+++
title = "०२"

+++
अथ षष्ठांशे द्वितीयोऽध्यायः

श्रीपराशर उवाच

व्यासश्चाह महाबुद्धिर्यदत्रैव हि वस्तुनि ।

तच्छ्रूयतां महाभाग गदतो मम तत्त्वतः ॥ १ ॥

व्यासश्चेति ॥ अत्र वस्तुनि अल्पयत्नेन पुण्यस्कन्धप्राप्तौ ॥ १ ॥

कस्मिन्कालेऽल्पको धर्मो ददानि सुमहत्फलम् ।

मुनीनां पुण्यवादोऽभूत्कैश्चासौ क्रियते सुखम् ॥ २ ॥

कस्मिन्निति ॥ पुण्यवादः पुण्यविषयविचारः ॥ २ ॥

संदेहनिर्णयार्थाय वेदव्यासं महामुनिम् ।

ययुस्ते संशयं प्रष्टुं मैत्रेय मुनिपुङ्गवाः ॥ ३ ॥

दृदृशुस्ते मुनिं तत्र जाह्नवीसलिले द्विज ।

वेदव्यासं महाभागमर्धस्नातं सुतं मम ॥ ४ ॥

स्नानावसानं ते तस्य प्रतीक्षन्तो महर्षयः ।

तस्थुस्तीरे महानद्यास्तरुषण्डमुपाश्रिताः ॥ ५ ॥

संदेहनिर्णयार्थायेति ॥ संशयं संशयितमर्थं प्रष्टुम् ॥ ३५॥

मग्नोऽथ जाह्नवीतोयादुत्थायाह सुतो मम ।

शुद्रःसाधुः कलिःसाधुरित्येवं शृण्वतां वचः ।

तेषां मुनीनां भूयश्च ममज्ज स नदीजले ॥ ६ ॥

मग्न इति ॥ शूद्रस्साधुः कलिः साधुरिति वचनम् ॥ ६ ॥

साधुसाध्विति चोत्थाय शूद्र धन्योसि चाब्रवीत् ॥ ७ ॥

साधुसाध्विति ॥ साधुसाधु शुद्र धन्योऽसीत्युक्तिर् हृदयसन्निधेः प्रत्यक्षोक्तिरिव भातीति ॥ ७ ॥

निमग्नश्च समुत्थाय पुनः प्राह महामुनिः ।

योषितः साधु धन्यास्तास्ताभ्यो धन्यतरोऽस्तिकः ॥ ८ ॥

ततः स्नात्वा यथान्यायमाचान्तं च कृतक्रियम् ।

उपतस्थुर्महाभागं मुनयस्ते सुतं मम ॥ ९ ॥

कृतसंवन्दनांश्चाह कृतासनपरिग्रहान् ।

किमर्थ मागता यूयमिति सत्यवतीसुतः ॥ १० ॥

निमग्नश्चेति ॥ ताभ्यः – योषिद्भ्यः । कलौ साधुत्वं शूद्रे धन्यत्वं योषितां धन्यतरत्वं चेति तद्गुण-रतम्याद्विरग्य त्रिधोक्तिः ॥ ८-१० ॥

श्रीपराशर उवाच

तमूचुःसंशयं प्रष्टं भवन्तं वयमागताः ।

अलं तेनास्तु तावन्नः कथ्यतामपरं त्वया ॥ ११ ॥

कलिःसाध्विति यत्प्रोक्तं शूद्रः साध्विति योषितः ।

यदाह भगवान्त्साधु धन्याश्चेति पुनः पुनः ॥ १२ ॥

तत्सर्वं श्रोतुमिच्छामो न चेद्गुह्यं महामुने ।

तत्कथ्यतां ततो हृत्स्थं पृच्छामस्त्वां प्रयोजनम् ॥ १३ ॥

तमिति ॥ तेन–प्राग्विवक्षितेनार्थेन, अलमस्तु-तन्निवृत्तिरस्तु ॥ ११-१३ ॥

श्रीपराश उवाच

इत्युक्तो मुनिभिर्व्यासः प्रहस्येदमथाब्रवीत् ।

श्रूयतां भो मुनिश्रेष्ठा यदुक्तं साधुसाध्विति ॥ १४ ॥

व्यास उवाच

यत्कृते दशभिर्वर्षैस्त्रेतायां हायनेन तत् ।

द्वापरे तच्च मासेन ह्यहोरात्रेण तत्कलौ ॥ १५ ॥

तपसो ब्रह्मचर्यस्य जपादेश्च फलं द्विजाः ।

प्राप्नोति पुरषस्तेन कलिःसाध्विति भाषितम् ॥ १६ ॥

इत्युक्त इति ॥ प्रहस्येति – घिगस्त्वितिवत् । स्वप्रश्नोत्तरं दत्तमप्यबुद्ध्वा पुनः पृच्छतो मुनीन् प्रति हासः ॥ १४-१६ ॥

ध्यायन्कृते यजन्यज्ञैस्त्रेतायां द्वापरेऽर्चयन् ।

यदाप्नोति तदाप्नोति कलौ संकीर्त्य केशवम् ॥ १७ ॥

ध्यायन्निति ॥ कृते चित्तशुद्धिसंभवाद्ध्यानेन फलप्राप्तिः । त्रेतायां तदभावेऽपि चित्तशुद्ध्या यज्ञैः फलसिद्धिः । द्वापरे तयोरभावेऽपि आचारशुद्ध्याऽर्चनेन सिद्धिः, सन्ध्याहीनोऽशुचिर्नित्यम् इत्यादिवच-नात् । कलौ तु तेषामभावेऽपि भगवन्नामसंकीर्तनेनैव फलसिद्धिरिति कलेस्साधुत्वम् ॥ १७ ॥

धर्मोत्कर्षमतीवात्र प्राप्नोति पुरुषः कलौ ।

अल्पायासेन धर्मज्ञास्तेन तुष्टोऽस्म्यहं कलेः ॥ १८ ॥

एतदेव विवृणोति । धर्मेति ॥ खल्पायासेन-संकीर्तनादिना ॥ १८ ॥

व्रतचर्यापरैर्ग्राह्या वेदाः पूर्वं द्विजातिभिः ।

ततःस धर्मसंप्राप्तैर्यष्टव्यं विधिवद्धनैः ॥ १९ ॥

वृथा कथा वृथा भोज्यं वृथेज्या च द्विजन्मनाम् ।

पतनाय ततो भाव्यं तैस्तु संयमिभिः सदा ॥ २० ॥

व्रतचर्येति । व्रतचर्येत्यादि शूद्रसाधुत्वस्य उपोद्धातः ॥ १९,२० ॥

असम्यक्करणे दोषस्तेषां सर्वेषु वस्तुषु ।

भोज्यपेयादिकं चैषां नेच्छाप्राप्तिकरं द्विजाः ॥ २१ ॥

असम्यक्करण इति ॥ इच्छैव प्राप्तिकरी यस्य तदिच्छाप्राप्तिकरम्, इच्छया प्राप्यं न ॥ २१ ॥

पारतन्त्र्यं समस्तेषु तेषां कार्येषु वै यतः ।

जयन्ति ते निजांल्लोकान्क्लेशेन महताद्विजाः ॥ २२ ॥

अत्र हेतुः –पारतन्त्र्यमिति ॥ पारतन्त्र्य – विधिपारतन्त्र्यम् ॥ २२ ॥

द्विजशुश्रूषयैवैष पाकयज्ञाधिकारवान् ।

निजाञ्जयति वै लोकाञ्छूद्रो धन्यतरस्ततः ॥ २३ ॥

भक्ष्याभक्ष्येषु नास्यास्ति पेयापेयेषु वै यतः ।

नियमो मुनिशार्दूलास्तेनासौ साध्वितीरितः ॥ २४ ॥

द्विजशुश्रूशयैवेति ॥ पाकयज्ञाधिकारवान्–शूदस्याप्यमन्त्र कपक्कहोमादिष्वधिकारः । अस्मै साधु-चरितमिति शेषः ॥ २३,२४ ॥

स्वधर्मस्याविरोधेन नरैर्लब्धं धनं सदा ।

प्रतिपादनीयं पात्रेषु यष्टव्यं च यथाविधि ॥ २५ ॥

स्वधर्मस्येति ॥ स्वधर्मस्येति स्त्रीसाधुत्वस्य प्रस्तावः । नरैः-पुंभिः ॥ २५ ॥

तस्यार्जने महाक्लेशः पालने च द्विजोत्तमाः ।

तथा सद्विनियोगेन विज्ञातं गहनं नृणाम् ॥ २६ ॥

एवमन्यैस्तथा क्लेशैः पुरुषा द्विजसत्तमाः ।

निजाञ्जयन्ति वै लोकान्प्राजापत्यादिकान्क्रमात् ॥ २७ ॥

योषिच्छुश्रूषणाद्भर्तुः कर्मणा मनसा गिरा ।

तद्धिता शुभमाप्नोति तत्सालोक्यं यतो द्विजाः ॥ २८ ॥

तस्येति ॥ गहनं–क्लेशः ॥ २६-२८ ॥

नातिक्लेशेन महता तानेव पुरुषो यथा ।

तृतीयं व्याहृतं तेन मया साध्विति योषितः ॥ २९ ॥

एतद्वः कथितं विप्रा यन्निमित्तमिहागताः ।

तत्पृच्छत यथाकामं सव वक्ष्यामि वः स्फुटम् ॥ ३० ॥

ऋषयस्ते ततः प्रोचुर्यत्प्रष्टव्यं महामुने ।

अस्मिन्नेव च तत्प्रश्ने यथावत्कथितं त्वया ॥ ३१ ॥

श्रीपराशर उवाच

ततः प्रहस्य तानाह कृष्णद्वैपायनो मुनिः ।

विस्मयोत्फुल्लनयनांस्तापसांस्तानुपागतान् ॥ ३२ ॥

मयैष भवतां प्रश्रो ज्ञातो दिव्येन चक्षुषा ।

ततो हि वः प्रसंगेन साधुसाध्विति भाषितम् ॥ ३३ ॥

स्वल्पेन हि प्रत्यनेन धर्मःसिध्यति वै कलौ ।

नरैरात्मगुणांभोभिः क्षलिताखिलकिल्बिषैः ॥ ३४ ॥

शुद्रैश्च द्विजशुश्रूषातत्परैर्द्विजसत्तमाः ।

तथा स्त्रीभिरनाया सात्पतिशुश्रूषयैव हि ॥ ३५ ॥

ततस्त्रितयमप्येतन्मम धन्यतरं मतम् ।

धर्मसंपादने क्लेशो द्विजातीनां कृतादिषु ॥ ३६ ॥

भवद्भिर्यदभिप्रेतं तदेतत्कथितं मया ।

अपृष्टेनापि धर्मज्ञाः किमन्यत्क्रियतां द्विजाः ॥ ३७ ॥

श्रीपराशर उवाच

ततःसंपूज्य ते व्यासं प्रशशंसुः पुनः पुनः ।

यथागतन्द्विजा जग्मुर्व्यासोक्तिकृतनिश्चयाः ॥ ३८ ॥

भवतोऽपि महाभाग रहस्यं कथितं मया ।

अत्यन्तदुष्टस्य कलेरयमेको महान्गुणः ॥ ३९ ॥

यच्चाहं भवता पृष्टो जगतामुपसंहृतिम् ।

प्राकृतामन्तरालां च तामप्येष वदामि ते ॥ ४० ॥

नेति ॥ तानेवेति पुरुषो यथा प्राजापत्यादिकान् प्राप्नोति तथा योषितानेव प्राप्नोतीत्यर्थः ॥ २९-४० ॥

इति श्रीविष्णुमाहपुराणे षष्ठांशे द्वितीयोऽध्यायः ॥ २ ॥
