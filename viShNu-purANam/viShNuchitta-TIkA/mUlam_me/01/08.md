+++
title = "08"

+++
**श्रीविष्णुपुराणम्**

**अथ अष्टमोऽध्यायः**

श्रीपराशरः---

कथितस्तामसस्सर्गो ब्रह्मणस्ते महामुने । रुद्रसर्गं प्रवक्ष्यामि तन्मे निगदतः शृणु ॥ १॥

कल्पादावात्मनस्तुल्यं सुतं प्रध्यायतस्ततः ।  प्रादुरासीत्प्रभोरङ्के कुमारोनीललोहितः ॥ २ ॥

रुरोद सुखरं सोऽथ प्राद्रवद्द्विजसत्तम । किं रोदिषीति तं ब्रह्मारुदन्तं प्रत्युवाच ह ॥ ३ ॥

नित्यप्रलयहेतोरधर्मादेस्तामसस्य प्रसङ्गाद्भृगुसर्गमतिक्रम्य पूर्वोक्तकौमारसर्गान्तर्गतंतामसं रुद्रसर्गंप्रपञ्चयितुं प्रस्तौति कथित इति ॥१-३॥

नाम देहीतितं सोऽथ प्रत्युवाच प्रजापतिः । रुद्रस्त्वं देव नाम्नाऽसि मारोदीर्धैर्यमावह ॥

एवमुक्तः पुनः सोऽथ सप्तकृत्वो रुरोद वै ॥ ४॥

नामेति ॥ रोदनद्रवणाभ्यां रुद्रनामनिरुक्तिः। *रोदनाद्द्रवणाच्चैव रुद्रनाम्नाऽभिविश्रुतः* इतिवायूक्तेः ॥४॥

ततोऽन्यानि ददौ तस्मै सप्त नामानि वै प्रभुः । स्थानानि चैषामष्टानांपत्नीः पुत्रांश्च स प्रभुः॥ ५॥

भवं शर्वमथेशानं तथा पशुपतिं द्विज । भीममुग्रं महादेवमुवाच स पितामहः ॥ ६ ॥

तत इति ॥ नामानि-रुद्रभवादीनि, पत्नीः-सुवर्चलादिकाः ॥ ५, ६ ॥

चक्रे नामान्यथैतानि स्थानान्येषां चकार सः । सूर्यों जलं महीवह्निर्वायुराकाशमेव च ॥

दीक्षितो ब्राह्मणः सोम इत्येतास्तनवः क्रमात् ॥ ७ ॥

सुवर्चला तथैवोषा सुकेशीचापरा शिवा । स्वाहा दिशस्तथा दीक्षा रोहिणी च यथाक्रमम् ॥८॥

चक्रेनामानीति ॥ अत्र वह्निर्वायुरिति पाठक्रमो नविवक्षितः, अग्नेर्देवतापत्नीपुत्राणां पशुपतिस्वाहास्कन्दानां पञ्चमस्थाने वक्ष्यमाणत्वात्॥ ७, ८ ॥

सूर्यादीनांद्विजश्रेष्ठ रुद्राद्यैर्नामभिः सह । पत्न्यस्स्मृता महाभाग तदपत्यानि मे शृणु ॥९॥

सूर्यादीनामिति॥ सुर्यादीनां–रुद्रमूर्तीनाम् ॥९ ॥

एषां सूतिप्रसूतिभ्यामिदमापूरितं जगत् ॥ १० ॥

शनैश्चरस्तथा शुक्रो लोहिताङ्गो मनोजवः । स्कन्दः सर्गोऽथ सन्तानो बुधश्चानुक्रमात्सुताः ॥११॥

एषामिति॥ सुतिप्रसूतिभ्याम्-मृतिः-पुत्रादिः, प्रसूतिः-पौत्रादिः ॥१०, ११॥

एवंप्रकारो रुद्रोऽसौ सतीं भार्यामनिन्दिताम्। उपयेमे दुहितरं दक्षस्यैव प्रजापतेः ॥ १२॥

दक्षकोपाच्चतत्याजसा सतीस्वकलेवरम् । हिमवद्दुहिता साऽभून्मेनायां द्विजसत्तम ॥ १३ ॥

उपयेमे पुनश्चोमामनन्यां भगवान्हरः ॥ १४ ॥

देवौ धातृविधातारौ भृगोः ख्यातिरसूयत । श्रियं च देवदेवस्य पत्नी नारायणस्य या ॥ १५ ॥

एवमिति ॥ सतीं -- सतीनाम्नीम् ॥ १२-१५ ॥

मैत्रेयः----

क्षीराब्धौ श्रीस्समुत्पन्ना श्रूयतेऽमृतमन्थने । भृगोः ख्यात्यां समुत्पन्नेत्येतदाहकथं भवान् ॥१६॥

मैत्रेयश्चोदयति -क्षीराब्धाविति ॥ १६ ॥

श्रीपराशरः—

नित्यैवैषा जगन्माता विष्णोश्रीरनपायिनी ।  
यथा सर्वगतो विष्णुस्तथैवेयं द्विजोत्तम ॥ १७ ॥

परिहरति–नित्येति ॥  
विष्णोः-  
जगत्-पितुर् विष्णोर् अनपायिन्य् एषा  
जगन्-मातृत्वेन तद्वन् नित्या ।  
तस्याश् च विष्णोर् इवाविर्भाव-तिरोभावौ स्तः ।  
सा पूर्वं भृगोः सुतात्वेनाविर्भूता,  
पश्चाद् इन्द्रस्य दुर्वाससश् शापात् तिरो-भूत्वा  
ऽमृतमथने प्रादुर्भूता ।  
अतो न विरोधः।  
यथेति ।  
सर्व-गतो विष्णुः यथा यत्-स्वभावः, इयमपि तथा - तत्-स्वभावेति, विष्णोः सर्वगतत्व-सत्य(/प्रत्यग्)-ज्ञानादि-स्वरूप-कल्याण-गुणादीनाम् अतिदेशः ।  
अथवा भगवान् विभुत्वेन सर्वगतः;  
इयं च सर्वगता ॥ १७ ॥ +++(5)+++

<details><summary>प्रक्षेपः (द्रष्टुं नोद्यम्)</summary>

> अथवा भगवान् विभुत्वेन सर्वगतः;
अस्यास् तच्-छक्ति-वशाद्  
अणुत्वेऽपि तत्रतत्र संधानात्,  
सर्व-गत्वम् उक्तम् । इयं च सर्वगता ।

अयं द्वितीयः पक्षः प्रक्षिप्त इति भाति, यतः -  

- केषुचित् कोशेषु विद्यते, केषुचिन् न।  
  एवं तत्र सन्देहास्पदांशाः (प्राक्तनसंस्करणेष्व् आवरणेषु स्थापिताः अपि?) निश्चिता इव प्रकाशिता अण्णङ्गरार्यप्रभृतिभिः।  
  - There is a version published in 1882 at Madras, edited by *Vavilla Anantanarayana Shastri*, and *Vaavilla Ramaswamy Shastri*. There is one more published earlier than 1882 in Telugu at Madras. This has the following commentary … - aNutva is not mentioned. इत्य् अनन्तरङ्गाचार्यजो नरसिंहः। 
- "सर्व-गतो विष्णुः यथा-यत्स्वभावः, इयमपि तथा" इत्येव पक्षः शाब्दबोधानुकूलः। 
- न हि कश्चिन् महान् एकस्य परस्परविरुद्ध-पक्षाव् आश्रित्य व्याख्यायात्। 
- विष्णुचित्तस्य साक्षाच्-छिष्यो नडातूर्-अम्माळ्-महाशयः प्रथम-पक्षम् एव १० श्लोकैर् विशदीचकार प्रपन्न-पारिजाते भगवत्-परिजनोपासना-पद्धतौ - "गुणतश् च स्वरूपेण व्याप्तिस् **साधारणी मता** ॥ मया यथा जगद् व्याप्तं स्वरूपेण स्वभावतः तया **व्याप्तम्** इदं **सर्वं** नियन्त्री च तथेश्वरी ॥"।  
- अग्रिमे श्लोकय् एव "तयोः सर्वात्मकत्वमनपायित्वम्" इत्य् उक्तम्। अस्यैवाध्यायस्यान्ते स्पष्टम् उच्यते - **सर्वस्योभयात्मकत्वे** ऽपीत्यादि। 

रहस्यत्रयकारिकावल्यां सौम्यजामातृमुनिर् विष्णुचित्तव्याख्यां निराकरोति,  
येन तदीयपाठोऽप्य् अस्मद्-उक्त एवेति ज्ञायते -

> इति चेत् तन् न तद् वाक्याद्  
अ-विभुत्वेन च श्रियः।  
+++(विष्णु-)+++शक्त्या सर्वत्र सान्निध्यात्  
सर्वगत्वम् उदीरितम्॥ ४७ ॥  
> 
> इति श्रीविष्णुचित्तार्यैर्  
व्याख्यानात् तु न साधनम्।  
अन्यथा सर्व-गत्वस्य  
जीवेऽपि प्रतिपादनात्॥ ४८ ॥  
'नित्यस् सर्व-गतस् स्थाणुर्'  
इत्य्-आदेस् तत्र तद्-भवेत्।  
> 
> नेष्टापत्तिश् च राद्धान्त-  
विरोधो ऽणुत्व-मानतः॥ ४९ ॥  
'वालाग्र-शत-भागस्य   
शतधा कल्पितस्य च।  
भागो जीवः', 'स वैषोऽणुर्  
उत्क्रान्ती'त्य् एवम्-आदितः॥ ५० ॥  

अत्र खलु स स्पष्टम् एव वदति - 

> "इति +++(→पूर्वोक्त-कारणेन)+++ श्रीविष्णुचित्तार्यैर्  व्याख्यानात् तु न +++(विभुत्व-)+++साधनम्" ।

अथवा, 

> "इति श्रीविष्णुचित्तार्यैर् व्याख्यानात् तु, न +++(विभुत्व-)+++साधनम्" ।

इति गृहीते सत्य् अपि,  
बलीयः-प्रमाणान्तर-सिद्धम् अभिप्रायम् असहमानेन केनचित्  
ततः पूर्वम् एव प्रक्षिप्तम् इत्य् अनुमेयम्।

</details>


अर्थो विष्णुरियं वाणी नीतिरेषा नयो हरिः ।  
बोधो विष्णुरियं बुद्धिधर्मोऽसौ सत्क्रिया त्वियम् ॥१८॥

तयोः सर्वात्मकत्वम् अनपायित्वं चोपपादयति-  
अर्थ इति ॥  
अर्थः-शब्दवाच्यः; नीतिः-न्यायशास्त्रम्। नयो-न्यायः। बुद्धिः-अध्यवसायात्मकमन्तःकरणम्, तत्कार्यो निश्चयो बोधः । सत्क्रिया-यागादिः। धर्मःतदुत्पाद्यमदृष्टम् ॥ १८ ॥

स्रष्टा विष्णुरियं सृष्टिः श्रीर् भूमिर्भूधरो हरिः । सन्तोषो भगवाल्लँक्ष्मीस्तुष्टिमैत्रेय शाश्वती ॥ १९ ॥

स्रष्टेति॥ अलंबुद्धिस्तुष्टिः । तदभिव्यक्तं सुखं सन्तोषः; शाश्वतीति लक्ष्म्या विशेषणम् ॥ १९॥

इच्छा श्रीभगवान्कामो यज्ञोऽसौ दक्षिणा त्वियम् । आज्याहुतिरसौ देवी पुरोडाशो जनार्दनः॥ २०॥

इच्छेति ॥ इच्छा--अपेक्षा; तज्जन्योऽभिनिवेशः कामः ॥ २०॥

पत्नीशाला मुने लक्ष्मीः प्राग्वंशो मधुसूदनः । चितिर्लक्ष्मीर्हरिर्यूप इध्मा श्रीर्भगवान्कुशः ॥ २१ ॥

पत्नीशालेति ॥ इध्मा--समित्। आर्षत्वात् टाप् ॥ २१ ॥

सामस्वरूपी भगवानुद्गीतिः कमलालया।स्वाहा लक्ष्मीर्जगन्नाथो वासुदेवो हुताशनः ॥ २२॥

शंकरोभगवाञ्छौरिर्गौरी लक्ष्मीर्द्विजोत्तम । मैत्रेय केशवः सूर्यस्तत्प्रभा कमलालया ॥ २३॥

विष्णुः पितृगणः पद्मा स्वधा शाश्वतपुष्टिदा। द्यौः श्रीःसर्वात्मको विष्णुरवकाशोतिविस्तरः ॥ २४॥

सामस्वरूपीति ॥ सगानोमन्त्रः साम, तद्गानविशेष उद्गीतिः ॥ २२–२४ ॥

शशाङ्कश्श्रीधरः कान्तिः श्रीस्तथैवानपायिनी । धृतिर्लक्ष्मीर्जगच्चेष्टा वायुस्सर्वत्रगो हरिः ॥ २५॥

जलधिर्द्विज गोविन्दस्तद्वेला श्रीर्महामुने । लक्ष्मीस्वरूपमिन्द्राणी देवेन्द्रो मधुसूदनः ॥ २६ ॥

शशाङ्क इति ॥ वायुः--जगत्प्राणः, धृतिः-धारणं, जगच्चेष्टा च प्रवहादिप्राणादिरूपवायुकृत्यम्,॥२५,२६॥

यमश्चक्रधरस्साक्षाद्रुमोर्ण कमलालया । ऋद्धिः श्रीः श्रीधरोदेवः स्वयमेव धनेश्वरः ॥ २७॥

यम इति ॥ यमस्यपत्नी धूमोर्णा।ऋद्धिः कुबेरस्य ॥ २७ ॥

गौरी लक्ष्मीर्महाभाग केशवो वरुणः स्वयम् । श्रीर्देवसेना विप्रेन्द्र देवसेनापतिर्हरिः ॥ २८ ॥

गौरीति ॥गौरी-वरुणस्यपत्नी ।देवसेना-स्कन्दभार्या ॥ २८ ॥

अवष्टम्भो गदापाणिः शक्तिर्लक्ष्मीर्द्विजोत्तम । काष्ठा लक्ष्मीर्निमेषोऽसौ मुहूर्तोऽसौ कला त्वियम्॥२९॥

अवष्टभ इति ॥ अवष्टंभः-आधारो बलंवा ॥ २९ ॥

ज्योत्स्नालक्ष्मीः प्रदीपोऽसौ सर्वस्सर्वेश्वरो हरिः । लताभूता जगन्माताश्रीर्विष्णुर्द्रुमसंज्ञितः॥ ३० ॥

विभावरी श्रीर्देवोऽसौ देवश्चक्रगदाधरः । वरप्रदो वरोविष्णुर्वधूः पद्मवनालया ॥ ३१ ॥

नदस्वरूपीभगवाञ्छ्रीर्नंदीरूपसंस्थिता । ध्वजश्च पुण्डरीकाक्षः पताका कमलालया ॥ ३२ ॥

ज्योत्स्नेति॥ ज्योत्स्ना-प्रभा ॥ ३०-३२ ॥

तृष्णा लक्ष्मीर्जगन्नाथोलोभो नारायणः परः । रती रागश्च मैत्रेय लक्ष्मीर्गोविन्द एव च ॥ ३३ ॥

किं चात्र बहुनोक्तेनसंक्षेपेणेदमुच्यते ॥ ३४ ॥

तृष्णेति ॥देयस्यादित्सा निषिद्धलिप्सा च लोभः । लब्धेऽपर्याप्तधीस्तृष्णा। रतिः-प्रियसंगमजा । तत्कालप्रीतिः; तत्प्रकर्षों रागः ॥ ३३, ३४ ॥

देवतिर्यङ्-मनु(ष्येषु)ष्यादौ  
पुन्नामा भगवान् हरिः ।  
स्त्रीनाम्नी श्रीश्च विज्ञेया  
नानयोर्विद्यते परम्॥३५॥

इति श्रीविष्णुपुराणे प्रथमेंशेअष्टमोऽध्यायः ॥ ८॥

देवेति ॥  
अनयोः- आभ्यां परम् - अन्यत् ।  
सर्वस्योभयात्मकत्वे ऽपि  
तत्र-तत्राभिमुख्यातिशय-विशेषात्  
अर्थ-वाण्य्-आदीनां तद्-आत्मकत्वम् उक्तम् ॥ ३५॥

**इति श्रीभगवद्रामानुजपदान्तरंगश्रीविष्णुचित्तविरचिते श्रीविष्णुपुराणव्याख्याने श्रीविष्णुचित्तीयेप्रधमेंशेऽष्टमोऽध्यायः ॥ ८ ॥**
