+++
title = "०६"

+++
**अथ षष्ठांशे षष्ठोऽध्यायः**

श्रीपराशर उवाच

स्वाध्यायसंयमाभ्यां स दृश्यते पुरुषोत्तमः ।

तत्प्राप्तिकारणं ब्रह्म तदेतदिति पठ्यते ॥ १ ॥

एवं तावदुपास्यभूतं भगवत्स्वरूपमुक्तम् । इदानीमुपासनपर्यायं सांगोपाङ्गं वक्तुमारभते-स्वाध्यायेति ॥ स्वाध्यायशब्देन वेदान्तद्वादशाक्षरप्रणवादीनां तत्त्वपराणां मीमांसासहितानां वाक्यानां निर्देशः । स इत्युक्तगुण-विभूतिविग्रहादिविशिष्टः पुरुषोत्तमः परामृश्यते । स्वाध्यायसंयमजनितं ब्रह्मविषयत्वाब्रह्मशब्द वाच्यम्, तदेतज्ज्ञानं न केवलं दर्शनसाधनम, अपि तु प्राप्तिसाधनं चोच्यते इत्याह-तत्प्राप्तीति । तत्प्राप्तिकारणं तदेतज्ज्ञानं ब्रह्मेति पठ्यत इति वा योजना ॥ १ ॥

स्वाध्यायाद्योगमासीत योगात्स्वाध्यायमावसेत् ।

स्वाध्याययोगसंपत्त्या परमात्मा प्रकाशते ॥ २ ॥

स्वाध्यायादिति ॥ समीमांसात्स्वाध्यायाद् अर्थ परिच्छिद्य योगमासीत । गुणत्रयमयत्वेन मनसः प्रमादसंभवादन्यथोपासनपरिहाराय योगात्स्वाध्यायमावसेत् । योगात्स्वाध्यायमामनेदिति च पाठः । यथा बालो मातृकापत्रिकां वीक्ष्य लिपिविन्यास -मभ्यस्यति तद्वत् । कपिलानुसारिभिहिं केवलयोगावलम्बनाज्जगतः प्रधानपर-माण्वादि -कारणत्वनिरीश्वरत्वादिकं दृष्टम् । वेदानुसारिभिस्तु ब्रह्मकारणत्वब्रह्मात्मकत्वादित्योगो दृष्टः । संपत्तिः- पौष्कल्यम् ॥ २ ॥

तदीक्षणाय स्वाध्यायश्चक्षुर्योगस्तथा परम् ।

न मांस चक्षुषा द्रष्टुं ब्रह्मभूतःस शक्यते ॥ ३ ॥

मैत्रेय उवाच

भगवंस्तमहं योगं ज्ञातुमिच्छामि तं वद ।

ज्ञाते यत्राखिलाधारं पश्येयं परमेश्वरम् ॥ ४ ॥

श्रीपराशर उवाच

यथा केशिध्वजः प्राह खाण्डिक्याय महात्मने ।

नजकाय पुरा योगं तमहं कथयामि ते ॥ ५ ॥

एतदुपपादयति-तदीक्षणाय स्वाध्यायश्चक्षुरिति ॥ योगः परं चक्षुः प्रधानं चक्षुः, अपरोक्षरूपत्वात् ॥ ३-५ ॥

मैत्रेय उवाच

खाण्डिक्यः कोऽभवद्ब्रह्मन्को वा केशिध्वजः कृती ।

कथं तयोश्च संवादो योगसंबन्धकारणात् ॥ ६ ॥

श्रीपराशर उवाच

धर्मध्वजो वै जनकस्तस्य पुत्रोऽमितध्वजः ।

कृतध्वजश्च नाम्नाऽऽसीत्सदाध्यात्मरतिर्नृपः ॥ ७ ॥

कृतध्वजस्य पुत्रोऽभूत्ख्यातः केशिध्वजो नृपः ।

पुत्रोऽमितध्वजस्यापि खाण्डिक्यजनकोऽभवत् ॥ ८ ॥

कर्ममार्गेण खाण्डिक्यः पृथिव्यामभवत्पतिः ।

केशिध्वजोऽप्यतीवासीदात्मविद्याविशारदः ॥ ९ ॥

तावुभावपि चैवास्तां विजिगीषू परस्परम् ।

केशिध्यजेन खाण्डिक्यःस्वराज्यादवरोपितः ॥ १० ॥

पुरोधसा मन्त्रिभिश्च समवेतोऽल्पसाधनः ।

राज्यान्निराकृतःसोऽथ दुर्गारण्यचरोऽभवत् ॥ ११ ॥

खाण्डिक्य इति ॥ योगसंबन्धकारणात्-योगेन संबन्धो योगसंबन्धः । कृती-पंडितः ॥ ६-११ ॥

इयाज सोऽपि सुबहून्यज्ञाञ्ज्ञानव्यपाश्रयः ।

ब्रह्मविद्यामधिष्ठाय तर्त्तुं मृत्युमविद्यया ॥ १२ ॥

स्वाध्यायप्रवचने एव इति श्रुतेः स्वाध्यायस्य विद्याङ्गत्वमुक्तम् । इदानीं यज्ञादिश्रुतेर्यज्ञाङ्गत्वमुच्यते-इयाजेति ॥ सोऽपि-केशिध्वजः ज्ञानव्यपाश्रयः- आत्मज्ञानवान् ब्रह्मविद्यामधिष्ठाय-ब्रह्मोपासननिष्ठ एव इयाज । किमर्थमित्यत आह-तर्तुमिति । मृत्युः परविद्योत्पत्तिविरोधि प्राचीनकर्म । अविद्यया-कर्मणा अविद्या कर्मसंज्ञेति वक्ष्यति ॥ १२ ॥

एकदा वर्त्तमानस्य यागे योगविदां वर ।

घर्मधेनुं जघानोग्रः शार्दुलो विजने वने ॥ १३ ॥

ततो राजा हतां श्रुत्वा धनुं व्याघ्रेण चर्त्विजः ।

प्रायश्चितं स पप्रच्छ किमत्रेति विधीयताम् ॥ १४ ॥

तेऽप्यूचुर्न वयं विद्मः कशेरुः पृच्छतामिति ।

कशेरुरपि तेनोक्तस्तथैव प्राह भार्गवम् ॥ १५ ॥

शुनकं पृच्छ राजैन्द्र नाहं वेद्मि स वेत्स्यति ।

स गत्वा कमपृच्छच्च सोऽप्याह शृणु यन्मुने ॥ १६ ॥

न केशरुर्न चैवाहं न चैकःसांप्रतं भुवि ।

वेत्त्येक एव त्वच्छत्रुः खाण्डिक्यो यो जितस्त्वया ॥ १७ ॥

एकदेति ॥ धर्मः—प्रवर्ग्यहविस् तद्दोग्ध्रीति धर्मधेनुः ॥ १३-१७ ॥

स चाह तं व्रजाम्येष प्रष्टुमात्मरिपुं मुने ।

प्राप्त एव महायज्ञो यदि मां स हनिष्यति ॥ १८ ॥

प्रायश्चित्तमशेषेण स चेत्पृष्टो वदिष्यति ।

ततश्चाविकलो योगो मुनिश्रेष्ठ भविष्यति ॥ १९ ॥

श्रीपराशर उवाच

इत्युक्त्वा रथमारुह्य कृष्णाजिनधरो नृपः ।

वनं जगाम यत्रास्ते स खाण्डिक्यो महामतिः ॥ २० ॥

तमापतन्तमालोक्य खाण्डिक्यो रिपुमात्मनः ।

प्रोवाच क्रोधताम्राक्षःसमारोपितकार्मुकः ॥ २१ ॥

स चाहेति ॥ प्राप्त एवेति । धर्मार्थमुद्युक्तस्यान्तरा विपत्तौ सत्यामपि तत्फलसिद्धेः शास्त्रसिद्धत्वात् ॥ १८-२१ ॥

खाण्डिक्य उवाच

कृष्णाजिनं त्वं कवचमाबध्यास्मान्हनिष्यसि ।

कृष्णाजिनधरे वेत्सि न मयि प्रहरिष्यति ॥ २२ ॥

मृगाणां वद पृष्ठेषु मूढ कृष्णाजिनं न किम् ।

येषां मया त्वाय चोग्राः प्रहिताः शितसायकाः ॥ २३ ॥

कृष्णाजिनमिति ॥ मयि न प्रहरिष्यतीति वेत्सीत्यन्वयः । अत्र इतिशब्दोऽध्याहार्यः ॥ २२,२३ ॥

स त्वामहं हनिष्यामि न मे जीवन्विमोक्ष्यसे ।

आतताय्यसि दुर्बुद्धे मम राज्यहरो रिपुः ॥ २४ ॥

केशिध्वज उवाच

खाण्डिक्य संशयं प्रष्टुं भवन्तमहामागतः ।

न त्वां हन्तुं विचार्यैतत्कोपं बाणं विमुञ्च वा ॥ २५ ॥

श्रीपराशर उवाच

ततःस मन्त्रिभिः सार्धमेकान्ते स पुरोहितः ।

मन्त्रयामास खाण्डिक्यःसर्वैरेव महामतिः ॥ २६ ॥

तमूचुर्मत्रिणो वध्यो रिपुरेष वशं गतः ।

हतेऽस्मिन् पृथिवी सर्वा तव वश्या भविष्यति ॥ २७ ॥

खाण्डिक्यश्चाह तान्सर्वानेवमेतन्न संशयः ।

हतेऽस्मिन्पृथिवी सर्वा मम वश्या भविष्यति ॥ २८ ॥

परलोकजयस्तस्य पृथिवी सकला मम ।

न हन्मि चेल्लोकजयो मम तस्य वसुंधरा ॥ २९ ॥

नाहं मन्ये लोकजयादधिका स्याद्वसुंधरा ।

परलोकजयोऽनन्तःस्वल्पकालो महीजयः ॥ ३० ॥

तस्मान्नैनं हनिष्यामि यत्पृच्छति वदामि तत् ॥ ३१ ॥

श्रीपराशर उवाच

ततस्तमभ्युपेत्याह खाण्डिक्यजनको रिपुम् ।

प्रष्टव्यं यत्त्वाय सर्वं तत्पृच्छस्व वदाम्यहम् ॥ ३२ ॥

श्रीपराशर उवाच

ततः सर्वं यथावृत्तं धर्मधेनुवधं द्विज ।

कथयित्वा स पप्रच्छ प्रायश्तित्तं हि तद्गतम् ॥ ३३ ॥

स इति ॥ राज्यहरत्वादाततायी । अतो यज्ञस्थस्यापि ते वधे न पातकम् ॥ २४-३३ ॥

स चाचष्ट यथान्यायं द्विज केशिध्वजाय तत् ।

प्रायश्चित्तमशेषेण यद्वै तत्र विधीयते ॥ ३४ ॥

विदितार्थःस तेनैव ह्यनुज्ञातो महात्मना ।

यागभूमिमुपागम्य चक्रे सर्वाः क्रियाः क्रमात् ॥ ३५ ॥

क्रमेण विधिवद्यागं नीत्वा सोऽवभृथाप्लुतः ।

कृतकृत्यस्ततो भूत्वा चिन्तयामास पार्थिवः ॥ ३६ ॥

पूजिताश्च द्विजाःसर्वे सदस्या मानिता मया ।

तथैवार्थिजनोऽप्यर्थैर्योऽर्जितोऽभिमतैर्मया ॥ ३७ ॥

स चाचष्टेति ॥ यद्वै तत्र विधीयत इत्यत्र प्रायश्चित्तं वाजसनेयोक्तं स्पृणोमिहोमाख्यम् । इयं ह्याख्यायिका वाजसनेयशाखायां केशिगृहपतिना उपसम्राजमनड्डुहां शार्दूलो जघान इत्युपक्रम्य स्पृते हुत्वेत्यादि चोत्तवा पृथिव्यै ते शरीरं स्पृणोमि स्वाहा इत्यन्ता सप्रपञ्चमुक्ता । आपस्तंबेन तु यद्यनड्वाहं घर्मदोग्ध्रीं वा शार्दूलो हन्यादर्कक्षीरमजा -क्षीरमन्यधेनुं वाश्रित्य प्रचरेद् इत्याद्युक्तम् ॥ ३४-३७ ॥

यथार्हमस्य लोकस्य मया सर्वं विचेष्टितम् ।

अनिष्पन्नक्रियं चेतस्तथापि मम किं यथा ॥ ३८ ॥

इत्थं संचिन्तयन्नेव सस्मार स महीपतिः ।

खाण्डिक्याय न दत्तेति मया वै गुरुदक्षिणा ॥ ३९ ॥

स जगाम तदा भूयो रथमारुह्य पार्थिवः ।

मैत्रेय दुर्गगहनं खाण्डिक्यो यत्र संस्थितः ॥ ४० ॥

खाण्डिक्योऽपि पुनर्दृष्ट्वा तमायान्तं धृतायुधः ।

तस्थौ हन्तुं कृतमतिस्तमाह स पुनर्नृपः ॥ ४१ ॥

यथार्हमिति ॥ तथापि ममेदं चेतो ऽनिष्पन्नक्रियं यथा – अकृतकृत्यमिव भवति । किमिति चिन्ता । यथाशब्दः सादृश्ये ॥ ३८-४१ ॥

भो नाहं तेऽपराधाय प्राप्तः खाण्डिक्य मा क्रुधाः ।

गुरोर्निष्क्रियदानाय मामवेहि त्वमागतम् ॥ ४२ ॥

निष्पादितो मया यागः सम्यक्त्वदुपदेशतः ।

सोऽहं ते दातुमिच्छामि वृणीष्व गुरुदक्षिणाम् ॥ ४३ ॥

श्रीपराशर उवाच

भूयस्य मन्त्रिभिः सार्धं मन्त्रयामास पार्थिवः ।

गुरुनिष्क्रयकामोऽयं किं मया प्रार्थ्यतामिति ॥ ४४ ॥

तमूचुर्मन्त्रिणो राज्यमशेषं प्रार्थ्यतामयम् ।

शत्रिभिः प्रार्थ्यते राज्यमनायासितसैनिकैः ॥ ४५ ॥

प्रहस्य तानाह नृपःस खाण्डिक्यो महामतिः ।

स्वल्पकालं महीपाल्यं मादृशैः प्रार्थ्यते कथम् ॥ ४६ ॥

भो इति ॥ निष्क्रियो दक्षिणा । निष्क्रय इति च पाठः ॥ ४२-४६ ॥

एवमेतद्भवन्तोऽत्र ह्यर्थसाधनमन्त्रिणः ।

परमार्थः कथं कोऽत्र यूयं नात्र विचक्षणाः ॥ ४७ ॥

श्रीपराशर उवाच

इत्युक्त्वा समुपेत्यैनं स तु केशिध्वजं नृपः ।

उवाच किमवश्यं त्वं ददासि गुरुदक्षिणाम् ॥ ४८ ॥

एवमिति ॥ अत्र — राज्यचिन्तायाम् । अत्र-संसारे कः परमार्थस्स च कथमित्यत्रार्थे यूयं न विचक्षणाः ॥ ४७, ४८ ॥

बाढमित्येव तेनोक्तः खाण्डिक्यस्तमथाब्रवीत् ।

भवानध्यात्मविज्ञान परमार्थविचक्षणः ॥ ४९ ॥

बाढमिति ॥ अध्यात्मेति। अध्यात्मविज्ञानस्य परमार्थः- प्रयोजनं, स च क्लेशनिवृत्तिः ॥ ४९ ॥

यदि चेद्दीयते मह्यं भवता गुरुनिष्क्रयः ।

तत्क्लेशप्रशमायालं यत्कर्म तदुदीरय ॥ ५० ॥

यदीति ॥ तत्–तस्मात् क्लेशप्रशमाय यदलं तदुदीरयेत्यब्रवीद् इत्यन्वयः ॥ ५० ॥

इति श्रीविष्णुमहापुराणे षष्ठांशे षष्ठोध्यायः ॥ ६ ॥
