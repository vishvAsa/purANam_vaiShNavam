+++  
title = "विभक्त-पद-मूलम्"  
+++  


ओं अथ श्रीविष्णुमहापुराणं विष्णुचित्त्यात्मप्रकाशाख्य-श्रीधरीय-व्याख्याद्वयोपेतं प्रारभ्यते  

**श्रीमते रामानुजाय नमः**  

> नारायणं नमस्कृत्य नरं चैव नरोत्तमम् ।  
> देवीं सरस्वतीं व्यासं ततो जयम् उदीरयेत् ॥ १,१.० ॥  

**श्रीसूत उवाच**  

> ओं पराशरं मुनि-वरं कृत-पौर्वाह्निक-क्रियम् ।  
> मैत्रेयः परिपप्रच्छ प्रणिपत्य अभिवाद्य च ॥ १,१.१ ॥  
>  
> त्वत्तो हि वेदाध्ययनम् अधीतम् अखिलं गुरो ।  
> धर्मशास्त्राणि सर्वाणि तथाङ्गानि यथाक्रमम् ॥ १,१.२ ॥  
>  
> त्वत्-प्रसादान् मुनि-श्रेष्ठ माम् अन्ये न अकृत-श्रमम् ।  
> वक्ष्यन्ति सर्व-शास्त्रेषु प्रायशो येऽपि विद्विषः ॥ १,१.३ ॥  
>  
> सोऽहम् इच्छामि धर्मज्ञ श्रोतुं त्वत्तो यथा जगत् ।  
> बभूव भूयश् च यथा महाभाग भविष्यति ॥ १,१.४ ॥  
>  
> यन्मयं च जगद्-ब्रह्मन् यतश् च एतच्-चराचरम् ।  
> लीनम् आसीद् यथा यत्र लयम् एष्यति यत्र च ॥ १,१.५ ॥  
>  
> यत्-प्रमाणानि भूतानि देवादीनां च संभवम् ।  
> समुद्र-पर्वतानां च संस्थानं च यथा भुवः ॥ १,१.६ ॥  
>  
> सूर्यादीनां च संस्थानं प्रमाणं मुनि-सत्तम ।  
> देवादीनां तथा वंशान् मनून् मन्वन्तराणि च ॥ १,१.७ ॥  
>  
> कल्पान् कल्प-विभागांश् च चातुर्-युग-विकल्पितान् ।  
> कल्पान्तस्य स्वरूपं च युग-धर्मांश् च कृत्स्नशः ॥ १,१.८ ॥  
>  
> देवर्षि-पार्थिवानां च चरितं यन् महामुने ।  
> वेद-शाखा-प्रणयनं यथावद् व्यास-कर्तृकम् ॥ १,१.९ ॥  
>  
> धर्मांश् च ब्राह्मणादीनां तथा च आश्रम-वासिनाम् ।  
> श्रोतुम् इच्छाम्य् अहं सर्वं त्वत्तो वासिष्ठ-नन्दन ॥ १,१.१० ॥  
>  
> ब्रह्मन् प्रसाद-प्रवणं कुरुष्व मयि मानसम् ।  
> येन अहम् एतज्-जानीयां त्वत्-प्रसादान् महामुने ॥ १,१.११ ॥  

**श्रीपराशर उवाच**  

> साधु मैत्रेय धर्मज्ञ स्मारितो ऽस्मि पुरातनम् ।  
> पितुः पिता मे भगवान् वसिष्ठो यद् उवाच ह ॥ १,१.१२ ॥  
>  
> विश्वामित्र-प्रयुक्तेन रक्षसा भक्षितः पुरा ।  
> श्रुतस् तातस् ततः क्रोधे मैत्रेय अभून् मम मातुलः ॥ १,१.१३ ॥  
>  
> ततोऽहं रक्षसां सत्रं विनाशाय समारभम् ।  
> भस्मीभूताश् च शतशस् तस्मिन् सत्रे निशाचराः ॥ १,१.१४ ॥  
>  
> ततः संक्षीयमाणेषु तेषु रक्षःस्व् अशेषतः ।  
> माम् उवाच महाभागो वसिष्ठो मत्-पितामहः ॥ १,१.१५ ॥  
>  
> अलम् अत्यन्त-कोपेन तात मन्युम् इमं जहि ।  
> राक्षसा न अपराध्यन्ति पितुस् ते विहितं हि तत् ॥ १,१.१६ ॥  
>  
> मूढानाम् एव भवति क्रोधो ज्ञानवतां कुतः ।  
> हन्यते तात कः केन यतः स्वकृत-भुक् पुमान् ॥ १,१.१७ ॥  
>  
> सञ्चितस्य् अपि महता वत्स क्लेशेन मानवैः ।  
> यशसस् तपसश् चैव क्रोधो नाश-करः परः ॥ १,१.१८ ॥  
>  
> स्वर्गापवर्ग-व्यासेध-कारणं परमर्षयः ।  
> वर्जयन्ति सदा क्रोधं तात मा तद्-वशो भव ॥ १,१.१९ ॥  
>  
> अलं निशाचरैर् दग्धैर् दीनैर् अनपकारिभिः ।  
> सत्रं ते विरमत्व् एतत् क्षमा-सारा हि साधवः ॥ १,१.२० ॥  
>  
> एवं तातेन तेन अहम् अनुनीतो महात्मना ।  
> उपसंहृतवान् सत्रं सद्यस् तद्-वाक्य-गौरवात् ॥ १,१.२१ ॥  
>  
> ततः प्रीतः स भगवान् वसिष्ठो मुनि-सत्तमः ।  
> संप्राप्तश् च तदा तत्र पुलस्त्यो ब्रह्मणः सुतः ॥ १,१.२२ ॥  
>  
> पितामहेन दत्तार्घ्यः कृतासन-परिग्रहः ।  
> माम् उवाच महाभागो मैत्रेय पुलहाग्रजः ॥ १,१.२३ ॥  

**पुलस्त्य उवाच**  

> वैरे महति यद्-वाक्याद् गुरोर् अद्य आश्रिता क्षमा ।  
> त्वया तस्मात् समस्तानि भवाञ् शास्त्राणि वेत्स्यति ॥ १,१.२४ ॥  
>  
> संततेर् न मम उच्छेदः क्रुद्धेन अपि यतः कृतः ।  
> त्वया तस्मान् महाभाग ददाम्य् अन्यं महावरम् ॥ १,१.२५ ॥  
>  
> पुराण-संहिता-कर्ता भवान् वत्स भविष्यति ।  
> देवता-पारमार्थ्यं च यथावद् वेत्स्यते भवान् ॥ १,१.२६ ॥  
>  
> प्रवृत्ते च निवृत्ते च कर्मण्य् अस्तमला मतिः ।  
> मत्-प्रसादाद् असंदिग्धा तव वत्स भविष्यति ॥ १,१.२७ ॥  
>  
> ततश् च प्राह भगवान् वसिष्ठो मे पितामहः ।  
> पुलस्त्येन यद् उक्तं ते सर्वम् एतद् भविष्यति ॥ १,१.२८ ॥  
>  
> इति पूर्वं वसिष्ठेन पुलस्त्येन च धीमता ।  
> यद् उक्तं तत् स्मृतिं याति त्वत्-प्रश्नाद् अखिलं मम ॥ १,१.२९ ॥  
>  
> सोऽहं वदामि अशेषं ते मैत्रेय परिपृच्छते ।  
> पुराण-संहितां सम्यक् तां निबोध यथातथम् ॥ १,१.३० ॥  
>  
> विष्णोः सकाशाद् उद्भूतं जगत् तत्रैव च स्थितम् ।  
> स्थिति-संयम-कर्ता असौ जगतोऽस्य जगच् च सः ॥ १,१.३१ ॥  

इति श्रीविष्णुपुराणे प्रथमेऽंशे प्रथमोऽध्यायः (१)  

***  

**श्रीपराशर उवाच**  

> अविकाराय शुद्धाय नित्याय परमात्मने ।  
> सद्-एक-रूप-रूपाय विष्णवे सर्व-जिष्णवे ॥ १,२.१ ॥  
>  
> नमो हिरण्यगर्भाय हरये शङ्कराय च ।  
> वासुदेवाय ताराय सर्व-स्थिति-अन्त-कारिणे ॥ १,२.२ ॥  
>  
> एक-अनेक-स्वरूपाय स्थूल-सूक्ष्म-आत्मने नमः ।  
> अव्यक्त-व्यक्त-रूपाय विष्णवे मुक्ति-हेतवे ॥ १,२.३ ॥  
>  
> सर्ग-स्थिति-विनाशानां जगतो यो जगन्मयः ।  
> मूलभूतो नमस् तस्मै विष्णवे परमात्मने ॥ १,२.४ ॥  
>  
> आधार-भूतं विश्वस्य अपि अणीयांसम् अणीयसाम् ।  
> प्रणम्य सर्व-भूत-स्थम् अच्युतं पुरुषोत्तमम् ॥ १,२.५ ॥  
>  
> ज्ञान-स्वरूपम् अत्यन्त-निर्मलं परमार्थतः ।  
> तम् एव अर्थ-स्वरूपेण भ्रान्ति-दर्शनतः स्थितम् ॥ १,२.६ ॥  
>  
> विष्णुं ग्रसिष्णुं विश्वस्य स्थितौ सर्गे तथा प्रभुम् ।  
> प्रणम्य जगताम् ईशम् अजम् अक्षयम् अव्ययम् ॥ १,२.७ ॥  
>  
> कथयामि यथापूर्वं दक्षाद्यैर् मुनि-सत्तमैः ।  
> पृष्टः प्रोवाच भगवान् अब्ज-योनिः पितामहः ॥ १,२.८ ॥  
>  
> तैश् च उक्तं पुरुकुत्साय भू-भुजे नर्मदा-तटे ।  
> सारस्वताय तेन अपि मह्यं सारस्वतेन च ॥ १,२.९ ॥  
>  
> परः पराणां परमः परमात्मा आत्म-संस्थितः ।  
> रूप-वर्ण-आदि-निर्देश-विशेषण-विवर्जितः ॥ १,२.१० ॥  
>  
> अपक्षय-विनाशाभ्यां परिणाम-ऋद्धि-जन्मभिः ।  
> वर्जितः शक्यते वक्तुं यः सदा अस्ति इति केवलम् ॥ १,२.११ ॥  
>  
> सर्वत्र असौ समस्तं च वसत्य् अत्र इति वै यतः ।  
> ततः स वासुदेव इति विद्वद्भिः परिपठ्यते ॥ १,२.१२ ॥  
>  
> तद् ब्रह्म परमं नित्यम् अजम् अक्षयम् अव्ययम् ।  
> एक-स्वरूपं तु सदा हेय-अभावाच् च निर्मलम् ॥ १,२.१३ ॥  
>  
> तद् एव सर्वम् एव एतद् व्यक्त-अव्यक्त-स्वरूपवत् ।  
> तथा पुरुष-रूपेण काल-रूपेण च स्थितम् ॥ १,२.१४ ॥  
>  
> परस्य ब्रह्मणो रूपं पुरुषः प्रथमं द्विज ।  
> व्यक्त-अव्यक्ते तथा एव अन्ये रूपे कालस् तथा अपरम् ॥ १,२.१५ ॥  
>  
> प्रधान-पुरुष-व्यक्त-कालानां परमं हि यत् ।  
> पश्यन्ति सूरयः शुद्धं तद् विष्णोः परमं पदम् ॥ १,२.१६ ॥  
>  
> प्रधान-पुरुष-व्यक्त-कालास् तु प्रविभागशः ।  
> रूपाणि स्थिति-सर्ग-अन्त-व्यक्ति-सद्भाव-हेतवः ॥ १,२.१७ ॥  
>  
> व्यक्तं विष्णुस् तथा अव्यक्तं पुरुषः काल एव च ।  
> क्रीडतो बालकस्य इव चेष्टां तस्य निशामय ॥ १,२.१८ ॥  
>  
> अव्यक्तं कारणं यत् तत् प्रधानम् ऋषि-सत्तमैः ।  
> प्रोच्यते प्रकृतिः सूक्ष्मा नित्यं सद्-असद्-आत्मकम् ॥ १,२.१९ ॥  
>  
> अक्षय्यं न अन्यद्-आधारम् अमेयम् अजरं ध्रुवम् ।  
> शब्द-स्पर्श-विहीनं तद् रूपादिभिर् असंहितम् ॥ १,२.२० ॥  
>  
> त्रिगुणं तज्-जगद्-योनिर् अनादि-प्रभव-अप्ययम् ।  
> तेन अग्रे सर्वम् एव आसीद् व्याप्तं वै प्रलयाद् अनु ॥ १,२.२१ ॥  
>  
> वेद-वाद-विदो विद्वन् नियता ब्रह्म-वादिनः ।  
> पठन्ति च एतम् एव अर्थं प्रधान-प्रतिपादकम् ॥ १,२.२२ ॥  
>  
> न अहो न रात्रिर् न नभो न भूमिर् न आसीत् तमो-ज्योतिर् अभूच् च न अन्यत् ।  
> श्रोत्र-आदि-बुद्ध्या अनुलभ्यम् एकं प्राधानिकं ब्रह्म पुमांस् तदा आसीत् ॥ १,२.२३ ॥  
>  
> विष्णोः स्वरूपात् परतो हि उदिते द्वे रूपे प्रधानं पुरुषश् च विप्र ।  
> तस्य एव तेऽन्येन धृते वियुक्ते रूपान्तरं तद्-द्विज काल-संज्ञम् ॥ १,२.२४ ॥  
>  
> प्रकृतौ संस्थितं व्यक्तम् अतीत-प्रलये तु यत् ।  
> तस्मात् प्राकृत-संज्ञोऽयम् उच्यते प्रतिसंचरः ॥ १,२.२५ ॥  
>  
> अनादिर् भगवान् कालो न अन्तोऽस्य द्विज विद्यते ।  
> अव्युच्छिन्नस् ततस् तु एते सर्ग-स्थिति-अन्त-संयमाः ॥ १,२.२६ ॥  
>  
> गुण-साम्ये ततस् तस्मिन् पृथक् पुंसि व्यवस्थिते ।  
> काल-स्वरूपं तद् विष्णोर् मैत्रेय परिवर्तते ॥ १,२.२७ ॥  
>  
> ततस् तु तत् परं ब्रह्म परमात्मा जगन्मयः ।  
> सर्व-गः सर्व-भूतेशः सर्वात्मा परमेश्वरः ॥ १,२.२८ ॥  
>  
> प्रधान-पुरुषौ च अपि प्रविश्य आत्म-इच्छया हरिः ।  
> क्षोभयामास संप्राप्ते सर्ग-काले व्यय-अव्ययौ ॥ १,२.२९ ॥  
>  
> यथा सन्निधि-मात्रेण गन्धः क्षोभाय जायते ।  
> मनसो न उपकर्तृत्वात् तथा असौ परमेश्वरः ॥ १,२.३० ॥  
>  
> स एव क्षोभको ब्रह्मन् क्षोभ्यश् च पुरुषोत्तमः ।  
> स संकोच-विकासाभ्यां प्रधानत्वेऽपि च स्थितः ॥ १,२.३१ ॥  
>  
> विकास-अणु-स्वरूपैश् च ब्रह्म-रूपादिभिस् तथा ।  
> व्यक्त-स्वरूपश् च तथा विष्णुः सर्व-ईश्वर-ईश्वरः ॥ १,२.३२ ॥  
>  
> गुण-साम्यात् ततस् तस्मात् क्षेत्रज्ञ-अधिष्ठितान् मुने ।  
> गुण-व्यञ्जन-संभूतिः सर्ग-काले द्विजोत्तम ॥ १,२.३३ ॥  
>  
> प्रधान-तत्त्वम् उद्भूतं महान्तं तत् समावृणोत् ।  
> सात्त्विको राजसश् च एव तामसश् च त्रिधा महान् ॥ १,२.३४ ॥  
>  
> प्रधान-तत्त्वेन समं त्वचा बीजम् इव आवृतम् ।  
> वैकारिकस् तैजसश् च भूतादिश् च एव तामसः ॥ १,२.३५ ॥  
>  
> त्रिविधोऽयम् अहङ्कारो महत्तत्त्वाद् अजायत ।  
> भूत-इन्द्रियाणां हेतुः स त्रि-गुणत्वान् महामुने ।  
> यथा प्रधानेन महान् महता स तथा वृतः ॥ १,२.३६ ॥  
>  
> भूतादिस् तु विकुर्वाणः शब्द-तन्मात्रकं ततः ।  
> ससर्ज शब्द-तन्मात्राद् आकाशं शब्द-लक्षणम् ॥ १,२.३७ ॥  
>  
> शब्द-मात्रं तथा आकाशं भूतादिः स समावृणोत् ।  
> आकाशस् तु विकुर्वाणः स्पर्श-मात्रं ससर्ज ह ॥ १,२.३८ ॥  
>  
> बलवान् अभवद् वायुस् तस्य स्पर्शो गुणो मतः ।  
> आकाशं शब्द-मात्रं तु स्पर्श-मात्रं समावृणोत् ॥ १,२.३९ ॥  
>  
> ततो वायुर् विकुर्वाणो रूप-मात्रं ससर्ज ह ।  
> ज्योतिर् उत्पद्यते वायोस् तद् रूप-गुणम् उच्यते ॥ १,२.४० ॥  
>  
> स्पर्श-मात्रं तु वै वायु रूप-मात्रं समावृणोत् ।  
> ज्योतिश् च अपि विकुर्वाणं रस-मात्रं ससर्ज ह ॥ १,२.४१ ॥  
>  
> संभवन्ति ततोऽम्भांसि रस-आधारामि तानि च ।  
> रस-मात्राणि च अम्भांसि रूप-मात्रं समावृणोत् ॥ १,२.४२ ॥  
>  
> विकुर्वाणानि च अम्भांसि गन्ध-मात्रं ससृजिरे ।  
> संघातोजायते तस्मात् तस्य गन्धो गुणो मतः ॥ १,२.४३ ॥  
>  
> तस्मिंस्-तस्मिंस् तु तन्मात्रं तेन तन्मात्रता स्मृता ॥ १,२.४४ ॥  
>  
> तन्मात्राण्य् अविशेषाणि अविशेषास् ततो हि ते ॥ १,२.४५ ॥  
>  
> न शान्ता न अपि घोरास् ते न मूढाश् च अविशेषिणः ।  
> भूत-तन्मात्र-सर्गोऽयम् अहङ्कारात् तु तामसात् ॥ १,२.४६ ॥  
>  
> तैजसानि इन्द्रियाण्य् आहुर् देवा वैकारिका दश ।  
> एकादशं मनश् च अत्र देवा वैकारिकाः स्मृताः ॥ १,२.४७ ॥  
>  
> त्वक्-चक्षुर्-नासिका-जिह्वा-श्रोत्रम् अत्र च पञ्चमम् ।  
> शब्दादीनाम् अवाप्त्यर्थं बुद्धि-युक्तानि वै द्विज ॥ १,२.४८ ॥  
>  
> पायु-उपस्थौ करौ पादौ वाक् च मैत्रेय पञ्चमी ।  
> विसर्ग-शिल्प-गति-उक्ति-कर्म तेषां च कथ्यते ॥ १,२.४९ ॥  
>  
> आकाश-वायु-तेजांसि सलिलं पृथिवी तथा ।  
> शब्दादिभिर् गुणैर् ब्रह्मन् संयुक्तानि उत्तरोत्तरैः ॥ १,२.५० ॥  
>  
> शान्ता घोराश् च मूढाश् च विशेषस् तेन ते स्मृताः ॥ १,२.५१ ॥  
>  
> नानावीर्याः पृथग्-भूतास् ततस् ते संहतिं विना ।  
> न अशक्नुवन् प्रजाः स्रष्टुम् असमागम्य कृत्स्नशः ॥ १,२.५२ ॥  
>  
> समेत्य अन्योन्य-संयोगं परस्पर-समाश्रयाः ।  
> एक-संघात-लक्ष्याश् च संप्राप्य ऐक्यम् अशेषतः ॥ १,२.५३ ॥  
>  
> पुरुष-अधिष्ठितत्वाच् च प्रधान-अनुग्रहेण च ।  
> महद्-आद्या विशेष-अन्ता हि अण्डम् उत्पादयन्ति ते ॥ १,२.५४ ॥  
>  
> तत् क्रमेण विवृद्धं सज्-जल-बुद्बुदवत् समम् ।  
> भूतेभ्योऽण्डं महा-बुद्धे महत् तद् उदके शयम् ।  
> प्राकृतं ब्रह्म-रूपस्य विष्णोः स्थानम् अनुत्तमम् ॥ १,२.५५ ॥  
>  
> तत्र अव्यक्त-स्वरूपोऽसौ व्यक्त-रूपो जगत्-पतिः ।  
> विष्णुर् ब्रह्म-स्वरूपेण स्वयम् एव व्यवस्थितः ॥ १,२.५६ ॥  
>  
> मेरुर् उल्बम् अभूत् तस्य जरायुश् च महीधराः ।  
> गर्भोदकं समुद्राश् च तस्य आसन् सुमहात्मनः ॥ १,२.५७ ॥  
>  
> स-अद्रि-द्वीप-समुद्राश् च स-ज्योतिर्-लोक-संग्रहः ।  
> तस्मिन्न् अण्डेऽभवद् विप्र स-देव-असुर-मानुषाः ॥ १,२.५८ ॥  
>  
> वारि-वह्नि-अनिल-आकाशैस् ततो भूतादिना बहिः ।  
> वृतं दश-गुणैर् अण्डं भूतादिर् महता तथा ॥ १,२.५९ ॥  
>  
> अव्यक्तेन आवृतो ब्रह्मंस् तैः सर्वैः सहितो महान् ।  
> एभिर् आवरणैर् अण्डं सप्तभिः प्राकृतैर् वृतम् ।  
> नालिकेर-फलस्य अन्तर्-बीजं बाह्य-दलैर् इव ॥ १,२.६० ॥  
>  
> जुषन् रजो-गुणं तत्र स्वयं विश्व-ईश्वरो हरिः ।  
> ब्रह्मा भूत्वा अस्य जगतो विसृष्टौ संप्रवर्तते ॥ १,२.६१ ॥  
>  
> सृष्टं च पात्य् अनुयुगं यावत् कल्प-विकल्पना ।  
> सत्त्व-भृद् भगवान् विष्णुर् अप्रमेय-पराक्रमः ॥ १,२.६२ ॥  
>  
> तमोद्रेकी च कल्प-अन्ते रुद्र-रूपी जनार्दनः ।  
> मैत्रेय अखिल-भूतानि भक्षयत्य् अतिदारुणः ॥ १,२.६३ ॥  
>  
> भक्षयित्वा च भूतानि जगति एक-अर्णवी-कृते ।  
> नाग-पर्यङ्क-शयने शेते च परमेश्वरः ॥ १,२.६४ ॥  
>  
> प्रबुद्धश् च पुनः सृष्टिं करोति ब्रह्म-रूप-धृक् ॥ १,२.६५ ॥  
>  
> सृष्टि-स्थिति-अन्त-करणीं ब्रह्म-विष्णु-शिव-आत्मिकाम् ।  
> स संज्ञां याति भगवान् एक एव जनार्दनः ॥ १,२.६६ ॥  
>  
> स्रष्टा सृजति च आत्मानं विष्णुः पाल्यं च पाति च ।  
> उपसंह्रियते च अन्ते संहर्ता च स्वयं प्रभुः ॥ १,२.६७ ॥  
>  
> पृथिव्य् आपस् तथा तेजो वायुर् आकाश एव च ।  
> सर्व-इन्द्रिय-अन्तःकरणं पुरुष-आख्यं हि यज्-जगत् ॥ १,२.६८ ॥  
>  
> स एव सर्व-भूत-आत्मा विश्व-रूपो यतोऽव्ययः ।  
> सर्गादिकं तु तस्य एव भूत-स्थम् उपकारकम् ॥ १,२.६९ ॥  
>  
> स एव सृज्यः स च सर्ग-कर्ता स एव पात्य् अत्ति च पाल्यते च ।  
> ब्रह्म-आद्य्-अवस्थाभिर् अशेष-मूर्तिर् विष्णुर् वरिष्ठो वरदो वरेण्यः ॥ १,२.७० ॥  

इति श्रीविष्णुपुराणे प्रथमेऽंशे द्वितीयोऽध्यायः (२)  

***  

**मैत्रेय उवाच**  

> निर्गुणस्य अप्रमेयस्य शुद्धस्य अपि अमलात्मनः ।  
> कथं सर्गादि-कर्तृत्वं ब्रह्मणोऽभ्युपगम्यते ॥ १,३.१ ॥  

**श्रीपराशर उवाच**  

> शक्तयः सर्व-भावानाम् अचिन्त्य-ज्ञान-गोचराः ।  
> यतोऽतो ब्रह्मणस् तास् तु सर्गाद्या भाव-शक्तयः ।  
> भवन्ति तपतां श्रेष्ठ पावकस्य यथा उष्णता ॥ १,३.२ ॥  
>  
> तन् निबोध यथा सर्गे भगवान् संप्रवर्तते ।  
> नारायण-आख्यो भगवान् ब्रह्मा लोक-पितामहः ॥ १,३.३ ॥  
>  
> उत्पन्नः प्रोच्यते विद्वन् नित्यम् एव उपचारतः ॥ १,३.४ ॥  
>  
> निजेन तस्य मानेन आयुर् वर्ष-शतं स्मृतम् ।  
> तत् पराख्यं तद्-अर्धं च परार्धम् अभिधीयते ॥ १,३.५ ॥  
>  
> काल-स्वरूपं विष्णोश् च यन् मया उक्तं तव अनघ ।  
> तेन तस्य निबोध त्वं परिमाण-उपपादनम् ॥ १,३.६ ॥  
>  
> अन्येषां चैव जन्तूनां चराणाम् अचराश् च ये ।  
> भू-भूभृत्-सागरादीनाम् अशेषाणां च सत्तम ॥ १,३.७ ॥  
>  
> काष्ठा पञ्चदश आख्याता निमेषा मुनि-सत्तम ।  
> काष्ठास् त्रिंशत् कला त्रिंशत् कला मौहूर्तिको विधिः ॥ १,३.८ ॥  
>  
> तावत्-संख्यैर् अहो-रात्रं मुहूर्तैर् मानुषं स्मृतम् ।  
> अहो-रात्राणि तावन्ति मासः पक्ष-द्वय-आत्मकः ॥ १,३.९ ॥  
>  
> तैः षड्भिर् अयनं वर्षं द्वेऽयने दक्षिण-उत्तरे ।  
> अयनं दक्षिणं रात्रिर् देवानाम् उत्तरं दिनम् ॥ १,३.१० ॥  
>  
> दिव्यैर् वर्ष-सहस्रैस् तु कृत-त्रेतादि-संज्ञितम् ।  
> चतुर्-युगं द्वादशभिस् तद्-विभागं निबोध मे ॥ १,३.११ ॥  
>  
> चत्वारि त्रीणि द्वे च एकं कृतादिषु यथाक्रमम् ।  
> दिव्याब्दानां सहस्राणि युगेषु आहुः पुराविदः ॥ १,३.१२ ॥  
>  
> तत्-प्रमाणैः शतैः संध्या पूर्वा तत्र अभिधीयते ।  
> संध्यांशश् च एव तत्-तुल्यो युगस्य अनन्तरो हि सः ॥ १,३.१३ ॥  
>  
> संध्या-संध्यांशयोर् अन्तर् यः कालो मुनि-सत्तम ।  
> युग-आख्यः स तु विज्ञेयः कृत-त्रेतादि-संज्ञितः ॥ १,३.१४ ॥  
>  
> कृतं त्रेता द्वापरश् च कलिश् च एव चतुर्-युगम् ।  
> प्रोच्यते तत् सहस्रं वै ब्रह्मणो दिवसं मुने ॥ १,३.१५ ॥  
>  
> ब्रह्मणो दिवसे ब्रह्मन् मनवस् तु चतुर्दश ।  
> भवन्ति परिणामं च तेषां काल-कृतं शृणु ॥ १,३.१६ ॥  
>  
> सप्तर्षयः सुराः शक्रो मनुस् तत्-सूनवो नृपाः ।  
> एक-काले हि सृज्यन्ते संह्रियन्ते च पूर्ववत् ॥ १,३.१७ ॥  
>  
> चतुर्-युगाणां संख्याता सा अधिका हि एक-सप्ततिः ।  
> मन्वन्तरं मनोः कालः सुरादीनां च सत्तम ॥ १,३.१८ ॥  
>  
> अष्टौ शत-सहस्राणि दिव्यया संख्यया स्मृतम् ।  
> द्वि-पञ्चाशत् तथा अन्यानि सहस्राण्य् अधिकानि तु ॥ १,३.१९ ॥  
>  
> त्रिंशत्-कोट्यस् तु संपूर्णाः संख्याताः संख्यया द्विज ।  
> सप्तषष्टिस् तथा अन्यानि नियुतानि महामुने ॥ १,३.२० ॥  
>  
> विंशतिस् तु सहस्राणि कालोऽयम् अधिकं विना ।  
> मन्वन्तरस्य संख्येयं मानुषैर् वत्सरैर् द्विज ॥ १,३.२१ ॥  
>  
> चतुर्दश-गुणो हि एष कालो ब्रह्म-अहः स्मृतम् ।  
> ब्राह्मो नैमित्तिको नाम तस्य अन्ते प्रतिसंचरः ॥ १,३.२२ ॥  
>  
> तदा हि दह्यते सर्वं त्रैलोक्यं भूर्-भुवादि-कम् ।  
> जनं प्रयान्ति तापार्ता महर्-लोक-निवासिनः ॥ १,३.२३ ॥  
>  
> एक-अर्णवे तु त्रैलोक्ये ब्रह्मा नारायण-आत्मकः ।  
> भोगि-शय्यां गतः शेते त्रैलोक्य-ग्रास-बृंहितः ॥ १,३.२४ ॥  
>  
> जन-स्थैर् योगिभिर् देवश् चिन्त्यमानोऽब्ज-संभवः ।  
> तत्-प्रमाणां हि तां रात्रिं तद्-अन्ते सृजते पुनः ॥ १,३.२५ ॥  
>  
> एवं तु ब्रह्मणो वर्षम् एवं वर्ष-शतं च यत् ।  
> शतं हि तस्य वर्षाणां परम-आयुर् महात्मनः ॥ १,३.२६ ॥  
>  
> एकम् अस्य व्यतीतं तु परार्धं ब्रह्मणोऽनघ ।  
> तस्य अन्तेऽभून् महा-कल्पः पाद्म इत्य् अभिविश्रुतः ॥ १,३.२७ ॥  
>  
> द्वितीयस्य परार्धस्य वर्तमानस्य वै द्विज ।  
> वाराह इति कल्पोऽयं प्रथमः परिकीर्तितः ॥ १,३.२८ ॥  

इति श्रीविष्णुपुराणे प्रथमेऽंशे तृतीयोऽध्यायः (३)  

***  

**श्रीमैत्रेय उवाच**  

> ब्रह्मन् नारायण-आख्योऽसौ कल्प-आदौ भगवान् यथा ।  
> ससर्ज सर्व-भूतानि तद् आचक्ष्व महामुने ॥ १,४.१ ॥  

**श्रीपराशर उवाच**  

> प्रजाः ससर्ज भगवान् ब्रह्मा नारायण-आत्मकः ।  
> प्रजापति-पतिर् देवो यथा तन् मे निशामय ॥ १,४.२ ॥  
>  
> अतीत-कल्प-अवसाने निशा-सुप्त-उत्थितः प्रभुः ।  
> सत्त्व-उद्रिक्तस् तथा ब्रह्मा शून्यं लोकम् अवैक्षत ॥ १,४.३ ॥  
>  
> नारायणः परोऽचिन्त्यः परेषां अपि स प्रभुः ।  
> ब्रह्म-स्वरूपी भगवान् अनादिः सर्व-संभवः ॥ १,४.४ ॥  
>  
> इमं च उदाहरन्त्य् अत्र श्लोकं नारायणं प्रति ।  
> ब्रह्म-स्वरूपिणं देवं जगतः प्रभव-अप्ययम् ॥ १,४.५ ॥  
>  
> आपो नारा इति प्रोक्ता आपो वै नर-सूनवः ।  
> अयनं तस्य ताः पूर्वं तेन नारायणः स्मृतः ॥ १,४.६ ॥  
>  
> तोय-अन्तःस्थां महीं ज्ञात्वा जगति एक-अर्णवी-कृते ।  
> अनुमानात् तद्-उद्धारं कर्तु-कामः प्रजापतिः ॥ १,४.७ ॥  
>  
> अकरोत् स्व-तनूम् अन्यां कल्प-आदिषु यथा पुरा ।  
> मत्स्य-कूर्मादिकां तद्वद् वाराहं वपुर् आस्थितः ॥ १,४.८ ॥  
>  
> वेद-यज्ञ-मयं रूपम् अशेष-जगतः स्थितौ ।  
> स्थितः स्थिर-आत्मा सर्व-आत्मा परमात्मा प्रजापतिः ॥ १,४.९ ॥  
>  
> जन-लोक-गतैः सिद्धैः सनकाद्यैर् अभिष्टुतः ।  
> प्रविवेश तदा तोयम् आत्म-आधारो धराधरः ॥ १,४.१० ॥  
>  
> निरीक्ष्य तं तदा देवी पाताल-तलम् आगतम् ।  
> तुष्टाव प्रणता भूत्वा भक्ति-नम्रा वसुन्धरा ॥ १,४.११ ॥  

**श्रीपृथिव्युवाच**  

> नमस्ते पुण्डरीकाक्ष शङ्ख-चक्र-गदाधर ।  
> माम् उद्धर अस्माद् अद्य त्वं त्वत्तोऽहं पूर्वम् उत्थिता ॥ १,४.१२ ॥  
>  
> त्वया अहम् उद्धृता पूर्वं त्वन्मया अहं जनार्दन ।  
> तथा अन्यानि च भूतानि गगनादीन्य् अशेषतः ॥ १,४.१३ ॥  
>  
> नमस्ते परम्-आत्म-आत्मन् पुरुष-आत्मन् नमोऽस्तु ते ।  
> प्रधान-व्यक्त-भूताय काल-भूताय ते नमः ॥ १,४.१४ ॥  
>  
> त्वं कर्ता सर्व-भूतानां त्वं पाता त्वं विनाश-कृत् ।  
> सर्गादिषु प्रभो ब्रह्म-विष्णु-रुद्र-आत्म-रूप-धृक् ॥ १,४.१५ ॥  
>  
> संभक्षयित्वा सकलं जगति एक-अर्णवी-कृते ।  
> शेषे त्वम् एव गोविन्द चिन्त्यमानो मनीषिभिः ॥ १,४.१६ ॥  
>  
> भवती यत् परं तत्त्वं तन् न जानाति कश्चन ।  
> अवतारेषु यद् रूपं तद् अर्चन्ति दिवौकसः ॥ १,४.१७ ॥  
>  
> त्वाम् आराध्य परं ब्रह्म याता मुक्तिं मुमुक्षवः ।  
> वासुदेवम् अनाराध्य को मोक्षं समवाप्स्यति ॥ १,४.१८ ॥  
>  
> यत्-किञ्चिन् मनसा ग्राह्यं यद् ग्राह्यं चक्षुरादिभिः ।  
> बुद्ध्या च यत् परिच्छेद्यं तद् रूपम् अखिलं तव ॥ १,४.१९ ॥  
>  
> त्वन्मया अहं त्वद्-आधार त्वत्-सृष्टा त्वत्-समाश्रया ।  
> माधवीम् इति लोकोऽयम् अभिधत्ते ततो हि माम् ॥ १,४.२० ॥  
>  
> जय अखिल-ज्ञान-मय जय स्थूल-मय अव्यय ।  
> जय अनन्त जय अव्यक्त जय व्यक्त-मय प्रभो ॥ १,४.२१ ॥  
>  
> पर-अपर-आत्मन् विश्व-आत्मन् जय यज्ञ-पते अनघ ।  
> त्वं यज्ञस् त्वं वषट्-कारस् त्वम् ओङ्कारस् त्वम् अग्नयः ॥ १,४.२२ ॥  
>  
> त्वं वेदास् त्वं तद्-अङ्गानि त्वं यज्ञ-पुरुषो हरे ।  
> सूर्यादयो ग्रहास् तारा नक्षत्राण्य् अखिलं जगत् ॥ १,४.२३ ॥  
>  
> मूर्त-अमूर्तम् अदृश्यं च दृश्यं च पुरुषोत्तम ।  
> यच् च उक्तं यच् च न एव उक्तं मया अत्र परमेश्वर ।  
> तत् सर्वं त्वं नमस् तुभ्यं भूयो-भूयो नमो-नमः ॥ १,४.२४ ॥  

**श्रीपराशर उवाच**  

> एवं संस्तूयमानस् तु पृथिव्या धरणीधरः ।  
> साम-स्वर-ध्वनिः श्रीमान् जगर्ज परिघर्घरम् ॥ १,४.२५ ॥  
>  
> ततः समुत्क्षिप्य धरां स्व-दंष्ट्रया महा-वराहः स्फुट-पद्म-लोचनः ।  
> रसातलाद् उत्पल-पत्र-सन्निभः समुत्थितो नील इव अचलो महान् ॥ १,४.२६ ॥  
>  
> उत्तिष्ठता तेन मुख-अनिल-आहतं तत्-संभव-अम्भो जन-लोक-संश्रयान् ।  
> प्रक्षालयामास हि तान् महा-द्युतीन् सनन्दनादीन् अप-कल्मषान् मुनीन् ॥ १,४.२७ ॥  
>  
> [[प्रयानिति|प्रयान्ति]] तोयानि खुर-अग्र-विक्षत-रसातलेऽधः कृत-शब्द-सन्तति ।  
> श्वसन-अनिल-आस्तानि परितः प्रयान्ति सिद्धा जने ये नियता वसन्ति ॥ १,४.२८ ॥  
>  
> उत्तिष्ठतस् तस्य जल-आर्द्र-कुक्षेर् महा-वराहस्य महीं विगृह्य ।  
> विधुन्वतो वेद-मयं शरीरं रोम-अन्तर-स्था मुनयः स्तुवन्ति ॥ १,४.२९ ॥  
>  
> तं तुष्टुवुस् तोष-परीत-चेतसो लोके जने ये निवसन्ति योगिनः ।  
> सनन्दनाद्या हि अति-नम्र-कन्धरा धराधरं धीरतर-उद्धत-ईक्षणम् ॥ १,४.३० ॥  
>  
> जय ईश्वराणां परमेश केशव प्रभो गदा-शङ्ख-धर-असि-चक्र-धृक् ।  
> प्रसूति-नाश-स्थिति-हेतुर् ईश्वरस् त्वम् एव न अन्यत् परमं च यत् पदम् ॥ १,४.३१ ॥  
>  
> पादेषु वेदास् तव यूप-दंष्ट्रा दन्तेषु यज्ञाश् चितयश् च वक्त्रे ।  
> हुताश-जिह्वोऽसि तनूरुहाणि दर्भाः प्रभो यज्ञ-पुमांस् त्वम् एव ॥ १,४.३२ ॥  
>  
> विलोचने रात्रि-अहनी महात्मन् सर्वाश्रयं ब्रह्म परं शिरस् ते ।  
> सूक्तान् अशेषामि सटा-कलापो घ्राणं समस्तानि हवींषि देव ॥ १,४.३३ ॥  
>  
> [[मुक्तुण्ड|श्रोत्र-तुण्ड]]-साम-स्वर-धीर-नाद-प्राग्-वंश-काय-अखिल-सत्र-सन्धे ।  
> पूर्त-इष्ट-धर्म-श्रवणोऽसि देव सनातन-आत्मन् भगवन् प्रसीद ॥ १,४.३४ ॥  
>  
> पद-क्रम-आक्रान्त-भुवं भवन्तम् आदि-स्थितं च अक्षर-विश्व-मूर्ते ।  
> विश्वस्य विद्मः परमेश्वरोऽसि प्रसीद नाथोऽसि पर-अवरस् त्वम् ॥ १,४.३५ ॥  
>  
> दंष्ट्र-अग्र-विन्यस्तम् अशेषम् एतद् भू-मण्डलं नाथ विभाव्यते ते ।  
> विगाहतः पद्म-वनं विलग्नं सरोजिनी-पत्रम् इव ऊढ-पङ्कम् ॥ १,४.३६ ॥  
>  
> द्यावा-पृथिव्योर् अतुल-प्रभाव यद् अन्तरं तद् वपुषा तव एव ।  
> व्याप्तं जगद्-व्याप्ति-समर्थ-दीप्ते हिताय विश्वस्य विभो भव त्वम् ॥ १,४.३७ ॥  
>  
> परमार्थस् त्वम् एव एको न अन्योऽस्ति जगतः पते ।  
> तव एष महिमा येन व्याप्तम् एतच्-चराचरम् ॥ १,४.३८ ॥  
>  
> यद् एतद् दृश्यते मूर्तम् एतज्-ज्ञान-आत्मनस् तव ।  
> भ्रान्ति-ज्ञानेन पश्यन्ति जगद्-रूपम् अयोगिनः ॥ १,४.३९ ॥  
>  
> ज्ञान-स्वरूपम् अखिलं जगद् एतद् अबुद्धयः ।  
> अर्थ-स्वरूपं पश्यन्तो भ्राम्यन्ते मोह-संप्लवे ॥ १,४.४० ॥  
>  
> ये तु ज्ञान-विदः शुद्ध-चेतसस् तेऽखिलं जगत् ।  
> ज्ञान-आत्मकं प्रपश्यन्ति त्वद्-रूपं परमेश्वर ॥ १,४.४१ ॥  
>  
> प्रसीद सर्व सर्वात्मन् भवाय जगताम् इमाम् ।  
> उद्धर उर्वीम् अमेयात्मन् शं नो देहि अब्ज-लोचन ॥ १,४.४२ ॥  
>  
> सत्त्व-उद्रिक्तोऽसि भगवन् गोविन्द पृथिवीम् इमाम् ।  
> समुद्धर भवाय ईश शं नो देहि अब्ज-लोचन ॥ १,४.४३ ॥  
>  
> सर्ग-प्रवृत्तिर् भवतो जगताम् उपकारिणी ।  
> भवतु एषा नमस् तेऽस्तु शं नो देहि अब्ज-लोचन ॥ १,४.४४ ॥  

**श्रीपराशर उवाच**  

> एवं संस्तूयमानस् तु परमात्मा महीधरः ।  
> उज्जहार क्षितिं क्षिप्रं न्यस्तवांश् च महाम्भसि ॥ १,४.४५ ॥  
>  
> तस्य उपरि जल-ओघस्य महती नौर् इव स्थिता ।  
> विततत्त्वात् तु देहस्य न मही याति संप्लवम् ॥ १,४.४६ ॥  
>  
> ततः क्षितिं समां कृत्वा पृथिव्यां सोऽचिनोद् गिरीन् ।  
> यथा-विभागं भगवान् अनादिः परमेश्वरः ॥ १,४.४७ ॥  
>  
> प्राक्-सर्ग-दग्धान् अखिलान् पर्वतान् पृथिवी-तले ।  
> अमोघेन प्रभावेण ससर्ज अमोघ-वाञ्छितः ॥ १,४.४८ ॥  
>  
> भू-विभागं ततः कृत्वा सप्त-द्वीपान्य् यथातथम् ।  
> भूराद्यांश् चतुरो लोकान् पूर्ववत् समकल्पयत् ॥ १,४.४९ ॥  
>  
> ब्रह्म-रूप-धरो देवस् ततोऽसौ रजसा वृतः ।  
> चकार सृष्टिं भगवान् चतुर्-वक्त्र-धरो हरिः ॥ १,४.५० ॥  
>  
> निमित्त-मात्रम् एव असौ सृज्यानां सर्ग-कर्मणि ।  
> प्रधान-कारणी-भूता यतो वै सृज्य-शक्तयः ॥ १,४.५१ ॥  
>  
> निमित्त-मात्रं मुक्त्वैवं न अन्यत् किञ्चिद् अपेक्षते ।  
> नीयते तपतां श्रेष्ठ स्व-शक्त्या वस्तु वस्तुताम् ॥ १,४.५२ ॥  

इति श्रीविष्णुपुराणे प्रथमेऽंशे पृथिव्युद्धारश् चतुर्थोऽध्यायः (४)  

***  

**श्रीमैत्रेय उवाच**  

> यथा ससर्ज देवोऽसौ देवर्षि-पितृ-दानवान् ।  
> मनुष्य-तिर्यग्-वृक्ष-आदीन् भू-व्योम-सलिल-ओकसः ॥ १,५.१ ॥  
>  
> यद्-गुणं यत्-स्वभावं च यद्-रूपं च जगद् द्विज ।  
> सर्गादौ सृष्टवान् ब्रह्मा तन् मम आचक्ष्व कृत्स्नशः ॥ १,५.२ ॥  

**श्रीपराशर उवाच**  

> मैत्रेय कथयामि एतच् छृणुष्व सुसमाहितः ।  
> यथा ससर्ज देवोऽसौ देवादीन् अखिलान् विभुः ॥ १,५.३ ॥  
>  
> सृष्टिं चिन्तयतस् तस्य कल्प-आदिषु यथा पुरा ।  
> अबुद्धि-पूर्वकः सर्गः प्रादुर्भूतस् तमोमयः ॥ १,५.४ ॥  
>  
> तमो-मोहो महा-मोहस् तामिस्त्रो हि अन्ध-संज्ञितः ।  
> अविद्या पञ्च-पर्वैषा प्रादुर्भूता महात्मनः ॥ १,५.५ ॥  
>  
> पञ्चधा अवस्थितः सर्गो ध्यायतोऽप्रतिबोधवान् ।  
> बहिर्-अन्तोऽप्रकाशश् च संवृत-आत्मा नग-आत्मकः ॥ १,५.६ ॥  
>  
> मुख्या नगा यतः प्रोक्ता मुख्य-सर्गस् ततस् त्व् अयम् ॥ १,५.७ ॥  
>  
> तं दृष्ट्वा असाधकं सर्गम् अमन्यत अपरं पुनः ॥ १,५.८ ॥  
>  
> तस्य अभिध्यायतः सर्गस् तिर्यक्-स्रोतोऽभ्यवर्तत ।  
> यस्मात् तिर्यक्-प्रवृत्तिः स तिर्यक्-स्रोतास् ततः स्मृतः ॥ १,५.९ ॥  
>  
> पश्वादयस् ते विख्यातास् तमः-प्राया हि अवेदनः ।  
> उत्पथ-ग्राहिणश् च एव तेऽज्ञाने ज्ञान-मानिनः ॥ १,५.१० ॥  
>  
> अहंकृता अहं-माना अष्टाविंशद्-वध-आत्मकाः ।  
> अन्तः-प्रकाशास् ते सर्वे आवृताश् च परस्परम् ॥ १,५.११ ॥  
>  
> तम् अपि असाधकं मत्वा ध्यायतोऽन्यस् ततोऽभवत् ।  
> ऊर्ध्व-स्रोतास् तृतीयस् तु सात्त्विकोर्ध्वम् अवर्तत ॥ १,५.१२ ॥  
>  
> ते सुख-प्रीति-बहुला बहिर्-अन्तश् च न आवृताः ।  
> प्रकाशा बहिर्-अन्तश् च ऊर्ध्व-स्रोत-उद्भवाः स्मृताः ॥ १,५.१३ ॥  
>  
> तुष्ट-आत्मानस् तृतीयस् तु देव-सर्गस् तु स स्मृतः ।  
> तस्मिन् सर्गेऽभवत् प्रीतिर् निष्पन्ने ब्रह्मणस् तदा ॥ १,५.१४ ॥  
>  
> ततोऽन्यं स तदा दध्यौ साधकं सर्गम् उत्तमम् ।  
> असाधकांस् तु तान् ज्ञात्वा मुख्य-सर्गादि-संभवान् ॥ १,५.१५ ॥  
>  
> तथा अभिध्यायस् तस्य सत्य-अभिध्यायिनस् ततः ।  
> प्रादुर्बभूव च अव्यक्ताद् अर्वाक्-स्रोतास् तु साधकः ॥ १,५.१६ ॥  
>  
> यस्माद् अर्वाग् व्यवर्तन्त ततोऽर्वाक्-स्रोतसस् तु ते ।  
> ते च प्रकाश-बहुलास् तमो-उद्रिक्ता रजो-अधिकाः ॥ १,५.१७ ॥  
>  
> तस्मात् ते दुःख-बहुला भूयो-भूयश् च कारिणः ।  
> प्रकाशा बहिर्-अन्तश् च मनुष्याः साधकास् तु ते ॥ १,५.१८ ॥  
>  
> इति एते कथिताः सर्गाः षड् अत्र मुनि-सत्तम ।  
> प्रथमो महतः सर्गो विज्ञेयो ब्रह्मणस् तु सः ॥ १,५.१९ ॥  
>  
> तन्मात्राणां द्वितीयश् च भूत-सर्गो हि स स्मृतः ।  
> वैकारिकस् तृतीयस् तु सर्ग ऐन्द्रियकः स्मृतः ॥ १,५.२० ॥  
>  
> इति एष प्राकृतः सर्गः संभूतोऽबुद्धि-पूर्वकः ।  
> मुख्य-सर्गश् चतुर्थस् तु मुख्या वै स्थावराः स्मृताः ॥ १,५.२१ ॥  
>  
> तिर्यक्-स्रोतास् तु यः प्रोक्तस् तैर्यग्योन्यः स उच्यते ।  
> तद् ऊर्ध्व-स्रोतसां षष्ठो देव-सर्गस् तु संस्मृतः ॥ १,५.२२ ॥  
>  
> ततोऽर्वाक्-स्रोतसां सर्गः सप्तमः स तु मानुषः ॥ १,५.२३ ॥  
>  
> अष्टमोऽनुग्रहः सर्गः सात्त्विकस् तामसश् च सः ।  
> पञ्च एते वैकृताः सर्गाः प्राकृतास् तु त्रयः स्मृताः ॥ १,५.२४ ॥  
>  
> प्राकृतो वैकृतश् च एव कौमारो नवमः स्मृतः ।  
> इति एते वै समाख्याता नव सर्गाः प्रजापतेः ॥ १,५.२५ ॥  
>  
> प्राकृता वैकृताश् च एव जगतो मूल-हेतवः ।  
> सृजतो जगदीशस्य किम् अन्यच् छ्रोतुम् इच्छसि ॥ १,५.२६ ॥  

**श्रीमैत्रेय उवाच**  

> संक्षेपात् कथितः सर्गो देवादीनां मुने त्वया ।  
> विस्तराच् छ्रोतुम् इच्छामि त्वत्तो मुनि-वरोत्तम ॥ १,५.२७ ॥  

**श्रीपराशर उवाच**  

> कर्मभिर् भाविताः पूर्वैः कुशलाकुशलैस् तु ताः ।  
> ख्यात्या तया हि अनिर्मुक्ताः संहारे हि उपसंहृताः ॥ १,५.२८ ॥  
>  
> स्थावर-अन्ताः सुर-आद्यास् तु प्रजा ब्रह्मंश् चतुर्विधाः ।  
> ब्रह्मणः कुर्वतः सृष्टिं जज्ञिरे मानसास् तु ताः ॥ १,५.२९ ॥  
>  
> ततो देव-असुर-पितॄन् मनुष्यांश् च चतुष्टयम् ।  
> सिसृक्षुर् अम्भांसि एतानि स्वम् आत्मानम् अयूयुजत् ॥ १,५.३० ॥  
>  
> युक्त-आत्मनस् तमो-मात्रा हि उद्रिक्ता अभूत् प्रजापतेः ।  
> सिसृक्षोर् जघनात् पूर्वम् असुरा जज्ञिरे ततः ॥ १,५.३१ ॥  
>  
> उत्ससर्ज ततस् तां तु तमो-मात्रा-आत्मिकां तनुम् ।  
> सा तु त्यक्ता तनुस् तेन मैत्रेय अभूद् विभावरी ॥ १,५.३२ ॥  
>  
> सिसृक्षुर् अन्य-देह-स्थः प्रीतिम् आप ततः सुराः ।  
> सत्त्व-उद्रिक्ताः समुद्भूता मुखतो ब्रह्मणो द्विज ॥ १,५.३३ ॥  
>  
> त्यक्ता सा अपि तनुस् तेन सत्त्व-प्रायम् अभूद् दिनम् ।  
> ततो हि बलिनो रात्रौ असुरा देवता दिवा ॥ १,५.३४ ॥  
>  
> सत्त्व-मात्रा-आत्मिकाम् एव ततोऽन्यां जगृहे तनुम् ।  
> पितृवन् मन्यमानस्य पितरस् तस्य जज्ञिरे ॥ १,५.३५ ॥  
>  
> उत्ससर्ज ततस् तां तु पितॄन् सृष्ट्वा अपि स प्रभुः ।  
> सा च उत्सृष्टा अभवत् संध्या दिन-नक्त-अन्तर-स्थिता ॥ १,५.३६ ॥  
>  
> रजो-मात्रा-आत्मिकाम् अन्यां जगृहे स तनुं ततः ।  
> रजो-मात्रा-उत्कटा जाता मनुष्या द्विज-सत्तम ॥ १,५.३७ ॥  
>  
> ताम् अपि आशु स तत्याज तनुं सद्यः प्रजापतिः ।  
> ज्योत्स्ना समभवत् सा अपि प्राक्-संध्या या अभिधीयते ॥ १,५.३८ ॥  
>  
> ज्योत्स्ना-आगमे तु बलिनो मनुष्याः पितरस् तथा ।  
> मैत्रेय संध्या-समये तस्माद् एते भवन्ति वै ॥ १,५.३९ ॥  
>  
> ज्योत्स्ना रात्रिर् अहर् निशि संध्या चत्वारि एतानि वै प्रभोः ।  
> ब्रह्मणस् तु शरीराणि त्रि-गुण-उपाश्रयाणि तु ॥ १,५.४० ॥  
>  
> रजो-मात्रा-आत्मिकाम् एव ततोऽन्यां जगृहे तनुम् ।  
> ततः क्षुद् ब्रह्मणो जाता जज्ञे कामस् तया ततः ॥ १,५.४१ ॥  
>  
> क्षुत्-क्षामान् अन्धकारेऽथ सोऽसृजद् भगवांस् ततः ।  
> विरूपाः श्मश्रुला जातास् तेऽभ्यधावंस् ततः प्रभुम् ॥ १,५.४२ ॥  
>  
> मा एवं भो रक्ष्यते एष यैर् उक्तं राक्षसास् तु ते ।  
> ऊचुः खादाम इति अन्ये ये ते यक्षास् तु जक्षणात् ॥ १,५.४३ ॥  
>  
> अप्रियेण तु तान् दृष्ट्वा केशाः शीर्यन्त वेधसः ।  
> हीनाश् च शिरसो भूयः समारोहन्त तच्-छिरः ॥ १,५.४४ ॥  
>  
> सर्पणात् तेऽभवन् सर्पा हीनत्वाद् अहयः स्मृताः ।  
> ततः क्रुद्धो जगत्-स्रष्टा क्रोध-आत्मानो विनिर्ममे ।  
> वर्णेन कपिशेन उग्र-भूतास् ते पिशित-अशनाः ॥ १,५.४५ ॥  
>  
> ध्यायतोऽङ्गात् समुत्पन्ना गन्धर्वास् तस्य तत्-क्षणात् ।  
> पिबन्तो जज्ञिरे वाचं गन्धर्वास् तेन ते द्विज ॥ १,५.४६ ॥  
>  
> एतानि सृष्ट्वा भगवान् ब्रह्मा तत्-शक्ति-चोदितः ।  
> ततः स्वच्छन्दतोऽन्यानि वयांसि वयसोऽसृजत् ॥ १,५.४७ ॥  
>  
> अवयो वक्षसश् चक्रे मुखतोऽजाः स सृष्टवान् ।  
> सृष्टवान् उदराद् गाश् च पार्श्वभ्यां च प्रजापतिः ॥ १,५.४८ ॥  
>  
> पद्भ्यां च अश्वान् समातङ्गान् रासभान् गवयान् मृगान् ।  
> उष्ट्रान् अश्वतरांश् च एव न्यङ्कून् अन्याश् च जातयः ॥ १,५.४९ ॥  
>  
> ओषध्यः फल-मूलिन्यो रोमभ्यस् तस्य जज्ञिरे ।  
> त्रेता-युग-मुखे ब्रह्मा कल्पस्य आदौ द्विजोत्तम ।  
> सृष्ट्वा अपश् च ओषधीः सम्यग् युयोज स तदा अध्वरे ॥ १,५.५० ॥  
>  
> गौर् अजः पुरुषो मेषश् च अश्व-अश्वतर-गर्दभाः ।  
> एतान् ग्राम्यान् पशून् आहुर् आरण्यांश् च निबोध मे ॥ १,५.५१ ॥  
>  
> श्वापदा द्वि-खुरा हस्ती वानराः पक्षि-पञ्चमाः ।  
> औदकाः पशवः षष्ठाः सप्तमास् तु सरीसृपाः ॥ १,५.५२ ॥  
>  
> गायत्रं च ऋचश् च एव त्रिवृत्-सोमं रथन्तरम् ।  
> अग्निष्टोमं च यज्ञानां निर्ममे प्रथमान् मुखात् ॥ १,५.५३ ॥  
>  
> यजूंषि त्रैष्टुभं छन्दः स्तोमं पञ्चदशं तथा ।  
> बृहत्-साम तथा उक्थं च दक्षिणाद् असृजन् मुखात् ॥ १,५.५४ ॥  
>  
> सामानि जगती-छन्दः स्तोमं सप्तदशं तथा ।  
> वैरूपम् अतिरात्रं च पश्चिमाद् असृजन् मुखात् ॥ १,५.५५ ॥  
>  
> एकविंशम् अथर्वाणम् आप्तोर्यामाणम् एव च ।  
> अनुष्टुभं च वैराजम् उत्तराद् असृजन् मुखात् ॥ १,५.५६ ॥  
>  
> उच्च-अवचानि भूतानि गात्रेभ्यस् तस्य जज्ञिरे ।  
> देव-असुर-पितॄन् सृष्ट्वा मनुष्यांश् च प्रजापतिः ॥ १,५.५७ ॥  
>  
> ततः पुनः ससर्ज आदौ संकल्पस्य पितामहः ।  
> यक्षान् पिशाचान् गन्धर्वान् तथा एव अप्सरसां गणान् ॥ १,५.५८ ॥  
>  
> नर-किन्नर-रक्षांसि वयः-पशु-मृग-उरगान् ।  
> अव्ययं च व्ययं च एव यद् इदं स्थाणु-जङ्गमम् ॥ १,५.५९ ॥  
>  
> तत् ससर्ज तदा ब्रह्मा भगवान् आदि-कृत् प्रभुः ।  
> तेषां ये यानि कर्माणि प्राक्-सृष्ट्यां प्रतिपेदिरे ।  
> तानि एव ते प्रपद्यन्ते सृज्यमानाः पुनः-पुनः ॥ १,५.६० ॥  
>  
> हिंस्र-अहिंस्रे मृदु-क्रूरे धर्म-अधर्म-ऋत-अनृते ।  
> तद्-भाविताः प्रपद्यन्ते तस्मात् तत् तस्य रोचते ॥ १,५.६१ ॥  
>  
> इन्द्रिय-अर्थेषु भूतेषु शरीरेषु च स प्रभुः ।  
> नानात्वं विनियोगं च धाता एवं व्यसृजत् स्वयम् ॥ १,५.६२ ॥  
>  
> नाम रूपं च भूतानां कृत्यानां च प्रपञ्चनम् ।  
> वेद-शब्देभ्य एव आदौ देवादीनां चकार सः ॥ १,५.६३ ॥  
>  
> ऋषीणां नामधेयानि यथा वेद-श्रुतानि वै ।  
> तथा नियोग-योग्यानि हि अन्येषाम् अपि सोऽकरोत् ॥ १,५.६४ ॥  
>  
> यथा ऋतुषु ऋतु-लिङ्गानि नाना-रूपाणि पर्यये ।  
> दृश्यन्ते तानि तानि एव तथा भावा युगादिषु ॥ १,५.६५ ॥  
>  
> करोति एवं-विधां सृष्टिं कल्प-आदौ स पुनः-पुनः ।  
> सिसृक्षा-शक्ति-युक्तोऽसौ सृज्य-शक्ति-प्रचोदितः ॥ १,५.६६ ॥  

इति श्रीविष्णुपुराणे प्रथमेऽंशे पञ्चमोऽध्यायः (५)  

***  

**श्रीमैत्रेय उवाच**  

> अर्वाक्-स्रोतास् तु कथितो भवता यस् तु मानुषः ।  
> ब्रह्मन् विस्तरतो ब्रूहि ब्रह्मा तम् असृजद् यथा ॥ १,६.१ ॥  
>  
> यथा च वर्णान् असृजद् यद्-गुणांश् च प्रजापतिः ।  
> यच् च तेषां स्मृतं कर्म विप्रादीनां तद् उच्यताम् ॥ १,६.२ ॥  

**श्रीपराशर उवाच**  

> सत्य-अभिध्यायिनः पूर्वं सिसृक्षेर् ब्रह्मणो जगत् ।  
> अजायन्त द्विज-श्रेष्ठ सत्त्व-उद्रिक्ता मुखात् प्रजाः ॥ १,६.३ ॥  
>  
> वक्षसो रजो-उद्रिक्तास् तथा वै ब्रह्मणोऽभवन् ।  
> रजसा तमसा च एव समुद्रिक्तास् तथा ऊरुतः ॥ १,६.४ ॥  
>  
> पद्भ्याम् अन्याः प्रजा ब्रह्मा ससर्ज द्विज-सत्तम ।  
> तमः-प्रधानास् ताः सर्वाश् चातुर्वर्ण्यम् इदं ततः ॥ १,६.५ ॥  
>  
> ब्राह्मणाः क्षत्रिया वैश्याः शूद्राश् च द्विज-सत्तम ।  
> पाद-ऊरु-वक्षः-स्थलतो मुखतश् च समुद्गताः ॥ १,६.६ ॥  
>  
> यज्ञ-निष्पत्तये सर्वम् एतद् ब्रह्मा चकार वै ।  
> चातुर्वर्ण्यं महाभाग यज्ञ-साधनम् उत्तमम् ॥ १,६.७ ॥  
>  
> यज्ञैर् आप्यायिता देवा वृष्टि-उत्सर्गेण वै प्रजाः ।  
> आप्याययन्ति धर्मज्ञ यज्ञाः कल्याण-हेतवः ॥ १,६.८ ॥  
>  
> निष्पाद्यन्ते नरैस् तैस् तु स्व-धर्म-अभिरतैः सदा ।  
> विशुद्ध-आचरण-उपेतैः सद्भिः सन्-मार्ग-गामिभिः ॥ १,६.९ ॥  
>  
> स्वर्ग-अपवर्गौ मानुष्यात् प्राप्नुवन्ति नरा मुने ।  
> यच् च अभिरुचितं स्थानं तद् यान्ति मनुजा द्विज ॥ १,६.१० ॥  
>  
> प्रजास् ता ब्रह्मणा सृष्टाश् चातुर्वर्ण्य-व्यवस्थिताः ।  
> सम्यक्-श्रद्धाः समाचार-प्रवणा मुनि-सत्तम ॥ १,६.११ ॥  
>  
> यथा-इच्छा-वास-निरताः सर्व-बाधा-विवर्जिताः ।  
> शुद्ध-अन्तःकरणाः शुद्धाः कर्म-अनुष्ठान-निर्मलाः ॥ १,६.१२ ॥  
>  
> शुद्धे च तासां मनसि शुद्धेऽन्तःसंस्थिते हरौ ।  
> शुद्ध-ज्ञानं प्रपश्यन्ति विष्ण्वाख्यं येन तत् पदम् ॥ १,६.१३ ॥  
>  
> ततः काल-आत्मको योऽसौ स च अंशः कथितो हरेः ।  
> स पातयत्य् अघं घोरम् अल्पम् अल्प-अल्प-सारवत् ॥ १,६.१४ ॥  
>  
> अधर्म-बीजम् उद्भूतं तमो-लोभ-समुद्भवम् ।  
> प्रजासु तासु मैत्रेय रागादिकम् असाधकम् ॥ १,६.१५ ॥  
>  
> ततः सा सहजा सिद्धिस् तासां न अतीव जायते ।  
> रसोल्लासादयश् च अन्याः सिद्धयोऽष्टौ भवन्ति याः ॥ १,६.१६ ॥  
>  
> तासु क्षीणાસु अशेषાસु वर्धमाने च पातके ।  
> द्वंद्व-अभिभव-दुःखार्तास् ता भवन्ति ततः प्रजाः ॥ १,६.१७ ॥  
>  
> ततो दुर्गाणि ताश् चक्रुर् धान्वं पार्वतम् औदकम् ।  
> कृत्रिमं च तथा दुर्गं पुर-खर्वटकादिकम् ॥ १,६.१८ ॥  
>  
> गृहाणि च यथा-न्यायं तेषु चक्रुः पुरादिषु ।  
> शीत-आतप-आदि-बाधानां प्रशमाय महामते ॥ १,६.१९ ॥  
>  
> प्रतीकारम् इमं कृत्वा शीत-आदेस् ताः प्रजाः पुनः ।  
> वार्ता-उपायं ततश् चक्रुर् हस्त-सिद्धिं च कर्म-जाम् ॥ १,६.२० ॥  
>  
> व्रीहयश् च यवाश् च एव गोधूमाश् चणवस् तिलाः ।  
> प्रियङ्गवो हि उदराश् च कोरदूषाः सतीनकाः ॥ १,६.२१ ॥  
>  
> माषा मुद्गा मसूराश् च निष्पावाः स-कुलात्थकाः ।  
> आढक्यश् चणकाश् च एव शणाः सप्तदश स्मृताः ॥ १,६.२२ ॥  
>  
> इति एता ओषधीनां तु ग्राम्यानां जातयो मुने ।  
> ओषध्यो यज्ञियाश् च एव ग्राम्य-अरण्याश् चतुर्दश ॥ १,६.२३ ॥  
>  
> व्रीहयः सयवा माषा गोधूमाश् च अणवस् तिलाः ।  
> प्रियङ्गु-सप्तमा हि एते अष्टमास् तु कुलत्थकाः ॥ १,६.२४ ॥  
>  
> श्यामाकास् तु अथ नीवारा जर्तिलाः स-गवेधुकाः ।  
> तथा वेणु-यवाः प्रोक्तस् तथा मर्कटका मुने ॥ १,६.२५ ॥  
>  
> ग्राम्य-अरण्याः स्मृता हि एता ओषध्यस् तु चतुर्दश ।  
> यज्ञ-निष्पत्तये यज्ञस् तथासां हेतुर् उत्तमः ॥ १,६.२६ ॥  
>  
> एताश् च सह यज्ञेन प्रजानां कारणं परम् ।  
> पर-अवर-विदः प्राज्ञास् ततो यज्ञान् वितन्वते ॥ १,६.२७ ॥  
>  
> अहनि-अहनि अनुष्ठानं यज्ञानां मुनि-सत्तम ।  
> उपकार-करं पुंसां क्रियमाण-अघ-शान्तिदम् ॥ १,६.२८ ॥  
>  
> येषां तु काल-सृष्टोऽसौ पाप-बन्धुर् महामुने ।  
> चेतःसु ववृधे चक्रुस् ते न यज्ञेषु मानसम् ॥ १,६.२९ ॥  
>  
> वेद-वादांस् तथा वेदान् यज्ञ-कर्मादिकं च यत् ।  
> तत् सर्वं निन्दयामासुर् यज्ञ-व्यासेध-कारिणः ॥ १,६.३० ॥  
>  
> प्रवृत्ति-मार्ग-व्युच्छित्ति-कारिणो वेद-निन्दकाः ।  
> दुर्-आत्मानो दुर्-आचारा बभूवुः कुटिल-आशयाः ॥ १,६.३१ ॥  
>  
> संसिद्धायां तु वार्तायां प्रजाः सृष्ट्वा प्रजापतिः ।  
> मर्यादां स्थापयामास यथा-स्थानं यथा-गुणम् ॥ १,६.३२ ॥  
>  
> वर्णानाम् आश्रमाणां च धर्म-धर्म-भृतां वर ।  
> लोकांश् च सर्व-वर्णानां सम्यग्-धर्म-अनुपालिनाम् ॥ १,६.३३ ॥  
>  
> प्राजापत्यं ब्राह्मणानां स्मृतं स्थानं क्रियावताम् ।  
> स्थानम् ऐन्द्रं क्षत्रियाणां संग्रामेष्व् अनिवर्तिनाम् ॥ १,६.३४ ॥  
>  
> वैश्यानां मारुतं स्थानं स्व-धर्मम् अनुवर्तिनाम् ।  
> गान्धर्वं शूद्र-जातीनां परिचर्य-अनुवर्तिनाम् ॥ १,६.३५ ॥  
>  
> अष्टाशीति-सहस्राणि मुनीनाम् ऊर्ध्व-रेतसाम् ।  
> स्मृतं तेषां तु यत् स्थानं तद् एव गुरु-वासिनाम् ॥ १,६.३६ ॥  
>  
> सप्तर्षीणां तु यत् स्थानं स्मृतं तद् वै वनौकसाम् ।  
> प्राजापत्यं गृहस्थानां न्यासिनां ब्रह्म-संज्ञितम् ॥ १,६.३७ ॥  
>  
> योगिनाम् अमृतं स्थानं स्व-आत्म-संतोष-कारिणाम् ॥ १,६.३८ ॥  
>  
> एकान्तिनः सदा ब्रह्म-ध्यायिनो योगिनश् च ये ।  
> तेषां तु परमं स्थानं यत् तत् पश्यन्ति सूरयः ॥ १,६.३९ ॥  
>  
> गत्वा-गत्वा निवर्तन्ते चन्द्र-सूर्यादयो ग्रहाः ।  
> अद्य अपि न निवर्तन्ते द्वादश-अक्षर-चिन्तकाः ॥ १,६.४० ॥  
>  
> तामिस्रम् अन्धतामिस्रं महा-रौरव-रौरवौ ।  
> असि-पत्र-वनं घोरं काल-सूत्रम् अवीचिकम् ॥ १,६.४१ ॥  
>  
> विनिन्दकानां वेदस्य यज्ञ-व्याघात-कारिणाम् ।  
> स्थानम् एतत् समाख्यातं स्व-धर्म-त्यागिनश् च ये ॥ १,६.४२ ॥  

इति श्रीविष्णुपुराणे प्रथमेऽंशे षष्ठोऽध्यायः (६)  

***  

**श्रीपराशर उवाच**  

> ततोऽभिध्यायस् तस्य जज्ञिरे मानसाः प्रजाः ।  
> तच्-छरीर-समुत्पन्नैः कार्यैस् तैः करणैः सह ।  
> क्षेत्रज्ञाः समवर्तन्त गात्रेभ्यस् तस्य धीमतः ॥ १,७.१ ॥  
>  
> ते सर्वे समवर्तन्त ये मया प्राग् उदाहृताः ।  
> देव-आद्याः स्थावर-अन्ताश् च त्रैगुण्य-विषये स्थिताः ॥ १,७.२ ॥  
>  
> एवं-भूतानि सृष्टानि चराणि स्थावराणि च ॥ १,७.३ ॥  
>  
> यदा अस्य ताः प्रजाः सर्वा न व्यवर्धन्त धीमतः ।  
> अथ अन्यान् मानसान् पुत्रान् सदृशान् आत्मनोऽसृजत् ॥ १,७.४ ॥  
>  
> भृगुं पुलस्त्यं पुलहं क्रतुम् अङ्गिरसं तथा ।  
> मरीचिं दक्षम् अत्रिं च वसिष्ठं चैव मानसान् ॥ १,७.५ ॥  
>  
> नव ब्रह्माण इत्य् एते पुराणे निश्चयं गताः ॥ १,७.६ ॥  
>  
> ख्यातिं भूतिं च संभूतिं क्षमां प्रीतिं तथा एव च ।  
> सन्नतिं च तथा एव ऊर्जम् अनसूयां तथा एव च ॥ १,७.७ ॥  
>  
> प्रसूतिं च ततः सृष्ट्वा ददौ तेषां महात्मनाम् ।  
> पत्न्यो भवध्वम् इति उक्त्वा तेषाम् एव तु दत्तवान् ॥ १,७.८ ॥  
>  
> सनन्दनादयो ये च पूर्व-सृष्टास् तु वेधसा ।  
> न ते लोकेष्व् असज्जन्त निरपेक्षाः प्रजासु ते ॥ १,७.९ ॥  
>  
> सर्वे तेऽभ्यागत-ज्ञाना वीत-रागा विमत्सराः ।  
> तेष्व् एवं निरपेक्षेषु लोक-सृष्टौ महात्मनः ॥ १,७.१० ॥  
>  
> ब्रह्मणोऽभून् महान् क्रोधस् त्रैलोक्य-दहन-क्षमः ।  
> तस्य क्रोधात् समुद्भूत-ज्वाला-माला-अति-दीपितम् ।  
> ब्रह्मणोऽभूत् तदा सर्वं त्रैलोक्यम् अखिलं मुने ॥ १,७.११ ॥  
>  
> भ्रुकुटी-कुटिलात् तस्य ललाटात् क्रोध-दीपितात् ।  
> समुत्पन्नस् तदा रुद्रो मध्याह्न-अर्क-सम-प्रभः ॥ १,७.१२ ॥  
>  
> अर्ध-नारी-नर-वपुः प्रचण्डोऽति-शरीरवान् ।  
> विभज आत्मानम् इति उक्त्वा तं ब्रह्मा अन्तर्दधे ततः ॥ १,७.१३ ॥  
>  
> तथा उक्तोऽसौ द्विधा स्त्रीत्वं पुरुषत्वं तथा अकरोत् ।  
> विभेद पुरुषत्वं च दशधा च एकधा पुनः ॥ १,७.१४ ॥  
>  
> सौम्य-असौम्योस् तदा शान्त-अशान्तैः स्त्रीत्वं च स प्रभुः ।  
> विभेद बहुधा देवः स्वरूपैर् असितैः सितैः ॥ १,७.१५ ॥  
>  
> ततो ब्रह्मा आत्म-संभूतं पूर्वं स्वायंभुवं प्रभुम् ।  
> आत्मानम् एव कृतवान् प्रजा-पाल्ये मनुं द्विज ॥ १,७.१६ ॥  
>  
> शतरूपां च तां नारीं तपो-निर्धूत-कल्मषाम् ।  
> स्वायंभुवो मनुर् देवः पत्नीत्वे जगृहे प्रभुः ॥ १,७.१७ ॥  
>  
> तस्मात् तु पुरुषाद् देवी शतरूपा व्यजायत ।  
> प्रियव्रत-उत्तानपादौ प्रसूति-आकूति-संज्ञितम् ॥ १,७.१८ ॥  
>  
> कन्या-द्वयं च धर्मज्ञ रूप-औदार्य-गुण-अन्वितम् ।  
> ददौ प्रसूतिं दक्षाय आकूतिं रुचये पुरा ॥ १,७.१९ ॥  
>  
> प्रजापतिः स जग्राह तयोर् जज्ञे स-दक्षिणः ।  
> पुत्रो यज्ञो महाभाग दम्पत्योर् मिथुनं ततः ॥ १,७.२० ॥  
>  
> यज्ञस्य दक्षिणायां तु पुत्रा द्वादश जज्ञिरे ।  
> यामा इति समाख्याता देवाः स्वायंभुवे मनौ ॥ १,७.२१ ॥  
>  
> प्रसूत्यां च तथा दक्षश् चतस्रो विंशतिस् तथा ।  
> ससर्ज कन्यास् तासां च सम्यङ् नामानि मे शृणु ॥ १,७.२२ ॥  
>  
> श्रद्धा लक्ष्मीर् धृतिस् तुष्टिर् मेधा पुष्टिस् तथा क्रिया ।  
> बुद्धिर् लज्जा वपुः शान्तिः सिद्धिः कीर्तिस् त्रयोदशी ॥ १,७.२३ ॥  
>  
> पत्नी-अर्थं प्रतिजग्राह धर्मो दाक्षायणीः प्रभुः ।  
> ताभ्यः शिष्टा यवीयस्य एकादश सुलोचनाः ॥ १,७.२४ ॥  
>  
> ख्यातिः सती अथ संभूतिः स्मृतिः प्रीतिः क्षमा तथा ।  
> सन्ततिश् च अनसूया च ऊर्जा स्वाहा स्वधा तथा ॥ १,७.२५ ॥  
>  
> भृगुर् भवस् मरीचिश् च तथा चैव अङ्गिरा मुनिः ।  
> पुलस्त्यः पुलहश् च एव क्रतुश् च ऋषि-वरस् तथा ॥ १,७.२६ ॥  
>  
> अत्रिर् वसिष्ठो वह्निश् च पितरश् च यथाक्रमम् ।  
> ख्यात्याद्या जगृहुः कन्या मुनयो मुनि-सत्तम ॥ १,७.२७ ॥  
>  
> श्रद्धा कामं चला दर्पं नियमं धृतिर् आत्मजम् ।  
> सन्तोषं च तथा तुष्टिर् लोभं पुष्टिर् असूयत ॥ १,७.२८ ॥  
>  
> मेधा श्रुतं क्रिया दण्डं नयं विनयम् एव च ॥ १,७.२९ ॥  
>  
> बोधं बुद्धिस् तथा लज्जा विनयं वपुर् आत्मजम् ।  
> व्यवसायं प्रजज्ञे वै क्षेमं शान्तिर् असूयत ॥ १,७.३० ॥  
>  
> सुखं सिद्धिर् यशः कीर्तिर् इति एते धर्म-सूनवः ।  
> कामाद् रतिः सुतं हर्षं धर्म-पौत्रम् असूयत ॥ १,७.३१ ॥  
>  
> हिंसा भार्या तु अधर्मस्य ततो जज्ञे तथा अनृतम् ।  
> कन्या च निकृतिस् ताभ्यां माया जज्ञे च वेदना ॥ १,७.३२ ॥  
>  
> माया च वेदना च एव मिथुनं तु इदम् एतयोः ।  
> तयोर् जज्ञेऽथ वै माया मृत्युं भूत-अपहारिणम् ॥ १,७.३३ ॥  
>  
> वेदना स्व-सुतं च अपि दुःखं जज्ञेऽथ रौरवात् ।  
> मृत्योर् व्याधि-जरा-शोक-तृष्णा-क्रोधाश् च जज्ञिरे ॥ १,७.३४ ॥  
>  
> दुःख-उत्तराः स्मृता हि एते सर्वे च अधर्म-लक्षणाः ।  
> न एषां पुत्रोऽस्ति वै भार्या ते सर्वे हि ऊर्ध्व-रेतसः ॥ १,७.३५ ॥  
>  
> रौद्राणि एतानि रूपाणि विष्णोर् मुनि-वर-आत्मज ।  
> नित्य-प्रलय-हेतुत्वं जगतोऽस्य प्रयान्ति वै ॥ १,७.३६ ॥  
>  
> दक्षो मरीचिर् अत्रिश् च भृग्वाद्याश् च प्रजेश्वराः ।  
> जगति अत्र महाभाग नित्य-सर्गस्य हेतवः ॥ १,७.३७ ॥  
>  
> मनवो मनु-पुत्राश् च भूपा वीर्य-धराश् च ये ।  
> सन्-मार्ग-निरताः शूरास् ते सर्वे स्थिति-कारिणः ॥ १,७.३८ ॥  

**श्रीमैत्रेय उवाच**  

> येयं नित्या स्थितिर् ब्रह्मन् नित्य-सर्गस् तथा ईरितः ।  
> नित्य-अभावश् च तेषां वै स्वरूपं मम कथ्यताम् ॥ १,७.३९ ॥  

**श्रीपराशर उवाच**  

> सर्ग-स्थिति-विनाशांश् च भगवान् मधुसूदनः ।  
> तैस्-तै रूपैर् अचिन्त्य-आत्मा करोत्य् अव्याहतो विभुः ॥ १,७.४० ॥  
>  
> नैमित्तिकः प्राकृतिकस् तथा एव आत्यन्तिको द्विज ।  
> नित्यश् च सर्व-भूतानां प्रलयोऽयं चतुर्-विधः ॥ १,७.४१ ॥  
>  
> ब्राह्मो नैमित्तिकस् तत्र यच् छेते जगती-पतिः ।  
> प्रयाति प्राकृतं च एव ब्रह्माण्डं प्रकृतौ लयम् ॥ १,७.४२ ॥  
>  
> ज्ञानाद् आत्यन्तिकः प्रोक्तो योगिनः परमात्मनि ।  
> नित्यः सदैव भूतानां यो विनाशो दिवानिशम् ॥ १,७.४३ ॥  
>  
> प्रसूतिः प्रकृतेर् या तु सा सृष्टिः प्राकृता स्मृता ।  
> दैनन्दिनी तथा प्रोक्ता न अन्तर-प्रलयाद् अनु ॥ १,७.४४ ॥  
>  
> भूतानि अनुदिने यत्र जायन्ते मुनि-सत्तम ।  
> नित्य-सर्गो हि स प्रोक्तः पुराण-अर्थ-विचक्षणैः ॥ १,७.४५ ॥  
>  
> एवं सर्व-शरीरेषु भगवान् भूत-भावनः ।  
> संस्थितः कुरुते विष्णुर् उत्पत्ति-स्थिति-संयमान् ॥ १,७.४६ ॥  
>  
> सृष्टि-स्थिति-विनाशानां शक्तयः सर्व-देहिषु ।  
> वैष्णव्यः परिवर्तन्ते मैत्रेय अहर्-निशं समाः ॥ १,७.४७ ॥  
>  
> गुण-त्रय-मयं हि एतत् ब्रह्मन् शक्ति-त्रयं महत् ।  
> योऽतियाति स याति एव परं न आवर्तते पुनः ॥ १,७.४८ ॥  

इति श्रीविष्णुपुराणे प्रथमेऽंशे सप्तमोऽध्यायः (७)  

***  

**श्रीपराशर उवाच**  

> कथितस् तामसः सर्गो ब्रह्मणस् ते महामुने ।  
> रुद्र-सर्गं प्रवक्ष्यामि तन् मे निगदतः शृणु ॥ १,८.१ ॥  
>  
> कल्प-आदौ आत्मनस् तुल्यं सुतं प्रध्यायस् ततः ।  
> प्रादुरासीत् प्रभोर् अङ्के कुमारो नील-लोहितः ॥ १,८.२ ॥  
>  
> रुरोद सुस्वरं सोऽथ प्राद्रवद् द्विज-सत्तम ।  
> किं त्वं रोदिषि तं ब्रह्मा रुदन्तं प्रत्युवाच ह ॥ १,८.३ ॥  
>  
> नाम देहि इति तं सोऽथ प्रत्युवाच प्रजापतिः ।  
> रुद्रस् त्वं देव नाम्ना असि मा रोदीर् धैर्यम् आवह ।  
> एवम् उक्तः पुनः सोऽथ सप्त-कृत्वो रुरोद वै ॥ १,८.४ ॥  
>  
> ततोऽन्यानि ददौ तस्मै सप्त नामानि वै प्रभुः ।  
> स्थानानि च एषाम् अष्टानां पत्नीः पुत्रांश् च स प्रभुः ॥ १,८.५ ॥  
>  
> भवं शर्वम् अथ ईशानं तथा पशुपतिं द्विज ।  
> भीमम् उग्रं महादेवम् उवाच स पितामहः ॥ १,८.६ ॥  
>  
> चक्रे नामानि अथ एतानि स्थानानि एषां चकार सः ।  
> सूर्यो जलं मही वायुर् वह्निर् आकाशम् एव च ।  
> दीक्षितो ब्राह्मणः सोम इत्य् एतास् तनवः क्रमात् ॥ १,८.७ ॥  
>  
> सुवर्चला तथा एव उषा विकेशी च अपरा शिवा ।  
> स्वाहा दिशस् तथा दीक्षा रोहिणी च यथाक्रमम् ॥ १,८.८ ॥  
>  
> सूर्यादीनां द्विज-श्रेष्ठ रुद्राद्यैर् नामभिः सह ।  
> पत्न्यः स्मृता महाभाग तद्-अपत्यानि मे शृणु ॥ १,८.९ ॥  
>  
> एषां सूति-प्रसूतिभ्याम् इदम् आपूरितं जगत् ॥ १,८.१० ॥  
>  
> शनैश्चरस् तथा शुक्रो लोहिताङ्गो मनो-जवः ।  
> स्कन्दः सर्गोऽथ सन्तानो बुधश् च अनुक्रमात् सुताः ॥ १,८.११ ॥  
>  
> एवं-प्रकारो रुद्रोऽसौ सतीं भार्याम् अनिन्दिताम् ।  
> उपयेमे दुहितरं दक्षस्य एव प्रजापतेः ॥ १,८.१२ ॥  
>  
> दक्ष-कोपाच् च तत्याज स सती स्व-कलेवरम् ।  
> हिमवद्-दुहिता सा अभून् मेनायां द्विज-सत्तम ॥ १,८.१३ ॥  
>  
> उपयेमे पुनश् च उमाम् अननन्यां भगवान् हरः ॥ १,८.१४ ॥  
>  
> देवौ धातृ-विधातारौ भृगोः ख्यातिर् असूयत ।  
> श्रियं च देव-देवस्य पत्नीं नारायणस्य या ॥ १,८.१५ ॥  

**श्रीमैत्रेय उवाच**  

> क्षीर-अब्धौ श्रीः समुत्पन्ना श्रूयतेऽमृत-मन्थने ।  
> भृगोः ख्यात्यां समुत्पन्ना इति एतद् आह कथं भवान् ॥ १,८.१६ ॥  

**श्रीपराशर उवाच**  

> नित्यैव एषा जगन्-माता विष्णोः श्रीर् अनपायिनी ।  
> यथा सर्व-गतो विष्णुस् तथा एव इयं द्विजोत्तम ॥ १,८.१७ ॥  
>  
> अर्थो विष्णुर् इयं वाणी नीतिर् एषा नयो हरिः ।  
> बोधो विष्णुर् इयं बुद्धिर् धर्मोऽसौ सत्-क्रिया तु इयम् ॥ १,८.१८ ॥  
>  
> स्रष्टा विष्णुर् इयं सृष्टिः श्रीर् भूमिर् भू-धरो हरिः ।  
> सन्तोषो भगवान् लक्ष्मीस् तुष्टिर् मैत्रेय शाश्वती ॥ १,८.१९ ॥  
>  
> इच्छा श्रीर् भगवान् कामो यज्ञोऽसौ दक्षिणा तु इयम् ।  
> आज्य-आहुतिर् असौ देवी पुरोडाशो जनार्दनः ॥ १,८.२० ॥  
>  
> पत्नी-शाला मुने लक्ष्मीः प्राग्-वंशो मधुसूदनः ।  
> चितिर् लक्ष्मीर् हरिर् यूप इध्मा श्रीर् भगवान् कुशः ॥ १,८.२१ ॥  
>  
> साम-स्वरूपी भगवान् उद्गीतिः कमलालया ।  
> स्वाहा लक्ष्मीर् जगन्-नाथो वासुदेवो हुताशनः ॥ १,८.२२ ॥  
>  
> शङ्करो भगवान् शौरिर् गौरी लक्ष्मीर् द्विजोत्तम ।  
> मैत्रेय केशवः सूर्यस् तत्-प्रभा कमलालया ॥ १,८.२३ ॥  
>  
> विष्णुः पितृ-गणः पद्मा स्वधा शाश्वत-पुष्टि-दा ।  
> द्यौः श्रीः सर्व-आत्मको विष्णुर् अवकाशोऽति-विस्तरः ॥ १,८.२४ ॥  
>  
> शशाङ्कः श्रीधरः कान्तिः श्रीस् तथा एव अनपायिनी ।  
> धृतिर् लक्ष्मीर् जगच्-चेष्टा वायुः सर्वत्र-गो हरिः ॥ १,८.२५ ॥  
>  
> जलधिर् द्विज गोविन्दस् तद्-वेला श्रीर् महामुने ।  
> लक्ष्मी-स्वरूपम् इन्द्राणी देवेन्द्रो मधुसूदनः ॥ १,८.२६ ॥  
>  
> यमश् चक्रधरः साक्षाद् धूमोर्णा कमलालया ।  
> ऋद्धिः श्रीः श्रीधरो देवः स्वयम् एव धनेश्वरः ॥ १,८.२७ ॥  
>  
> गौरी लक्ष्मीर् महाभागा केशवो वरुणः स्वयम् ।  
> श्रीर् देवसेना विप्रेन्द्र देवसेना-पतिर् हरिः ॥ १,८.२८ ॥  
>  
> अवष्टम्भो गदापाणिः शक्तिर् लक्ष्मीर् द्विजोत्तम ।  
> काष्ठा लक्ष्मीर् निमेषोऽसौ मुहूर्तोऽसौ कला तु इयम् ॥ १,८.२९ ॥  
>  
> ज्योत्स्ना लक्ष्मीः प्रदीपोऽसौ सर्वः सर्व-ईश्वरो हरिः ।  
> लता-भूता जगन्-माता श्रीर् विष्णुर् द्रुम-संज्ञितः ॥ १,८.३० ॥  
>  
> विभावरी श्रीर् दिवसो देव-चक्र-गदाधरः ।  
> वर-प्रदो वरो विष्णुर् वधूः पद्म-वन-आलया ॥ १,८.३१ ॥  
>  
> नद-स्वरूपी भगवान् श्रीर् नदी-रूप-संस्थिता ।  
> ध्वजश् च पुण्डरीकाक्षः पताका कमलालया ॥ १,८.३२ ॥  
>  
> तृष्णा लक्ष्मीर् जगन्-नाथो लोभो नारायणः परः ।  
> रती रागश् च मैत्रेय लक्ष्मीर् गोविन्द एव च ॥ १,८.३३ ॥  
>  
> किं च अति-बहुना उक्तेन संक्षेपेण इदम् उच्यते ॥ १,८.३४ ॥  
>  
> देव-तिर्यङ्-मनुष्य-आदौ पुं-नामा भगवान् हरिः ।  
> स्त्री-नाम्नी श्रीश् च विज्ञेया न अनयोर् विद्यते परम् ॥ १,८.३५ ॥  

इति श्रीविष्णुपुराणे प्रथमेऽंशे अष्टमोऽध्यायः (८)  

***  

**श्रीपराशर उवाच**  

> इदं च शृणु मैत्रेय यत् पृष्टोऽहम् इह त्वया ।  
> श्री-संबन्धं मया अपि एतच् छ्रुतम् आसीन् मरीचितः ॥ १,९.१ ॥  
>  
> दुर्वासाः शङ्करस्य अंशश् चचार पृथिवीम् इमाम् ।  
> स ददर्श स्रजं दिव्याम् ऋषिर् विद्याधरी-करे ॥ १,९.२ ॥  
>  
> संतानकानाम् अखिलं यस्या गन्धेन वासितम् ।  
> अति-सेव्यम् अभूद् ब्रह्मंस् तद् वनं वन-चारिणाम् ॥ १,९.३ ॥  
>  
> उन्मत्त-व्रत-धृग् विप्रस् तां दृष्ट्वा शोभनां स्रजम् ।  
> तां ययाचे वर-आरोहां विद्याधर-वधूं ततः ॥ १,९.४ ॥  
>  
> याचिता तेन तन्वङ्गी मालां विद्याधर-अङ्गना ।  
> ददौ तस्मै विशालाक्षी सादरं प्रणिपत्य तम् ॥ १,९.५ ॥  
>  
> ताम् आदाय आत्मनो मूर्ध्नि स्रजम् उन्मत्त-रूप-धृक् ।  
> कृत्वा स विप्रो मैत्रेय परिबभ्राम मेदिनीम् ॥ १,९.६ ॥  
>  
> स ददर्श तम् आयान्तम् उन्मत्तैरावते स्थितम् ।  
> त्रैलोक्य-अधिपतिं देवं सह देवैः शची-पतिम् ॥ १,९.७ ॥  
>  
> ताम् आत्मनः स शिरसः स्रजम् उन्मत्त-षट्पदाम् ।  
> आदाय अमर-राजाय चिक्षेप उन्मत्तवन् मुनिः ॥ १,९.८ ॥  
>  
> गृहीत्वा अमर-राजेन स्रग् ऐरावत-मूर्धनि ।  
> न्यस्ता रराज कैलास-शिखरे जाह्नवी यथा ॥ १,९.९ ॥  
>  
> मद-अन्धकारित-अक्षोऽसौ गन्ध-आकृष्टेन वारणः ।  
> करेण आघ्राय चिक्षेप तां स्रजं धरणी-तले ॥ १,९.१० ॥  
>  
> ततश् चुक्रोध भगवान् दुर्वासा मुनि-सत्तमः ।  
> मैत्रेय देव-राजानं क्रुद्धश् च एतद् उवाच ह ॥ १,९.११ ॥  

**दुर्वासा उवाच**  

> ऐश्वर्य-मद-दुष्ट-आत्मन्न् अति-स्तब्धोऽसि वासव ।  
> श्रियो धाम स्रजं यस् त्वं मद्-दत्तां न अभिनन्दसि ॥ १,९.१२ ॥  
>  
> प्रसाद इति न उक्तं ते प्रणिपात-पुरःसरम् ।  
> हर्ष-उत्फुल्ल-कपोलेन न च अपि शिरसा धृता ॥ १,९.१३ ॥  
>  
> मया दत्ताम् इमां मालां यस्मान् न बहु मन्यसे ।  
> त्रैलोक्य-श्रीर् अतो मूढ विनाशम् उपयास्यति ॥ १,९.१४ ॥  
>  
> मां मन्यसे त्वं मद्-दृशं नूनं शक्र तरद्-द्विजैः ।  
> अतोऽवमानम् अस्मासु मानिना भवता कृतम् ॥ १,९.१५ ॥  
>  
> मद्-दत्ता भवता यस्मात् क्षिप्ता माला मही-तले ।  
> तस्मात् प्रणष्ट-लक्ष्मीकं त्रैलोक्यं ते भविष्यति ॥ १,९.१६ ॥  
>  
> यस्य संजात-कोपस्य भयम् एति चराचरम् ।  
> तं त्वं माम् अति-गर्वेण देव-राज अवमन्यसे ॥ १,९.१७ ॥  

**श्रीपराशर उवाच**  

> महेन्द्रो वारण-स्कन्धाद् अवतीर्य त्वर-अन्वितः ।  
> प्रसादयामास मुनिं दुर्वाससम् अकल्मषम् ॥ १,९.१८ ॥  
>  
> प्रसाद्यमानः स तदा प्रणिपात-पुरःसरम् ।  
> इति उवाच सहस्राक्षं दुर्वासा मुनि-सत्तम ॥ १,९.१९ ॥  

**दुर्वासा उवाच**  

> न अहं कृपालु-हृदयो न च मां भजते क्षमा ।  
> अन्ये ते मुनयः शक्र दुर्वाससम् अवेहि माम् ॥ १,९.२० ॥  
>  
> गौतमादिभिर् अन्यैस् त्वं गर्वम् आरोपितो मुधा ।  
> अक्षान्ति-सार-सर्वस्वं दुर्वाससम् अवेहि माम् ॥ १,९.২১ ॥  
>  
> वसिष्ठाद्यैर् दया-सारैः स्तोत्रं कुर्वद्भिर् उच्चकैः ।  
> गर्वं गतोऽसि येन एवं माम् अपि अद्य अवमन्यसे ॥ १,९.२२ ॥  
>  
> ज्वलज्-जटा-कलापस्य भ्रुकुटी-कुटिलं मुखम् ।  
> निरीक्ष्य कस् त्रि-भुवने मम यो न गतो भयम् ॥ १,९.२३ ॥  
>  
> न अहं क्षमिष्ये बहुना किम् उक्तेन शतक्रतो ।  
> विडंबनाम् इमां भूयः करोष्य् अनुनय-आत्मिकाम् ॥ १,९.२४ ॥  

**श्रीपराशर उवाच**  

> इति उक्त्वा प्रययौ विप्रो देव-राजोऽपि तं पुनः ।  
> आरुह्य ऐरावतं ब्रह्मन् प्रययौ अमरावतीम् ॥ १,९.२५ ॥  
>  
> ततः प्रभृति निःश्रीकं स-शक्रं भुवन-त्रयम् ।  
> मैत्रेय आसीद् अपध्वस्तं संक्षीण-ओषधि-वीरुधम् ॥ १,९.२६ ॥  
>  
> न यज्ञाः समवर्तन्ते न तपस्यन्ति तापसाः ।  
> न च दान-आदि-धर्मेषु मनश् चक्रे तदा जनः ॥ १,९.२७ ॥  
>  
> निःसत्त्वाः सकला लोका लोभाद्य्-उपहत-इन्द्रियाः ।  
> स्वल्पेऽपि हि बभूवुस् ते स-अभिलाषा द्विजोत्तम ॥ १,९.२८ ॥  
>  
> यतः सत्त्वं ततो लक्ष्मीः सत्त्वं भूत्य्-अनुसारि च ।  
> निःश्रीकाणां कुतः सत्त्वं विना तेन गुणाः कुतः ॥ १,९.२९ ॥  
>  
> बल-शौर्य-आद्य्-अभावश् च पुरुषाणां गुणैर् विना ।  
> [[लवनायः]] समस्तस्य बल-शौर्य-विवर्जितः ॥ १,९.३० ॥  
>  
> भवत्य् अपध्वस्त-मतिर् लघितः प्रथितः पुमान् ।  
> एवम् अत्यन्त-निःश्रीके त्रैलोक्ये सत्त्व-वर्जिते ॥ १,९.३१ ॥  
>  
> देवान् प्रति बल-उद्योगं चक्रुर् दैतेय-दानवाः ॥ १,९.३२ ॥  
>  
> लोभ-अभिभूता निःश्रीका दैत्याः सत्त्व-विवर्जिताः ।  
> श्री-अप-विहीनैर् निःसत्त्वैर् देवैश् चक्रुस् ततो रणम् ॥ १,९.३३ ॥  
>  
> विजितास् त्रिदशा दैत्यैर् इन्द्राद्याः शरणं ययुः ।  
> पितामहं महाभागं हुताशन-पुरोगमाः ॥ १,९.३४ ॥  
>  
> यथावत् कथितो देवैर् ब्रह्मा प्राह ततः सुरान् ।  
> पर-अवर-ईशं शरणं व्रजध्वम् असुर-अदनम् ॥ १,९.३५ ॥  
>  
> उत्पत्ति-स्थिति-नाशानाम् अहेतुं हेतुम् ईश्वरम् ।  
> प्रजापति-पतिं विष्णुम् अनन्तम् अपराजितम् ॥ १,९.३६ ॥  
>  
> प्रधान-पुंसोर् अजयोः कारणं कार्य-भूतयोः ।  
> प्रणत-आर्ति-हरं विष्णुं स वः श्रेयो विधास्यति ॥ १,९.३७ ॥  

**श्रीपराशर उवाच**  

> एवम् उक्त्वा सुरान् सर्वान् ब्रह्मा लोक-पितामहः ।  
> क्षीरोदस्य उत्तरं तीरं तैर् एव सहितो ययौ ॥ १,९.३८ ॥  
>  
> स गत्वा त्रिदशैः सर्वैः समवेतः पितामहः ।  
> तुष्टाव वाग्भिर् इष्टाभिः पर-अवर-पतिं हरिम् ॥ १,९.३९ ॥  

**ब्रह्मोवाच**  

> नमामि सर्वं सर्व-ईशम् अनन्तम् अजम् अव्ययम् ।  
> लोक-धाम धरा-धारम् अप्रकाशम् अभेदिनम् ॥ १,९.४० ॥  
>  
> नारायणम् अणीयांसम् अशेषाणाम् अणीयसाम् ।  
> समस्तानां गरिष्ठं च भूरादीनां गरीयसाम् ॥ १,९.४१ ॥  
>  
> यत्र सर्वं यतः सर्वम् उत्पन्नं मत्-पुरःसरम् ।  
> सर्व-भूतश् च यो देवः पराणाम् अपि यः परः ॥ १,९.४२ ॥  
>  
> परः परस्मात् पुरुषात् परम-आत्म-स्वरूप-धृक् ।  
> योगिभिश् चिन्त्यते योऽसौ मुक्ति-हेतोर् मुमुक्षुभिः ॥ १,९.४३ ॥  
>  
> सत्त्वादयो न सन्ति ईशे यत्र च प्राकृता गुणाः ।  
> स शुद्धः सर्व-शुद्धेभ्यः पुमान् आद्यः प्रसीदतु ॥ १,९.४४ ॥  
>  
> कला-काष्ठा-मुहूर्त-आदि-काल-सूत्रस्य गोचरे ।  
> यस्य शक्तिर् न शुद्धस्य स नो विष्णुः प्रसीदतु ॥ १,९.४५ ॥  
>  
> प्रोच्यते परमेशो हि यः शुद्धोऽपि उपचारतः ।  
> प्रसीदतु स नो विष्णुर् आत्मा यः सर्व-देहिनाम् ॥ १,९.४६ ॥  
>  
> यः कारणं च कार्यं च कारणस्य अपि कारणम् ।  
> कार्यस्य अपि च यः कार्यं प्रसीदतु स नो हरिः ॥ १,९.४७ ॥  
>  
> कार्य-कार्यस्य यत् कार्यं तत्-कार्यस्य अपि यः स्वयम् ।  
> तत्-कार्य-कार्य-भूतो यस् ततश् च प्रणताः स्म तम् ॥ १,९.४८ ॥  
>  
> कारणं कारणस्य अपि तस्य कारण-कारणम् ।  
> तत्-कारणानां हेतुं तं प्रणताः स्म पर-ईश्वरम् ॥ १,९.४९ ॥  
>  
> भोक्तारं भोग्य-भूतं च स्रष्टारं सृज्यम् एव च ।  
> कार्य-कर्तृ-स्वरूपं तं प्रणताः स्म परं पदम् ॥ १,९.५० ॥  
>  
> विशुद्ध-बोधवन् नित्यम् अजम् अक्षयम् अव्ययम् ।  
> अव्यक्तम् अविकारं यत् तद् विष्णोः परमं पदम् ॥ १,९.५१ ॥  
>  
> न स्थूलं न च सूक्ष्मं यन् न विशेषण-गोचरम् ।  
> तत् पदं परमं विष्णोः प्रणमाम सदा अमलम् ॥ १,९.५२ ॥  
>  
> यस्य अयुत-अयुत-अंश-अंशे विश्व-शक्तिर् इयं स्थिता ।  
> पर-ब्रह्म-स्वरूपं यत् प्रणमामस् तम् अव्ययम् ॥ १,९.५३ ॥  
>  
> यद् योगिनः सदा उद्युक्ताः पुण्य-पाप-क्षये क्षयम् ।  
> पश्यन्ति प्रणवे चिन्त्यं तद् विष्णोः परमं पदम् ॥ १,९.५४ ॥  
>  
> यन् न देवा न मुनयो न च अहं न च शङ्करः ।  
> जानन्ति परमेशस्य तद् विष्णोः परमं पदम् ॥ १,९.५५ ॥  
>  
> शक्तयो यस्य देवस्य ब्रह्म-विष्णु-शिव-आत्मिकाः ।  
> भवन्त्य् अभूत-पूर्वस्य तद् विष्णोः परमं पदम् ॥ १,९.५६ ॥  
>  
> सर्व-ईश सर्व-भूत-आत्मन् सर्व सर्व-आश्रय अच्युत ।  
> प्रसीद विष्णो भक्तानां व्रज नो दृष्टि-गोचरम् ॥ १,९.५७ ॥  

**श्रीपराशर उवाच**  

> इति उदीरितम् आकर्ण्य ब्रह्मणस् त्रिदशास् ततः ।  
> प्रणम्य ऊचुः प्रसीद इति व्रज नो दृष्टि-गोचरम् ॥ १,९.५८ ॥  
>  
> यन् न अयं भगवान् ब्रह्मा जानाति परमं पदम् ।  
> तन् नताः स्म जगद्-धाम तव सर्व-गत अच्युत ॥ १,९.५९ ॥  
>  
> इति अन्ते वचसस् तेषां देवानां ब्रह्मणस् तथा ।  
> ऊचुर् देवर्षयः सर्वे बृहस्पति-पुरोगमाः ॥ १,९.६० ॥  
>  
> अद्यो यज्ञः पुमान् ईड्यः पूर्वेषां यश् च पूर्व-जः ।  
> तन् नताः स्म जगत्-स्रष्टुः स्रष्टारम् अविशेषणम् ॥ १,९.६१ ॥  
>  
> भगवन् भूत-भव्य-ईश यज्ञ-मूर्ति-धर अव्यय ।  
> प्रसीद प्रणतानां त्वं सर्वेषां देहि दर्शनम् ॥ १,९.६२ ॥  
>  
> एष ब्रह्मा सह अस्माभिः सह रुद्रैस् त्रिलोचनः ।  
> सर्व-आदित्यैः समं पूषा पावकोऽयं सह-अग्निभिः ॥ १,९.६३ ॥  
>  
> अश्विनौ वसवश् च इमे सर्वे च एते मरुद्-गणाः ।  
> साध्या विश्वे तथा देवा देवेन्द्रश् च अयम् ईश्वरः ॥ १,९.६४ ॥  
>  
> प्रणाम-प्रवणा नाथ दैत्य-सैन्यैः पराजिताः ।  
> शरणं त्वाम् अनुप्राप्ताः समस्ता देवता-गणाः ॥ १,९.६५ ॥  

**श्रीपराशर उवाच**  

> एवं संस्तूयमानस् तु भगवान् शङ्ख-चक्र-धृक् ।  
> जगाम दर्शनं तेषां मैत्रेय परमेश्वरः ॥ १,९.६६ ॥  
>  
> तं दृष्ट्वा ते तदा देवाः शङ्ख-चक्र-गदाधरम् ।  
> अपूर्व-रूप-संस्थानं तेजसां राशिम् ऊर्जितम् ॥ १,९.६७ ॥  
>  
> प्रणम्य प्रणताः सर्वे संक्षोभ-स्तिमित-ईक्षणाः ।  
> तुष्टुवुः पुण्डरीकाक्षं पितामह-पुरोगमाः ॥ १,९.६८ ॥  

**देवा ऊचुः**  

> नमो-नमो विशेषस् त्वं त्वं ब्रह्मा त्वं पिनाक-धृक् ।  
> इन्द्रस् त्वम् अग्निः पवनो वरुणः सविता यमः ॥ १,९.६९ ॥  
>  
> वसवो मरुतः साध्या विश्वेदेव-गणा भवान् ।  
> योऽयं तव अग्रतो देव समीपं देवता-गणः ।  
> स त्वम् एव जगत्-स्रष्टा यतः सर्व-गतो भवान् ॥ १,९.७० ॥  
>  
> त्वं यज्ञस् त्वं वषट्कारस् त्वम् ओङ्कारः प्रजापतिः ।  
> विद्या-वेद्यं च सर्व-आत्मंस् त्वन्मयं च अखिलं जगत् ॥ १,९.७१ ॥  
>  
> त्वाम् आर्ताः शरणं विष्णो प्रयाता दैत्य-निर्जिताः ।  
> वयं प्रसीद सर्व-आत्मंस् तेजसा आप्याययस्व नः ॥ १,९.७२ ॥  
>  
> तावद् आर्तिस् तथा वाञ्छा तावन् मोहस् तथा सुखम् ।  
> यावन् न याति शरणं त्वाम् अशेष-अघ-नाशनम् ॥ १,९.७३ ॥  
>  
> त्वं प्रसादं प्रसन्न-आत्मन् प्रपन्नानां कुरुष्व नः ।  
> तेजसां नाथ सर्वेषां स्व-शक्त्या आप्यायनं कुरु ॥ १,९.७४ ॥  

**श्रीपराशर उवाच**  

> एवं संस्तूयमानस् तु प्रणतैर् अमरैर् हरिः ।  
> प्रसन्न-दृष्टिर् भगवान् इदम् आह स विश्व-कृत् ॥ १,९.७५ ॥  
>  
> तेजसो भवतां देवाः करिष्यामि उपबृंहणम् ।  
> वदाम्य् अहं यत् क्रियतां भवद्भिस् तद् इदं सुराः ॥ १,९.७६ ॥  
>  
> आनीय सहिता दैत्यैः क्षीर-अब्धौ सकल-ओषधीः ।  
> प्रक्षिप्य अत्र अमृत-अर्थं ताः सकला दैत्य-दानवैः ।  
> मन्थानं मन्दरं कृत्वा नेत्रं कृत्वा च वासुकिम् ॥ १,९.७७ ॥  
>  
> मथ्यताम् अमृतं देवाः सहाये मयि अवस्थिते ॥ १,९.७८ ॥  
>  
> साम-पूर्वं च दैतेयास् तत्र साहाय्य-कर्मणि ।  
> सामान्य-फल-भोक्तारो यूयं वाच्या भविष्यथ ॥ १,९.७९ ॥  
>  
> मथ्यमाने च तत्र अब्धौ यत् समुत्पत्स्यतेऽमृतम् ।  
> तत्-पानाद् बलिनो यूयम् अमराश् च भविष्यथ ॥ १,९.८० ॥  
>  
> तथा च अहं करिष्यामि ते यथा त्रिदश-द्विषः ।  
> न प्राप्स्यन्ति अमृतं देवाः केवलं क्लेश-भागिनः ॥ १,९.८१ ॥  

**श्रीपराशर उवाच**  

> इति उक्ता देव-देवेन सर्व एव तदा सुराः ।  
> संधानम् असुरैः कृत्वा यत्नवन्तोऽमृतेऽभवन् ॥ १,९.८२ ॥  
>  
> नाना-ओषधीः समानीय देव-दैतेय-दानवाः ।  
> क्षिप्त्वा क्षीर-अब्धि-पयसि शरद्-अभ्र-अमल-त्विषि ॥ १,९.८३ ॥  
>  
> मन्थानं मन्दरं कृत्वा नेत्रं कृत्वा च वासुकिम् ।  
> ततो मथितुम् आरब्धा मैत्रेय तरसा अमृतम् ॥ १,९.८४ ॥  
>  
> विबुधाः सहिताः सर्वे यतः पुच्छं ततः कृताः ।  
> कृष्णेन वासुकेर् दैत्याः पूर्व-काये निवेशिताः ॥ १,९.८५ ॥  
>  
> ते तस्य मुख-निश्वास-वह्नि-ताप-हत-त्विषः ।  
> निस्तेजसोऽसुराः सर्वे बभूवुर् अमित-ओजसः ॥ १,९.८६ ॥  
>  
> तेन एव मुख-निश्वास-वायुना अस्त-बलाहकैः ।  
> पुच्छ-प्रदेशे वर्षद्भिस् तदा च आप्यायिताः सुराः ॥ १,९.८७ ॥  
>  
> क्षीरोद-मध्ये भगवान् कूर्म-रूपी स्वयं हरिः ।  
> मन्थन-अद्रेर् अधिष्ठानं भ्रमतोऽभून् महामुने ॥ १,९.८८ ॥  
>  
> रूपेण अन्येन देवानां मध्ये चक्र-गदाधरः ।  
> चकर्ष नाग-राजानं दैत्य-मध्येऽपरेण च ॥ १,९.८९ ॥  
>  
> उपरि आक्रान्तवान् शैलं बृहद्-रूपेण केशवः ।  
> तथा अपरेण मैत्रेय यन् न दृष्टं सुर-असुरैः ॥ १,९.९० ॥  
>  
> तेजसा नाग-राजानं तथा आप्यायितवान् हरिः ।  
> अन्येन तेजसा देवान् उपबृंहितवान् प्रभुः ॥ १,९.९१ ॥  
>  
> मथ्यमाने ततस् तस्मिन् क्षीर-अब्धौ देव-दानवैः ।  
> हविर्-धामा अभवत् पूर्वं सुरभिः सुर-पूजिता ॥ १,९.९२ ॥  
>  
> जग्मुर् मुदं ततो देवा दानवाश् च महामुने ।  
> व्याक्षिप्त-चेतसश् च एव बभूवुस् तिमित-ईक्षणाः ॥ १,९.९३ ॥  
>  
> किम् एतद् इति सिद्धानां दिवि चिन्तयतां ततः ।  
> बभूव वारुणी देवी मद-आघूर्णित-लोचना ॥ १,९.९४ ॥  
>  
> कृत-आवर्तात् ततस् तस्मात् क्षीरोदाद् वासयञ् जगत् ।  
> गन्धेन पारिजातोऽभूद् देव-स्त्री-नन्दनस् तरुः ॥ १,९.९५ ॥  
>  
> रूप-औदार्य-गुण-उपेतस् तथा च अप्सरसां गणः ।  
> क्षीरोदधेः समुत्पन्नो मैत्रेय परम-अद्भुतः ॥ १,९.९६ ॥  
>  
> ततः शीत-अंशुर् अभवज् जगृहे तं महेश्वरः ।  
> जगृहुश् च विषं नागाः क्षीर-अब्धि-समुत्थितम् ॥ १,९.९७ ॥  
>  
> ततो धन्वन्तरिर् देवः श्वेत-अम्बर-धरः स्वयम् ।  
> बिभ्रत् कमण्डलुं पूर्णम् अमृतस्य समुत्थितः ॥ १,९.९८ ॥  
>  
> ततः स्वस्थ-मनस्कास् ते सर्वे दैतेय-दानवाः ।  
> बभूवुर् मुदिताः सर्वे मैत्रेय मुनिभिः सह ॥ १,९.९९ ॥  
>  
> ततः स्फुरत्-कान्तिमती विकासि-कमले स्थिता ।  
> श्रीर् देवी पयसस् तस्माद् उद्भूता धृत-पङ्कजा ॥ १,९.१०० ॥  
>  
> तां तुष्टुवुर् मुदा युक्ताः श्री-सूक्तेन महर्षयः ॥ १,९.१०१ ॥  
>  
> विश्वावसु-मुखास् तस्या गन्धर्वाः पुरतो जगुः ।  
> घृताची-प्रमुखास् तत्र ननृतुश् च अप्सरो-गणाः ॥ १,९.१०२ ॥  
>  
> गङ्गाद्याः सरितस् तोयैः स्नान-अर्थम् उपतस्थिरे ।  
> दिग्-गजा हेम-पात्र-स्थम् आदाय विमलं जलम् ।  
> स्नापयां चक्रिरे देवीं सर्व-लोक-महेश्वरीम् ॥ १,९.१०३ ॥  
>  
> क्षीरोदो रूप-धृक् तस्यै मालाम् अम्लान-पङ्कजाम् ।  
> ददौ विभूषणान्य् अङ्गे विश्वकर्मा चकार ह ॥ १,९.१०४ ॥  
>  
> दिव्य-माल्य-अम्बर-धरा स्नाता भूषण-भूषिता ।  
> पश्यतां सर्व-देवानां ययौ वक्षः-स्थलं हरेः ॥ १,९.१०५ ॥  
>  
> तया विलोकिता देवा हरि-वक्षः-स्थल-स्थया ।  
> लक्ष्म्या मैत्रेय सहसा परां निर्वृतिम् आगताः ॥ १,९.१०६ ॥  
>  
> उद्वेगं परमं जग्मुर् दैत्या विष्णु-पराङ्मुखाः ।  
> त्यक्ता लक्ष्म्या महाभाग विप्रचित्ति-पुरोगमाः ॥ १,९.१०७ ॥  
>  
> ततस् ते जगृहुर् दैत्या धन्वन्तरि-कर-स्थितम् ।  
> कमण्डलुं महा-वीर्या यत्र आस्तेऽमृतम् उत्तमम् ॥ १,९.१०८ ॥  
>  
> मायया मोहयित्वा तान् विष्णुः स्त्री-रूप-संस्थितः ।  
> दानवेभ्यस् तदादाय देवेभ्यः प्रददौ प्रभुः ॥ १,९.१०९ ॥  
>  
> ततः पपुः सुर-गणाः शक्र-आद्यास् तत् तदा अमृतम् ।  
> उद्यत-आयुध-निस्त्रिंशा दैत्यास् तांश् च समाभ्ययुः ॥ १,९.११० ॥  
>  
> पीतेऽमृते च बलिभिर् देवैर् दैत्य-चमूस् तदा ।  
> वध्यमाना दिशो भेजे पातालं च विवेश वै ॥ १,९.१११ ॥  
>  
> ततो देवा मुदा युक्ताः शङ्ख-चक्र-गदाभृतम् ।  
> प्रणिपत्य यथा-पूर्वं प्रशासत् तत् त्रि-विष्टपम् ॥ १,९.११२ ॥  
>  
> ततः प्रसन्न-भाः सूर्यः प्रययौ स्वेन वर्त्मना ।  
> ज्योतींषि च यथा-मार्गं प्रययुर् मुनि-सत्तम ॥ १,९.११३ ॥  
>  
> जज्वाल भगवान् उच्चैश् चारु-दीप्तिर् विभावसुः ।  
> धर्मे च सर्व-भूतानां तदा मतिर् अजायत ॥ १,९.११४ ॥  
>  
> त्रैलोक्यं च श्रिया जुष्टं बभूव द्विज-सत्तम ।  
> शक्रश् च त्रिदश-श्रेष्ठः पुनः श्रीमान् अजायत ॥ १,९.११५ ॥  
>  
> सिंहासन-गतः शक्रः संप्राप्य त्रिदिवं पुनः ।  
> देव-राज्ये स्थितो देवीं तुष्टाव अब्ज-करां ततः ॥ १,९.११६ ॥  

**इन्द्र उवाच**  

> नमस्ये सर्व-लोकानां जननीम् अब्ज-संभवाम् ।  
> श्रियम् उन्निद्र-पद्म-अक्षीं विष्णु-वक्षः-स्थल-स्थिताम् ॥ १,९.११७ ॥  
>  
> पद्म-आलयां पद्म-करां पद्म-पत्र-निभ-ईक्षणाम् ।  
> वन्दे पद्म-मुखीं देवीं पद्म-नाभ-प्रियाम् अहम् ॥ १,९.११८ ॥  
>  
> त्वं सिद्धिस् त्वं स्वधा स्वाहा सुधा त्वं लोक-पावनी ।  
> संध्या रात्रिः प्रभा भूतिर् मेधा श्रद्धा सरस्वती ॥ १,९.११९ ॥  
>  
> यज्ञ-विद्या महा-विद्या गुह्य-विद्या च शोभने ।  
> आत्म-विद्या च देवि त्वं विमुक्ति-फल-दायिनी ॥ १,९.१२० ॥  
>  
> आन्वीक्षिकी त्रयी वार्त्ता दण्ड-नीतिस् त्वम् एव च ।  
> सौम्य-असौम्यैर् जगद्-रूपैस् त्वया एतत् देवि पूरितम् ॥ १,९.१२१ ॥  
>  
> का तु अन्या त्वाम् ऋते देवि सर्व-यज्ञ-मयं वपुः ।  
> अध्यास्ते देव-देवस्य योगि-चिन्त्यं गदाभृतः ॥ १,९.१२२ ॥  
>  
> त्वया देवि परित्यक्तं सकलं भुवन-त्रयम् ।  
> विनष्ट-प्रायम् अभवत् त्वया इदानीं समेधितम् ॥ १,९.१२३ ॥  
>  
> दाराः पुत्रास् तथा अगार-सुहृद्-धान्य-धन-आदिकम् ।  
> भवत्य् एतन् महाभागे नित्यं त्वद्-वीक्षणात् नृणाम् ॥ १,९.१२४ ॥  
>  
> शरीर-आरोग्यम् ऐश्वर्यम् अरि-पक्ष-क्षयः सुखम् ।  
> देवि त्वद्-दृष्टि-दृष्टानां पुरुषाणां न दुर्लभम् ॥ १,९.१२५ ॥  
>  
> त्वं माता सर्व-लोकानां देव-देवो हरिः पिता ।  
> त्वया एतद् विष्णुना च अम्ब जगद् व्याप्तं चराचरम् ॥ १,९.१२६ ॥  
>  
> मा नः कोशं तथा गोष्ठं मा गृहं मा परिच्छदम् ।  
> मा शरीरं कलत्रं च त्यजेथाः सर्व-पावनि ॥ १,९.१२७ ॥  
>  
> मा पुत्रान् मा सुहृद्-वर्गं मा पशून् मा विभूषणम् ।  
> त्यजेथा मम देवस्य विष्णोर् वक्षः-स्थल-आलये ॥ १,९.१२८ ॥  
>  
> सत्त्वेन सत्य-शौचाभ्यां तथा शील-आदिभिर् गुणैः ।  
> त्यज्यन्ते ते नराः सद्यः संत्यक्ता ये त्वया अमले ॥ १,९.१२९ ॥  
>  
> त्वया विलोकिताः सद्यः शील-आद्यैर् अखिलैर् गुणैः ।  
> कुल-ऐश्वर्यैश् च युज्यन्ते पुरुषा निर्गुणा अपि ॥ १,९.१३० ॥  
>  
> स श्लाघ्यः स गुणी धन्यः स कुलीनः स बुद्धिमान् ।  
> स शूरः स च विक्रान्तो यस् त्वया देवि वीक्षितः ॥ १,९.१३१ ॥  
>  
> सद्यो वैगुण्यम् आयान्ति शील-आद्याः सकला गुणाः ।  
> पराङ्मुखी जगद्-धात्री यस्य त्वं विष्णु-वल्लभे ॥ १,९.१३२ ॥  
>  
> न ते वर्णयितुं शक्ता गुणाञ् जिह्वा अपि वेधसः ।  
> प्रसीद देवि पद्म-अक्षि मा अस्मांस् त्याक्षीः कदाचन ॥ १,९.१३३ ॥  

**श्रीपराशर उवाच**  

> एवं श्रीः संस्तुता सम्यक् प्राह देवी शतक्रतुम् ।  
> शृण्वतां सर्व-देवानां सर्व-भूत-स्थिता द्विज ॥ १,९.१३४ ॥  

**श्रीरुवाच**  

> परितुष्टा अस्मि देव-ईशे स्तोत्रेण अनेन ते हरे ।  
> वरं वृणीष्व यस् तु इष्टो वरदा अहं तव आगता ॥ १,९.१३५ ॥  

**इन्द्र उवाच**  

> वरदा यदि मे देवि वर-अर्हे यदि वा अपि अहम् ।  
> त्रैलोक्यं न त्वया त्याज्यम् एष मे अस्तु वरः परः ॥ १,९.१३६ ॥  
>  
> स्तोत्रेण यस् तथा एतेन त्वां स्तोष्यत्य् अब्धि-संभवे ।  
> स त्वया न परित्याज्यो द्वितीयोऽस्तु वरो मम ॥ १,९.१३७ ॥  

**श्रीरुवाच**  

> त्रैलोक्यं त्रिदश-श्रेष्ठ न संत्यक्ष्यामि वासव ।  
> दत्तो वरो मया अयं ते स्तोत्र-आराधन-तुष्टया ॥ १,९.१३८ ॥  
>  
> यश् च सायं तथा प्रातः स्तोत्रेण अनेन मानवः ।  
> मां स्तोष्यति न तस्य अहं भविष्यामि पराङ्मुखी ॥ १,९.१३९ ॥  

**श्रीपराशर उवाच**  

> एवं ददौ वरं देवी देव-राजाय वै पुरा ।  
> मैत्रेय श्रीर् महाभागा स्तोत्र-आराधन-तोषिता ॥ १,९.१४० ॥  
>  
> भृगोः ख्यात्यां समुत्पन्ना श्रीः पूर्वम् उदधेः पुनः ।  
> देव-दानव-यत्नेन प्रसूता अमृत-मन्थने ॥ १,९.१४१ ॥  
>  
> एवं यदा जगत्-स्वामी देव-देवो जनार्दनः ।  
> अवतारं करोत्य् एषा तदा श्रीस् तत्-सहायिनी ॥ १,९.१४२ ॥  
>  
> पुनश् च पद्माद् उत्पन्ना आदित्योऽभूद् यदा हरिः ।  
> यदा तु भार्गवो रामस् तदा अभूद् धरणी तु इयम् ॥ १,९.१४३ ॥  
>  
> राघवत्वेऽभवत् सीता रुक्मिणी कृष्ण-जन्मनि ।  
> अन्येषु च अवतारेषु विष्णोर् एषा अनपायिनी ॥ १,९.१४४ ॥  
>  
> देवत्वे देव-देहा इयं मनुष्यत्वे च मानुषी ।  
> विष्णोर् देह-अनुरूपां वै करोत्य् एषा आत्मनस् तनुम् ॥ १,९.१४५ ॥  
>  
> यश् च एतच् छृणुयाज् जन्म लक्ष्म्या यश् च पठेन् नरः ।  
> श्रियो न विच्युतिस् तस्य गृहे यावत् कुल-त्रयम् ॥ १,९.१४६ ॥  
>  
> पठ्यते येषु च एव इयं गृहेषु श्री-स्तुतिर् मुने ।  
> अलक्ष्मीः कलह-आधार न तेषु आस्ते कदाचन ॥ १,९.१४७ ॥  
>  
> एतत् ते कथितं ब्रह्मन् यन् मां त्वं परिपृच्छसि ।  
> क्षीर-अब्धौ श्रीर् यथा जाता पूर्वं भृगु-सुता सती ॥ १,९.१४८ ॥  
>  
> इति सकल-विभूति-अवाप्ति-हेतुः स्तुतिर् इयम् इन्द्र-मुख-उद्गता हि लक्ष्म्याः ।  
> अनुदिनम् इह पठ्यते नृभिर् यैर् वसति न तेषु कदाचिद् अपि अलक्ष्मीः ॥ १,९.१४९ ॥  

इति श्रीविष्णुपुराणे प्रथमेऽंशे नवमोऽध्यायः (९)  

***  

**श्रीपराशर उवाच**  

> भृगोः ख्यात्यां समुत्पन्ना लक्ष्मीर् विष्णु-परिग्रहः ।  
> तथा धातृ-विधातारौ ख्यात्यां जातौ सुतौ भृगोः ॥ १,१०.२ ॥  
>  
> आयतिर् नियतिश् च एव मेरोः कन्ये महात्मनः ।  
> भार्ये धातृ-विधात्रोस् ते तयोर् जातौ सुतौ उभौ ॥ १,१०.३ ॥  
>  
> प्राणश् च एव मृकण्डुश् च मार्कण्डेयो मृकण्डुतः ।  
> ततो वेदशिरा जज्ञे प्राणस्य अपि सुतं शृणु ॥ १,१०.४ ॥  
>  
> प्राणस्य द्युतिमान् पुत्रो राजवांश् च ततोऽभवत् ।  
> ततो वंशो महाभाग विस्तरं भार्गवो गतः ॥ १,१०.५ ॥  
>  
> पत्नी मरीचेः संभूतिः पौर्णमासम् असूयत ।  
> विरजाः पर्वतश् च एव तस्य पुत्रो महात्मनः ॥ १,१०.६ ॥  
>  
> वंश-संकीर्तने पुत्रान् वदिष्ये अहं ततो द्विज ।  
> स्मृतिश् च अङ्गिरसः पत्नी प्रसूता कन्यकास् तथा ।  
> सिनीवाली कुहूश् च एव राका च अनुमतिस् तथा ॥ १,१०.७ ॥  
>  
> अनसूया तथा एव अत्रेर् जज्ञे निष्कल्मषान् सुतान् ।  
> सोमं दुर्वाससं च एव दत्तात्रेयं च योगिनम् ॥ १,१०.८ ॥  
>  
> प्रीत्यां पुलस्त्य-भार्यायां दत्तोलिस् तत्-सुतोऽभवत् ।  
> पूर्व-जन्मनि योऽगस्त्यः स्मृतः स्वायंभुवेऽन्तरे ॥ १,१०.९ ॥  
>  
> कर्दमश् चार्वरीवांश् च सहिष्णुश् च सुतास् त्रयः ।  
> क्षमा तु सुषुवे भार्या पुलहस्य प्रजापतेः ॥ १,१०.१० ॥  
>  
> क्रतोश् च संततिर् भार्या वालखिल्यान् असूयत ।  
> षष्टि-पुत्र-सहस्राणि मुनीनाम् ऊर्ध्व-रेतसाम् ।  
> अङ्गुष्ठ-पर्व-मात्राणां ज्वलद्-भास्कर-तेजसाम् ॥ १,१०.११ ॥  
>  
> ऊर्जायां तु वसिष्ठस्य सप्त अजायन्त वै सुताः ॥ १,१०.१२ ॥  
>  
> रजो गोत्रोर्ध्वबाहुश् च सवनश् च अनघस् तथा ।  
> सुतपाः शुक्र इत्य् एते सर्वे सप्तर्षयोऽमलाः ॥ १,१०.१३ ॥  
>  
> योऽसाव् अग्नि-अभिमानी स्याद् ब्रह्मणस् तनयोऽग्रजः ।  
> तस्मात् स्वाहा सुताल् लेभे त्रीन् उदार-ओजसो द्विज ॥ १,१०.१४ ॥  
>  
> पावकं पवमानं तु शुचिं च अपि जल-आशिनम् ॥ १,१०.१५ ॥  
>  
> तेषां तु सन्ततौ अन्ये चत्वारिंशच् च पञ्च च ।  
> कथ्यन्ते वह्नयश् च एते पिता-पुत्र-त्रयं च यत् ॥ १,१०.१६ ॥  
>  
> एवम् एकोनपञ्चाशद् वह्नयः परिकीर्तिताः ॥ १,१०.१७ ॥  
>  
> पितरो ब्रह्मणा सृष्टा व्याख्याता ये मया द्विज ।  
> आग्निष्वात्ता बर्हिषदोऽनग्नयः साग्नयश् च ये ॥ १,१०.१८ ॥  
>  
> तेभ्यः स्वधा सुते जज्ञे मेनां वै धारिणीं तथा ।  
> ते उभे ब्रह्म-वादिन्यौ योगिन्यौ अपि उभे द्विज ॥ १,१०.१९ ॥  
>  
> उत्तम-ज्ञान-संपन्ने सर्वैः समुदितैर् गुणैः ॥ १,१०.२० ॥  
>  
> इति एषा दक्ष-कन्यानां कथिता सन्ततिः ।  
> श्रद्धावान् संस्मरन्न् एताम् अनपत्यो न जायते ॥ १,१०.२१ ॥  

इति श्रीविष्णुपुराणे प्रथमेऽंशे दशमोऽध्यायः (१०)  

***  

**श्रीपराशर उवाच**  

> प्रियव्रत-उत्तानपादौ मनोः स्वायंभुवस्य तु ।  
> द्वौ पुत्रौ तु महा-वीर्यौ धर्मज्ञौ कथितौ तव ॥ १,११.१ ॥  
>  
> तयोर् उत्तानपादस्य सुरुच्याम् उत्तमः सुतः ।  
> अभीष्टायाम् अभूद् ब्रह्मन् पितुर् अत्यन्त-वल्लभः ॥ १,११.२ ॥  
>  
> सुनीतिर् नाम या राज्ञस् तस्य आसीन् महिषी द्विज ।  
> स न अति-प्रीतिमांस् तस्याम् अभूद् यस्या ध्रुवः सुतः ॥ १,११.३ ॥  
>  
> राज-आसन-स्थितस्य अङ्कं पितुर् भ्रातरम् आश्रितम् ।  
> दृष्ट्वोत्तमं ध्रुवश् चक्रे तम् आरोढुं मनोरथम् ॥ १,११.४ ॥  
>  
> प्रत्यक्षं भूपतिस् तस्याः सुरुच्या न अभ्यनन्दत ।  
> प्रणयेन आगतं पुत्रम् उत्सङ्ग-आरोहण-उत्सुकम् ॥ १,११.५ ॥  
>  
> स-पत्नी-तनयं दृष्ट्वा तम् अङ्क-आरोहण-उत्सुकम् ।  
> स्व-पुत्रं च तथा आरूढं सुरुचिर् वाक्यम् अब्रवीत् ॥ १,११.६ ॥  
>  
> क्रियते किं वृथा वत्स महान् एष मनोरथः ।  
> अन्य-स्त्री-गर्भ-जातेन हि असंभूय मम उदरे ॥ १,११.७ ॥  
>  
> उत्तम-उत्तमम् अप्राप्यम् अविवेको हि वाञ्छसि ।  
> सत्यं सुतस् त्वम् अपि अस्य किं तु न त्वं मया धृतः ॥ १,११.८ ॥  
>  
> एतद् राज-आसनं सर्वं भूभृत्-संश्रय-केतनम् ।  
> योग्यं मम एव पुत्रस्य किम् आत्मा क्लिश्यते त्वया ॥ १,११.९ ॥  
>  
> उच्चैर् मनोरथस् तेऽयं मत्-पुत्रस्य इव किं वृथा ।  
> सुनीत्याम् आत्मनो जन्म किं त्वया न अवगम्यते ॥ १,११.१० ॥  

**श्रीपराशर उवाच**  

> उत्सृज्य पितरं बालस् तच् छ्रुत्वा मातृ-भाषितम् ।  
> जगाम कुपितो मातुर् निजाया द्विज मन्दिरम् ॥ १,११.११ ॥  
>  
> तं दृष्ट्वा कुपितं पुत्रम् ईषत्-प्रस्फुरित-अधरम् ।  
> सुनीतिर् अङ्कम् आरोप्य मैत्रेय इदम् अभाषत ॥ १,११.१२ ॥  
>  
> वत्स कः कोप-हेतुस् ते कश् च त्वां न अभिनन्दति ।  
> कोऽवजानाति पितरं वत्स यस् तेऽपराध्यति ॥ १,११.१३ ॥  

**श्रीपराशर उवाच**  

> इति उक्तः सकलं मात्रे कथयामास तद् यथा ।  
> सुरुचिः प्राह भूपाल-प्रत्यक्षम् अतिगर्विता ॥ १,११.१४ ॥  
>  
> विनिश्वस्य इति कथिते तस्मिन् पुत्रेण दुर्मनाः ।  
> श्वसत्-क्षाम-ईक्षणा दीना सुनीतिर् वाक्यम् अब्रवीत् ॥ १,११.१५ ॥  

**सुनीतिरुवाच**  

> सुरुचिः सत्यम् आह इदं मन्द-भाग्योऽसि पुत्रक ।  
> न हि पुण्यवतां वत्स स-पत्नैर् एवम् उच्यते ॥ १,११.१६ ॥  
>  
> न उद्वेगस् तात कर्तव्यः कृतं यद् भवता पुरा ।  
> तत् कोऽपहर्तुं शक्नोति दातुं कश् च अकृतं त्वया ॥ १,११.१७ ॥  
>  
> तत् त्वया न अत्र कर्तव्यं दुःखं तद्-वाक्य-संभवम् ॥ १,११.१८ ॥  
>  
> राज-आसनं राज-छत्रं वराश्वा वर-वारणाः ।  
> यस्य पुण्यानि तस्य एते मत्वा एतच् छाम्य पुत्रक ॥ १,११.१९ ॥  
>  
> अन्य-जन्म-कृतैः पुण्यैः सुरुच्या सुरुचिर् नृपः ।  
> भार्या इति प्रोच्यते च अन्या मद्-विधा पुण्य-वर्जिता ॥ १,११.२० ॥  
>  
> पुण्य-उपचय-संपन्नस् तस्याः पुत्रस् तथा उत्तमः ।  
> मम पुत्रस् तथा जातोऽस्वल्प-पुण्यो ध्रुवो भवान् ॥ १,११.२१ ॥  
>  
> तथापि दुःखं न भवान् कर्तुम् अर्हसि पुत्रक ।  
> यस्य यावत् स तेन एव स्वेन तुष्यति मानवः ॥ १,११.२२ ॥  
>  
> यदि ते दुःखम् अत्यर्थं सुरुच्या वचसा अभवत् ।  
> तत् पुण्य-उपचये यत्नं कुरु सर्व-फल-प्रदे ॥ १,११.२३ ॥  
>  
> सुशीलस् भव धर्मात्मा मैत्रः प्राणि-हिते रतः ।  
> निम्नं यथा आपः प्रवणाः पात्रम् आयान्ति संपदः ॥ १,११.२४ ॥  

**ध्रुव उवाच**  

> अम्ब यत् त्वम् इदं प्रात्थ प्रशमाय वचो मम ।  
> न एतद् दुर्-वाचसा भिन्ने हृदये मम तिष्ठति ॥ १,११.२५ ॥  
>  
> सोऽहं तथा यतिष्यामि यथा सर्व-उत्तम-उत्तमम् ।  
> स्थानं प्राप्स्यामि अशेषाणां जगताम् अभि-पूजितम् ॥ १,११.२६ ॥  
>  
> सुरुचिर् दयिता राज्ञस् तस्या जातोऽस्मि न उदरात् ।  
> प्रभावं पश्य मेऽम्ब त्वं वृद्धस्य अपि तव उदरे ॥ १,११.२७ ॥  
>  
> उत्तमः स मम भ्राता यो गर्भेण धृतस् तया ।  
> स राज-आसनम् आप्नोतु पित्रा दत्तं तथा अस्तु तत् ॥ १,११.२८ ॥  
>  
> न अन्य-दत्तम् अभीप्स्यामि स्थानम् अम्ब स्व-कर्मणा ।  
> इच्छामि तद् अहं स्थानं यन् न प्राप पिता मम ॥ १,११.२९ ॥  

**श्रीपराशर उवाच**  

> निर्जगाम गृहान् मातुर् इति उक्त्वा मातरं ध्रुवः ।  
> पुराच् च निर्गम्य ततस् तद्-बाह्य-उपवनं ययौ ॥ १,११.३० ॥  
>  
> स ददर्श मुनींस् तत्र सप्त पूर्व-आगतान् ध्रुवः ।  
> कृष्णाजिन-उत्तरीयेषु विष्टरेषु समास्थितान् ॥ १,११.३१ ॥  
>  
> स राज-पुत्रस् तान् सर्वान् प्रणिपत्य अभ्यभाषत ।  
> प्रश्रय-अवनतः सम्यग् अभिवादन-पूर्वकम् ॥ १,११.३२ ॥  

**ध्रुव उवाच**  

> उत्तानपाद-तनयं मां निबोधत सत्तमाः ।  
> जातं सुनीत्यां निर्वेदाद् युष्माकं प्राप्तम् अन्तिकम् ॥ १,११.३३ ॥  

**ऋषय ऊचुः**  

> चतुः-पञ्च-अब्द-संभूतो बालस् त्वं नृप-नन्दन ।  
> निर्वेद-कारणं किञ्चित् तव न अद्य अपि वर्तते ॥ १,११.३४ ॥  
>  
> न चिन्त्यं भवतः किञ्चिद् ध्रियते भूपतिः पिता ।  
> न च एव इष्ट-वियोगादि तव पश्याम बालक ॥ १,११.३५ ॥  
>  
> शरीरे न च ते व्याधिर् अस्माभिर् उपलक्ष्यते ।  
> निर्वेदः किं-निमित्तस् ते कथ्यतां यदि विद्यते ॥ १,११.३६ ॥  

**श्रीपराशर उवाच**  

> ततः स कथयामास सुरुच्या यद् उदाहृतम् ।  
> तन् निशम्य ततः प्रोचुर् मुनयस् ते परस्परम् ॥ १,११.३७ ॥  
>  
> अहो क्षात्रं परं तेजो बालस्य अपि यद् अक्षमा ।  
> स-पत्न्या मातुर् उक्तं यद् हृदयान् न अपसर्पति ॥ १,११.३८ ॥  
>  
> भो-भोः क्षत्रिय-दायाद निर्वेदाद् यत् त्वया अधुना ।  
> कर्तुं व्यवसितं तन् नः कथ्यतां यदि रोचते ॥ १,११.३९ ॥  
>  
> यच् च कार्यं तव अस्माभिः साहाय्यम् अमित-द्युते ।  
> तद् उच्यतां विवक्षुस् त्वम् अस्माभिर् उपलक्ष्यसे ॥ १,११.४० ॥  

**ध्रुव उवाच**  

> न अहम् अर्थम् अभीप्सामि न राज्यं द्विज-सत्तमाः ।  
> तत् स्थानम् एकम् इच्छामि भुक्तं न अन्येन यत् पुरा ॥ १,११.४१ ॥  
>  
> एतन् मे क्रियतां सम्यक् कथ्यतां प्राप्यते यथा ।  
> स्थानम् अग्र्यं समस्तेभ्यः स्थानेभ्यो मुनि-सत्तमाः ॥ १,११.४२ ॥  

**मरीचिरुवाच**  

> अनाराधित-गोविन्दैर् नरैः स्थानं नृप-आत्मज ।  
> न हि संप्राप्यते श्रेष्ठं तस्माद् आराधय अच्युतम् ॥ १,११.४३ ॥  

**अत्रिरुवाच**  

> परः पराणां पुरुषो यस्य तुष्टो जनार्दनः ।  
> संप्राप्नोत्य् अक्षयम् स्थानम् एतत् सत्यं मया उदितम् ॥ १,११.४४ ॥  

**अङ्गिरा उवाच**  

> यस्य अन्तः सर्वम् एव इदम् अच्युतस्य अव्यय-आत्मनः ।  
> तम् आराधय गोविन्दं स्थानम् अग्र्यं यदि इच्छसि ॥ १,११.४५ ॥  

**पुलस्त्य उवाच**  

> परं ब्रह्म परं धाम योऽसौ ब्रह्म तथा परम् ।  
> तम् आराधय हरिं याति मुक्तिम् अपि अतिदुर्लभाम् ॥ १,११.४६ ॥  

**पुलह उवाच**  

> ऐन्द्रम् इन्द्रः परं स्थानं यम् आराधय जगत्-पतिम् ।  
> प्राप यज्ञ-पतिं विष्णुं तम् आराधय सुव्रत ॥ १,११.४७ ॥  

**क्रतुरुवाच**  

> यो यज्ञ-पुरुषो यज्ञो योग-ईशः परमः पुमान् ।  
> तस्मिंस् तुष्टे यद् अप्राप्यं किं तद् अस्ति जनार्दने ॥ १,११.४८ ॥  

**वसिष्ठ उवाच**  

> प्राप्नोषि आराधिते विष्णौ मनसा यद् यद् इच्छति ।  
> त्रैलोक्य-अन्तर्गतं स्थानं किम् उ वत्स उत्तम-उत्तमम् ॥ १,११.४९ ॥  

**ध्रुव उवाच**  

> आराध्यः कथितो देवो भवद्भिः प्रणतस्य मे ।  
> मया तत्-परितोषाय यज् जप्तव्यं तद् उच्यताम् ॥ १,११.५० ॥  
>  
> यथा च आराधनं तस्य मया कार्यं महात्मनः ।  
> प्रसाद-सुमुखास् तन् मे कथयन्तु महर्षयः ॥ १,११.५१ ॥  

**ऋषय ऊचुः**  

> राज-पुत्र यथा विष्णोर् आराधन-परैर् नरैः ।  
> कार्यम् आराधनं तन् नो यथावच् छ्रोतुम् अर्हसि ॥ १,११.५२ ॥  
>  
> बाह्य-अर्थाद् अखिलाच् चित्तं त्याजयेत् प्रथमं नरः ।  
> तस्मिन्न् एव जगद्-धाम्नि ततः कुर्यान् निश्चलम् ॥ १,११.५३ ॥  
>  
> एवम् एकाग्र-चित्तेन तन्मयेन धृत-आत्मना ।  
> जप्तव्यं यन् निबोध एतत् तन् नः पार्थिव-नन्दन ॥ १,११.५४ ॥  
>  
> हिरण्यगर्भ-पुरुष-प्रधान-अव्यक्त-रूपिणे ।  
> ओं नमो वासुदेवाय शुद्ध-ज्ञान-स्वरूपिणे ॥ १,११.५५ ॥  
>  
> एतज् जजाप भगवान् जप्यं स्वायंभुवो मनुः ।  
> पितामहस् तव पुरा तस्य तुष्टो जनार्दनः ॥ १,११.५६ ॥  
>  
> ददौ यथा-अभिलषितां सिद्धिं त्रैलोक्य-दुर्लभाम् ।  
> तथा त्वम् अपि गोविन्दं तोषय एतत् सदा जपन् ॥ १,११.५७ ॥  

इति श्रीविष्णुपुराणे प्रथमेऽंशे एकादशोऽध्यायः (११)  

***  

**श्रीपराशर उवाच**  

> निशम्य एतद् अशेषेण मैत्रेय नृपतेः सुतः ।  
> निर्जगाम वनात् तस्मात् प्रणिपत्य स तान् ऋषीन् ॥ १,१२.१ ॥  
>  
> कृत-कृत्यम् इव आत्मानं मन्यमानस् ततो द्विज ।  
> मधु-संज्ञं महा-पुण्यं जगाम यमुना-तटम् ॥ १,१२.२ ॥  
>  
> पुनः च मधु-संज्ञेन दैत्येन अधिष्ठितं यतः ।  
> ततो मधु-वनं नाम्ना ख्यातम् अत्र मही-तले ॥ १,१२.३ ॥  
>  
> हत्वा च लवणं रक्षो मधु-पुत्रं महा-बलम् ।  
> शत्रुघ्नो मथुरां नाम पुरीं यत्र चकार वै ॥ १,१२.४ ॥  
>  
> यत्र वै देव-देवस्य सान्निध्यं हरि-मेधसः ।  
> सर्व-पाप-हरे तस्मिंस् तपस् तीर्थे चकार सः ॥ १,१२.५ ॥  
>  
> मरीचि-मुख्यैर् मुनिभिर् यथा उद्दिष्टम् अभूत् तथा ।  
> आत्मनि अशेष-देव-ईशं स्थितं विष्णुम् अमन्यत ॥ १,१२.६ ॥  
>  
> अनन्य-चेतसस् तस्य ध्यायतो भगवान् हरिः ।  
> सर्व-भूत-गतो विप्र सर्व-भाव-गतोऽभवत् ॥ १,१२.७ ॥  
>  
> मनसि अवस्थिते तस्मिन् विष्णौ मैत्रेय योगिनः ।  
> न शशाक धरा भारम् उद्वोढुं भूत-धारिणी ॥ १,१२.८ ॥  
>  
> वाम-पाद-स्थिते तस्मिन् ननाम अर्धेन मेदिनी ।  
> द्वितीयं च ननाम अर्धं क्षितेर् दक्षिणतः स्थिते ॥ १,१२.९ ॥  
>  
> पाद-अङ्गुष्ठेन संपीड्य यथा स वसुधां स्थितः ।  
> तदा समस्ता वसुधा चचाल सह पर्वतैः ॥ १,१२.१० ॥  
>  
> नद्यो नदाः समुद्राश् च संक्षोभं परमं ययुः ।  
> तत्-क्षोभाद् अमराः क्षोभं परं जग्मुर् महामुने ॥ १,१२.११ ॥  
>  
> यामा नाम तदा देवा मैत्रेय परम-आकुलाः ।  
> इन्द्रेण सह संमन्त्र्य ध्यान-भङ्गं प्रचक्रमुः ॥ १,१२.१२ ॥  
>  
> कूष्माण्डा विविधै रूपैर् महेन्द्रेण महामुने ।  
> समाधि-भङ्गम् अत्यन्तम् आरब्धाः कर्तुम् आतुराः ॥ १,१२.१३ ॥  
>  
> सुनीतिर् नाम तन्-माता स-अस्त्रा तत्-पुरतः स्थिता ।  
> पुत्र इति करुणां वाचम् आह मायामयी तदा ॥ १,१२.१४ ॥  
>  
> पुत्रक अस्मान् निवर्तस्व शरीर-अत्यय-दारुणात् ।  
> निर्बन्धतो मया लब्धो बहुभिस् त्वं मनोरथैः ॥ १,१२.१५ ॥  
>  
> दीनाम् एकाम् परित्यक्तुम् अनाथां न त्वम् अर्हसि ।  
> स-पत्नी-वचनाद् वत्स अगतेस् त्वं गतिर् मम ॥ १,१२.१६ ॥  
>  
> क्व च त्वं पञ्च-वर्षीयः क्व च एतद् दारुणं तपः ।  
> निवर्ततां मनः कष्टान् निर्बन्धात् फल-वर्जितात् ॥ १,१२.१७ ॥  
>  
> कालः क्रीडनकानां ते तद्-अन्तेऽध्ययनस्य ते ।  
> ततः समस्त-भोगानां तद्-अन्ते च इष्यते तपः ॥ १,१२.१८ ॥  
>  
> कालः क्रीडनकानां यस् तव बालस्य पुत्रक ।  
> तस्मिंस् त्वम् इच्छसि तपः किं नाशाय आत्मनो रतः ॥ १,१२.१९ ॥  
>  
> मत्-प्रीतिः परमो धर्मो वयः-अवस्था-क्रिया-क्रमम् ।  
> अनुवर्तस्व मा मोहान् निवर्तस्व अस्माद् अधर्मतः ॥ १,१२.२० ॥  
>  
> परित्यजसि वत्स अद्य यदि एतन् न भवांस् तपः ।  
> त्यक्ष्यामि अहम् इह प्राणांस् ततो वै पश्यतस् तव ॥ १,१२.२१ ॥  

**श्रीपराशर उवाच**  

> तां प्रलापवतीम् एवं बाष्प-आकुल-विलोचनाम् ।  
> समाहित-मना विष्णौ पश्यन्न् अपि न दृष्टवान् ॥ १,१२.२२ ॥  
>  
> वत्स-वत्स सु-घोराणि रक्षांसि एतानि भीषमे ।  
> वनेऽभ्युद्यत-शस्त्राणि समायान्ति अपगम्यताम् ॥ १,१२.२३ ॥  
>  
> इति उक्त्वा प्रययौ सा अथ रक्षांसि आविर्बभुस् ततः ।  
> अभ्युद्यत-उग्र-शस्त्राणि ज्वाला-माला-आकुलैर् मुखैः ॥ १,१२.२४ ॥  
>  
> ततो नादान् अतीव उग्रान् राज-पुत्रस्य ते पुरः ।  
> मुमुचुर् दीप्त-शस्त्राणि भ्रामयन्तो निशाचराः ॥ १,१२.२५ ॥  
>  
> शिवाश् च शतशो नेदुः स-ज्वालाः कवलैर् मुखैः ।  
> त्रासाय तस्य बालस्य योग-युक्तस्य सर्वदा ॥ १,१२.२६ ॥  
>  
> हन्यतां हन्यताम् एष छिद्यतां छिद्यताम् अयम् ।  
> भक्ष्यतां भक्ष्यतां च अयम् इति ऊचुस् ते निशाचराः ॥ १,१२.२७ ॥  
>  
> ततो नाना-विधान् नादान् सिंह-उष्ट्र-मकर-आननाः ।  
> त्रासाय राज-पुत्रस्य नेदुस् ते रजनी-चराः ॥ १,१२.२८ ॥  
>  
> रक्षांसि तानि ते नादाः शिवास् तानि आयुधानि च ।  
> गोविन्द-आसक्त-चित्तस्य ययुर् न इन्द्रिय-गोचरम् ॥ १,१२.२९ ॥  
>  
> एकाग्र-चेताः सततं विष्णुम् एव आत्म-संश्रयम् ।  
> दृष्टवान् पृथिवी-नाथ-पुत्रो न अन्यं कथञ्चन ॥ १,१२.३० ॥  
>  
> ततः सर्वಾಸु मायासु विलीनासु पुनः सुराः ।  
> संक्षोभं परमं जग्मुस् तत्-पराभव-शङ्किताः ॥ १,१२.३१ ॥  
>  
> ते समेत्य जगद्-योनिम् अनादि-निधनं हरिम् ।  
> शरण्यं शरणं यातास् तपसा तस्य तापिताः ॥ १,१२.३२ ॥  

**देवा ऊचुः**  

> देव-देव जगन्-नाथ परेश पुरुषोत्तम ।  
> ध्रुवस्य तपसा तप्तास् त्वां वयं शरणं गताः ॥ १,१२.३३ ॥  
>  
> दिने दिने कला-लेशैः शशाङ्कः पूर्यते यथा ।  
> तथा अयं तपसा देव प्रयाति ऋद्धिम् अहर्निशम् ॥ १,१२.३४ ॥  
>  
> औत्तानपादि-तपसा वयम् इत्थं जनार्दन ।  
> भीतास् त्वां शरणं यातास् तपसस् तं निवर्तय ॥ १,१२.३५ ॥  
>  
> न विद्मः किं स शक्रत्वं सूर्यत्वं किम् अभीप्सति ।  
> वित्तप-अम्बुप-सोमानां स-अभिलाषः पदेषु किम् ॥ १,१२.३६ ॥  
>  
> तद् अस्माकं प्रसीद ईश हृदयाच् छल्यम् उद्धर ।  
> उत्तानपाद-तनयं तपसः संनिवर्तय ॥ १,१२.३७ ॥  

**श्रीभगवानुवाच**  

> न इन्द्रत्वं न च सूर्यत्वं न एव अम्बुप-धनेशताम् ।  
> प्रार्थयत्य् एष यं कामं तं करोमि अखिलं सुराः ॥ १,१२.३८ ॥  
>  
> यात देवा यथा-कामं स्व-स्थानं विगत-ज्वराः ।  
> निवर्तयामि अहं बालं तपसि आसक्त-मानसम् ॥ १,१२.३९ ॥  

**श्रीपराशर उवाच**  

> इति उक्ता देव-देवेन प्रणम्य त्रिदशास् ततः ।  
> प्रययुः स्वानि धिष्ण्यानि शतक्रतु-पुरोगमाः ॥ १,१२.४० ॥  
>  
> भगवान् अपि सर्व-आत्मा तन्मयत्वेन तोषितः ।  
> गत्वा ध्रुवम् उवाच इदं चतुर्भुज-वपुर् हरिः ॥ १,१२.४१ ॥  

**श्रीभगवानुवाच**  

> औत्तानपादे भद्रं ते तपसा परितोषितः ।  
> वरदोऽहम् अनुप्राप्तो वरं वरय सुव्रत ॥ १,१२.४२ ॥  
>  
> बाह्य-अर्थ-निरपेक्षं ते मयि चित्तं यदा हितम् ।  
> तुष्टोऽहं भवतस् तेन तद् वृणीष्व वरं परम् ॥ १,१२.४३ ॥  

**पराशर उवाच**  

> श्रुत्वा इत्थं गदितं तस्य देव-देवस्य बालकः ।  
> उन्मीलित-अक्षो ददृशे ध्यान-दृष्टं हरिं पुरः ॥ १,१२.४४ ॥  
>  
> शङ्ख-चक्र-गदा-शार्ङ्ग-वर-असि-धरम् अच्युतम् ।  
> किरीटिनं समालोक्य जगाम शिरसा महीम् ॥ १,१२.४५ ॥  
>  
> रोमाञ्चित-अङ्गः सहसा साध्वसं परमं गतः ।  
> स्तवाय देव-देवस्य स चक्रे मानसं ध्रुवः ॥ १,१२.४६ ॥  
>  
> किं वदामि स्तुतौ अस्य केन उक्तेन अस्य संस्तुतिः ।  
> इति आकुल-मतिर् देवं तम् एव शरणं ययौ ॥ १,१२.४७ ॥  

**ध्रुव उवाच**  

> भगवन् यदि मे तोषं तपसा परमं गतः ।  
> स्तोतुं तद् अहम् इच्छामि वरम् एनं प्रयच्छ मे ॥ १,१२.४८ ॥  
>  
> (ब्रह्म-आद्यैर् यस्य वेदज्ञैर् ज्ञायते यस्य नो गतिः ।  
> तं त्वां कथम् अहं देव स्तोतुं शक्नोमि बालकः ।  
> त्वद्-भक्ति-प्रवणं हि एतत् परमेश्वर मे मनः ।  
> स्तोतुं प्रवृत्तं त्वत्-पादौ तत्र प्रज्ञां प्रयच्छ मे)  

**श्रीपराशर उवाच**  

> शङ्ख-प्रान्तेन गोविन्दस् तं पस्पर्श कृत-अञ्जलिम् ।  
> उत्तानपाद-तनयं द्विज-वर्य जगत्-पतिः ॥ १,१२.४९ ॥  
>  
> अथ प्रसन्न-वदनः स क्षणात् नृप-नन्दनः ।  
> तुष्टाव प्रणतो भूत्वा भूत-धातारम् अच्युतम् ॥ १,१२.५० ॥  

**ध्रुव उवाच**  

> भूमिर् आपोऽनलो वायुः खं मनो बुद्धिर् एव च ।  
> भूतादिर् आदि-प्रकृतिर् यस्य रूपं नतोऽस्मि तम् ॥ १,१२.५१ ॥  
>  
> शुद्धः सूक्ष्मोऽखिल-व्यापी प्रधानात् परतः पुमान् ।  
> यस्य रूपं नमस् तस्मै पुरुषाय गुण-आत्मने ॥ १,१२.५२ ॥  
>  
> भूतादीनां समस्तानां गन्धादीनां च शाश्वतः ।  
> बुद्ध्यादीनां प्रधानस्य पुरुषस्य च यः परः ॥ १,१२.५३ ॥  
>  
> तं ब्रह्म-भूतम् आत्मानम् अशेष-जगतः पतिम् ।  
> प्रपद्ये शरणं शुद्धं त्वद्-रूपं परमेश्वर ॥ १,१२.५४ ॥  
>  
> बृहत्त्वाद् बृंहणत्वाच् च यद् रूपं ब्रह्म-संज्ञितम् ।  
> तस्मै नमस्ते सर्व-आत्मन् योगि-चिन्त्य अविकारिणे ॥ १,१२.५५ ॥  
>  
> सहस्र-शीर्षा पुरुषः सहस्र-अक्षः सहस्र-पात् ।  
> सर्व-व्यापी भुवः स्पर्शाद् अत्यतिष्ठद् दश-अङ्गुलम् ॥ १,१२.५६ ॥  
>  
> यद् भूतं यच् च वै भव्यं पुरुषोत्तम तद् भवान् ।  
> त्वत्तो विराट् स्वराट् सम्राट् त्वत्तश् च अपि अधि-पूरुषः ॥ १,१२.५७ ॥  
>  
> अत्यरिच्यत सोऽधश् च तिर्यग् ऊर्ध्वं च वै भुवः ।  
> त्वत्तो विश्वम् इदं जातं त्वत्तो भूतं भविष्यति ॥ १,१२.५८ ॥  
>  
> त्वद्-रूप-धारिणश् च अन्तः सर्व-भूतम् इदं जगत् ।  
> त्वत्तो यज्ञः सर्व-हुतः पृषदाज्यं पशुर् द्विधा ॥ १,१२.५९ ॥  
>  
> त्वत्तो ऋचोऽथ सामानि त्वत्तश् छन्दांसि जज्ञिरे ।  
> त्वत्तो यजूंष्य् अजायन्त त्वत्तोऽश्वाश् च एकतो-दतः ॥ १,१२.६० ॥  
>  
> गावस् त्वत्तः समुद्भूतास् त्वत्तोऽजा अवयो मृगाः ।  
> त्वन्-मुखाद् ब्राह्मणा बाह्वोस् त्वत्तो क्षत्रम् अजायत ॥ १,१२.६१ ॥  
>  
> वैश्यास् तव ऊरु-जाः शूद्रास् तव पद्भ्यां समुद्गताः ।  
> अक्ष्णोः सूर्योऽनिलः प्राणाच् चन्द्रमा मनसस् तव ॥ १,१२.६२ ॥  
>  
> प्राणोऽन्तः-शुषिराज् जातो मुखाद् अग्निर् अजायत ।  
> नाभितो गगनं द्यौश् च शिरसः समवर्तत ॥ १,१२.६३ ॥  
>  
> दिशः श्रोत्रात् क्षितिः पद्भ्यां त्वत्तः सर्वम् अभूद् इदम् ॥ १,१२.६४ ॥  
>  
> न्यग्रोधः सुमहान् अल्पे यथा बीजे व्यवस्थितः ।  
> संयमे विश्वम् अखिलं बीज-भूते तथा त्वयि ॥ १,१२.६५ ॥  
>  
> बीजाद् अङ्कुर-संभूतो न्यग्रोधस् तु समुत्थितः ।  
> विस्तारं च यथा याति त्वत्तः सृष्टौ तथा जगत् ॥ १,१२.६६ ॥  
>  
> यथा हि कदली न अन्या त्वक्-पत्राद् अपि दृश्यते ।  
> एवं विश्वस्य न अन्यस् त्वं त्वत्-स्थायीश्वर दृश्यते ॥ १,१२.६७ ॥  
>  
> ह्लादिनी संधिनी संवित् त्वयि एका सर्व-संस्थितौ ।  
> ह्लाद-ताप-करी मिश्रा त्वयि नो गुण-वर्जिते ॥ १,१२.६८ ॥  
>  
> पृथग्-भूत-एक-भूताय भूत-भूताय ते नमः ।  
> प्रभूत-भूत-भूताय तुभ्यं भूत-आत्मने नमः ॥ १,१२.६९ ॥  
>  
> व्यक्तं प्रधान-पुरुषौ विराट्-सम्राट्-स्वराट् तथा ।  
> विभाव्यतेऽन्तःकरणे पुरुषेषु अक्षयस् भवान् ॥ १,१२.७० ॥  
>  
> सर्वस्मिन् सर्व-भूतस् त्वं सर्वः सर्व-स्वरूप-धृक् ।  
> सर्वं त्वत्तस् ततश् च त्वं नमः सर्व-आत्मनेऽस्तु ते ॥ १,१२.७१ ॥  
>  
> सर्व-आत्मकोऽसि सर्व-ईश सर्व-भूत-स्थितो यतः ।  
> कथयामि ततः किं ते सर्वं वेत्सि हृदि स्थितम् ॥ १,१२.७२ ॥  
>  
> सर्व-आत्मन् सर्व-भूत-ईश सर्व-सत्त्व-समुद्भव ।  
> सर्व-भूतो भवान् वेत्ति सर्व-सत्त्व-मनोरथम् ॥ १,१२.७३ ॥  
>  
> यो मे मनोरथो नाथ सफलः स त्वया कृतः ।  
> तपश् च तप्तं सफलं यद् दृष्टोऽसि जगत्-पते ॥ १,१२.७४ ॥  

**श्रीभगवानुवाच**  

> तपसस् तत् फलं यद् दृष्टोऽहं त्वया ध्रुव ।  
> मद्-दर्शनं हि विफलं राज-पुत्र न जायते ॥ १,१२.७५ ॥  
>  
> वरं वरय तस्मात् त्वं यथा-अभिमतम् आत्मनः ।  
> सर्वं संपद्यते पुंसां मयि दृष्टि-पथं गते ॥ १,१२.७६ ॥  

**ध्रुव उवाच**  

> भगवन् भूत-भव्य-ईश सर्वस्य आस्ते भवान् हृदि ।  
> किम् अज्ञातं तव ब्रह्मन् मनसा यन् मया ईक्षितम् ॥ १,१२.७७ ॥  
>  
> तथापि तुभ्यं देव-ईश कथयिष्यामि यन् मया ।  
> प्रार्थ्यते दुर्विनीतेन हृदयेन अति-दुर्लभम् ॥ १,१२.७८ ॥  
>  
> किं वा सर्व-जगत्-स्रष्टः प्रसन्ने त्वयि दुर्लभम् ।  
> त्वत्-प्रसाद-फलं भुङ्क्ते त्रैलोक्यं मघवान् अपि ॥ १,१२.७९ ॥  
>  
> न एतद् राज-आसनं योग्यम् अजातस्य मम उदरात् ।  
> इति गर्ववद् अवोचन् मां स-पत्नी-मातुर् उच्चकैः ॥ १,१२.८० ॥  
>  
> आधार-भूतं जगतः सर्वेषाम् उत्तम-उत्तमम् ।  
> प्रार्थयामि प्रभो स्थानं त्वत्-प्रसादाद् अतोऽव्ययम् ॥ १,१२.८१ ॥  

**श्रीभगवानुवाच**  

> यत् त्वया प्रार्थ्यते स्थानम् एतत् प्राप्स्यति वै भवान् ।  
> त्वया अहं तोषितः पूर्वम् अन्य-जन्मनि बालक ॥ १,१२.८२ ॥  
>  
> त्वम् आसीर् ब्राह्मणः पूर्वं मयि एकाग्र-मतिः सदा ।  
> माता-पित्रोश् च शुश्रूषुस् निज-धर्म-अनुपालकः ॥ १,१२.८३ ॥  
>  
> कालेन गच्छता मित्रं राज-पुत्रस् तव अभवत् ।  
> यौवनेऽखिल-भोग-आढ्यो दर्शनीय-उज्ज्वल-आकृतिः ॥ १,१२.८४ ॥  
>  
> तत्-सङ्गात् तस्य ताम् ऋद्धिम् अवलोक्य आदि-दुर्लभाम् ।  
> भवेयं राज-पुत्रोऽहम् इति वाञ्छा त्वया कृता ॥ १,१२.८५ ॥  
>  
> ततो यथा-अभिलषिता प्राप्ता ते राज-पुत्रता ।  
> उत्तानपादस्य गृहे जातोऽसि ध्रुव दुर्लभे ॥ १,१२.८६ ॥  
>  
> अन्येषां दुर्लभं स्थानं कुले स्वायंभुवस्य यत् ॥ १,१२.८७ ॥  
>  
> तस्य एतद् अपरं बाल येन अहं परितोषितः ।  
> माम् आराधय नरो मुक्तिम् अवाप्नोत्य् अविलम्बिताम् ॥ १,१२.८८ ॥  
>  
> मयि अर्पित-मना बाल किम् उ स्वर्ग-आदिकं पदम् ॥ १,१२.८९ ॥  
>  
> त्रैलोक्याद् अधिके स्थाने सर्व-तारा-ग्रह-आश्रयः ।  
> भविष्यति न संदेहो मत्-प्रसादाद् भवान् ध्रुव ॥ १,१२.९० ॥  
>  
> सूर्यात् सोमात् तथा भौमात् सोम-पुत्राद् बृहस्पतेः ।  
> सित-अर्क-तनय-आदीनां सर्व-ऋक्षाणां तथा ध्रुवः ॥ १,१२.९१ ॥  
>  
> सप्तर्षीणाम् अशेषाणां ये च वैमानिकाः सुराः ।  
> सर्वेषाम् उपरि स्थानं तव दत्तं मया ध्रुव ॥ १,१२.९२ ॥  
>  
> केचिच् चतुर्-युगं यावत् केचिन् मन्वन्तरं सुराः ।  
> तिष्ठन्ति भवतो दत्ता मया वै कल्प-संस्थितिः ॥ १,१२.९३ ॥  
>  
> सुनीतिर् अपि ते माता त्वद्-आसन्ना अति-निर्मला ।  
> विमाने तारका भूत्वा तावत्-कालं निवत्स्यति ॥ १,१२.९४ ॥  
>  
> ये च त्वां मानवाः प्रातः सायं च सुसमाहिताः ।  
> कीर्तयिष्यन्ति तेषां च महत् पुण्यं भविष्यति ॥ १,१२.९५ ॥  

**श्रीपराशर उवाच**  

> एवं पूर्वं जगन्-नाथाद् देव-देवाज् जनार्दनात् ।  
> वरं प्राप्य ध्रुवः स्थानम् अध्यास्ते स महामते ॥ १,१२.९६ ॥  
>  
> स्वयं शुश्रूषणाद् धर्म्यान् माता-पित्रोश् च वै तथा ।  
> द्वादश-अक्षर-माहात्म्यात् तपसश् च प्रभावतः ॥ १,१२.९७ ॥  
>  
> तस्य अभिमानम् ऋद्धिं च महिमानं निरीक्ष्य हि ।  
> देव-असुराणाम् आचार्यः श्लोकम् अत्र उशना जगौ ॥ १,१२.९८ ॥  
>  
> अहोऽस्य तपसो वीर्यम् अहोऽस्य तपसः फलम् ।  
> यद् एनं पुरतः कृत्वा ध्रुवं सप्तर्षयः स्थिताः ॥ १,१२.९९ ॥  
>  
> ध्रुवस्य जननी च इयं सुनीतिर् नाम सूनृता ।  
> अस्याश् च महिमानं कः शक्तो वर्णयितुं भुवि ॥ १,१२.१०० ॥  
>  
> त्रैलोक्य-आश्रयतां प्राप्तं परं स्थानं स्थिर-आयति ।  
> स्थानं प्राप्ता परं धृत्वा या कुक्षि-विवरे ध्रुवम् ॥ १,१२.१०१ ॥  
>  
> यश् च एतत् कीर्तयेन् नित्यं ध्रुवस्य आरोहणं दिवि ।  
> सर्व-पाप-विनिर्मुक्तः स्वर्ग-लोके महीयते ॥ १,१२.१०२ ॥  
>  
> स्थान-भ्रंशं न च आप्नोति दिवि वा यदि वा भुवि ।  
> सर्व-कल्याण-संयुक्तो दीर्घ-कालं स जीवति ॥ १,१२.१०३ ॥  

इति श्रीविष्णुपुराणे प्रथमेऽंशे द्वादशोऽध्यायः (१२)  

***  
श्रीपराशर उवाच  
ध्रुवाच् छिष्टिं च भव्यं च भव्याच् शम्भुर् व्यजायत  ।  
शिष्टेर् आधत्त सुच्छाया पञ्चपुत्रान् अकल्मषान्  ॥ १,१३.१ ॥  
रिपुं रिपुञ्जयं विप्रं वृकलं वृकतेजसम्  ।  
रिपोर् आधत्त बृहती चाक्षुषं सर्वतेजसम्  ॥ १,१३.२ ॥  
अजीजनत् पुष्करिण्यां वारुण्यां चाक्षुषो मनुम्  ।  
प्रजापतेर् आत्मजायां वीरणस्य महात्मनः  ॥ १,१३.३ ॥  
मनोर् अजायन्त दश नड्वलायां महौजसः  ।  
कन्यायां तपतां श्रेष्ठ वैराजस्य प्रजापतेः  ॥ १,१३.४ ॥  
कुरुः पुरुः शतद्युम्नस् तपस्वी सत्यवाञ् छुचिः  ।  
अग्निष्टोमोऽतिरात्रश् च सुद्युम्नश् चेति ते नव  ।  
अभिमन्युश् च दशमो नड्वलायां महौजसः  ॥ १,१३.५ ॥  
कुरोर् अजनयत् पुत्रान् षड् आग्नेयी महाप्रभान्  ।  
अङ्गं सुमनसं ख्यातिं क्रतुम् अङ्गिरसं शिबिम्  ॥ १,१३.६ ॥  
अङ्गात् सुनीथापत्यं वै वेनम् एकम् अजायत  ।  
प्रजार्थम् ऋषयस् तस्य ममन्थुर् दक्षिणं करम्  ॥ १,१३.७ ॥  
वेनस्य पाणौ मथिते सम्बभूव महामुने  ।  
वैन्यो नाम महीपालो यः पृथुः परिकीर्तितः  ॥ १,१३.८ ॥  
येन दुग्धा मही पूर्वं प्रजानां हितकारणात्  ॥ १,१३.९ ॥  

मैत्रेय उवाच  
किमर्थं मथितः पाणिर् वेनस्य परमर्षिभिः  ।  
यत्र जज्ञे महावीर्यः स पृथुर् मुनिसत्तम  ॥ १,१३.१० ॥  

श्रीपराशर उवाच  
सुनीथा नाम या कन्या मृत्योः प्रथमतोऽभवत्  ।  
अङ्गस्य भार्या सा दत्ता तस्यां वेनो व्यजायत  ॥ १,१३.११ ॥  
स मातामह-दोषेण तेन मृत्योः सुतात्मजः  ।  
निसर्गाद् एष मैत्रेय दुष्ट एव व्यजायत  ॥ १,१३.१२ ॥  
अभिषिक्तो यदा राज्ये स वेनः परमर्षिभिः  ।  
घोषयामास स तदा पृथिव्यां पृथिवीपतिः  ॥ १,१३.१३ ॥  
न यष्टव्यं न दातव्यं न होतव्यं कथञ्चन  ।  
भोक्ता यज्ञस्य कस् त्व् अन्योऽहं यज्ञपतिः प्रभुः  ॥ १,१३.१४ ॥  
ततस् तम् ऋषयः पूर्वं सम्पूज्य पृथिवीपतिम्  ।  
ऊचुः साम-कलं वाक्यं मैत्रेय समुपस्थिताः  ॥ १,१३.१५ ॥  

ऋषय ऊचुः  
भो-भो राजन् शृणुष्व त्वं यद् वदाम महीपते  ।  
राज्यं देहोपकाराय प्रजानां च हितं परम्  ॥ १,१३.१६ ॥  
दीर्घसत्रेण देवेशं सर्वयज्ञेश्वरं हरिम्  ।  
पूजयिष्याम भद्रं ते तस्यांशस् ते भविष्यति  ॥ १,१३.१७ ॥  
यज्ञेन यज्ञपुरुषो विष्णुः सम्प्रीणिते नृप  ।  
अस्माभिर् भवतः कामान् सर्वान् एव प्रदास्यति  ॥ १,१३.१८ ॥  
यज्ञैर् यज्ञेश्वरो येषां राष्ट्रे सम्पूज्यते हरिः  ।  
तेषां सर्वेप्सितावाप्तिं ददाति नृप भूभृताम्  ॥ १,१३.१९ ॥  

वेन उवाच  
मत्तः कोऽभ्यधिकोऽन्योऽस्ति कश् चाराध्यो ममापरः  ।  
कोऽयं हरिर् इति ख्यातो यो वो यज्ञेश्वरो मतः  ॥ १,१३.२० ॥  
ब्रह्मा जनार्दनः शम्भुर् इन्द्रो वायुर् यमो रविः  ।  
हुतभुग् वरुणो धाता पूषा भूमिर् निशाकरः  ॥ १,१३.२१ ॥  
एते चान्ये च ये देवाः शापानुग्रह-कारिणः  ।  
नृपस्यैते शरीरस्थाः सर्वदेवमयो नृपः  ॥ १,१३.२२ ॥  
एवं ज्ञात्वा मयाज्ञप्तं यद् यथा क्रियतां तथा  ।  
न दातव्यं न यष्टव्यं न होतव्यं च भो द्विजाः  ॥ १,१३.२३ ॥  
भर्तृ-शुश्रूषणं धर्मो यथा स्त्रीणां परो मतः  ।  
ममाज्ञा-पालनं धर्मो भवतां च तथा द्विजाः  ॥ १,१३.२४ ॥  

ऋषय ऊचुः  
दे ह्यनुज्ञां महाराज मा धर्मो यातु सङ्क्षयम्  ।  
हविषां परिणामोऽयं यद् एतद् अखिलं जगत्  ॥ १,१३.२५ ॥  

श्रीपराशर उवाच  
इति विज्ञाप्यमानोऽपि स वेनः परमर्षिभिः  ।  
यदा ददाति नानुज्ञां प्रोक्तः प्रोक्तः पुनः पुनः  ॥ १,१३.२६ ॥  
ततस् ते मुनयः सर्वे कोपामर्ष-समन्विताः  ।  
हन्यतां हन्यतां पाप इत्य् ऊचुस् ते परस्परम्  ॥ १,१३.२७ ॥  
यो यज्ञपुरुषं विष्णुम् अनादि-निधनं प्रभुम्  ।  
विनिन्दत्य् अधमाचारो न स योग्यो भुवः पतिः  ॥ १,१३.२८ ॥  
इत्य् उक्त्वा मन्त्र-पूतैस् तैः कुशैर् मुनि-गणान् नृपम्  ।  
निजघ्नुर् निहतं पूर्वं भगवन्-निन्दनादिना  ॥ १,१३.२९ ॥  
ततश् च मुनयो रेणुं ददृशुः सर्वतो द्विज  ।  
किम् एतद् इति चासन्नात् पप्रच्छुस् ते जनास् तदा  ॥ १,१३.३० ॥  
आख्यातं च जनैस् तेषां चोरी-भूतैर् अराजके  ।  
राष्ट्रे तु लोकैर् आरब्धं पर-स्वादानम् आतुरैः  ॥ १,१३.३१ ॥  
तेषाम् उदीर्ण-वेगानां चोराणां मुनि-सत्तमाः  ।  
सुमहद् दृश्यते रेणुः पर-वित्तापहारिणाम्  ॥ १,१३.३२ ॥  
ततः संमन्त्र्य ते सर्वे मुनयस् तस्य भूभृतः  ।  
ममन्थुर् ऊरुं पुत्रार्थम् अनपत्यस्य यत्नतः  ॥ १,१३.३३ ॥  
मथ्यमानात् समुत्तस्थौ तस्योरोः पुरुषः किल  ।  
दग्ध-स्थूणा-प्रतीकाशः खल्वाटास्योऽतिह्रस्वकः  ॥ १,१३.३४ ॥  
किं करोमीति तान् सर्वान् स विप्रानाह चातुरः  ।  
निषीदेति तम् ऊचुस् ते निषादस् तेन सोऽभवत्  ॥ १,१३.३५ ॥  
ततस् तत्-सम्भवा जाता विन्ध्य-शैल-निवासिनः  ।  
निषादा मुनि-शार्दूल पाप-कर्मोपलक्षणाः  ॥ १,१३.३६ ॥  
तेन द्वारेण तत् पापं निष्क्रान्तं तस्य भूपतेः  ।  
निषादास् ते ततो जाता वेन-कल्मष-नाशनाः  ॥ १,१३.३७ ॥  
तस्यैव दक्षिणं हस्तं ममन्थुस् ते ततो द्विजाः  ॥ १,१३.३८ ॥  
मथ्यमाने च तत्राभूत् पृथुर् वैन्यः प्रतापवान्  ।  
दीप्यमानः स्ववपुषा साक्षाद् अग्निर् इव ज्वलन्  ॥ १,१३.३९ ॥  
आद्यम् आजगवं नाम खात् पपात ततो धनुः  ।  
शराश् च दिव्या नभसः कवचं च पपात ह  ॥ १,१३.४० ॥  
तस्मिन् जाते तु भूतानि सम्प्रहृष्टानि सर्वशः  ॥ १,१३.४१ ॥  
सत्-पुत्रेणैव जातेन वेनोऽपि त्रिदिवं ययौ  ।  
पुन्नाम्नो नरकात् त्रातः सुतेन सुमहात्मना  ॥ १,१३.४२ ॥  
तं समुद्राश् च नद्यश् च रत्नान्य् आदाय सर्वशः  ।  
तोयानि चाभिषेकार्थं सर्वाण्य् एवोपतस्थिरे  ॥ १,१३.४३ ॥  
पितामहश् च भगवान् देवैर् आङ्गिरसैः सह  ।  
स्थावराणि च भूतानि जङ्गमानि च सर्वशः  ।  
समागम्य तदा वैन्यम् अभ्यसिञ्चन् नराधिपम्  ॥ १,१३.४४ ॥  
हस्ते तु दक्षिणे चक्रं दृष्ट्वा तस्य पितामहः  ।  
विष्णोर् अंशं [[षृथुं|पृथुं]] मत्वा परितोषं परं ययौ  ॥ १,१३.४५ ॥  
विष्णु-चक्रं करे चिह्नं सर्वेषां चक्रवर्तिनाम्  ।  
भवत्य् अव्याहतो यस्य प्रभावस् त्रिदशैर् अपि  ॥ १,१३.४६ ॥  
महता राज-राज्येन पृथुर् वैन्यः प्रतापवान्  ।  
सोऽभिषिक्तो महातेजा विधि-वद्-धर्म-कोविदैः  ॥ १,१३.४७ ॥  
पित्रा परजितास् तस्य प्रजास् तेनानुरञ्जिताः  ।  
अनुरागात् ततस् तस्य नाम राजेत्य् अजायत  ॥ १,१३.४८ ॥  
आपस् तस्तम्भिरे चास्य समुद्रम् अभियास्यतः  ।  
पर्वताश् च ददुर् मार्गं ध्वज-भङ्गश् च नाभवत्  ॥ १,१३.४९ ॥  
अकृष्ट-पच्या पृथिवी सिद्ध्यन्त्य् अन्नानि चिन्तया  ।  
सर्व-काम-दुघा गावः पुटके पुटके मधु  ॥ १,१३.५० ॥  
तस्य वै जात-मात्रस्य यज्ञे पैतामहे शुभे  ।  
सूतः सूत्यां समुत्पन्नः सौत्येऽहनि महा-मतिः  ॥ १,१३.५१ ॥  
तस्मिन् एव महायज्ञे जज्ञे प्राज्ञेऽथ मागधः  ।  
प्रोक्तौ तदा मुनि-वरैस् ताव् उभौ सूत-मागधौ  ॥ १,१३.५२ ॥  
स्तूयताम् एष नृपतिः पृथुर् वैन्यः प्रतापवान्  ।  
कर्मैतद् अनुरूपं वां पात्रं स्तोत्रस्य चापरम्  ॥ १,१३.५३ ॥  
ततस् ताव् ऊचतुर् विप्रान् सर्वान् एव कृताञ्जली  ।  
अद्य जातस्य नो कर्म ज्ञायतेऽस्य महीपतेः  ॥ १,१३.५४ ॥  
गुणा न चास्य ज्ञायन्ते न चास्य प्रथितं यशः  ।  
स्तोत्रं किम्-आश्रयं त्व् अस्य कार्यम् अस्माभिर् उच्यताम्  ॥ १,१३.५५ ॥  

कृषय ऊचुः  
करिष्यत्य् एष यत् कर्म चक्रवर्ती महा-बलः  ।  
गुणा भविष्य्या ये चास्य तैर् अयं स्तूयतां नृपः  ॥ १,१३.५६ ॥  

श्रीपराशर उवाच  
ततः स नृपतिस् तोषं तच् छ्रुत्वा परमं ययौ  ।  
सद्-गुणैः श्लाघ्यताम् एति तस्माच् छ्लाघ्या गुणा मम  ॥ १,१३.५७ ॥  
तस्माद् यद् अद्य स्तोत्रेण गुण-निर्वर्णनं त्व् इमौ  ।  
करिष्येते करिष्यामि तद् एवाहं समाहितः  ॥ १,१३.५८ ॥  
यद् इमौ वर्जनीयं च किञ्चिद् अत्र वदिष्यतः  ।  
तद् अहं वर्जयिष्यामीत्य् एवं चक्रे मतिं नृपः  ॥ १,१३.५९ ॥  
अथ तौ चक्रतुः स्तोत्रं पृथोर् वैन्यस्य धीमतः  ।  
भविष्यैः कर्मभिः सम्यक् सुस्वरौ सूत-मागधौ  ॥ १,१३.६० ॥  
सत्य-वाग्-दान-शीलोऽयं सत्य-सन्धो नरेश्वरः  ।  
ह्रीमान् मैत्रः क्षमा-शीलो विक्रान्तो दुष्ट-शासनः  ॥ १,१३.६१ ॥  
धर्मज्ञश् च कृतज्ञश् च दयावान् प्रिय-भाषकः  ।  
मान्यान् मानयिता यज्वा ब्रह्मण्यः साधु-संमतः  ॥ १,१३.६२ ॥  
समः शत्रौ च मित्रे च व्यवहार-स्थितौ नृपः  ॥ १,१३.६३ ॥  
सूतेनोक्तान् गुणान् इत्थं स तदा मागधेन च  ।  
चकार हृदि तादृक् च कर्मणा कृतवान् असौ  ॥ १,१३.६४ ॥  
ततस् तु पृथिवी-पालः पालयन् पृथिवीम् इमाम्  ।  
इयाज विविधैर् यज्ञैर् महद्भिर् भूरि-दक्षिणैः  ॥ १,१३.६५ ॥  
तं प्रजाः पृथिवी-नाथम् उपतस्थुः क्षुधार्दिताः  ।  
ओषधीषु प्रणष्टासु तस्मिन् काले ह्य् अराजके  ।  
तम् ऊचुस् ते नताः पृष्टास् तत्रागमन-कारणम्  ॥ १,१३.६६ ॥  

प्रजा ऊचुः  
अराजके नृप-श्रेष्ठ धरित्र्या सकलौषधीः  ।  
ग्रस्तास् ततः क्षयं यान्ति प्रजाः सर्वाः प्रजेश्वर  ॥ १,१३.६७ ॥  
त्वं नो वृत्ति-प्रदो धात्रा प्रजा-पालो निरूपितः  ।  
देहि नः क्षुत्-परीतानां प्रजानां जीवनौषधीः  ॥ १,१३.६८ ॥  

श्रीपराशर उवाच  
ततस् तु नृपतिर् दिव्यम् आदायाजगवं धनुः  ।  
शरांश् च दिव्यान् कुपितः सोऽन्वधावद् वसुन्धराम्  ॥ १,१३.६९ ॥  
ततो ननाश त्वरिता गौर् भूत्वा च वसुन्धरा  ।  
सा लोकान् ब्रह्म-लोकादीन् सन्त्रासाद् अगमन् मही  ॥ १,१३.७० ॥  
यत्र यत्र ययौ देवी सा तदा भूत-धारिणी  ।  
तत्र तत्र तु सा वैन्यं ददृशेऽभ्युद्यतायुधम्  ॥ १,१३.७१ ॥  
ततस् तं प्राह वसुधा पृथुं राज-पराक्रमम्  ।  
प्रवेपमाना तद्-बाण-परित्राण-परायणा  ॥ १,१३.७२ ॥  

पृथिव्युवाच  
स्त्री-वधे त्वं महा-पापं किं नरेन्द्र न पश्यसि  ।  
येन मां हन्तुम् अत्यर्थं प्रकरोषि नृपोद्यमम्  ॥ १,१३.७३ ॥  

पृथुरुवाच  
एकस्मिन् यत्र निधनं प्रापिते दुष्ट-कारिणि  ।  
बहूनां भवति क्षेमं तस्य पुण्य-प्रदो वधः  ॥ १,१३.७४ ॥  

पृथिव्युवाच  
प्रजानाम् उपकाराय यदि मां त्वं हनिष्यसि  ।  
आधारः कः प्रजानां ते नृप-श्रेष्ठ भविष्यति  ॥ १,१३.७५ ॥  

पृथुरुवाच  
त्वां हत्वा वसुधे बाणैर् मत्-शासन-पराङ्मुखीम्  ।  
आत्म-योग-बलेनेमा धारयिष्याम्य् अहं प्रजाः  ॥ १,१३.७६ ॥  

श्रीपराशर उवाच  
ततः वसुधा तं भूयः प्राह पार्थिवम्  ।  
प्रवेपिताङ्गी परमं साध्वसं समुपागता  ॥ १,१३.७७ ॥  

पृथिव्युवाच  
उपायतः समारब्धाः सर्वे सिद्ध्यन्त्य् उपक्रमाः  ।  
तस्माद् वदाम्य् उपायं ते तं कुरुष्व यदीच्छसि  ॥ १,१३.७८ ॥  
समस्ता या मया जीर्णा नर-नाथ महौषधीः  ।  
यदीच्छसि प्रदास्यामि ताः क्षीर-परिणामिनीः  ॥ १,१३.७९ ॥  
तस्मात् प्रजा-हितार्थाय मम धर्म-भृतां वर  ।  
तं तु वत्सं कुरुष्व त्वं क्षरेयं येन वत्सला  ॥ १,१३.८० ॥  
समां च कुरु सर्वत्र येन क्षीरं समन्ततः  ।  
वरौषधी-बीज-भूतं बीजं सर्वत्र भावये  ॥ १,१३.८१ ॥  

श्रीपराशर उवाच  
तत उत्सारयामास शैलान् शत-सहस्रशः  ।  
धनुष्कोट्या पदा वैन्यस् तेन शैला विवर्धिताः  ॥ १,१३.८२ ॥  
न हि पूर्व-विसर्गे वै विषमे पृथिवी-तले  ।  
प्रविभागः पुराणां वा ग्रामाणां वा पुराभवत्  ॥ १,१३.८३ ॥  
न सस्यानि न गोरक्ष्यं न कृषिर् न वणिक्पथः  ।  
वैन्यात् प्रभृति मैत्रेय सर्वस्यैतस्य सम्भवः  ॥ १,१३.८४ ॥  
यत्र यत्र समं त्व् अस्य भूमेर् आसीद् द्विजोत्तम  ।  
तत्र तत्र प्रजाः सर्वा निवासं समरोचयन्  ॥ १,१३.८५ ॥  
आहारः फल-मूलानि प्रजानाम् अभवत् तदा  ।  
कृच्छ्रेण महता सोऽपि प्रणष्टास्व् ओषधीषु वै  ॥ १,१३.८६ ॥  
स कल्पयित्वा वत्सं तु मनुं स्वायम्भुवं प्रभुम्  ।  
स्वपाणौ पृथिवी-नाथो दुदोह पृथिवीं पृथुः  ।  
सस्य-जातानि सर्वाणि प्रजानां हित-काम्यया  ॥ १,१३.८७ ॥  
तेनान्नेन प्रजास् तात वर्तन्तेऽद्यापि नित्यशः  ॥ १,१३.८८ ॥  
प्राण-प्रदाता स पृथुर् यस्माद् भूमेर् अभूत् पिता  ।  
ततस् तु पृथिवी-संज्ञाम् अवापाखिल-धारिणी  ॥ १,१३.८९ ॥  
ततश् च देवैर् मुनिभिर् दैत्यै रक्षोभिर् अद्रिभिः  ।  
गन्धर्वैर् उरगैर् यक्षैः पितृभिस् तरुभिस् तथा  ॥ १,१३.९० ॥  
तत्-तत् पात्रम् उपादाय तत्-तद् दुग्धं मुने पयः  ।  
वत्स- दोग्धृ-विशेषाश् च तेषां तद्-योनयोऽभवन्  ॥ १,१३.९१ ॥  
सैषा धात्री विधात्री च धारिणी पोषणी तथा  ।  
सर्वस्य तु ततः पृथ्वी विष्णु-पाद-तलोद्भवा  ॥ १,१३.९२ ॥  
एवं प्रभावः स पृथुः पुत्रो वैन्यस्य वीर्यवान्  ।  
जज्ञे महीपतिः पूर्वो राजाभूज् जन-रञ्जनात्  ॥ १,१३.९३ ॥  
य इदं जन्म वैन्यस्य पृथोः सङ्कीर्तयेन् नरः  ।  
न तस्य दुष्कृतं किञ्चित् फल-दायि प्रजायते  ॥ १,१३.९४ ॥  
दुःस्वप्नोपशमं नॄणां शृण्वताम् एतद् उत्तमम्  ।  
पृथोर् जन्म प्रभावश् च करोति सततं नृणाम्  ॥ १,१३.९५ ॥  
इति श्रीविष्णुपुराणे प्रथमेऽंशे त्रयोदशोऽध्यायः (१३)  

***  

श्रीपराशर उवाच  
पृथोः पुत्रौ तु धर्मज्ञौ जज्ञातेऽन्तर्धि-वादिनौ  ।  
शिखण्डिनी हविर्धानम् अन्तर्धानाद् व्यजायत  ॥ १,१४.१ ॥  
हविर्धानात् षड् आग्नेयी धिषणाजनयत् सुतान्  ।  
प्राचीनबर्हिषं शुक्रं गयं कृष्णं वृजाजिनौ  ॥ १,१४.२ ॥  
प्रचीनबर्हिर् भगवान् महानासीत् प्रजापतिः  ।  
हविर्धानान् महाभाग येन संवर्धिताः प्रजाः  ॥ १,१४.३ ॥  
प्राचीनाग्राः कुशास् तस्य पृथिव्यां विश्रुता मुने  ।  
प्राचीनबर्हिर् अभवत् ख्यातो भुवि महाबलः  ॥ १,१४.४ ॥  
समुद्र-तनयायां तु कृत-दारो महीपतिः  ।  
महतस् तमसः पारे सवर्णायां महामते  ॥ १,१४.५ ॥  
सवर्णाधत्त सामुद्री दश प्राचीनबर्हिषः  ।  
सर्वे प्राचेतसो नाम धनुर्वेदस्य पारगाः  ॥ १,१४.६ ॥  
अपृथग्-धर्म-चरणास् ते तप्यन्त महत् तपः  ।  
दश-वर्ष-सहस्राणि समुद्र-सलिलेशयाः  ॥ १,१४.७ ॥  

श्रीमैत्रेय उवाच  
यद् अर्थं ते महात्मानस् तपस् तेपुर् महामुने  ।  
प्राचेतसः समुद्राम्भस्य् एतद् आख्यातुम् अर्हसि  ॥ १,१४.८ ॥  

श्रीपराशर उवाच  
पित्रा प्रचेतसः प्रोक्ताः प्रजार्थम् अमितात्मना  ।  
प्रजापति-नियुक्तेन बहुमान-पुरःसरम्  ॥ १,१४.९ ॥  

प्राचीनबर्हिरुवाच  
ब्रह्मणा देव-देवेन समादिष्टोऽस्म्य् अहं सुताः  ।  
प्रजाः संवर्धनीयास् ते मया चोक्तं तथेति तत्  ॥ १,१४.१० ॥  
तन् मम प्रीतये पुत्राः प्रजा-वृद्धिम् अतन्द्रिताः  ।  
कुरुध्वं माननीया वः सम्यग् आज्ञा प्रजापतेः  ॥ १,१४.११ ॥  

श्रीपराशर उवाच  
ततस् ते तत् पितुः श्रुत्वा वचनं नृप-नन्दनाः  ।  
तथेत्य् उक्त्वा च तं भूयः पप्रच्छुः पितरं मुने  ॥ १,१४.१२ ॥  

प्रचेतस ऊचुः  
येन तात प्रजा-वृद्धौ समर्था कर्मणा वयम्  ।  
भवेम तत् समस्तं नः कर्म व्याख्यातुम् अर्हसि  ॥ १,१४.१३ ॥  

पितोवाच  
आराध्य वरदं विष्णुम् इष्ट-प्राप्तिम् असंशयम्  ।  
समेति नान्यथा मर्त्यः किम् अन्यत् कथयामि वः  ॥ १,१४.१४ ॥  
तस्मात् प्रजा-विवृद्ध्यर्थं सर्व-भूत-प्रभुं हरिम्  ।  
आराधयत गोविन्दं यदि सिद्धिम् अभीप्सथ  ॥ १,१४.१५ ॥  
धर्मम् अर्थं च कामं च मोक्षं चान्विच्छतां सदा  ।  
आराधनीयो भगवान् अनादि-पुरुषोत्तमः  ॥ १,१४.१६ ॥  
यस्मिन्न् आराधिते सर्गं चकारादौ प्रजापतिः  ।  
तम् आराध्याच्युतं वृद्धिः प्रजानां वो भविष्यति  ॥ १,१४.१7 ॥  

श्रीपराशर उवाच  
इत्य् एवम् उक्तास् ते पित्रा पुत्राः प्राचेतसो दश  ।  
मग्नाः पयोधि-सलिले तपस् तेपुः समाहिताः  ॥ १,१४.१८ ॥  
दश-वर्ष-सहस्राणि न्यस्त-चित्ता जगत्-पतौ  ।  
नारायणे मुनि-श्रेष्ठ सर्व-लोक-परायणे  ॥ १,१४.१९ ॥  
तत्रैवावस्थिता देवम् एकाग्र-मनसो हरिम्  ।  
तुष्टुवुर् यः स्तुतः कामान् स्तोतुर् इष्टान् प्रयच्छति  ॥ १,१४.२० ॥  

श्रीमैत्रेय उवाच  
स्तवं प्रचेतसो विष्णोः समुद्राम्भसि संस्थिताः  ।  
चक्रुस् तन् मे मुनि-श्रेष्ठ सुपुण्यं वक्तुम् अर्हसि  ॥ १,१४.२१ ॥  

श्रीपराशर उवाच  
शृणु मैत्रेय गोविन्दं यथापूर्वं प्रचेतसः  ।  
तुष्टुवुस् तन्-मयी-भूताः समुद्र-सलिलेशयाः  ॥ १,१४.२२ ॥  

प्रचेतस ऊचुः  
नताः स्म सर्व-वचसां प्रतिष्ठा यत्र शाश्वती  ।  
तम् आद्यन्तम् अशेषस्य जगतः परमं प्रभुम्  ॥ १,१४.२३ ॥  
ज्योतिर् आद्यम् अनौपम्यम् अण्व् अनन्तम् अपारवत्  ।  
योनि-भूतम् अशेषस्य स्थावरस्य चरस्य च  ॥ १,१४.२४ ॥  
यस्याहः प्रथमं रूपम् अरूपस्य तथा निशा  ।  
सन्ध्या च परमेशस्य तस्मै कालात्मने नमः  ॥ १,१४.२५ ॥  
भुज्यतेऽनुदिनं देवैः पितृभिश् च सुधात्मकः  ।  
बीज-भूतं समस्तस्य तस्मै सोमात्मने नमः  ॥ १,१४.२६ ॥  
यस् तमांस्य् अत्ति तीव्रात्मा प्रभाभिर् भासयन् नभः  ।  
घर्म-शीताम्भसां योनिस् तस्मै सूर्यात्मने नमः  ॥ १,१४.२७ ॥  
काठिन्यवान् यो बिभर्ति जगद् एतद् अशेषतः  ।  
शब्दादि-संश्रयो व्यापी तस्मै भूम्यात्मने नमः  ॥ १,१४.२८ ॥  
यद् योनि-भूतं जगतो बीजं यत् सर्व-देहिनाम्  ।  
तत् तोय-रूपम् ईशस्य नमामो हरि-मेधसः  ॥ १,१४.२९ ॥  
यो मुखं सर्व-देवानां हव्य-भुक् कव्य-भुक् तथा  ।  
पितॄणां च नमस् तस्मै विष्णवे पावकात्मने  ॥ १,१४.३० ॥  
पञ्चधावस्थितो देहे यश् चेष्टां कुरुतेऽनिशम्  ।  
आकाश-योनिर् भगवान् तस्मै वाय्वात्मने नमः  ॥ १,१४.३१ ॥  
अवकाशम् अशेषाणां भूतानां यः प्रयच्छति  ।  
अनन्त-मूर्तिमान् शुद्धस् तस्मै व्योमात्मने नमः  ॥ १,१४.३२ ॥  
समस्तेन्द्रिय-सर्गस्य यः सदा स्थानम् उत्तमम्  ।  
तस्मै शब्दादि-रूपाय नमः कृष्णाय वेधसे  ॥ १,१४.३३ ॥  
गृह्णाति विषयान् नित्यम् इन्द्रियात्माक्षराक्षरः  ।  
यस् तस्मै ज्ञान-मूलाय नताः स्म हरि-मेधसे  ॥ १,१४.३४ ॥  
गृहीतानीन्द्रियैर् अर्थान् आत्मने यः प्रयच्छति  ।  
अन्तःकरण-रूपाय तस्मै विश्वात्मने नमः  ॥ १,१४.३५ ॥  
यस्मिन्न् अनन्ते सकलं विश्वं यस्मात् तथोद्गतम्  ।  
लय-स्थानं च यस् तस्मै नमः प्रकृति-धर्मिणे  ॥ १,१४.३६ ॥  
शुद्धः संल्लक्ष्यते भ्रान्त्या गुणवान् इव योऽगुणः  ।  
तम् आत्म-रूपिणं देवं नताः स्म पुरुषोत्तमम्  ॥ १,१४.३७ ॥  
अविकारम् अजं शुद्धं निर्गुणं यन् निरञ्जनम्  ।  
नताः स्म तत् परं ब्रह्म विष्णोर् यत् परमं पदम्  ॥ १,१४.३८ ॥  
अदीर्घ-ह्रस्वम् अस्थूलम् अण्व् अनभ्रम् अलोहितम्  ।  
अस्नेहच्छायम् अतनुम् असक्तम् अशरीरिणम्  ॥ १,१४.३९ ॥  
अनाकाशम् असंस्पर्शम् अगन्धम् अरसं च यत्  ।  
अचक्षुः-श्रोत्रम् अचलम् अवाक्-पाणिम् अमानसम्  ॥ १,१४.४० ॥  
अनाम-गोत्रम् असुखम् अतेजस्कम् अहेतुकम्  ।  
अभयं भ्रान्ति-रहितम् अनिद्रम् अजरामरम्  ॥ १,१४.४१ ॥  
अरजोऽशब्दम् अमृतम् अप्लुतं यद् असंवृतम्  ।  
पूर्वापरेण वै यस्मिंस् तद् विष्णोः परमं पदम्  ॥ १,१४.४२ ॥  
परमेशत्व-गुणवत् सर्व-भूतम् असंशयम्  ।  
नताः स्म तत् पदं विष्णोर् जिह्वा-दृग्-गोचरं न यत्  ॥ १,१४.४३ ॥  

श्रीपराशर उवाच  
एवं प्रचेतसो विष्णुं स्तुवन्तस् तत्-समाधयः  ।  
दश-वर्ष-सहस्राणि तपश् चेरुर् महार्णवे  ॥ १,१४.४४ ॥  
ततः प्रसन्नो भगवान् तेषाम् अन्तर् जले हरिः  ।  
ददौ दर्शनम् उन्निद्र-नीलोत्पल-दल-च्छविः  ॥ १,१४.४५ ॥  
पतत्रि-राजम् आरूढम् अवलोक्य प्रचेतसः  ।  
प्रणिपेतुः शिरोभिस् तं भक्ति-भारावनामितैः  ॥ १,१४.४६ ॥  
ततस् तान् आह भगवान् व्रियताम् ईप्सितो वरः  ।  
प्रसाद-सुमुखोऽहं वो वरदः समुपस्थितः  ॥ १,१४.४७ ॥  
ततस् तम् ऊचुर् वरदं प्रणिपत्य प्रचेतसः  ।  
यथा पित्रा समादिष्टं प्रजानां वृद्धि-कारणम्  ॥ १,१४.४८ ॥  
स चापि देवस् तं दत्त्वा यथाभिलषितं वरम्  ।  
अन्तर्धानं जगामाशु ते च निश्चक्रमुर् जलात्  ॥ १,१४.४९ ॥  
इति श्रीविष्णुपुराणे प्रथमेऽंशे प्रचेतास्तवो नाम चतुर्दशोऽध्यायः (१४)  

***  

श्रीपराशर उवाच  
तपश् चरत्सु पृथिवीं प्रचेतःसु महीरुहाः  ।  
अरक्ष्यमाणाम् आवव्रुर् बभूवाथ प्रजा-क्षयः  ॥ १,१५.१ ॥  
नाशकन् मरुतो वातुं वृतं खम् अभवद् द्रुमैः  ।  
दश-वर्ष-सहस्राणि न शेकुश् चेष्टितुं प्रजाः  ॥ १,१५.२ ॥  
तान् दृष्ट्वा जल-निष्क्रान्ताः सर्वे क्रुद्धाः प्रचेतसः  ।  
मुखेभ्यो वायुम् अग्निं च तेऽसृजन् जात-मन्यवः  ॥ १,१५.३ ॥  
उन्मूलान् अथ तान् वृक्षान् कृत्वा वायुर् अशोषयत्  ।  
तान् अग्निर् अदहद् घोरस् तत्राभूद् द्रुम-संक्षयः  ॥ १,१५.४ ॥  
द्रुम-क्षयम् अथो दृष्ट्वा किञ्चिच् छिष्टेषु शाखिषु  ।  
उपगम्याब्रवीद् एतान् राजा सोमः प्रजापतीन्  ॥ १,१५.५ ॥  
कोपं यच्छत राजानः शृणुध्वं च वचो मम  ।  
सन्धानं वः करिष्यामि सह क्षितिरुहैर् अहम्  ॥ १,१५.६ ॥  
रत्न-भूता च कन्येयं वार्क्षेयी वर-वर्णिनी  ।  
भविष्यज्-जानता पूर्वं मया गोभिर् विवर्धिता  ॥ १,१५.७ ॥  
मारिषा नाम नाम्नैषा वृक्षाणाम् इति निर्मिता  ।  
भार्या वोऽस्तु महाभागा ध्रुवं वंश-विवर्धिनी  ॥ १,१५.८ ॥  
युष्माकं तेजसोऽर्धेन मम चार्धेन तेजसः  ।  
अस्याम् उत्पत्स्यते विद्वान् दक्षो नाम प्रजापतिः  ॥ १,१५.९ ॥  
मम चांशेन संयुक्तो युष्मत्-तेजोमयेन वै  ।  
तेजसाग्नि-समो भूयः प्रजाः संवर्धयिष्यति  ॥ १,१५.१० ॥  
कण्डुर् नाम मुनिः पूर्वम् आसीद् वेद-विदां वरः  ।  
सुरम्ये गोमती-तीरे स तेपे परमं तपः  ॥ १,१५.११ ॥  
तत्-क्षोभाय सुरेन्द्रेण प्रम्लोचाख्या वराप्सराः  ।  
प्रयुक्ता क्षोभयामास तम् ऋषिं सा शुचि-स्मिता  ॥ १,१५.१२ ॥  
क्षोभितः स तया सार्धं वर्षाणाम् अधिकं शतम्  ।  
अतिष्ठन् मन्दर-द्रोण्यां विषय-आसक्त-मानसः  ॥ १,१५.१३ ॥  
तं सा प्राह महाभाग गन्तुम् इच्छाम्य् अहं दिवम्  ।  
प्रसाद-सुमुखो ब्रह्मन्न् अनुज्ञां दातुम् अर्हसि  ॥ १,१५.१४ ॥  
तयैवम् उक्तः स मुनिस् तस्याम् आसक्त-मानसः  ।  
दिनानि कतिचिद् भद्रे स्थीयताम् इत्य् अभाषत  ॥ १,१५.१५ ॥  
एवम् उक्ता ततस् तेन साग्रं वर्ष-शतं पुनः  ।  
बुभुजे विषयान् तन्वी तेन साकं महात्मना  ॥ १,१५.१६ ॥  
अनुज्ञां देहि भगवन् व्रजामि त्रिदशालयम्  ।  
उक्तस् तथेति स पुनः स्थीयताम् इत्य् अभाषत  ॥ १,१५.१७ ॥  
पुनर् गते वर्ष-शते साधिके सा शुभानना  ।  
यामीत्य् आह दिवं ब्रह्मन् प्रणय-स्मित-शोभनम्  ॥ १,१५.१८ ॥  
उक्तस् तयैवं स मुनिर् उपगुह्यायतेक्षणाम्  ।  
इहास्यतां क्षणं सुभ्रु चिर-कालं गमिष्यसि  ॥ १,१५.१९ ॥  
सा क्रीडमाना सुश्रोणी सह तेनर्षिणा पुनः  ।  
शत-द्वयं किञ्चिद् ऊनं वर्षाणाम् अन्वतिष्ठत  ॥ १,१५.२० ॥  
गमनाय महाभाग देव-राज-निवेशनम्  ।  
प्रोक्तः प्रोक्तस् तया तन्व्या स्थीयताम् इत्य् अभाषत  ॥ १,१५.२१ ॥  
तस्य शाप-भयाद् भीता दाक्षिण्येन च दक्षिणा  ।  
प्रोक्ता प्रणय-भङ्गार्ति-वेदिनी न जहौ मुनिम्  ॥ १,१५.२२ ॥  
तया च रमतस् तस्य परमर्षेर् अहर्निशम्  ।  
नवं नवम् अभूत् प्रेम मन्मथाविष्ट-चेतसः  ॥ १,१५.२३ ॥  
एकदा तु त्वरा-युक्तो निश्चक्रामोटजान् मुनिः  ।  
निष्क्रामन्तं च कुत्रेति गम्यते प्राह सा शुभा  ॥ १,१५.२४ ॥  
इत्य् उक्तः स तया प्राह परिवृत्तम् अहः शुभे  ।  
सन्ध्योपास्तिं करिष्यामि क्रिया-लोपोऽन्यथा भवेत्  ॥ १,१५.२५ ॥  
ततः प्रहस्य सुदती तं सा प्राह महामुनिम्  ।  
किम् अद्य सर्व-धर्मज्ञ परिवृत्तम् अहस् तव  ॥ १,१५.२६ ॥  
बहूनां विप्र वर्षाणां परिवृत्तम् अहस् तव  ।  
गतम् एतन् न कुरुते विस्मयं कस्य कथ्यताम्  ॥ १,१५.२७ ॥  

मुनिरुवाच  
प्रातस् त्वम् आगता भद्रे नदी-तीरम् इदं शुभम्  ।  
मया दृष्टासि तन्वङ्गि प्रविष्टासि ममाश्रमम्  ॥ १,१५.२८ ॥  
इयं च वर्तते सन्ध्या परिणामम् अहर् गतम्  ।  
उपहासः किम् अर्थोऽयं सद्भावः कथ्यतां मम  ॥ १,१५.२९ ॥  

प्रम्लोचोवाच  
प्रत्यूषस्य् आगता ब्रह्मन् सत्यम् एतन् न तन् मृषा  ।  
नन्व् अस्य तस्य कालस्य गतान्य् अब्द-शतानि ते  ॥ १,१५.३० ॥  

सोम उवाच  
ततः स साध्वसो विप्रस् तां पप्रच्छायतेक्षणाम्  ।  
कथ्यतां भीरु कः कालस् त्वया मे रमतः सह  ॥ १,१५.३१ ॥  

प्रम्लोचोवाच  
सप्तोत्तराण्य् अतीतानि नव-वर्ष-शतानि ते  ।  
मासाश् च षट् तथैवान्यत् समतीतं दिन-त्रयम्  ॥ १,१५.३२ ॥  

ऋषिरुवाच  
सत्यं भीरु वदस्य् एतत् परिहासोऽथवा शुभे  ।  
दिनम् एकम् अहं मन्ये त्वया सार्धम् इहासितम्  ॥ १,१५.३३ ॥  

प्रम्लोचोवाच  
वदिष्याम्य् अनृतं ब्रह्मन् कथम् अत्र तवान्तिके  ।  
विशेषेणाद्य भवता पृष्टा मार्गानुवर्तिना  ॥ १,१५.३४ ॥  

सोम उवाच  
निशम्य तद् वचः सत्यं स मुनिर् नृप-नन्दनाः  ।  
धिक् धिङ् माम् इत्य् अतीवेत्थं निनिन्द् आत्मानम् आत्मना  ॥ १,१५.३५ ॥  

मुनिरुवाच  
तपांसि मम नष्टानि हतं ब्रह्म-विदां धनम्  ।  
हतो विवेकः केनापि योषिन्-मोहाय निर्मिताः  ॥ १,१५.३६ ॥  
ऊर्मि-षट्कातिगं ब्रह्म ज्ञेयम् आत्म-जयेन मे  ।  
मतिर् एषा हृता येन धिक् तं कामं महा-ग्रहम्  ॥ १,१५.३७ ॥  
व्रतानि वेद-वेद्याप्ति-कारणान्य् अखिलानि च  ।  
नरक-ग्राम-मार्गेण सङ्गेनापहृतानि मे  ॥ १,१५.३८ ॥  
विनिन्द्येत्थं स धर्मज्ञः स्वयम् आत्मानम् आत्मना  ।  
ताम् अप्सरसं आसीनाम् इदं वचनम् अब्रवीत्  ॥ १,१५.३९ ॥  
गच्छ पापे यथा-कामं यत् कार्यं तत् कृतं त्वया  ।  
देव-राजस्य मत्-क्षोभं कुर्वन्त्या भाव-चेष्टितैः  ॥ १,१५.४० ॥  
न त्वां करोम्य् अहं भस्म क्रोध-तीव्रेण वह्निना  ।  
सतां सप्त-पदं मैत्रम् उषितोऽहं त्वया सह  ॥ १,१५.४१ ॥  
अथ वा तव को दोषः किं वा कुप्याम्य् अहं तव  ।  
ममैव दोषो नितरां येनाहम् अजितेन्द्रियः  ॥ १,१५.४२ ॥  
यया शक्र-प्रियार्थिन्या कृतो मे तपसो व्ययः  ।  
त्वया धिक् तां महा-मोह-मञ्जूषां सुजुगुप्सिताम्  ॥ १,१५.४३ ॥  

सोम उवाच  
यावद् इत्थं स विप्रर्षिस् तां ब्रवीति समुद्यमाम्  ।  
तावद् गलत्-स्वेद-जला सा बभूवातिवेपथुः  ॥ १,१५.४४ ॥  
प्रवेपमानां सततं खिन्न-गात्र-लतां सतीम्  ।  
गच्छ गच्छेति स-क्रोधम् उवाच मुनि-सत्तमः  ॥ १,१५.४५ ॥  
सा तु निर्भर्त्सिता तेन विनिष्क्रम्य तदाश्रमात्  ।  
आकाश-गामिनी स्वेदं ममार्ज तरु-पल्लवैः  ॥ १,१५.४६ ॥  
निर्मार्जमाना गात्राणि गलत्-स्वेद-जलानि वै  ।  
वृक्षाद् वृक्षं ययौ बाला तद्-अग्र-अरुण-पल्लवैः  ॥ १,१५.४७ ॥  
ऋषिणा यस् तदा गर्भस् तस्या देहे समाहितः  ।  
निर्जगाम स रोमाञ्च-स्वेद-रूपी तदङ्गतः  ॥ १,१५.४८ ॥  
तं वृक्षा जगृहुर् गर्भम् एकं चक्रे तु मारुतः  ।  
मया चाप्यायितो गोभिः स तदा ववृधे शनैः  ॥ १,१५.४९ ॥  
वृक्षाग्र-गर्भ-सम्भूता मारिषाख्या वरानना  ।  
तां प्रदास्यन्ति वो वृक्षाः कोप एष प्रशाम्यताम्  ॥ १,१५.५० ॥  
कण्डोर् अपत्यम् एवं सा वृक्षेभ्यश् च समुद्गता  ।  
ममापत्यं तथा वायोः प्रम्लोचा-तनया च सा  ॥ १,१५.५१ ॥  
स चापि भगवान् कण्डुः क्षीणे तपसि सत्तमः  ।  
पुरुषोत्तमाख्यं मैत्रेय विष्णोर् आयतनं ययौ  ॥ १,१५.५२ ॥  
तत्रैकाग्र-मतिर् भूत्वा चकाराराधनं हरेः  ।  
ब्रह्म-पारमयं कुर्वञ् जपम् एकाग्र-मानसः  ।  
ऊर्ध्व-बाहुर् महा-योगी स्थित्वासौ भूप-नन्दनाः  ॥ १,१५.५३ ॥  

प्रचेतस ऊचुः  
ब्रह्म-पारं मुने श्रोतुम् इच्छामः परमं स्तवम्  ।  
जपता कण्डुना देवो येनाराध्यत केशवः  ॥ १,१५.५४ ॥  

सोम उवाच  
पारं परं विष्णुर् अपार-पारः परः परेभ्यः परमात्म-रूपी  ।  
स-ब्रह्म-पारः पर-पार-भूतः परः पराणाम् अपि पार-पारः  ॥ १,१५.५५ ॥  
स कारणं कारणतस् ततोऽपि तस्यापि हेतुः  ।  
कार्येषु चैवं सह कर्म-कर्तृ-रूपैर् अशेषैर् अवतीह सर्वम्  ॥ १,१५.५६ ॥  
ब्रह्म प्रभुर् ब्रह्म स सर्व-भूतो ब्रह्म प्रजानां पतिर् अच्युतोऽसौ  ।  
ब्रह्माव्ययं नित्यम् अजं स विष्णुर् अपक्षयाद्यैर् अखिलैर् असङ्गी  ॥ १,१५.५७ ॥  
ब्रह्माक्षरम् अजं नित्यं यथासौ पुरुषोत्तमः  ।  
तथा रागादयो दोषाः प्रयान्तु प्रशमं मम  ॥ १,१५.५८ ॥  

सोम उवाच  
एतद् ब्रह्म-पराख्यं वै संस्तवं परमं जपन्  ।  
अवाप परमां सिद्धिं स तम् आराध्य केशवम्  ॥ १,१५.५९ ॥  
इमं स्तवं यः पठति शृणुयाद् वापि नित्यशः  ।  
स काम-दोषैर् अशिलैर् मुक्तः प्राप्नोति वाञ्छितम्  ॥ १,१५.५९.१ ॥  
इयं च मारीषा पूर्वम् आसीद् यत् तां ब्रवीमि वः  ।  
कार्य-गौरवम् एतस्याः कथने फल-दायि वः  ॥ १,१५.६० ॥  
अपुत्रा प्राग् इयं विष्णुं मृते भर्तरि सत्तमाः  ।  
[[भीपपत्नी|दीपपत्नी]] महाभागा तोषयामास भक्तितः  ॥ १,१५.६१ ॥  
आराधितस् तया विष्णुः प्राह प्रत्यक्षतां गतः  ।  
वरं वृणीष्वेति शुभे सा च प्राहात्म-वाञ्छितम्  ॥ १,१५.६२ ॥  
भगवन् बाल-वैधव्याद् वृथा-जन्माहम् ईदृशी  ।  
मन्द-भाग्या समुद्भूता विफला च जगत्-पते  ॥ १,१५.६३ ॥  
भवन्तु पतयः श्लाघ्या मम जन्मनि जन्मनि  ।  
त्वत्-प्रसादात् तथा पुत्रः प्रजापति-समोऽस्तु मे  ॥ १,१५.६४ ॥  
कुलं शीलं वयः सत्यं दाक्षिण्यं क्षिप्रकारिता  ।  
अविसंवादिता सत्त्वं वृद्ध-सेवा कृतज्ञता  ॥ १,१५.६५ ॥  
रूप-सम्पत्-समायुक्ता सर्वस्य प्रिय-दर्शना  ।  
अयोनिजा च जायेयं त्वन्-प्रसादाद् अधोक्षज  ॥ १,१५.६६ ॥  

सोम उवाच  
तयैवम् उक्तो देवेशो हृषीकेश उवाच ताम्  ।  
प्रणाम-नम्राम् उत्थाप्य वरदः परमेश्वरः  ॥ १,१५.६७ ॥  

देव उवाच  
भविष्यन्ति महा-वीर्या एकस्मिन्न् एव जन्मनि  ।  
प्रख्यातोदार-कर्माणाो भवत्याः पतयो दश  ॥ १,१५.६८ ॥  
पुत्रं च सुमहा-वीर्यं महा-बल-पराक्रमम्  ।  
प्रजापति-गुणैर् युक्तं त्वम् अवाप्स्यसि शोभने  ॥ १,१५.६९ ॥  
वंशानां तस्य कर्तृत्वं जगत्य् अस्मिन् भविष्यति  ।  
त्रैलोक्यम् अखिला सूतिस् तस्य चापूरयिष्यति  ॥ १,१५.७० ॥  
त्वं चाप्य् अयोनिजा साध्वी रूपौदार्य-गुणान्विता  ।  
मनः-प्रीति-करी नॄणां मत्-प्रसादाद् भविष्यसि  ॥ १,१५.७१ ॥  
इत्य् उक्त्वा अन्तर्दधे देवस् तां विशाल-विलोचनाम्  ।  
सा चेयं मारिषा जाता युष्मत्-पत्नी नृपात्मजाः  ॥ १,१५.७२ ॥  

श्रीपराशर उवाच  
ततः सोमस्य वचनाज् जगृहुस् ते प्रचेतसः  ।  
संहृत्य कोपं वृक्षेभ्यः पत्नी-धर्मेण मारीषाम्  ॥ १,१५.७३ ॥  
दशभ्यस् तु प्रचेतोभ्यो मारीषायां प्रजापतिः  ।  
जज्ञे दक्षो महाभागो यः पूर्वं ब्रह्मणोऽभवत्  ॥ १,१५.७४ ॥  
स तु दक्षो महाभागः सृष्ट्यर्थं सुमहामते  ।  
पुत्रान् उत्पादयामास प्रजा-सृष्ट्यर्थम् आत्मनः  ॥ १,१५.७५ ॥  
अवरांश् च वरांश् चैव द्विपदोऽथ चतुष्पदान्  ।  
आदेशं ब्रह्मणः कुर्वन् सृष्ट्यर्थं समुपस्थितः  ॥ १,१५.७६ ॥  
स सृष्ट्वा मनसा दक्षः पश्चाद् असृजत स्त्रियः  ।  
ददौ स दश धर्माय कश्यपाय त्रयोदश  ।  
कालस्य नयने युक्ताः सप्तविंशतिम् इन्दवे  ॥ १,१५.७७ ॥  
तासु देवास् तथा दैत्या नागा गावस् तथा खगाः  ।  
गन्धर्वाप्सरसश् चैव दानवाद्याश् च जज्ञिरे  ॥ १,१५.७८ ॥  
ततः प्रभृति मैत्रेय प्रजा मैथुन-सम्भवाः  ।  
सङ्कल्पाद् दर्शनात् स्पर्शात् पूर्वेषाम् अभवन् प्रजाः  ।  
तपो-विशेषैः सिद्धानां तदात्यन्त-तपस्विनाम्  ॥ १,१५.७९ ॥  

श्रीमैत्रेय उवाच  
अङ्गुष्ठाद् दक्षिणाद् दक्षः पूर्वं जातो मया श्रुतः  ।  
कथं प्राचेतसो भूयः समुत्पन्नो महामुने  ॥ १,१५.८० ॥  
एष मे संशयो ब्रह्मन् सुमहान् हृदि वर्तते  ।  
यद् दौहित्रश् च सोमस्य पुनः श्वशुरतां गतः  ॥ १,१५.८१ ॥  

श्रीपराशर उवाच  
उत्पत्तिश् च निरोधश् च नित्यो भूतेषु सर्वदा  ।  
ऋषयोऽत्र न मुह्यन्ति ये चान्ये दिव्य-चक्षुषः  ॥ १,१५.८२ ॥  
युगे युगे भवन्त्य् एते दक्षाद्या मुनि-सत्तम  ।  
पुनश् चैवं निरुध्यन्ते विद्वांस् तत्र न मुह्यति  ॥ १,१५.८३ ॥  
कनिष्ठ्यं ज्येष्ठ्यम् अप्येषां पूर्वं नाभूद् द्विजोत्तम  ।  
तप एव गरीयोऽभूत् प्रभावश् चैव कारणम्  ॥ १,१५.८४ ॥  

मैत्रेय उवाच  
देवानां दानवानां च गन्धर्वोरग-रक्षसाम्  ।  
उत्पत्तिं विस्तरेणेह मम ब्रह्मन् प्रकीर्तय  ॥ १,१५.८५ ॥  

श्रीपराशर उवाच  
प्रजाः सृजेति व्यादिष्टः पूर्वं दक्षः स्वयम्भुवा  ।  
यथा ससर्ज भूतानि तथा शृणु महामुने  ॥ १,१५.८६ ॥  
मानसान्य् एव भूतानि पूर्वं दक्षोऽसृजत् तदा  ।  
देवान् ऋषीन् सगन्धर्वान् असुरान् पन्नगांस् तथा  ॥ १,१५.८७ ॥  
यदास्य सृजमानस्य न व्यवर्धन्त ताः प्रजाः  ।  
ततः सञ्चिन्त्य स पुनः सृष्टि-हेतोः प्रजापतिः  ॥ १,१५.८८ ॥  
मैथुनेनैव धर्मेण सिसृक्षुर् विविधाः प्रजाः  ।  
असिक्नीम् आवहत् कन्यां वीरणस्य प्रजापतेः  ।  
सुतां सुतपसा युक्तां महतीं लोक-धारिणीम्  ॥ १,१५.८९ ॥  
अथ पुत्र-सहस्राणि वैरुण्यां पञ्च वीर्यवान्  ।  
असिक्न्यां जनयामास सर्ग-हेतोः प्रजापतिः  ॥ १,१५.९० ॥  
तान् दृष्ट्वा नारदो विप्र संविवर्धयिषून् प्रजाः  ।  
सङ्गम्य प्रिय-संवादो देवर्षिर् इदम् अब्रवीत्  ॥ १,१५.९१ ॥  
हे हर्यश्वा महा-वीर्याः प्रजा यूयं करिष्यथ  ।  
ईदृशो दृश्यते यत्नो भवतां श्रूयताम् इदम्  ॥ १,१५.९२ ॥  
बालिशा बत यूयं वै नास्या जानीत वै भुवः  ।  
अन्तर् ऊर्ध्वम् अधश् चैव कथं स्रक्ष्यथ वै प्रजाः  ॥ १,१५.९३ ॥  
ऊर्ध्वं तिर्यग् अधश् चैव यदाप्रतिहता गतिः  ।  
तदा कस्माद् भुवो नान्तं सर्वे द्रक्ष्यथ बालिशाः  ॥ १,१५.९४ ॥  
ते तु तद्-वचनं श्रुत्वा प्रयाताः सर्वतो दिशम्  ।  
अद्यापि नो निवर्तन्ते समुद्रेभ्य इवापगाः  ॥ १,१५.९५ ॥  
हर्यश्वेष्व् अथ नष्टेषु दक्षः प्राचेतसः पुनः  ।  
वैरुण्याम् अथ पुत्राणां सहस्रम् असृजत् प्रभुः  ॥ १,१५.९६ ॥  
विवर्धयिषवस् ते तु शबलाश्वाः प्रजाः पुनः  ।  
पूर्वोक्तं वचनं ब्रह्मन् नारदेनैव नोदिताः  ॥ १,१५.९७ ॥  
अन्योन्यम् ऊचुस् ते सर्वे सम्यग् आह महामुनिः  ।  
भ्रातॄणां पदवी चैव गन्तव्या नात्र संशयः  ॥ १,१५.९८ ॥  
ज्ञात्वा प्रमाणं पृथ्व्याश् च प्रजाः सृज्यामहे ततः  ॥ १,१५.९९ ॥  
तेऽपि तेनैव मार्गेण प्रयाताः सर्वतोमुखम्  ।  
अद्यापि न निवर्तन्ते समुद्रेभ्य इवापगाः  ।  
ततः प्रभृति वै भ्राता भ्रातुर् अन्वेषणे द्विज  ।  
प्रयातो नश्यति तथा तन् न कार्यं विजानता  ॥ १,१५.१०० ॥  
तांश् चापि नष्टान् विज्ञाय पुत्रान् दक्षः प्रजापतिः  ।  
क्रोधं चक्रे महाभागो नारदं स शशाप च  ॥ १,१५.१०१ ॥  
सर्ग-कामस् ततो विद्वान् स मैत्रेय प्रजापतिः  ।  
षष्टिं दक्षोऽसृजत् कन्या वैरुण्याम् इति नः श्रुतम्  ॥ १,१५.१०२ ॥  
ददौ स दश धर्माय कश्यपाय त्रयोदश  ।  
सप्तविंशतिं सोमाय चतस्रोऽरिष्टनेमिने  ॥ १,१५.१०३ ॥  
द्वे चैव बहुपुत्राय द्वे चैवाङ्गिरसे तथा  ।  
द्वे कृशाश्वाय विदुषे तासां नामानि मे शृणु  ॥ १,१५.१०४ ॥  
अरुन्धती वसुर् जामिर् लम्बा भानुर् मरुत्वती  ।  
सङ्कल्पा च मुहूर्ता च साध्या विश्वा च तादृशी  ।  
धर्म-पत्न्यो दश त्व् एतास् तास्व् अपत्यानि मे शृणु  ।  
विश्वे-देवास् तु विश्वायाः साध्या साध्यान् अजायत  ।  
मरुत्वत्यां मरुत्वन्तो वसोश् च वसवः स्मृताः  ॥ १,१५.१०५ ॥  
भानोस् तु भानवः पुत्रा मुहूर्तायां मुहूर्तजाः  ॥ १,१५.१०६ ॥  
लम्बायाश् चैव घोषोऽथ नाग-वीथी तु जामिता  ॥ १,१५.१०७ ॥  
पृथिवी-विषयं सर्वम् अरुन्धत्याम् अजायत  ।  
सङ्कल्पायास् तु सर्वात्मा जज्ञे सङ्कल्प एव हि  ॥ १,१५.१०८ ॥  
ये त्व् अनेक-वसु-प्राण-देवा ज्योतिः-पुरोगमाः  ।  
वसवोऽष्टौ समाख्यातास् तेषां वक्ष्यामि विस्तरम्  ॥ १,१५.१०९ ॥  
आपो ध्रुवश् च सोमश् च धर्मश् चैवानिलोऽनलः  ।  
प्रत्यूषश् च प्रभासश् च वसवो नामभिः स्मृताः  ॥ १,१५.११० ॥  
आपस्य पुत्रो वैतण्डः श्रमः शान्तोऽध्वनिस् तथा  ।  
ध्रुवस्य पुत्रो भगवान् कालो लोक-प्रकालनः  ॥ १,१५.१११ ॥  
सोमस्य भगवान् वर्चो वर्चस्वी येन जायते  ॥ १,१५.११२ ॥  
धर्मस्य पुत्रो द्रविणो हुत-हव्य-वहस् तथा  ।  
मनोहरायां शिशिरः प्राणोऽथ रवणस् तथा  ॥ १,१५.११३ ॥  
अनिलस्य शिवा भार्या तस्याः पुत्रो मनोजवः  ।  
अविज्ञात-गतिश् चैव द्वौ पुत्राव् अनिलस्य तु  ॥ १,१५.११४ ॥  
अग्नि-पुत्रः कुमारस् तु शर-स्तम्बे व्यजायत  ।  
तस्य शाखो विशाखश् च नैगमेयश् च पृष्ठजाः  ॥ १,१५.११५ ॥  
अपत्यं कृत्तिकानां तु कार्त्तिकेय इति स्मृतः  ॥ १,१५.११६ ॥  
प्रत्यूषस्य विदुः पुत्रं ऋषिं नाम्नाथ देवलम्  ।  
द्वौ पुत्रौ देवलस्यापि क्षमावन्तौ मनीषिणौ  ॥ १,१५.११७ ॥  
बृहस्पतेस् तु भगिनी वर-स्त्री ब्रह्म-चारिणी  ।  
योग-सिद्धा जगत् कृत्स्नम् असक्ता विचरत्य् उत  ।  
प्रभासस्य तु सा भार्या वसूनाम् अष्टमस्य तु  ॥ १,१५.११८ ॥  
विश्वकर्मा महाभागस् तस्यां जज्ञे प्रजापतिः  ।  
कर्ता शिल्प-सहस्राणां त्रिदशानां च वार्धकिः  ॥ १,१५.११९ ॥  
भूषणानां च सर्वेषां कर्ता शिल्प-वतां वरः  ।  
यः सर्वेषां विमानानि देवतानां चकार ह  ।  
मनुष्याश् चोपजीवन्ति यस्य शिल्पं महात्मनः  ॥ १,१५.१२० ॥  
अजैकपाद् अहिर्बुध्न्यस् त्वष्टा रुद्रश् च वीर्यवान्  ।  
त्वष्टुश् चाप्यात्मजः पुत्रो विश्वरूपो महातपाः  ॥ १,१५.१२१ ॥  
हरश् च बहुरूपश् च त्र्यम्बकश् चापराजितः  ।  
वृषाकपिश् च शम्भुश् च कपर्दी रैवतः स्मृतः  ॥ १,१५.१२२ ॥  
मृग-व्याधश् च शर्वश् च कपाली च महामुने  ।  
एकादशैते कथिता रुद्रास् त्रिभुवनेश्वराः  ॥ १,१५.१२३ ॥  
शतं त्व् एकं समाख्यातं रुद्राणाम् अमितौजसाम्  ।  
काश्यपस्य तु भार्या यास् तासां नामानि मे शृणु  ।  
अदितिर् दितिर् दनुश् चैवारिष्टा च सुरसा खसा  ॥ १,१५.१२४ ॥  
सुरभिर् विनता चैव ताम्रा क्रोधवशा इरा  ।  
कद्रुर् मुनिश् च धर्मज्ञ तद् अपत्यानि मे शृणु  ॥ १,१५.१२५ ॥  
पूर्व-मन्वन्तरे श्रेष्ठा द्वादशासन् सुरोत्तमाः  ।  
तुषिता नाम तेऽन्योन्यम् ऊचुर् वैवस्वतेऽन्तरे  ॥ १,१५.१२६ ॥  
उपस्थितेऽतियशसश् चाक्षुषस्यान्तरे मनोः  ।  
समवायी-कृताः सर्वे समागम्य परस्परम्  ॥ १,१५.१२७ ॥  
आगच्छत द्रुतं देवा अदितिं संप्रविश्य वै  ।  
मन्वन्तरे प्रसूयामस तन् नः श्रेयो भवेद् इति  ॥ १,१-१५-१२८ ॥  
एवम् उक्त्वा तु ते सर्वे चाक्षुषस्यान्तरे मनोः  ।  
मारीचात् कश्यपाज् जाता अदित्या दक्ष-कन्यया  ॥ १,१५.१२९ ॥  
तत्र विष्णुश् च शक्रश् च जज्ञाते पुनर् एव हि  ।  
अर्यमा चैव धाता च त्वष्टा पूषा तथैव च  ॥ १,१५.१३० ॥  
विवस्वान् सविता चैव मित्रो वरुण एव च  ।  
अंशुर् भगश् चातितेजा आदित्या द्वादश स्मृताः  ॥ १,१५.१३१ ॥  
चाक्षुषस्यान्तरे पूर्वम् आसन् ये तुषिताः सुराः  ।  
वैवस्वतेऽन्तरे ते वै आदित्या द्वादश स्मृताः  ॥ १,१५.१३२ ॥  
सप्तविंशतिर् याः प्रोक्ताः सोम-पत्न्योऽथ सुव्रताः  ।  
सर्वा नक्षत्र-योगिन्यस् तन्-नाम्नश् चैव ताः स्मृताः  ।  
तासाम् अपत्यान्य् अभवन् दीप्तान्य् अमित-तेजसाम्  ॥ १,१५.१३३ ॥  
अरिष्टनेमि-पत्नीनाम् अपत्यानीह षोडश  ॥ १,१५.१३४ ॥  
बहु-पुत्रस्य विदुषश् चतस्रो विद्युतः स्मृताः  ॥ १,१५.१३५ ॥  
प्रत्यङ्गिरस-जाः श्रेष्ठा ऋचो ब्रह्मर्षि-सत्कृताः  ॥ १,१५.१३६ ॥  
कृशाश्वस्य तु देवर्षेर् देव-प्रहरणाः स्मृताः  ॥ १,१५.१३७ ॥  
एते युग-सहस्रान्ते जायन्ते पुनर् एव हि  ।  
सर्वे देव-गणास् तात त्रयस्त्रिंशत् तु छन्दजाः  ।  
तेषाम् अपीह सततं निरोधोत्पत्तिर् उच्यते  ॥ १,१५.१३८ ॥  
यथा सूर्यस्य मैत्रेय उदयास्तमनाव् इह  ।  
एवं देव-निकायास् ते सम्भवन्ति युगे युगे  ॥ १,१५.१३९ ॥  
दित्याः पुत्र-द्वयं जज्ञे कश्यपाद् इति नः श्रुतम्  ।  
हिरण्यकशिपुश् चैव हिरण्याक्षश् च दुर्जयः  ॥ १,१५.१४० ॥  
सिंहिका चाभवत् कन्या विप्रचित्तेः परिग्रहः  ॥ १,१५.१४१ ॥  
हिरण्यकशिपोः पुत्राश् चत्वारः प्रथितौजसः  ।  
अनुह्लादश् च ह्लादश् च प्रह्लादश् चैव बुद्धिमान्  ।  
संह्लादश् च महा-वीर्या दैत्य-वंश-विवर्धनाः  ॥ १,१५.१४२ ॥  
तेषां मध्ये महाभाग सर्वत्र सम-दृग् वशी  ।  
प्रह्लादः परमां भक्तिं चकार जनार्दने  ॥ १,१५.१४३ ॥  
दैत्येन्द्र-दीपितो वह्निः सर्वाङ्गोपचितो द्विज  ।  
न ददाह च यं विप्र वासुदेवे हृदि स्थिते  ॥ १,१५.१४४ ॥  
महार्णवान्तः-सलिले स्थितस्य चलतो मही  ।  
चचाल चलता यस्य पाश-बद्धस्य धीमतः  ॥ १,१५.१४५ ॥  
न भिन्नं विविधैः शस्त्रैर् यस्य दैत्येन्द्र-पातितैः  ।  
शरीरम् अद्रि-कठिनं सर्वत्राच्युत-चेतसः  ॥ १,१५.१४६ ॥  
विषानलोज्ज्वल-मुखा यस्य दैत्य-प्रचोदिताः  ।  
नान्ताय सर्प-पतयो बभूवुर् उरु-तेजसः  ॥ १,१५.१४७ ॥  
शैलैर् आक्रान्त-देहोऽपि यः स्मरन् पुरुषोत्तमम्  ।  
तत्याज नात्मनः प्राणान् विष्णु-स्मरण-दंशितः  ॥ १,१५.१४८ ॥  
पतन्तम् उच्चाद् अवनिर् यम् उपेत्य महा-मतिम्  ।  
दधार दैत्य-पतिना क्षिप्तं स्वर्ग-निवासिना  ॥ १,१५.१४९ ॥  
यस्य संशोषको वायुर् देहे दैत्येन्द्र-योजितः  ।  
अवाप संक्षयं सद्यश् चित्त-स्थे मधुसूदने  ॥ १,१५.१५० ॥  
विषाण-भङ्गम् उन्मत्ता मद-हानिं च दिग्-गजाः  ।  
यस्य वक्षः-स्थले प्राप्ता दैत्येन्द्र-परिणामिताः  ॥ १,१५.१५१ ॥  
यस्य चोत्पादिता कृत्या दैत्य-राज-पुरोहितैः  ।  
बभूव नान्ताय पुरा गोविन्दासक्त-चेतसः  ॥ १,१५.१५२ ॥  
शम्बरस्य च मायानं सहस्रम् अतिमायिनः  ।  
यस्मिन् प्रयुक्तं चक्रेण कृष्णस्य वितथी-कृतम्  ॥ १,१५.१५३ ॥  
दैत्येन्द्र-सूदोपहृतं यस्य हालाहलं विषम्  ।  
जरयामास मतिमान् अविकारम् अमत्सरी  ॥ १,१५.१५४ ॥  
सम-चेता जगत्य् अस्मिन् यः सर्वेष्व् एव जन्तुषु  ।  
यथात्मनि तथान्येषां परं मैत्र-गुणान्वितः  ॥ १,१५.१५५ ॥  
धर्मात्मा सत्य-शौर्यादि-गुणानाम् आकरः परः  ।  
उपमानम् अशेषाणां साधूनां यः सदाभवत्  ॥ १,१५.१५६ ॥  
इति श्रीविष्णुपुराणे प्रथमेऽंशे पञ्चदशोऽध्यायः (१५)  

***  

श्रीमैत्रेय उवाच  
कथितो भवता वंशो मानवानां महात्मनाम्  ।  
कारणं चास्य जगतो विष्णुर् एव सनातनः  ॥ १,१६.१ ॥  
यत् त्व् एतद् भगवान् आह प्रह्लादं दैत्य-सत्तमम्  ।  
ददाह नाग्निर् नास्त्रैश् च क्षुण्णस् तत्याज जीवितम्  ॥ १,१६.२ ॥  
जगाम वसुधा क्षोभं यत्राब्धि-सलिले स्थिते  ।  
पाशैर् बद्धे विचलति विक्षिप्ताङ्गैः समाहता  ॥ १,१६.३ ॥  
शैलैर् आक्रान्त-देहोऽपि न ममार च यः पुरा  ।  
त्वया चातीव माहात्म्यं कथितं यस्य धीमतः  ॥ १,१६.४ ॥  
तस्य प्रभावम् अतुलं विष्णोर् भक्तिमतो मुने  ।  
श्रोतुम् इच्छामि यस्यैतच् चरितं दीप्त-तेजसः  ॥ १,१६.५ ॥  
किं-निमित्तम् असौ शस्त्रैर् विक्षिप्तो दितिजेर् मुने  ।  
किम् अर्थं चाब्धि-सलिले विक्षिप्तो धर्म-तत्परः  ॥ १,१६.६ ॥  
आक्रान्तः पर्वतैः कस्माद् दष्टश् चैव महोरगैः  ।  
क्षिप्तः किम् अद्रि-शिखरात् किं वा पावक-सञ्चये  ॥ १,१६.७ ॥  
दिग्-दन्तिनां दन्त-भूमिं स च कस्मान् निरूपितः  ।  
संशोषकोऽनिलश् चास्य प्रयुक्तः किं महासुरैः  ॥ १,१६.८ ॥  
कृत्यां च दैत्य-गुरवो युयुजुस् तत्र किं मुने  ।  
शम्बरश् चापि मायानं सहस्रं किं प्रयुक्तवान्  ॥ १,१६.९ ॥  
हालाहलं विषमहो दैत्य-सूदैर् महात्मनः  ।  
कस्माद् दत्तं विनाशाय यज् जीर्णं तेन धीमता  ॥ १,१६.१० ॥  
एतत् सर्वं महाभाग प्रह्लादस्य महात्मनः  ।  
चरितं श्रोतुम् इच्छामि महा-माहात्म्य-सूचकम्  ॥ १,१६.११ ॥  
न हि कौतूहलं तत्र यद् दैत्यैर् निहतो हि सः  ।  
अनन्य-मनसो विष्णौ कः समर्थो निपातने  ॥ १,१६.१२ ॥  
तस्मिन् धर्म-परे नित्यं केशवाराधनोद्यते  ।  
स्व-वंश-प्रभवैर् दैत्यैः कृतो द्वेषोऽतिदुष्करः  ॥ १,१६.१३ ॥  
धर्मात्मनि महाभागे विष्णु-भक्ते विमत्सरे  ।  
दैत्यैः प्रहृतं कस्मात् तन् ममाख्यातुम् अर्हसि  ॥ १,१६.१४ ॥  
प्रहरन्ति महात्मानो विपक्षा अपि नेदृशे  ।  
गुणैः समन्विते साधौ किं पुनर्यः स्व-पक्षजः  ॥ १,१६.१५ ॥  
तद् एतत् कथ्यतां सर्वं विस्तरान् मुनि-पुङ्गव  ।  
दैत्येश्वरस्य चरितं श्रोतुम् इच्छाम्य् अशेषतः  ॥ १,१६.१६ ॥  
इति श्रीविष्णुपुराणे प्रथमेऽंशे षोडशोऽध्यायः (१६)  

***  

श्रीपराशर उवाच  
मैत्रेय श्रूयतां सम्यक् चरितं तस्य धीमतः  ।  
प्रह्लादस्य सदोदार-चरितस्य महात्मनः  ॥ १,१७.१ ॥  
दितेः पुत्रो महा-वीर्यो हिरण्यकशिपुः पुरा  ।  
त्रैलोक्यं वशम् आनिन्ये ब्रह्मणो वर-दर्पितः  ॥ १,१७.२ ॥  
इन्द्रत्वम् अकरोद् दैत्यः स चासीत् सविता स्वयम्  ।  
वायुर् अग्नि रपां नाथः सोमश् चाभून् महासुरः  ॥ १,१७.३ ॥  
धनानाम् अधिपः सोऽभूत् स एवासीत् स्वयं यमः  ।  
यज्ञ-भागान् अशेषांस् तु स स्वयं बुभुजेऽसुरः  ॥ १,१७.४ ॥  
देवाः स्वर्गं परित्यज्य तत्-त्रासान् मुनि-सत्तम  ।  
विचेरुरवनौ सर्वे बिभ्राणा मानुषीं तनुम्  ॥ १,१७.५ ॥  
जित्वा त्रिभुवनं सर्वं त्रैलोक्यैश्वर्य-दर्पितः  ।  
उपगीयमानो गन्धर्वैर् बुभुजे विषयान् प्रियान्  ॥ १,१७.६ ॥  
पानासक्तं महात्मानं हिरण्यकशिपुं तदा  ।  
उपासाञ्चक्रिरे सर्वे सिद्ध-गन्धर्व-पन्नगाः  ॥ १,१७.७ ॥  
अवादयन् जगुश् चान्ये जय-शब्दं तथापरे  ।  
दैत्य-राजस्य पुरतश् चक्रुः सिद्धा मुदान्विताः  ॥ १,१७.८ ॥  
तत्र प्रनृत्ताप्सरसि स्फाटिकाभ्रमयेऽसुरः  ।  
पपौ पानं मुदा युक्तः प्रासादे सुमनोहरे  ॥ १,१७.९ ॥  
तस्य पुत्रो महाभागः प्रह्लादो नाम नामतः  ।  
पपाठ बाल-पाठ्यानि गुरु-गेहं गतोऽर्भकः  ॥ १,१७.१० ॥  
एकदा तु स धर्मात्मा जगाम गुरुणा सह  ।  
पानासक्तस्य पुरतः पितुर् दैत्य-पतेस् तदा  ॥ १,१७.११ ॥  
पाद-प्रणामावनतं तम् उत्थाप्य पिता सुतम्  ।  
हिरण्यकशिपुः प्राह प्रह्लादम् अमितौजसम्  ॥ १,१७.१२ ॥  

हिरण्यकशिपुरुवाच  
पठ्यतां भवता वत्स सार-भूतं सुभाषितम्  ।  
कालेन एतावता यत् ते सदोद्योक्तेन शिक्षितम्  ॥ १,१७.१३ ॥  

प्रह्लाद उवाच  
श्रूयतां तात वक्ष्यामि सार-भूतं तवाज्ञया  ।  
समाहित-मना भूत्वा यन् मे चेतस्य् अवस्थितम्  ॥ १,१७.१४ ॥  
अनादि-मध्यान्तम् अजम् अवृद्धि-क्षयम् अच्युतम्  ।  
प्रणतोऽस्म्य् अन्तम् अन्तानां सर्व-कारण-कारणम्  ॥ १,१७.१५ ॥  

श्रीपराशर उवाच  
एतन् निशम्य दैत्येन्द्रः स-कोपो रक्त-लोचनः  ।  
विलोक्य तद्-गुरुं प्राह स्फुरिताधर-पल्लवः  ॥ १,१७.१६ ॥  

हिरण्यकशिपुरुवाच  
ब्रह्म-बन्धो किम् एतत् ते विपक्ष-स्तुति-संहितम्  ।  
असारं ग्राहितो बालो माम् अवज्ञा य दुर्मते  ॥ १,१७.१७ ॥  

गुरुरुवाच  
दैत्येश्वर न कोपस्य वशम् आगन्तुम् अर्हसि  ।  
ममोपदेश-जनितं नायं वदति ते सुतः  ॥ १,१७.१८ ॥  

हिरण्यकशिपुरुवाच  
अनुशिष्टोऽसि केनेदृग् वत्स प्रह्लाद कथ्यताम्  ।  
मयोपदिष्टं नेत्य् एष प्रब्रवीति गुरुस् तव  ॥ १,१७.१९ ॥  

प्रह्लाद उवाच  
शास्ता विष्णुर् अशेषस्य जगतो यो हृदि स्थितः  ।  
तम् ऋते परमात्मानं तात कः केन शास्यते  ॥ १,१७.२० ॥  

हिरण्यकशिपुरुवाच  
कोऽयं विष्णुः सुदुर्बुद्धे यं ब्रवीषि पुनः पुनः  ।  
जगताम् ईश्वरस्येह पुरतः प्रसभं मम  ॥ १,१७.२१ ॥  

प्रह्लाद उवाच  
न शब्द-गोचरे यस्य योगि-ध्येयं परं पदम्  ।  
यतो यश् च स्वयं विश्वं स विष्णुः परमेश्वरः  ॥ १,१७.२२ ॥  

हिरण्यकशिपुरुवाच  
परमेश्वर-संज्ञोऽज्ञ किम् अन्यो मय्य् अवस्थिते  ।  
तथापि मर्तु-कामस् त्वं प्रब्रवीषि पुनः पुनः  ॥ १,१७.२३ ॥  

प्रह्लाद उवाच  
न केवलं तात मम प्रजानां स ब्रह्म-भूतो भवतश् च विष्णुः  ।  
धाता विधाता परमेश्वरश् च प्रसीद कोपं कुरुषे किम् अर्थम्  ॥ १,१७.२४ ॥  

हिरण्यकशिपुरुवाच  
प्रविष्टः कोऽस्य हृदये दुर्बुद्धेर् अतिपाप-कृत्  ।  
येनेदृशान्य् असाधूनि वदत्य् आविष्ट-मानसः  ॥ १,१७.२५ ॥  

प्रह्लाद उवाच  
न केवलं मद्-हृदयं स विष्णुर् आक्रम्य लोकान् अखिलान् अवस्थितः  ।  
स मां त्वद्-आदींश् च पितः समस्तान् समस्त-चेष्टासु युनक्ति सर्वगः  ॥ १,१७.२६ ॥  

हिरण्यकशिपुरुवाच  
निष्कास्यताम् अयं पापः शास्यतां च गुरोर् गृहे  ।  
योजितो दुर्मतिः केन विपक्ष-विषय-स्तुतौ  ॥ १,१७.२७ ॥  

श्रीपराशर उवाच  
इत्य् उक्तोऽसौ तदा दैत्यैर् नीतो गुरु-गृहं पुनः  ।  
जग्राह विद्यम् अनिशं गुरु-शुश्रूषणोद्यतः  ॥ १,१७.२८ ॥  
कालेऽतीतेति महति प्रह्लादम् असुरेश्वरः  ।  
समाहूयाब्रवीद् गाथा काचित् पुत्रक गीयताम्  ॥ १,१७.२९ ॥  

प्रह्लाद उवाच  
यतः प्रधान-पुरुषौ यतश् चैतच् चराचरम्  ।  
कारणं सकलस्यास्य स नो विष्णुः प्रसीदतु  ॥ १,१७.३० ॥  

हिरण्यकशिपुरुवाच  
दुरात्मा वध्यताम् एष नानेनार्थोऽस्ति जीवता  ।  
स्व-पक्ष-हानि-कर्तृत्वाद् यः कुलाङ्गारतां गतः  ॥ १,१७.३१ ॥  

श्रीपराशर उवाच  
इत्य् आज्ञप्तास् ततस् तेन प्रगृहीत-महायुधाः  ।  
उद्यतास् तस्य नाशाय दैत्याः शत-सहस्रशः  ॥ १,१७.३२ ॥  

प्रह्लाद उवाच  
विष्णुः शस्त्रेषु युष्मासु मयि चासौ व्यवस्थितः  ।  
दैतेयास् तेन सत्येन माक्रमन्त्व् आयुधानि मे  ॥ १,१७.३३ ॥  

श्रीपराशर उवाच  
ततस् तैः शतशो दैत्यैः शस्त्रौघैर् आहतोऽपि सन्  ।  
नावाप वेदनाम् अल्पाम् अभूच् चैव पुनर् नवः  ॥ १,१७.३४ ॥  

हिरण्यकशिपुरुवाच  
दुर्बुद्धे विनिवर्तस्व वैरि-पक्ष-स्तवाद् अतः  ।  
अभयं ते प्रयच्छामि मातिमूढ-मतिर् भव  ॥ १,१७.३५ ॥  

प्रह्लाद उवाच  
भयं भयानाम् अपहारिणि स्थिते मनस्य् अनन्ते मम कुत्र तिष्ठति  ।  
यस्मिन् स्मृते जन्म-जरान्तकादि-भयानि सर्वाण्य् अपयान्ति तात  ॥ १,१७.३६ ॥  

हिरण्यकशिपुरुवाच  
भो-भोः सर्पाः दुराचारम् एनम् अत्यन्त-दुर्मतिम्  ।  
विष-ज्वालाकुलैर् वक्त्रैः सद्यो नयत संक्षयम्  ॥ १,१७.३७ ॥  

श्रीपराशर उवाच  
इत्य् उक्तास् ते ततः सर्पाः कुहकास् तक्षकादयः  ।  
अदशन्त समस्तेषु गात्रेष्व् अतिविषोल्बणाः  ॥ १,१७.३८ ॥  
स त्व् आसक्त-मतिः कृष्णे दश्यमानो महोरगैः  ।  
न विवेदात्मनो गात्रं तत्-स्मृत्याह्लाद-सुस्थितः  ॥ १,१७.३९ ॥  

सर्पा ऊचुः  
दंष्ट्रा विशीर्णा मणयः स्फुटन्ति फणेषु तापो हृदयेषु कम्पः  ।  
नास्य त्वचः स्वल्पम् अपीह भिन्नं प्रसाधि दैत्येश्वर कार्यम् अन्यत्  ॥ १,१७.४० ॥  

हिरण्यकशिपुरुवाच  
हे दिग्-गजाः सङ्कट-दन्त-मिश्रा घ्नतैनम् अस्मद्-रिपु-पक्ष-भिन्नम्  ।  
तज्-जा विनाशाय भवन्ति तस्य यथारणेः प्रज्वलितो हुताशः  ॥ १,१७.४१ ॥  

श्रीपराशर उवाच  
ततः स दिग्गजैर् बालो भू-भृच्-छिखर-सन्निभैः  ।  
पातितो धरणी-पृष्ठे विषाणैर् वावपीडितः  ॥ १,१७.४२ ॥  
स्मरतस् तस्य गोविन्दम् इभ-दन्ताः सहस्रशः  ।  
शीर्णा वक्षः-स्थलं प्राप्य स प्राह पितरं ततः  ॥ १,१७.४३ ॥  
दन्ता गजानां कुलिशाग्र-निष्ठुराः शीर्णा यद् एते न बलं ममैतत्  ।  
महा-विपत्ताप-विनाशनोऽयं जनार्दनानुस्मरणानुभावः  ॥ १,१७.४४ ॥  

हिरण्यकशिपुरुवाच  
ज्वाल्यताम् असुरा वह्निर् अपसर्पत दिग्-गजाः  ।  
वायो समेधयाग्निं त्वं दह्यताम् एष पाप-कृत्  ॥ १,१७.४५ ॥  

श्रीपराशर उवाच  
महा-काष्ठ-चय-स्थं तम् सुरेन्द्र-सुतं ततः  ।  
प्रज्वाल्य दानवा वह्निं ददहुः स्वामिनोदिताः  ॥ १,१७.४६ ॥  

प्रह्लाद उवाच  
तातैष वह्निः पवनेरितोऽपि न मां दहत्य् अत्र समन्ततोऽहम्  ।  
पश्यामि पद्मास्तरणास्तृतानि शीतानि सर्वाणि दिशां मुखानि  ॥ १,१७.४७ ॥  

श्रीपराशर उवाच  
अथ दैत्येश्वरं प्रोचुर् भार्गवस्यात्मजा द्विजाः  ।  
पुरोहिता महात्मानः साम्ना संस्तूय वाग्मिनः  ॥ १,१७.४८ ॥  

पुरोहिता ऊचुः  
राजन् नियम्यतां कोपो बालेऽपि तनये निजे  ।  
कोपो देव-निकायेषु तेषु ते सफलो यतः  ॥ १,१७.४९ ॥  
(ततः पुरोहितैर् उक्तो हिरण्यकशिपुः स्वकैः)  
तथा तथैनं बालं ते शासितारो वयं नृप  ।  
यथा विपक्ष-नाशाय विनीतस् ते भविष्यति  ॥ १,१७.५० ॥  
बालत्वं सर्व-दोषाणां दैत्य-राजस्पदं यतः  ।  
ततोऽत्र कोपम् अत्यर्थं योक्तुम् अर्हसि नार्भके  ॥ १,१७.५१ ॥  
न त्यक्ष्यति हरेः पक्षम् अस्मत्-वचनाद् यदि  ।  
ततः कृत्यां वधायास्य करिष्यामोऽनिवर्तिनीम्  ॥ १,१७.५२ ॥  

श्रीपराशर उवाच  
एवम् अभ्यर्थितस् तैस् तु दैत्य-राजः पुरोहितैः  ।  
दैत्यैर् निष्कासयामास पुत्रं पावक-सञ्चयात्  ॥ १,१७.५३ ॥  
ततो गुरु-गृहे बालः स वसन् बाल-दानवान्  ।  
अध्यापयामास हुर् उपदेशान्तरे गुरोः  ॥ १,१७.५४ ॥  

प्रह्लाद उवाच  
श्रूयतां परमार्थो मे दैतेया दितिजात्मजाः  ।  
न चान्यथैतन् मन्तव्यं नात्र लोभादि-कारणम्  ॥ १,१७.५५ ॥  
जन्म बाल्यं ततः सर्वो जन्तुः प्राप्नोति यौवनम्  ।  
अव्याहतैव भवति ततोऽनुदिवसं जरा  ॥ १,१७.५६ ॥  
ततश् च मृत्युम् अभ्येति जन्तुर् दैत्येश्वरात्मजाः  ।  
प्रत्यक्षं दृश्यते चैतद् अस्माकं भवतां तथा  ॥ १,१७.५७ ॥  
मृतस्य च पुनर् जन्म भवत्य् एतच् च नान्यथा  ।  
आगमोऽयं तथा यच् च नोपादानं विनोद्भवः  ॥ १,१७.५८ ॥  
गर्भ-वासादि यावत् तु पुनर् जन्मोपपादनम्  ।  
सहस्रावस्थकं तावद् दुःखम् एवावगम्यताम्  ॥ १,१७.५९ ॥  
क्षुत्-तृष्णोपशमं तद्वच् छीताद्य्-उपशमं सुखम्  ।  
मन्यते बाल-बुद्धित्वाद् दुःखम् एव हि तत् पुनः  ॥ १,१७.६० ॥  
अत्यन्त-स्तिमिताङ्गानां व्यायामेन सुखैषिणाम्  ।  
भ्रान्ति-ज्ञानावृताक्षाणां दुःखम् एव सुखायते  ॥ १,१७.६१ ॥  
क्व शरीरम् अशेषाणां श्लेष्मादीनां महा-चयः  ।  
क्व कान्ति-शोभा-सौन्दर्य-रमणीयादयो गुणाः  ॥ १,१७.६२ ॥  
मांसासृक्-पूय-विण्-मूत्र-स्नायु-मज्जास्थि-संहतौ  ।  
देहे चेत् प्रीतिमान् मूढो भविता नरकेऽप्य् असौ  ॥ १,१७.६३ ॥  
अग्नोः शीतेन तोयस्य तृषा भक्तस्य च क्षुधा  ।  
क्रियते सुख-कर्तृत्वं तद्-विलोमस्य चेतरैः  ॥ १,१७.६४ ॥  
करोति हे दैत्य-सुता यावन्-मात्रं परिग्रहम्  ।  
तावन्-मात्रं स एवास्य दुःखं चेतसि यच्छति  ॥ १,१७.६५ ॥  
यावतः कुरुते जन्तुः सम्बन्धाम् मनसः प्रियान्  ।  
तावन्तोऽस्य निखन्यन्ते हृदये शोक-शङ्कवः  ॥ १,१७.६६ ॥  
यद् यद् गृहे तन् मनसि यत्र तत्रावतिष्ठतः  ।  
नाश-दाहोपकरणं तस्य तत्रैव तिष्ठति  ॥ १,१७.६७ ॥  
जन्मन्य् अत्र महद् दुःखं म्रियमाणस्य चापि तत्  ।  
यातनासु यमस्योग्रं गर्भ-सङ्क्रमणेषु च  ॥ १,१७.६८ ॥  
गर्भेषु सुख-लेषोऽपि भवद्भिर् अनुमीयते  ।  
यदि तत् कथ्यताम् एवं सर्वं दुःख-मयं जगत्  ॥ १,१७.६९ ॥  
तद् एवम् अति-दुःखानाम् आस्पदेऽत्र भवार्णवे  ।  
भवतां कथ्यते सत्यं विष्णुर् एकः परायणः  ॥ १,१७.७० ॥  
मा जानीत वयं बाला देही देहेषु शाश्वतः  ।  
जरा-यौवन-जन्माद्या धर्मा देहस्य नात्मनः  ॥ १,१७.७१ ॥  
बालोऽहं तावद् इच्छातो यतिष्ये श्रेयसे युवा  ।  
युवाहं वार्धके प्राप्ते करिष्याम्य् आत्मनो हितम्  ॥ १,१७.७२ ॥  
वृद्धोऽहं मम कार्याणि समस्तानि न गोचरे  ।  
किं करिष्यामि मन्दात्मा समर्थेन न यत् कृतम्  ॥ १,१७.७३ ॥  
एवं दुराशया क्षिप्त-मानसः पुरुषः सदा  ।  
श्रेयसोऽभिमुखं याति न कदाचित् पिपासितः  ॥ १,१७.७४ ॥  
बाल्ये क्रीडनकासक्ता यौवने विषयोन्मुखाः  ।  
अज्ञा नयन्त्य् अशक्त्या च वार्धकं समुपस्थितम्  ॥ १,१७.७५ ॥  
तस्माद् बाल्ये विवेकात्मा यतेत श्रेयसे सदा  ।  
बाल्य-यौवन-वृद्धाद्यैर् देह-भावैर् असंयुतः  ॥ १,१७.७६ ॥  
तद् एतद् वो मयाख्यातं यदि जानीत नानृतम्  ।  
तद् अस्मत्-प्रीतये विष्णुः स्मर्यतां बन्ध-मुक्तिदः  ॥ १,१७.७७ ॥  
प्रयासः स्मरणे कोऽस्य स्मृतो यच्छति शोभनम्  ।  
पाप-क्षयश् च भवति स्मरतां तम् अहर्निशम्  ॥ १,१७.७८ ॥  
सर्व-भूत-स्थिते तस्मिन् मतिर् मैत्री दिवानिशम्  ।  
भवतां जायताम् एवं सर्व-क्लेशान् प्रहास्यथ  ॥ १,१७.७९ ॥  
ताप-त्रयेणाभिहतं यद् एतद् अखिलं जगत्  ।  
तदा शोच्येषु भूतेषु द्वेषं प्राज्ञः करोति कः  ॥ १,१७.८० ॥  
अथ भद्राणि भूतानि हीन-शक्तिर् अहं परम्  ।  
मुदं तदापि कुर्वीत हानिर् द्वेष-फलं यतः  ॥ १,१७.८१ ॥  
बद्ध-वैराणि भूतानि द्वेषं कुर्वन्ति चेत् ततः  ।  
सुशोच्यान्य् अति-मोहेन व्याप्तानीति मनीषिणाम्  ॥ १,१७.८२ ॥  
एते भिन्न-दृशां दैत्या विकल्पाः कथिता मया  ।  
कृत्वाभ्युपगमं तत्र संक्षेपः श्रूयतां मम  ॥ १,१७.८३ ॥  
विस्तारः सर्व-भूतस्य विष्णोः सर्वम् इदं जगत्  ।  
द्रष्टव्यम् आत्मवत् तस्माद् अभेदेन विचक्षणैः  ॥ १,१७.८४ ॥  
समुत्सृज्यासुरं भावं तस्माद् यूयं यथा वयम्  ।  
तथा यत्नं करिष्यामो यथा प्राप्स्याम निर्वृतिम्  ॥ १,१७.८५ ॥  
या नाग्निना न चार्केण नेन्दुना न च वायुना  ।  
पर्जन्य-वरुणाभ्यां वा न सिद्धैर् न च राक्षसैः  ॥ १,१७.८६ ॥  
न यक्षैर् न च दैत्येन्द्रैर् नोरगैर् न च किन्नरैः  ।  
न मनुष्यैर् न पशुभिर् दोषैर् नैवात्म-सम्भवैः  ॥ १,१७.८७ ॥  
ज्वराक्षि-रोगातीसार-प्लीह-गुल्मादिकैस् तथा  ।  
द्वेषेर्ष्या-मत्सराद्यैर् वा राग-लोभादिभिः क्षयम्  ॥ १,१७.८८ ॥  
न चान्यैर् नीयते कैश्चिन् नित्या यात्यन्त-निर्मला  ।  
ताम् आप्नोत्य् अमले न्यस्य केशवे हृदयं नरः  ॥ १,१७.८९ ॥  
असार-संसार-विवर्तनेषु मा यात तोषं प्रसभं ब्रवीमि  ।  
सर्वत्र दैत्याः समताम् उपैत समत्वम् आराधनम् अच्युतस्य  ॥ १,१७.९० ॥  
तस्मिन् प्रसन्ने किम् इहास्त्य् अलभ्यं धर्मार्थ-कामैर् अलम् अल्पकास् ते  ।  
समाश्रिताद् ब्रह्म-तरोर् अनन्तान् निःसंशयं प्राप्स्यथ वै महत्-फलम्  ॥ १,१७.९१ ॥  
इति श्रीविष्णुपुराणे प्रथमेऽंशे प्रह्लादानुचरितं नाम सप्तदशोऽध्यायः (१७)  

***  

श्रीपारशर उवाच  
तस्यैतां दानवाश् चेष्टां दृष्ट्वा दैत्य-पतेर् भयात्  ।  
आचचख्युः स चोवाच सूदान् आहूय सत्वरः  ॥ १,१८.१ ॥  

हिरण्यकशिपुरुवाच  
हे सूदा मम पुत्रोऽसाव् अन्येषाम् अपि दुर्मतिः  ।  
कुमार्ग-देशिको दुष्टो हन्यताम् अविलम्बितम्  ॥ १,१८.२ ॥  
हालाहलं विषं तस्य सर्व-भक्षेषु दीयताम्  ।  
अविज्ञातम् असौ पापो हन्यतां मा विचार्यताम्  ॥ १,१८.३ ॥  

श्रीपराशर उवाच  
ते तथैव ततश् चक्रुः प्रह्लादाय महात्मने  ।  
विष-दानं यथाज्ञाप्तं पित्रा तस्य महात्मनः  ॥ १,१८.४ ॥  
हालाहलं विषं घोरम् अनन्तोच्चारणेन सः  ।  
अभिमन्त्र्य सहान्नेन मैत्रेय बुभुजे तदा  ॥ १,१८.५ ॥  
अविकारं स तद् भुक्त्वा प्रह्लादः स्वस्थ-मानसः  ।  
अनन्त-ख्याति-निर्वीर्यं जरयामास तद् विषम्  ॥ १,१८.६ ॥  
ततः सूदा भय-त्रस्ता जीर्णं दृष्ट्वा महद् विषम्  ।  
दैत्येश्वरम् उपागम्य प्रणिपत्येदम् अब्रुवन्  ॥ १,१८.७ ॥  

सूदा ऊचुः  
दैत्य-राज विषं दत्तम् अस्माभिर् अतिभीषणम्  ।  
जीर्णं तेन सहान्नेन प्रह्लादेन सुतेन ते  ॥ १,१८.८ ॥  

हिरण्यकशिपुरुवाच  
त्वर्यतां त्वर्यतां हे हे सद्यो दैत्य-पुरोहिताः  ।  
कृत्यां तस्य विनाशायोत्पादयत मा चिरम्  ॥ १,१८.९ ॥  

श्रीपराशर उवाच  
सकाशम् आगम्य ततः प्रह्लादस्य पुरोहिताः  ।  
साम-पूर्वम् अथोचुस् ते प्रह्लादं विनयान्वितम्  ॥ १,१८.१० ॥  

पुरोहिता ऊचुः  
जातस् त्रैलोक्य-विख्यात आयुष्मन् ब्रह्मणः कुले  ।  
दैत्य-राजस्य तनयो हिरण्यकशिपोर् भवान्  ॥ १,१८.११ ॥  
किं देवैः किम् अनन्तेन किम् अन्येन तवाश्रयः  ।  
पिता ते सर्व-लोकानां त्वं तथैव भविष्यसि  ॥ १,१८.१२ ॥  
तस्मात् परित्यजैनां त्वं विपक्ष-स्तव-संहिताम्  ।  
श्लाघ्यः पिता समस्तानां गुरूणां परमो गुरुः  ॥ १,१८.१३ ॥  

प्रह्लाद उवाच  
एवम् एतन् महाभागाः श्लाघ्यम् एतन् महा-कुलम्  ।  
मरीचेः सकलेऽप्य् अस्मिन् त्रैलोक्ये नान्यथा वदेत्  ॥ १,१८.१४ ॥  
पिता च मम सर्वास्मिञ् जगत्य् उत्कृष्ट-चेष्टितः  ।  
एतद् अप्य् अवगच्छामि सत्यम् अत्रापि नानृतम्  ॥ १,१८.१५ ॥  
गुरूणाम् अपि सर्वेषां पिता परमको गुरुः  ।  
यद् उक्तं भ्रान्तिस् तत्रापि स्वल्पापि हि न विद्यते  ॥ १,१८.१६ ॥  
पिता गुरुर् न सन्देहः पूजनीयः प्रयन्नततः  ।  
तत्रापि नापराध्यामीत्य् एवं मनसि मे स्थितम्  ॥ १,१८.१७ ॥  
यत् त्व् एतत् किम् अनन्तेनेत्य् उक्तं युष्माभिर् ईदृशम्  ।  
को ब्रवीति यथान्याय्यं किं तु नैतद् वचोऽर्थवत्  ॥ १,१८.१८ ॥  
इत्य् उक्त्वा सोऽभवन् मौनी तेषां गौर-वयन्त्रितः  ।  
प्रहस्य च पुनः प्राह किम् अनन्तेन साध्व् इति  ॥ १,१८.१९ ॥  
साधु भोः किम् अनन्तेन साधु भो गुरवो मम  ।  
श्रूयतां यद् अनन्तेन यदि खेदं न यास्यथ  ॥ १,१८.२० ॥  
धर्मार्थ-काम-मोक्षाश् च पुरुषार्था उदाहृताः  ।  
चतुष्टयम् इदं यस्मात् तस्मात् किं किम् इदं वचः  ॥ १,१८.२१ ॥  
मरीचि-मिश्रैर् दक्षाद्यैस् तथैवान्यैर् अनन्ततः  ।  
धर्मः प्राप्तस् तथा चान्यैर् अर्थः कामस् तथापरैः  ॥ १,१८.२२ ॥  
तत्-तत्त्व-वेदिनो भूत्वा ज्ञान-ध्यान-समाधिभिः  ।  
अवापुर् मुक्तिम् अपरे पुरुषा ध्वस्त-बन्धनाः  ॥ १,१८.२३ ॥  
सम्पद्-ऐश्वर्य-माहात्म्य-ज्ञान-सन्तति-कर्मणाम्  ।  
विमुक्तेश् चैकतो लभ्यं मूलम् आराधनं हरेः  ॥ १,१८.२४ ॥  
यतो धर्मार्थ-कामाख्यं मुक्तिश् चापि फलं द्विजाः  ।  
तेनापि किं किम् इत्य् एवम् अनन्तेन किम् उच्यते  ॥ १,१८.२५ ॥  
किं चापि बहुनोक्तेन भवन्तो गुरवो मम  ।  
वदन्तु साधु वासाधु विवेकोऽस्माकम् अल्पकः  ॥ १,१८.२६ ॥  
बहुनात्र किम् उक्तेन स एव जगतः पतिः  ।  
स कर्ता च विकर्ता च संहर्ता च हृदि स्थितः  ॥ १,१८.२७ ॥  
स भोक्ता भोज्यम् अप्य् एवं स एव जगदीश्वरः  ।  
भवद्भिर् एतत् क्षन्तव्यं बाल्याद् उक्तं तु यन् मया  ॥ १,१८.२८ ॥  

पुरोहिता ऊचुः  
दह्यमानस् त्वम् अस्माभिर् अग्निना बाल रक्षितः  ।  
भूयो न वक्ष्यसीत्य् एवं नैव ज्ञातोऽस्य् अबुद्धिमान्  ॥ १,१८.२९ ॥  
यदास्मद्-वचनान् मोह-ग्राहं न त्यक्ष्यते भवान्  ।  
ततः कृत्यां विनाशाय तव स्रक्ष्याम दुर्मते  ॥ १,१८.३० ॥  

प्रह्लाद उवाच  
कः केन हन्यते जन्तुर् जन्तुः कः केन रक्ष्यते  ।  
हन्ति रक्षति चैवात्मा ह्य् असत्-साधु समाचरन्  ॥ १,१८.३१ ॥  
कर्मणा जायते सर्वं कर्मैव गति-साधनम्  ।  
तस्मात् सर्व-प्रयत्नेन साधु कर्म समाचरेत्  ॥ १,१८.३२ ॥  

श्रीपराशर उवाच  
इत्य् उक्तास् तेन ते क्रुद्धा दैत्य-राज-पुरोहिताः  ।  
कृत्याम् उत्पादयामासुर् ज्वाला-मालोज्ज्वलाकृतिम्  ॥ १,१८.३३ ॥  
अतिभीमा समागम्य पाद-न्यास-क्षत-क्षितिः  ।  
शूलेन साधु सङ्क्रुद्धा तं जघानाशु वक्षसि  ॥ १,१८.३४ ॥  
तत् तस्य हृदयं प्राप्य शूलं बालस्य दीप्तिमत्  ।  
जगाम खण्डितं भूमौ तत्रापि शतधा गतम्  ॥ १,१८.३५ ॥  
यत्रानपायी भगवान् हृद्य् आस्ते हरिर् ईश्वरः  ।  
भङ्गो भवति वज्रस्य तत्र शूलस्य का कथा  ॥ १,१८.३६ ॥  
अपापे तत्र पापैश् च पातिता दैत्य-याजकैः  ।  
तान् एव सा जघानाशु कृत्या नाशं जगाम च  ॥ १,१८.३७ ॥  
कृत्यया दह्यमानांस् तान् विलोक्य स महा-मतिः  ।  
त्राहि कृष्णेत्य् अनन्तेति वदन्न् अभ्यवपद्यत  ॥ १,१८.३८ ॥  

प्रह्लाद उवाच  
सर्व-व्यापिन् जगद्-रूप जगत्-स्रष्टर् जनार्दन  ।  
पाहि विप्रान् इमान् अस्माद् दुःसहान् मन्त्र-पावकात्  ॥ १,१८.३९ ॥  
यथा सर्वेषु भूतेषु सर्व-व्यापी जगद्-गुरुः  ।  
विष्णुर् एव तथा सर्वे जीवन्त्व् एते पुरोहिताः  ॥ १,१८.४० ॥  
यथा सर्व-गतं विष्णुं मन्यमानोऽनपायिनम्  ।  
चिन्तयाम्य् अरि-पक्षेऽपि जीवन्त्व् एते पुरोहिताः  ॥ १,१८.४१ ॥  
ये हन्तुम् आगता दत्तं यैर् विषं यैर् हुताशनः  ।  
यैर् दिग्-गजैर् अहं क्षुण्णो दष्टः सर्पैश् च यैर् अपि  ॥ १,१८.४२ ॥  
तेष्व् अहं मित्र-भावेन समः पापोऽस्मि न क्वचित्  ।  
यथा तेनाद्य सत्येन जीवन्त्व् असुर-याजकाः  ॥ १,१८.४३ ॥  

श्रीपराशर उवाच  
इत्य् उक्तास् तेन ते सर्वे संस्पृष्टाश् च निरामयाः  ।  
समुत्तस्थुर् द्विजा भूयस् तम् ऊचुः प्रश्रयान्वितम्  ॥ १,१८.४४ ॥  

पुरोहिता ऊचुः  
दीर्घायुर् अप्रतिहतो बल-वीर्य-समन्वितः  ।  
पुत्र-पौत्र-धनैश्वर्यैर् युक्तो वत्स भवोऽत्तमः  ॥ १,१८.४५ ॥  

श्रीपराशर उवाच  
इत्य् उक्त्वा तं ततो गत्वा यथा-वृत्तं पुरोहिताः  ।  
दैत्य-राजाय सकलम् आचचख्युर् महामुने  ॥ १,१८.४६ ॥  
इति श्रीविष्णुपुराणे प्रथमेऽंशे प्रह्लाद-चरितेऽष्टादशोऽध्यायः (१८)  

***  

श्रीपराशर उवाच  
हिरण्यकशिपुः श्रुत्वा तां कृत्यां वितथी-कृताम्  ।  
आहूय पुत्रं पप्रच्छ प्रभावस्यास्य कारणम्  ॥ १,१९.१ ॥  

हिरण्यकशिपुरुवाच  
प्रह्लाद सुप्रभावोऽसि किम् एतत् ते विचेष्टितम्  ।  
एतन् मन्त्रादि-जनितम् उताहो सहजं तव  ॥ १,१९.२ ॥  

श्रीपराशर उवाच  
एवं पृष्टस् तदा पित्रा प्रह्लादोऽसुर-बालकः  ।  
प्रणिपत्य पितुः पादाव् इदं वचनम् अब्रवीत्  ॥ १,१९.३ ॥  
न मन्त्रादि-कृतं तात न च नैसर्गिको मम  ।  
प्रभाव एष सामान्यो यस्य यस्याच्युतो हृदि  ॥ १,१९.४ ॥  
अन्येषां यो न पापानि चिन्तयत्य् आत्मनो यथा  ।  
तस्य पापागमस् तात हेत्व्-अभावान् न विद्यते  ॥ १,१९.५ ॥  
कर्मणा मनसा वाचा परिपीडां करोति यः  ।  
तद्-बीजं जन्म फलति प्रभूतं तस्य चाशुभम्  ॥ १,१९.६ ॥  
सोऽहं न पापम् इच्छामि न करोमि वदामि वा  ।  
चिन्तयन् सर्व-भूत-स्थम् आत्मन्य् अपि च केशवम्  ॥ १,१९.७ ॥  
शारीरं मानसं दुःखं दैवं भूत-भवं तथा  ।  
सर्वत्र शुभ-चित्तस्य तस्य मे जायते कुतः  ॥ १,१९.८ ॥  
एवं सर्वेषु भूतेषु भक्तिर् अव्यभिचारिणी  ।  
कर्तव्या पण्डितैर् ज्ञात्वा सर्व-भूत-मयं हरिम्  ॥ १,१९.९ ॥  

श्रीपराशर उवाच  
इति श्रुत्वा स दैत्येन्द्रः प्रासाद-शिखरे स्थितः  ।  
क्रोधान्धकारित-मुखः प्राह दैतेय-किङ्करान्  ॥ १,१९.१० ॥  

हिरण्यकशिपुरुवाच  
दुरात्मा क्षिप्यताम् अस्मात् प्रासादाच् छत-योजनात्  ।  
गिरि-पृष्ठे पतत्व् अस्मिन् शिला-भिन्नाङ्ग-संहतिः  ॥ १,१९.११ ॥  
ततस् तं चिक्षिपुः सर्वे बालं दैतेय-दानवाः  ।  
पपात सोऽप्य् अधः क्षिप्तो हृदयेनोद्वहन् हरिम्  ॥ १,१९.१२ ॥  
पतमानं जगद्-धात्री जगद्-धातरि केशवे  ।  
भक्ति-युक्तं दधारैनम् उपसङ्गम्य मेदिनी  ॥ १,१९.१३ ॥  
ततो विलोक्य तं स्वस्थम् अविशीर्णास्थि-पञ्जरम्  ।  
हिरण्यकशिपुः प्राह शम्बरं मायिनां वरम्  ॥ १,१९.१४ ॥  

हिरण्यकशिपुरुवाच  
नास्माभिः शक्यते हन्तुम् असौ दुर्बुद्धि-बालकः  ।  
मायां वेत्ति भवांस् तस्मान् माययैनं निषूदय  ॥ १,१९.१५ ॥  

शम्बर उवाच  
सूदयाम्य् एव दैत्येन्द्र पश्य माया-बलं मम  ।  
सहस्रम् अत्र मायानं पश्य कोटि-शतं तथा  ॥ १,१९.१६ ॥  

श्रीपराशर उवाच  
ततः स ससृजे मायां प्रह्लादे शम्बरोऽसुरः  ।  
विनाशम् इच्छन् दुर्बुद्धिः सर्वत्र सम-दर्शिनि  ॥ १,१९.१७ ॥  
समाहित-मतिर् भूत्वा शम्बरेऽपि विमत्सरः  ।  
मैत्रेय सोऽपि प्रह्लादः सस्मार मधुसूदनम्  ॥ १,१९.१८ ॥  

श्रीपराशर उवाच  
ततो भगवता तस्य रक्षार्थं चक्रम् उत्तमम्  ।  
आजगाम समाज्ञप्तं ज्वाला-मालि सुदर्शनम्  ॥ १,१९.१९ ॥  
तेन माया-सहस्रं तच् छम्बरस्याशु-गामिना  ।  
बालस्य रक्षता देहम् एकैकं चारि-शोधितम्  ॥ १,१९.२० ॥  
संशोषकं तथा वायुं दैत्येन्द्रस् त्व् इदम् अब्रवीत्  ।  
शीघ्रम् एष ममादेशाद् दुरात्मा नीयतां क्षयम्  ॥ १,१९.२१ ॥  
तथेत्य् उक्त्वा तु सोऽप्य् एनं विवेश पवनो लघु  ।  
शीतोऽतिरूक्षः शोषाय तद्-देहस्यातिदुःसहः  ॥ १,१९.२२ ॥  
तेनाविष्टम् अथात्मानं स बुद्ध्वा दैत्य-बालकः  ।  
हृदयेन महात्मानं दधार धरणी-धरम्  ॥ १,१९.२३ ॥  
हृदय-स्थस् ततस् तस्य तं वायुम् अतिभीषणम्  ।  
पपौ जनार्दनः क्रुद्धः स ययौ पवनः क्षयम्  ॥ १,१९.२४ ॥  
क्षीणासु सर्व-मायासु पवने च क्षयं गते  ।  
जगाम सोऽपि भवनं गुरोर् एव महा-मतिः  ॥ १,१९.२५ ॥  
अहन्य् अहन्य् अथाचार्यो नीतिं राज्य-फल-प्रदाम्  ।  
ग्राहयामास तं बालं राज्ञाम् उशनसा कृताम्  ॥ १,१९.२६ ॥  
गृहीत-नीति-शास्त्रं तं विनीतं च यदा गुरुः  ।  
मेने तदैनं तत्-पित्रे कथयामास शिक्षितम्  ॥ १,१९.२७ ॥  

आचार्य उवाच  
गृहीत-नीति-शास्त्रस् ते पुत्रो दैत्यपते कृतः  ।  
प्रह्लादस् तत्त्वतो वेत्ति भार्गवेण यद् ईरितम्  ॥ १,१९.२८ ॥  

हिरण्यकशिपुरुवाच  
मित्रेषु वर्तेत कथम् अरि-वर्गेषु भूपतिः  ।  
प्रह्लाद त्रिषु लोकेषु मध्यस्थेषु कथं चरेत्  ॥ १,१९.२९ ॥  
कथं मन्त्रिष्व् अमात्येषु बाह्येष्व् आभ्यन्तरेषु च  ।  
चारेषु पौर-वर्गेषु शङ्कितेष्व् इतरेषु च  ॥ १,१९.३० ॥  
कृत्याकृत्य-विधानं च दुर्गाटविक-साधनम्  ।  
प्रह्लाद कथ्यतां सम्यक् तथा कण्टक-शोधनम्  ॥ १,१९.३१ ॥  
एतच् चान्यच् च सकलम् अधीतं भवता यथा  ।  
तथा मे कथ्यतां ज्ञातुं तवेच्छामि मनोगतम्  ॥ १,१९.३२ ॥  

श्रीपराशर उवाच  
प्रणिपत्य पितुः पादौ तदा प्रश्रय-भूषणः  ।  
प्रह्लादः प्राह दैत्येन्द्रं कृताञ्जलि-पुटस् तथा  ॥ १,१९.३३ ॥  

प्रह्लाद उवाच  
ममोपदिष्टं सकलं गुरुणा नात्र संशयः  ।  
गृहीतं तु मया किन्तु न सद् एतन् मतं मम  ॥ १,१९.३४ ॥  
साम चोपप्रदानं च भेद-दण्डौ तथापरौ  ।  
उपायाः कथिताः सर्वे मित्रादीनां च साधने  ॥ १,१९.३५ ॥  
परमात्मनि गोविन्दे मित्रादीन् तात मा क्रुधः  ।  
साध्याभावे महाबाहो साधनैः किं प्रयोजनम्  ॥ १,१९.३६ ॥  
सर्व-भूतात्मके तात जगन्-नाथे जगन्-मये  ।  
परमात्मनि गोविन्दे मित्रामित्र-कथा कुतः  ॥ १,१९.३७ ॥  
त्वय्य् अस्ति भगवान् विष्णुर् मयि चान्यत्र चास्ति सः  ।  
यतस् ततोऽयं मित्रं मे शत्रुश् चेति पृथक्-कुतः  ॥ १,१९.३८ ॥  
तद् एभिर् अलम् अत्यर्थं दुष्टारम्भोक्ति-विस्तरैः  ।  
अविद्यान्तर्गतैर् यत्नः कर्तव्यस् तात शोभने  ॥ १,१९.३९ ॥  
विद्या-बुद्धिर् अविद्यायाम् अज्ञानान् तात जायते  ।  
बालोऽग्निं किं न खद्योतम् असुरेश्वर मन्यते  ॥ १,१९.४० ॥  
तत् कर्म यन् न बन्धाय सा विद्या या विमुक्तये  ।  
आयासायापरं कर्म विद्यान्या शिल्प-नैपुणम्  ॥ १,१९.४१ ॥  
तद् एतद् अवगम्याहम् असारं सारम् उत्तमम्  ।  
निशामय महाभाग प्रणिपत्य ब्रवीमि ते  ॥ १,१९.४२ ॥  
न चिन्तयति को राज्यं को धनं नाभिवान्छति  ।  
तथापि भाव्यम् एवैतद् उभयं प्राप्यते नरैः  ॥ १,१९.४३ ॥  
सर्व एव महाभाग महत्त्वं प्रति सोद्यमाः  ।  
तथापि पुंसां भाग्यानि नोद्यमा भूति-हेतवः  ॥ १,१९.४४ ॥  
जडानाम् अविवेकानाम् अशूराणाम् अपि प्रभो  ।  
भाग्य-भोज्यानि राज्यानि सन्त्य् अनीतिमताम् अपि  ॥ १,१९.४५ ॥  
तस्माद् यतेत पुण्येषु य इच्छेन् महतीं श्रियम्  ।  
यतितव्यं समत्वे च निर्वाणम् अपि चेच्छता  ॥ १,१९.४६ ॥  
देवा मनुष्याः पशवः पक्षि-वृक्ष-सरीसृपाः  ।  
रूपम् एतद् अनन्तस्य विष्णोर् भिन्नम् इव स्थितम्  ॥ १,१९.४७ ॥  
एतद् विजानता सर्वं जगत् स्थावर-जङ्गमम्  ।  
द्रष्टव्यम् आत्मवद् विष्णुर् यतोऽयं विश्वरूप-धृक्  ॥ १,१९.४८ ॥  
एवं ज्ञाते स भगवान् अनादिः परमेश्वरः  ।  
प्रसीदत्य् अच्युतस् तस्मिन् प्रसन्ने क्लेश-संक्षयः  ॥ १,१९.४९ ॥  

श्रीपराशर उवाच  
एतच् छ्रुत्वा तु कोपेन समुत्थाय वरासनात्  ।  
हिरण्यकशिपुः पुत्रं पदा वक्षस्य् अताडयत्  ॥ १,१९.५० ॥  
उवाच च स कोपेन सामर्षः प्रज्वलन्न् इव  ।  
निष्पिष्य पाणिना पाणिं हन्तु-कामो जगद् यथा  ॥ १,१९.५१ ॥  

हिरण्यकशिपुरुवाच  
हे विप्रचित्ते हे राहो हे बलैष महार्णवे  ।  
नाग-पाशैर् दृढैर् बद्ध्वा क्षिप्यतां मा विलम्ब्यताम्  ॥ १,१९.५२ ॥  
अन्यथा सकला लोकास् तथा दैतेय-दानवाः  ।  
अनुयास्यन्ति मूढस्य मतम् अस्य दुरात्मनः  ॥ १,१९.५३ ॥  
बहुशो वारितोऽस्माभिर् अयं पापस् तथाप्य् अरेः  ।  
स्तुतिं करोति दुष्टानां वध एवोपकारकः  ॥ १,१९.५४ ॥  

पराशर उवाच  
ततस् ते सत्वरा दैत्या बद्ध्वा तं नाग-बन्धनैः  ।  
भर्तुर् आज्ञां पुरस्कृत्य चिक्षिपुः सलिलार्णवे  ॥ १,१९.५५ ॥  
ततश् चचाल चलता प्रह्लादेन महार्णवः  ।  
उद्वेलोऽभूत् परं क्षोभम् उपेत्य च समन्ततः  ॥ १,१९.५६ ॥  
भूर्-लोकम् अखिलं दृष्ट्वा प्लाव्यमानं महाम्भसा  ।  
हिरण्यकशिपुर् दैत्यान् इदम् आह महामते  ॥ १,१९.५७ ॥  

हिरण्यकशिपुरुवाच  
दैतेयाः सकलैः शैलैर् अत्रैव वरुणालये  ।  
निश्छिद्रैः सर्वशः सर्वैश् चीयताम् एष दुर्मतिः  ॥ १,१९.५८ ॥  
नाग्निर् दहति नैवायं शस्त्रैश् छिन्नो न चोरगैः  ।  
क्षयं नीतो न वातेन न विषेण न कृत्यया  ॥ १,१९.५९ ॥  
न मायाभिर् न चैवोच्चैः पातितो न च दिग्गजैः  ।  
बालोऽतिदुष्ट-चित्तोऽयं नानेनार्थोऽस्ति जीवता  ॥ १,१९.६० ॥  
तद् एष तोय-मध्ये तु समाक्रान्तो महीधरैः  ।  
तिष्ठत्व् अब्द-सहस्रान्तं प्राणान् हास्यति दुर्मतिः  ॥ १,१९.६१ ॥  
ततो दैत्य-दानवाश् च पर्वतैस् तं महोदधौ  ।  
आक्रम्य चयनं चक्रुर् योजनानि सहस्रशः  ॥ १,१९.६२ ॥  
स चितः पर्वतैर् अन्तः समुद्रस्य महामतिः  ।  
तुष्टावाह्निक-वेलायाम् एकाग्र-मतिर् अच्युतम्  ॥ १,१९.६३ ॥  

प्रह्लाद उवाच  
नमस् ते पुण्डरीकाक्ष नमस् ते पुरुषोत्तम  ।  
नमस् ते सर्व-लोकात्मन् नमस् ते तिग्म-चक्रिणे  ॥ १,१९.६४ ॥  
नमो ब्रह्मण्य-देवाय गो-ब्राह्मण-हिताय च  ।  
जगद्-धिताय कृष्णाय गोविन्दाय नमो नमः  ॥ १,१९.६५ ॥  
ब्रह्मत्वे सृजते विश्वं स्थितौ पालयते पुनः  ।  
रुद्र-रूपाय कल्पान्ते नमस् तुभ्यं त्रि-मूर्तये  ॥ १,१९.६६ ॥  
देवा यक्षाः सुराः सिद्धा नागा गन्धर्व-किन्नराः  ।  
पिशाचा राक्षसाश् चैव मनुष्याः पशवस् तथा  ॥ १,१९.६७ ॥  
पक्षिणस्-थावराश् चैव पिपीलिक-सरीसृपाः  ।  
भूम्यापोऽग्निर् नभो वायुः शब्दः स्पर्शस् तथा रसः  ॥ १,१९.६८ ॥  
रूपं गन्धो मनो बुद्धिर् आत्मा कालस् तथा गुणाः  ।  
एतेषां परमार्थश् च सर्वम् एतत् त्वम् अच्युत  ॥ १,१९.६९ ॥  
विद्याविद्ये भवान् सत्यम् असत्यं त्वं विषामृते  ।  
प्रवृत्तं च निवृत्तं च कर्म वेदोदितं भवान्  ॥ १,१९.७० ॥  
समस्त-कर्म-भोक्ता च कर्मोपकरणानि च  ।  
त्वम् एव विष्णो सर्वाणि सर्व-कर्म-फलं च यत्  ॥ १,१९.७१ ॥  
मय्य् अन्यत्र तथान्येषु भूतेषु भुवनेषु च  ।  
तवैवाव्याप्तिर् ऐश्वर्य-गुण-संसूचकी प्रभो  ॥ १,१९.७२ ॥  
त्वां योगिनश् चिन्तयन्ति त्वां यजन्ति च याजकाः  ।  
हव्य-कव्य-भुग् एकस् त्वं पितृ-देव-स्वरूप-धृक्  ॥ १,१९.७३ ॥  
रूपं महत् ते स्थितम् अत्र विश्वं ततश् च सूक्ष्मं जगद् एतद् ईश  ।  
रूपाणि सर्वाणि च भूत-भेदास् तेष्व् अन्तरात्माख्यम् अतीव सूक्ष्मम्  ॥ १,१९.७४ ॥  
तस्माच् च सूक्ष्मादि-विशेषणानाम् अगोचरे यत् परमात्म-रूपम्  ।  
किम् अप्य् अचिन्त्यं तव रूपम् अस्ति तस्मै नमस् ते पुरुषोत्तमाय  ॥ १,१९.७५ ॥  
सर्व-भूतेषु सर्वात्मन् या शक्तिर् अपरा तव  ।  
गुणाश्रया नमस् तस्यै शाश्वतायै सुरेश्वर  ॥ १,१९.७६ ॥  
यातीत-गोचरा वाचां मनसां चाविशेषणा  ।  
ज्ञानि-ज्ञान-परिच्छेद्या तां वन्दे स्वेश्वरीं पराम्  ॥ १,१९.७७ ॥  
ओं नमो वासुदेवाय तस्मै भगवते सदा  ।  
व्यतिरिक्तं न यस्यास्ति व्यतिरिक्तोऽखिलस्य यः  ॥ १,१९.७८ ॥  
नमस् तस्मै नमस् तस्मै नमस् तस्मै महात्मने  ।  
नाम रूपं न यस्यैको योऽस्तित्वेनोपलभ्यते  ॥ १,१९.७९ ॥  
यस्यावतार-रूपाणि समर्चन्ति दिवौकसः  ।  
अपश्यन्तः परं रूपं नमस् तस्मै महात्मने  ॥ १,१९.८० ॥  
योऽन्तस् तिष्ठन्न् अशेषास्य पश्यतीशः शुभाशुभम्  ।  
तं सर्व-साक्षिणं विश्वं नमस्ये परमेश्वरम्  ॥ १,१९.८१ ॥  
नमोऽस्तु विष्णवे तस्मै यस्याभिन्नम् इदं जगत्  ।  
ध्येयः स जगताम् आद्यः स प्रसीदतु मेऽव्ययः  ॥ १,१९.८२ ॥  
यत्रोतम् एतत् प्रोतं च विश्वम् अक्षरम् अव्ययम्  ।  
आधार-भूतः सर्वस्य स प्रसीदतु मे हरिः  ॥ १,१९.८३ ॥  
ओं नमो विष्णवे तस्मै नमस् तस्मै पुनः पुनः  ।  
यत्र सर्वं यतः सर्वं यः सर्वं सर्व-संश्रयः  ॥ १,१९.८४ ॥  
सर्व-गत्वाद् अनन्तस्य स एवाहम् अवस्थितः  ।  
मत्तः सर्वम् अहं सर्वं मयि सर्वं सनातने  ॥ १,१९.८५ ॥  
अहम् एवाक्षयो नित्यः परमात्मात्म-संश्रयः  ।  
ब्रह्म-संज्ञोऽहम् एवाग्रे तथान्ते च परः पुमान्  ॥ १,१९.८६ ॥  
इति श्रीविष्णुपुराणे प्रथमेंऽश एकोनविंशतितमोऽध्यायः (१९)  

***  

श्रीपराशर उवाच  
एवं सञ्चिन्तयन् विष्णुम् अभेदेनात्मनो द्विज  ।  
तन्-मयत्वम् अवाप्याग्र्यं मेने चात्मानम् अच्युतम्  ॥ १,२०.१ ॥  
विसस्मार तथात्मानं नान्यत् किञ्चिद् अजानत  ।  
अहम् एवाव्ययोऽनन्तः परमात्मेत्य् अचिन्तयत्  ॥ १,२०.२ ॥  
तस्य तद्-भावना-योगात् क्षीण-पापस्य वै क्रमात्  ।  
शुद्धेऽन्तः-करणे विष्णुस् तस्थौ ज्ञानमयोऽच्युतः  ॥ १,२०.३ ॥  
योग-प्रभावात् प्रह्लादे जाते विष्णु-मयेऽसुरे  ।  
चलत्य् उरग-बन्धैस् तैर् मैत्रेय त्रुटितं क्षणात्  ॥ १,२०.४ ॥  
भ्रान्त-ग्राह-गणः सोर्मिर् ययौ क्षोभं महार्णवः  ।  
चचाल च मही सर्वा स-शैल-वन-कानना  ॥ १,२०.५ ॥  
स च तं शैल-सङ्घातं दैत्यैर् न्यस्तम् अथोपरि  ।  
उत्क्षिप्य तस्मात् सलिलान् निश्चक्राम महा-मतिः  ॥ १,२०.६ ॥  
दृष्ट्वा च स जगद् भूयो गगनाद्य्-उपलक्षणम्  ।  
प्रह्लादोऽस्मीति सस्मार पुनर् आत्मानम् आत्मनि  ॥ १,२०.७ ॥  
तुष्टाव च पुनर् धामाननादिं पुरुषोत्तमम्  ।  
एकाग्र-मतिर् अव्यग्रो यत-वाक्-काय-मानसः  ॥ १,२०.८ ॥  

प्रह्लाद उवाच  
ओं नमः परमार्थाय स्थूल-सूक्ष्म-क्षराक्षर  ।  
व्यक्ताव्यक्त-कलातीत सकलेश निरञ्जन  ॥ १,२०.९ ॥  
गुणाञ्जन गुणाधार निर्गुणात्मन् गुण-स्थित  ।  
मूर्तामूर्त-महा-मूर्ते सूक्ष्म-मूर्ते स्फुटास्फुट  ॥ १,२०.१० ॥  
कराल-सौम्य-रूपात्मन् विद्याविद्या-मयाच्युत  ।  
सद्-असद्-रूप-सद्भाव सद्-असद्-भाव-भावन  ॥ १,२०.११ ॥  
नित्यानित्य-प्रपञ्चात्मन् निष्प्रपञ्चामलाश्रित  ।  
एकानेक नमस् तुभ्यं वासुदेवादिकारण  ॥ १,२०.१२ ॥  
यः स्थूल-सूक्ष्मः प्रकटः प्रकाशो यः सर्व-भूतो न च सर्व-भूतः  ।  
विश्वं यतश् चैतद् अविश्व-हेतो नमोऽस्तु तस्मै पुरुषोत्तमाय  ॥ १,२०.१३ ॥  

पराशर उवाच  
तस्य तच्-चेतसो देवः स्तुतिम् इत्थं प्रकुर्वतः  ।  
आविर्बभूव भगवान् पीताम्बर-धरो हरिः  ॥ १,२०.१४ ॥  
स-सम्भ्रमस् तम् आलोक्य समुत्थायाकुलाक्षरम्  ।  
नमोऽस्तु विष्णवेत्य् एतद् व्याजहारासकृद् द्विज  ॥ १,२०.१५ ॥  

प्रह्लाद उवाच  
देव प्रपन्नार्ति-हर प्रसादं कुरु केशव  ।  
अवलोकन-दानेन भूयो मां पावयाच्युत  ॥ १,२०.१६ ॥  

श्रीभगवानुवाच  
कुर्वतस् ते प्रसन्नोऽहं भक्तिम् अव्यभिचारिणीम्  ।  
यथाभिलषितो मत्तः प्रह्लाद व्रीयतां वरः  ॥ १,२०.१७ ॥  

प्रह्लाद उवाच  
नाथ योनि-सहस्रेषु येषु येषु व्रजाम्य् अहम्  ।  
तेषु तेष्व् अच्युता भक्तिर् अच्युतास्तु सदा त्वयि  ॥ १,२०.१८ ॥  
या प्रीतिर् अविवेकानां विषयेष्व् अनपायिनी  ।  
त्वाम् अनुस्मरतः सा मे हृदयान् मापसर्पतु  ॥ १,२०.१९ ॥  

श्रीभगवानुवाच  
मयि भक्तिस् तवास्त्य् एव भूयोऽप्य् एवं भविष्यति  ।  
वरस् तु मत्तः प्रह्लाद व्रीयतां यस् तवेप्सितः  ॥ १,२०.२० ॥  

प्रह्लाद उवाच  
मयि द्वेषानुबन्धोऽभूत् संस्तुताव् उद्यते तव  ।  
मत्-पितुस् तत्-कृतं पापं देव तस्य प्रणश्यतु  ॥ १,२०.२१ ॥  
शस्त्राणि पातितान्य् अङ्गे क्षिप्तो यच् चाग्नि-संहतौ  ।  
दंशितश् चोरगैर् दत्तं यद् विषं मम भोजने  ॥ १,२०.२२ ॥  
बद्ध्वा समुद्रे यत् क्षिप्तो यच् चितोऽस्मि शिलोच्चयैः  ।  
अन्यानि चाप्य् असाधूनि यानि पित्रा कृतानि मे  ॥ १,२०.२३ ॥  
त्वयि भक्तिमतो द्वेषाद् अघं तत्-सम्भवं च यत्  ।  
त्वत्-प्रसादात् प्रभो सद्यस् तेन मुच्यतु मे पिता  ॥ १,२०.२४ ॥  

श्रीभगवानुवाच  
प्रह्लाद सर्वम् एतत् ते मत्-प्रसादाद् भविष्यति  ।  
अन्यच् च ते वरं दद्मि व्रीयताम् असुरात्मज  ॥ १,२०.२५ ॥  

प्रह्लाद उवाच  
कृत-कृत्योऽस्मि भगवन् वरेणानेन यत् त्वयि  ।  
भवित्री त्वत्-प्रसादेन भक्तिर् अव्यभिचारिणी  ॥ १,२०.२६ ॥  
धर्मार्थ-कामैः किं तस्य मुक्तिस् तस्य करे स्थिता  ।  
समस्त-जगतां मूले यस्य भक्तिः स्थिरा त्वयि  ॥ १,२०.२७ ॥  

श्रीभगवानुवाच  
यथा ते निश्चलं चेतो मयि भक्ति-समन्वितम्  ।  
तथा त्वं मत्-प्रसादेन निर्वाणं परम् आप्स्यसि  ॥ १,२०.२८ ॥  

श्रीपराशर उवाच  
इत्य् उक्त्वान्तर्दधे विष्णुस् तस्य मैत्रेय पश्यतः  ।  
स चापि पुनर् आगम्य ववन्दे चरणौ पितुः  ॥ १,२०.२९ ॥  
तं पिता मूर्ध्न्य् उपाघ्राय परिष्वज्य च पीडितम्  ।  
जीवसीत्य् आह वत्सेति बाष्पार्द्र-नयनो द्विज  ॥ १,२०.३० ॥  
प्रीतिमांश् चाभवत् तस्मिन्न् अनुतापी महासुरः  ।  
गुरु-पित्रोश् चकारैवं शुश्रूषां सोऽपि धर्मतः  ॥ १,२०.३१ ॥  
पितर्य् उपरतिं नीते नरसिंह-स्वरूपिणा  ।  
विष्णुना सोऽपि दैत्यानां मैत्रेयाभूत् पतिस् ततः  ॥ १,२०.३२ ॥  
ततो राज्य-द्युतिं प्राप्य कर्म-शुद्धि-करीं द्विज  ।  
पुत्र-पौत्रांश् च सुबहून् अवाप्यैश्वर्यम् एव च  ॥ १,२०.३३ ॥  
क्षीणाधिकारः स यदा पुण्य-पाप-विवर्जितः  ।  
तदा स भगवद्-ध्यानात् परं निर्वाणम् आप्तवान्  ॥ १,२०.३४ ॥  
एवं प्रभावो दैत्योऽसौ मैत्रेयासीन् महा-मतिः  ।  
प्रह्लादो भगवद्-भक्तो यं त्वं माम् अनुपृच्छसि  ॥ १,२०.३५ ॥  
यस् त्व् एतच् चरितं तस्य प्रह्लादस्य महात्मनः  ।  
शृणोति तस्य पापानि सद्यो गच्छन्ति सङ्क्षयम्  ॥ १,२०.३६ ॥  
अहोरात्र-कृतं पापं प्रह्लाद-चरितं नरः  ।  
शृण्वन् पठंश् च मैत्रेय व्यपोहति न संशयः  ॥ १,२०.३७ ॥  
पौर्णमास्याम् अमावास्याम् अष्टम्याम् अथ वा पठन्  ।  
द्वादश्यां तदाप्नोति गो-प्रदान-फलं द्विज  ॥ १,२०.३८ ॥  
प्रह्लादं सकलापत्सु यथा रक्षितवान् हरिः  ।  
तथा रक्षति यस् तस्य शृणोति चरितं सदा  ॥ १,२०.३९ ॥  
इति श्रीविष्णुपुराणे प्रथमेंऽशोऽध्यायः (२०)  

***  

प्रह्लाद-पुत्र आयुष्मांश् छिबिर् बाष्कल एव च  ।  
विरोचनस् तु प्राह्लादिर् बलिर् जज्ञे विरोचनात्  ॥ १,२१.१ ॥  
बलेः पुत्र-शतं त्व् आसीद् बाण-ज्येष्ठं महामुने  ।  
हिरण्याक्ष-सुताश् चासन् सर्व एव महाबलाः  ॥ १,२१.२ ॥  
झर्झरः शकुनिश् चैव भूत-सन्तापनस् तथा  ।  
महानाभो महाबाहुः कालनाभस् तथापरः  ॥ १,२१.३ ॥  
अभवन् दनु-पुत्राश् च द्विमूर्ध-शम्बरस् तथा  ।  
अयोमुखः शङ्कुशिराः कपिलः शङ्करस् तथा  ॥ १,२१.४ ॥  
एकचक्रो महाबाहुस् तारकश् च महाबलः  ।  
स्वर्भानुर् वृषपर्वा च पुलोमा च महाबलः  ॥ १,२१.५ ॥  
एते दनोः सुताः ख्याता विप्रचित्तिश् च वीर्यवान्  ॥ १,२१.६ ॥  
स्वर्भानोस् तु प्रभा कन्या शर्मिष्ठा वार्षपर्वणी  ।  
उपदानी हयशिराः प्रख्याता वर-कन्यकाः  ॥ १,२१.७ ॥  
वैश्वानर-सुते चोभे पुलोमा कालका तथा  ।  
उभे सुते महाभागे मारीचेस् तु परिग्रहः  ॥ १,२१.८ ॥  
ताभ्यां पुत्र-सहस्राणि षष्टिर् दानव-सत्तमाः  ।  
पौलोमाः कालकेयाश् च मारीच-तनयाः स्मृताः  ॥ १,२१.९ ॥  
ततोऽपरे महावीर्या दारुणास् त्व् अतिनिर्घृणाः  ।  
सिंहिकायाम् अथोत्पन्ना विप्रचित्तेः सुतास् तथा  ॥ १,२१.१० ॥  
त्र्यंशः शल्यश् च बलवान् नभश् चैव महाबलः  ।  
वातापी नमुचिश् चैव इल्वलः खसृमस् तथा  ॥ १,२१.११ ॥  
आन्धको नरकश् चैव कालनाभस् तथैव च  ।  
स्वर्भानुश् च महावीर्यो वक्त्रयोधी महासुरः  ॥ १,२१.१२ ॥  
एते वै दानवाः श्रेष्ठा दनु-वंश-विवर्धनाः  ।  
एतेषां पुत्र-पौत्राश् च शतशोऽथ सहस्रशः  ॥ १,२१.१३ ॥  
प्रह्लादस्य तु दैत्यस्य निवात-कवचाः कुले  ।  
समुत्पन्नाः सुमहता तपसा भावितात्मनः  ॥ १,२१.१४ ॥  
षट्-सुताः सुमहासत्त्वास् ताम्रायाः परिकीर्तिताः  ।  
शुकी श्येनी च भासी च सुग्रीवी शुचि-गृध्रका  ॥ १,२१.१५ ॥  
शुकी शुकान् अजनयद् उलूक-प्रत्युलूकिकान्  ।  
श्येनी श्येनांस् तथा भासी भासान् गृध्र्यांश् च गृध्र्य् अपि  ॥ १,२१.१६ ॥  
शुच्य् औदकान् पक्षि-गणान् सुग्रीवी तु व्यजायत  ।  
अश्वान् उष्ट्रान् गर्दभांश् च ताम्रा-वंशः प्रकीर्तितः  ॥ १,२१.१७ ॥  
विनतायास् तु द्वौ पुत्रौ विख्यातौ गरुडारुणौ  ।  
सुपर्णः पततां श्रेष्ठो दारुणः पन्नगाशनः  ॥ १,२१.१८ ॥  
सुरसायां सहस्रं तु सर्पाणाम् अमितौजसाम्  ।  
अनेक-शिरसां ब्रह्मन् खे-चराणां महात्मनाम्  ॥ १,२१.१९ ॥  
कान्द्रवेयास् तु बलिनः सहस्रम् अमितौजसः  ।  
सुपर्ण-वशगा ब्रह्मन् जज्ञिरे नैक-मस्तकाः  ॥ १,२१.२० ॥  
तेषां प्रधान-भूतास् तु शेष-वासुकि-तक्षकाः  ।  
शङ्ख-श्वेतो महापद्मः कम्बल-अश्वतरौ तथा  ॥ १,२१.२१ ॥  
एलापुत्रस् तथा नागः कर्कोटक-धनञ्जयौ  ।  
एते चान्ये च बहवो दन्दशूका विषोल्बणाः  ॥ १,२१.२२ ॥  
गणं क्रोध-वशं विद्धि तस्याः सर्वे च दंष्ट्रिणः  ।  
स्थलजाः पक्षिणोऽब्जाश् च दारुणाः पिशिताशनाः  ॥ १,२१.२३ ॥  
क्रोधात् तु पिशाचांश् च जनयामास महाबलान्  ।  
गास् तु वै जनयामास सुराभीर् महिषीस् तथा  ।  
इरा वृक्ष-लता-वल्लीस् तृण-जातीश् च सर्वशः  ॥ १,२१.२४ ॥  
खसा तु यक्ष-रक्षांसि मुनिर् अप्सरसस् तथा  ।  
अरिष्टा तु महा-सत्त्वान् गन्धर्वान् समजीजनत्  ॥ १,२१.२५ ॥  
एते कश्यप-दायादाः कीर्तिताः स्थाणु-जङ्गमाः  ।  
तेषां पुत्राश् च पौत्राश् च शतशोऽथ सहस्रशः  ॥ १,२१.२६ ॥  
एष मन्वन्तरे सर्गो ब्रह्मन् स्वारोचिषे स्मृतः  ॥ १,२१.२७ ॥  
वैवस्वते च महति वारुणे वितते क्रतौ  ।  
जुह्वानस्य ब्रह्मणो वै प्रजा-सर्ग इहोच्यते  ॥ १,२१.२८ ॥  
पूर्वं यत्र तु सप्तर्षीन् उत्पन्नान् सप्त-मानसान्  ।  
पुत्रत्वे कल्पयामास स्वयम् एव पितामहः  ।  
गन्धर्व-भोगी-देवानां दानवानां च सत्तम  ॥ १,२१.२९ ॥  
दितिर् विनष्ट-पुत्रा वै तोषयामास काश्यपम्  ।  
तया चाराधितः सम्यक् काश्यपस् तपतां परः  ॥ १,२१.३० ॥  
वरेण च्छन्दयामास सा च वव्रे ततो वरम्  ।  
पुत्रम् इन्द्र-वधार्थाय समर्थम् अमितौजसम्  ॥ १,२१.३१ ॥  
स च तस्यै वरं प्रादाद् भार्यायै मुनि-सत्तमः  ।  
दत्त्वा च वरम् अत्युग्रं कश्यपस् ताम् उवाच ह  ॥ १,२१.३२ ॥  
शक्रं पुत्रो निहन्ता ते यदि गर्भं शरच्-छतम्  ।  
समाहितातिप्रयता शौचिनी धारयिष्यसि  ॥ १,२१.३३ ॥  
इत्य् एवम् उक्त्वा तां देवीं सङ्गतः कश्यपो मुनिः  ।  
दधार सा च तं गर्भं सम्यक्-छोच-समन्विता  ॥ १,२१.३४ ॥  
गर्भम् आत्म-वधार्थाय ज्ञात्वा तं मघवान् अपि  ।  
शुश्रूषुस् ताम् अथागच्छद् विनयाद् अमराधिपः  ॥ १,२१.३५ ॥  
तस्याश् चैवान्तर-प्रेप्सुर् अतिष्ठत् पाक-शासनः  ।  
ऊने वर्ष-शते चास्या ददर्शान्तरम् आत्मना  ॥ १,२१.३६ ॥  
अकृत्वा पादयोः शौचं दितिः शयनम् आविशत्  ।  
निद्रां चाहारयामास तस्याः कुक्षिं प्रविश्य सः  ॥ १,२१.३७ ॥  
वज्र-पाणिर् महा-गर्भं चिच्छेदाथ स सप्तधा  ।  
सम्पीड्यमानो वज्रेण स रुरोदातिदारुणम्  ॥ १,२१.३८ ॥  
मा रोदीर् इति तं शक्रः पुनः पुनर् अभाषत  ।  
सोऽभवत् सप्तधा गर्भस् तम् इन्द्रः कुपितः पुनः  ॥ १,२१.३९ ॥  
एकैकं सप्तधा चक्रे वज्रेणारि-विदारिणा  ।  
मरुतो नाम देवास् ते बभूवुर् अतिवेगिनः  ॥ १,२१.४० ॥  
यद् उक्तं वै भगवता तेनैव मरुतोऽभवन्  ।  
देवा एकोनपञ्चाशत् सहाया वज्र-पाणिनः  ॥ १,२१.४१ ॥  
इति श्रीविष्णुपुराणे प्रथमेंऽश एकविंशोऽध्यायः (२१)  

***  

श्रीपराशर उवाच  
यदाभिषिक्तः स पृथुः पूर्वं राज्ये महर्षिभिः  ।  
ततः क्रमेण राज्यानि ददौ लोक-पितामहः  ॥ १,२२.१ ॥  
नक्षत्र-ग्रह-विप्राणां वीरुधां चाप्य् अशेषतः  ।  
सोमं राज्ये दधद् ब्रह्मा यज्ञानां तपसाम् अपि  ॥ १,२२.२ ॥  
राज्ञां वैश्रवणं राज्ये जलानां वरुणं तथा  ।  
आदित्यानां पतिं विष्णुं वसूनाम् अथ पावकम्  ॥ १,२२.३ ॥  
प्रजापतीनां दक्षं तु वासवं मरुताम् अपि  ।  
दैत्यानां दानवानां च प्रह्लादम् अधिपं ददौ  ॥ १,२२.४ ॥  
पितॄणां धर्म-राजानं यमं राज्येऽभ्यषेचयत्  ।  
ऐरावतं गजेन्द्राणाम् अशेषाणां पतिं ददौ  ॥ १,२२.५ ॥  
पतत्रिणां तु गरुडं देवानाम् अपि वासवम्  ।  
उच्चैःश्रवसम् अश्वानां वृषभं तु गवाम् अपि  ॥ १,२२.६ ॥  
मृगाणां चैव सर्वेषां राज्ये सिंहं ददौ प्रभुः  ।  
शेषं तु दन्दशूकानाम् अकरोत् पतिम् अव्ययः  ॥ १,२२.७ ॥  
हिमालयं स्थावराणां मुनीनां कपिलं मुनिम्  ।  
नखिनां दंष्ट्रिणां चैव मृगाणां व्याघ्रम् ईश्वरम्  ॥ १,२२.८ ॥  
वनस्पतीनां राजानं प्लक्षम् एवाभ्यषेचयत्  ।  
एवम् एवान्य-जातीनां प्राधान्येनाकरोत् प्रभून्  ॥ १,२२.९ ॥  
एवं विभज्य राज्यानि दिशां पालान् अनन्तरम्  ।  
प्रजापति-पतिर् ब्रह्मा स्थापयामास सर्वतः  ॥ १,२२.१० ॥  
पूर्वस्यां दिशि राजानं वैराजस्य प्रजापतेः  ।  
दिशा-पालं सुधन्वानं सुतं वै सोऽभ्यषेचयत्  ॥ १,२२.११ ॥  
दक्षिणस्यां दिशि तथा कर्दमस्य प्रजापतेः  ।  
पुत्रं शङ्ख-पदं नाम राजानं सोऽभ्यषेचयत्  ॥ १,२२.१२ ॥  
पश्चिमस्यां दिशि तथा रजसः पुत्रम् अच्युतम्  ।  
केतुमन्तं महात्मानं राजानं सोऽभ्यषेचयत्  ॥ १,२२.१३ ॥  
तथा हिरण्य-रोमाणं पर्जन्यस्य प्रजापतेः  ।  
उदीच्यां दिशि दुर्धर्षं राजानम् अभ्यषेचयत्  ॥ १,२२.१४ ॥  
तैर् इयं पृथिवी सर्वा सप्त-द्वीपा स-पत्तना  ।  
यथा-प्रदेशम् अद्यापि धर्मतः परिपाल्यते  ॥ १,२२.१५ ॥  
एते सर्वे प्रवृत्तस्य स्थितौ विष्णोर् महात्मनः  ।  
विभूति-भूता राजानो ये चान्ये मुनि-सत्तम  ॥ १,२२.१६ ॥  
ये भविष्यन्ति ये भूताः सर्वे भूतेश्वरा द्विज  ।  
ते सर्वे सर्व-भूतस्य विष्णोर् अंशा द्विजोत्तम  ॥ १,२२.१७ ॥  
ये तु देवाधिपतयो ये च दैत्याधिपास् तथा  ।  
दानवानां च ये नाथा ये नाथाः पिशिताशिनाम्  ॥ १,२२.१८ ॥  
पशूनां ये च पतयः पतयो ये च पक्षिणाम्  ।  
मनुष्याणां च सर्पाणां नागानाम् अधिपश् च ये  ॥ १,२२.१९ ॥  
वृक्षाणां पर्वतानां च ग्रहाणां चापि येऽधिपाः  ।  
अतीता वर्तमानाश् च ये भविष्यन्ति चापरे  ।  
ते सर्वे सर्व-भूतस्य विष्णोर् अंश-समुद्भवाः  ॥ १,२२.२० ॥  
न हि पालन-सामर्थ्यम् ऋते सर्वेश्वरं हरिम्  ।  
स्थितं स्थितौ महा-प्राज्ञ भवत्य् अन्यस्य कस्यचित्  ॥ १,२२.२१ ॥  
सृजत्य् एष जगत् सृष्टौ स्थितौ पाति सनातनः  ।  
हन्ति चैवान्तकत्वेन रजः-सत्त्वादि-संश्रयः  ॥ १,२२.२२ ॥  
चतुर्-विभागः संसृष्टौ चतुर्धा संस्थितः स्थितौ  ।  
प्रलयं च करोत्य् अन्ते चतुर्-भेदो जनार्दनः  ॥ १,२२.२३ ॥  
एकेनांशेन ब्रह्मा सौ भवत्य् अव्यक्त-मूर्तिमान्  ।  
मरीचि-मिश्राः पतयः प्रजानां चान्य-भागशः  ॥ १,२२.२४ ॥  
कालस् तृतीयस् तस्यांशः सर्व-भूतानि चापरः  ।  
इत्थं चतुर्धा संसृष्टौ वर्ततेऽसौ रजो-गुणः  ॥ १,२२.२५ ॥  
एकांशेनास्थितो विष्णुः करोति प्रतिपालनम्  ।  
मन्वादि-रूपश् चान्येन काल-रूपोऽपरेण च  ॥ १,२२.२६ ॥  
सर्व-भूतेषु चान्येन संस्थितः कुरुते स्थितिम्  ।  
सत्त्वं गुणं समाश्रित्य जगतः पुरुषोत्तमः  ॥ १,२२.२७ ॥  
आश्रित्य तमसो वृत्तिम् अन्त-काले तथा पुनः  ।  
रुद्र-स्वरूपो भगवान् एकांशेन भवत्य् अजः  ॥ १,२२.२८ ॥  
अग्न्य्-अन्तकादि-रूपेण भागेनान्येन वर्तते  ।  
काल-स्वरूपो भागो यः सर्व-भूतानि चापरः  ॥ १,२२.२९ ॥  
विनाशं कुर्वतस् तस्य चतुर्धैवं महात्मनः  ।  
विभाग-कल्पना ब्रह्मन् कथ्यते सार्व-कालिकी  ॥ १,२२.३० ॥  
ब्रह्मा दक्षादयः कालस् तथैवाखिल-जन्तवः  ।  
विभूतयो हरेर् एता जगतः सृष्टि-हेतवः  ॥ १,२२.३१ ॥  
विष्णुर् मन्वादयः कालः सर्व-भूतानि च द्विज  ।  
स्थितेर् निमित्त-भूतस्य विष्णोर् एता विभूतयः  ॥ १,२२.३२ ॥  
रुद्रः कालान्तकाद्याश् च समस्ताश् चैव जन्तवः  ।  
चतुर्धा प्रलयायैता जनार्दन-विभूतयः  ॥ १,२२.३३ ॥  
जगद्-आदौ तथा मध्ये सृष्टिर् आ-प्रलयाद् द्विज  ।  
धात्रा मरीचि-मिश्रैश् च क्रियते जन्तुभिस् तथा  ॥ १,२२.३४ ॥  
ब्रह्मा सृजत्य् आदि-काले मरीचि-प्रमुखास् ततः  ।  
उत्पादयन्त्य् अपत्यानि जन्तवश् च प्रति-क्षणम्  ॥ १,२२.३५ ॥  
कालेन न विना ब्रह्मा सृष्टि-निष्पादको द्विज  ।  
न प्रजापतयः सर्वे न चैवाखिल-जन्तवः  ॥ १,२२.३६ ॥  
एवम् एव विभागोऽयं स्थिताव् अप्य् उपदिश्यते  ।  
चतुर्धा तस्य देवस्य मैत्रेय प्रलये तथा  ॥ १,२२.३७ ॥  
यत् किञ्चित् सृज्यते येन सत्त्व-जातेन वै द्विज  ।  
तस्य सृज्यस्य सम्भूतो तत् सर्वं वै हरेस् तनुः  ॥ १,२२.३८ ॥  
हन्ति यावच् च यत् किञ्चित् सत्त्वं स्थावर-जङ्गमम्  ।  
जनार्दनस्य तद् रौद्रं मैत्रेयान्त-करं वपुः  ॥ १,२२.३९ ॥  
एवम् एष जगत्-स्रष्टा जगत्-पाता तथा जगत्  ।  
जगद्-भक्षयिता देवः समस्तस्य जनार्दनः  ॥ १,२२.४० ॥  
सृष्टि-स्थित्य्-अन्त-कालेषु त्रिधैवं सम्प्रवर्तते  ।  
गुण-प्रवृत्त्या परमं पदं तस्यागुणं महत्  ॥ १,२२.४१ ॥  
तच् च ज्ञान-मयं व्यापि स्वासंवेद्यम् अनौपमम्  ।  
चतुष्-प्रकारं तद् अपि स्वरूपं परमात्मनः  ॥ १,२२.४२ ॥  

श्रीमैत्रेय उवाच  
चतुः-प्रकारतां तस्य ब्रह्म-भूतस्य हे मुने  ।  
ममाचक्ष्व यथान्यायं यद् उक्तं परमं पदम्  ॥ १,२२.४३ ॥  

श्रीपराशर उवाच  
मैत्रेय कारणं प्रोक्तं साधनं सर्व-वस्तुषु  ।  
साध्यं च वस्त्व् अभिमतं यत् साधयितुम् आत्मनः  ॥ १,२२.४४ ॥  
योगिनो मुक्ति-कामस्य प्राणायामादि-साधनम्  ।  
साध्यं च परमं ब्रह्म पुनर् नावर्तते यतः  ॥ १,२२.४५ ॥  
साधनालम्बनं ज्ञानं मुक्तये योगिनां हि यत्  ।  
स भेदः प्रथमस् तस्य ब्रह्म-भूतस्य वै मुने  ॥ १,२२.४६ ॥  
युञ्जतः क्लेश-मुक्त्यर्थं साध्यं यद् ब्रह्म योगिनः  ।  
तद्-आलम्बन-विज्ञानं द्वितीयोऽंशो महामुने  ॥ १,२२.४७ ॥  
उभयोस् त्व् अविभागेन साध्य-साधनयोर् हि यत्  ।  
विज्ञानम् अद्वैत-मयं तद्-भागोऽन्यो मयोदितः  ॥ १,२२.४८ ॥  
ज्ञान-त्रयस्य वै तस्य विशेषो यो महामुने  ।  
तन्-निराकरण-द्वारा दर्शितात्म-स्वरूपवत्  ॥ १,२२.४९ ॥  
निर्-व्यापारम् अनाख्येयं व्याप्ति-मात्रम् अनूपमम्  ।  
आत्म-सम्बोध-विषयं सत्ता-मात्रम् अलक्षणम्  ॥ १,२२.५० ॥  
प्रशान्तम् अभयं शुद्धं दुर्विभाव्यम् असंश्रयम्  ।  
विष्णोर् ज्ञान-मयस्योक्तं तज्-ज्ञानं ब्रह्म-संज्ञितम्  ॥ १,२२.५१ ॥  
तत्र ज्ञान-निरोधेन योगिनो यान्ति ये लयम्  ।  
संसार-कर्षणोप्तौ ते यान्ति निर्-बीजतां द्विजा  ॥ १,२२.५२ ॥  
एवं-प्रकारम् अमलं नित्यं व्यापकम् अक्षयम्  ।  
समस्त-हेय-रहितं विष्ण्वाख्यं परमं पदम्  ॥ १,२२.५३ ॥  
तद् ब्रह्म परमं योगी यतो नावर्तते पुनः  ।  
श्रयत्य् अपुण्योपरमे क्षीण-क्लेशेऽतिनिर्मले  ॥ १,२२.५४ ॥  
द्वे रूपे ब्रह्मणस् तस्य मूर्तं चामूर्तम् एव च  ।  
क्षराक्षर-स्वरूपे ते सर्व-भूतेष्व् अवस्थिते  ॥ १,२२.५५ ॥  
अक्षरं तत् परं ब्रह्म क्षरं सर्वम् इदं जगत्  ।  
एक-देश-स्थितस्याग्नेर् ज्योत्स्ना विस्तारिणी यथा  ।  
परस्य ब्रह्मणः शक्तिस् तथेदम् अखिलं जगत्  ॥ १,२२.५६ ॥  
तत्राप्य् आसन्न-दूरत्वाद् बहुत्व-स्वल्पतामयः  ।  
ज्योत्स्ना-भेदोऽस्ति तच्-छक्तेस् तद्वन् मैत्रेय विद्यते  ॥ १,२२.५७ ॥  
ब्रह्म-विष्णु-शिवा ब्रह्मन् प्रधाना ब्रह्म-शक्तयः  ।  
ततश् च देवा मैत्रेय न्यूना दक्षादयस् ततः  ॥ १,२२.५८ ॥  
ततो मनुष्याः पशवो मृग-पक्षि-सरीसृपाः  ।  
न्यूना-न्यून-तराश् चैव वृक्ष-गुल्मादयस् तथा  ॥ १,२२.५९ ॥  
तद् एतद् अक्षरं नित्यं जगन् मुनि-वराखिलम्  ।  
आविर्भाव-तिरोभाव-जन्म-नाश-विकल्पवत्  ॥ १,२२.६० ॥  
सर्व-शक्ति-मयो विष्णुः स्वरूपं ब्रह्मणः परम्  ।  
मूर्तं यद् योगिभिः पूर्वं योगारम्भेषु चिन्त्यते  ॥ १,२२.६१ ॥  
सालम्बनो महा-योगः स-बीजो यत्र संस्थितः  ।  
मनस्य् अव्याहते सम्यग् युञ्जतां जायते मुने  ॥ १,२२.६२ ॥  
स परः पर-शक्तीनां ब्रह्मणः समनन्तरम्  ।  
मूर्तं ब्रह्म महाभाग सर्व-ब्रह्म-मयो हरिः  ॥ १,२२.६३ ॥  
यत्र सर्वम् इदं प्रोतम् ओतं चैवाखिलं जगत्  ।  
ततो जगज् जगत्य् अस्मिन् स जगच् चाखिलं मुने  ॥ १,२२.६४ ॥  
क्षराक्षर-मयो विष्णुर् बिभर्त्य् अखिलम् ईश्वरः  ।  
पुरुष-अव्याकृत-मयं भूषणास्त्र-स्वरूपवत्  ॥ १,२२.६५ ॥  

श्रीमैत्रेय उवाच  
भूषणास्त्र-स्वरूप-स्थं यच् चैतद् अखिलं जगत्  ।  
बिभर्ति भगवन् विष्णुस् तन् ममाख्यातुम् अर्हसि  ॥ १,२२.६६ ॥  

श्रीपराशर उवाच  
नमस्कृत्वाप्रमेयाय विष्णवे प्रभविष्णवे  ।  
कथयामि यथाख्यातं वसिष्ठेन ममाभवत्  ॥ १,२२.६७ ॥  
आत्मानम् अस्य जगतो निर्लेपम् अगुणामलम्  ।  
बिभर्ति कौस्तुभ-मणि-स्वरूपं भगवान् हरिः  ॥ १,२२.६८ ॥  
श्रीवत्स-संस्थान-धरम् अनन्तेन समाश्रितम्  ।  
प्रधानं बुद्धिर् अप्य् आस्ते गदा-रूपेण माधवे  ॥ १,२२.६९ ॥  
भूतादिम् इन्द्रियादिं च द्विधाहङ्कारम् ईश्वरः  ।  
बिभर्ति शङ्ख-रूपेण शार्ङ्ग-रूपेण च स्थितम्  ॥ १,२२.७० ॥  
चलत्-स्वरूपम् अत्यन्तं जवेनान्तरितानिलम्  ।  
चक्र-स्वरूपं च मनो धत्ते विष्णु-करे स्थितम्  ॥ १,२२.७१ ॥  
पञ्च-रूपा तु या माला वैजयन्ती गदाभृतः  ।  
सा भूत-हेतु-संघाता भूत-माला च वै द्विज  ॥ १,२२.७२ ॥  
यानीन्द्रियाण्य् अशेषाणि बुद्धि-कर्मात्मकानि वै  ।  
शर-रूपाण्य् अशेषाणि तानि धत्ते जनार्दनः  ॥ १,२२.७३ ॥  
बिभर्ति यच् चासि-रत्नम् अच्युतोऽत्यन्त-निर्मलम्  ।  
विद्या-मयं तु तज्-ज्ञानम् अविद्या-कोश-संस्थितम्  ॥ १,२२.७४ ॥  
इत्थं पुमान् प्रधानं च बुद्ध्याहङ्कारम् एव च  ।  
भूतानि च हृषीकेशे मनः सर्वेन्द्रियाणि च  ।  
विद्याविद्ये च मैत्रेय सर्वम् एतत् समाश्रितम्  ॥ १,२२.७५ ॥  
अस्त्र-भूषण-संस्थान-स्वरूपं रूप-वर्जितः  ।  
बिभर्ति माया-रूपोऽसौ श्रेयसे प्राणिनां हरिः  ॥ १,२२.७६ ॥  
स-विकारं प्रधानं च पुमांश् चैवाखिलं जगत्  ।  
बिभर्ति पुण्डरीकाक्षस् तद् एवं परमेश्वरः  ॥ १,२२.७७ ॥  
या विद्या या तथाविद्या यत् सद् यच् चासद् अव्ययम्  ।  
तत् सर्वं सर्व-भूतेशे मैत्रेय मधुसूदने  ॥ १,२२. ৭৮ ॥  
कला-काष्ठा-निमेषादि-दिनर्त्व्-अयन-हायनैः  ।  
काल-स्वरूपो भगवान् अपापो हरिर् अव्ययः  ॥ १,२२.७९ ॥  
भूर्-लोकोऽथ भुवर्-लोकः स्वर्-लोको मुनि-सत्तम  ।  
महर्-जनस्-तपः-सत्यं सप्त लोका इमे विभुः  ॥ १,२२.८० ॥  
लोकात्म-मूर्तिः सर्वेषां पूर्वेषाम् अपि पूर्वजः  ।  
आधारः सर्व-विद्यानां स्वयम् एव हरिः स्थितः  ॥ १,२२.८१ ॥  
देव-मानुष-पश्वादि-स्वरूपैर् बहुभिः स्थितः  ।  
ततः सर्वेश्वरोऽनन्तो भूत-मूर्तिर् अमूर्तिमान्  ॥ १,२२.८२ ॥  
ऋचो यजूंषि सामानि तथैवाथर्वणानि वै  ।  
इतिहासोपवेदाश् च वेदान्तेषु तथोक्तयः  ॥ १,२२.८३ ॥  
वेदाङ्गानि समस्तानि मन्वादि-गदितानि च  ।  
शास्त्राण्य् अशेषाण्य् आख्यानान्य् अनुवाकाश् च ये क्वचित्  ॥ १,२२.८४ ॥  
काव्यालापाश् च ये केचिद् गीतकान्य् अखिलानि च  ।  
शब्द-मूर्ति-धरस्यैतद् वपुर् विष्णोर् महात्मनः  ॥ १,२२.८५ ॥  
यानि मूर्तान्य् अमूर्तानि यान्य् अत्रान्यत्र वा क्वचित्  ।  
सन्ति वै वस्तु-जातानि तानि सर्वाणि तद्-वपुः  ॥ १,२२.८६ ॥  
अहं हरिः सर्वम् इदं जनार्दनो नान्यत् ततः कारण-कार्य-जातम्  ।  
ईदृङ्-मनो यस्य न तस्य भूयो भवोद्भावा द्वन्द्व-गदा भवन्ति  ॥ १,२२.८७ ॥  
इत्य् एष तेऽंशः प्रथमः पुराणस्यास्य वै द्विज  ।  
यथावत् कथितो यस्मिन् धृते पापैः प्रमुच्यते  ॥ १,२२.८८ ॥  
कार्त्तिक्यां पुष्कर-स्नाने द्वादशाब्देन यत् फलम्  ।  
तद् अस्य श्रवणात् सर्वं मैत्रेयाप्नोति मानवः  ॥ १,२२.८९ ॥  
देवर्षि-पितृ-गन्धर्व-यक्षादीनां च सम्भवम्  ।  
भवन्ति शृण्वतः पुंसो देवाद्या वरदा मुने  ॥ १,२२.९० ॥  
इति श्रीविष्णुमहापुराणे प्रथमेऽंशे द्वाविंशोऽध्यायः  
इति श्रीपराशरमुनिविरचिते श्रीविष्णुपरत्वनिर्णायके श्रीमति विष्णुमहापुराणे प्रथमांशः समाप्तः  ।  

```markdown  
अथ श्रीविष्णुमहापुराणे विष्णुचित्त्यात्म-प्रकाशाख्य-श्रीधरीय-व्याख्याद्वयोपेते द्वितीयोंशः प्रारभ्यते  
श्रीमते रामानुजाय नमः  

मैत्रेय उवाच  
भगवन् सम्यग् आख्यातं ममैतद् अखिलं त्वया  ।  
जगतः सर्ग-सम्बन्धि यत् पृष्टोऽसि गुरो मया  ॥ २,१.१ ॥  
योऽयम् अंशो जगत्-सृष्टि-सम्बन्धो गदितस् त्वया  ।  
तत्राहं श्रोतुम् इच्छामि भूयोऽपि मुनि-सत्तम  ॥ २,१.२ ॥  
प्रियव्रतोत्तानपादौ सुतौ स्वायम्भुवस्य यौ  ।  
तयोर् उत्तानपादस्य ध्रुवः पुत्रस् त्वयोदितः  ॥ २,१.३ ॥  
प्रियव्रतस्य नैवोक्ता भवता द्विज सन्ततिः  ।  
ताम् अहं श्रोतुम् इच्छामि प्रसन्नो वक्तुम् अर्हसि  ॥ २,१.४ ॥  

श्रीपराशर उवाच  
कर्दमस्यात्मजां कन्याम् उपयेमे प्रियव्रतः  ।  
सम्राट्-कुक्षी च तत्-कन्ये दश-पुत्रस् तथापरे  ॥ २,१.५ ॥  
महा-प्रज्ञा महा-वीर्या विनीता दयिताः पितुः  ।  
प्रियव्रत-सुताः ख्यातास् तेषां नामानि मे शृणु  ॥ २,१.६ ॥  
आग्नीध्रश् चाग्निबाहुश् च वपुष्मान् द्युतिमांस् तथा  ।  
मेधा मेधातिथिर् भव्यः सवनः पुत्र एव च  ॥ २,१.७ ॥  
ज्योतिष्मान् दशमस् तेषां सत्य-नामा सुतोऽभवत्  ।  
प्रियव्रतस्य पुत्रास् ते प्रख्याता बल-वीर्यतः  ॥ २,१.८ ॥  
मेधाग्निबाहु-पुत्रास् तु त्रयो योग-परायणाः  ।  
जाति-स्मारा महाभागा न राज्याय मनो दधुः  ॥ २,१.९ ॥  
निर्मलाः सर्व-कालन्तु समस्तार्थेषु वै मुने  ।  
चक्रुः क्रियां यथा-न्यायम् अफलाकाङ्क्षिणो हि ते  ॥ २,१.१० ॥  
प्रियव्रतो ददौ तेषां सप्तानां मुनि-सत्तम  ।  
सप्त-द्वीपानि मैत्रेय विभज्य सुमहात्मनाम्  ॥ २,१.११ ॥  
जम्बू-द्वीपे महाभाग सोऽग्नीध्राय ददौ पिता  ।  
मेधातिथेस् तथा प्रादात् प्लक्ष-द्वीपं तथापरम्  ॥ २,१.१२ ॥  
शाल्मले च वपुष्मन्तं नरेन्द्रम् अभिषिक्तवान्  ।  
ज्योतिष्मन्तं कुश-द्वीपे राजानं कृतवान् प्रभुः  ॥ २,१.१३ ॥  
द्युतिमन्तं च राजानं क्रौञ्च-द्वीपे समादिशत्  ।  
शाक-द्वीपेश्वरं चापि भव्यं चक्रे प्रियव्रतः  ॥ २,१.१४ ॥  
पुष्कराधिपतिं चक्रे सवनं चापि स प्रभुः  ।  
जम्बू-द्वीपेश्वरो यस् तु आग्नीध्रो मुनि-सत्तम  ॥ २,१.१५ ॥  
तस्य पुत्रा बभूवुस् ते प्रजापति-समा नव  ।  
नाभिः किम्पुरुषश् चैव हरि-वर्ष इलावृतः  ॥ २,१.१६ ॥  
रम्यो हिरण्वान् षष्ठश् च कुरु-भद्राश्व एव च  ।  
केतुमालस् तथैवान्यः साधु-चेष्टोऽभवन् नृपः  ॥ २,१.१७ ॥  
जम्बू-द्वीप-विभागांश् च तेषां विप्र निशामय  ।  
पित्रा दत्तं हिमाह्वं तु वर्षं नाभेस् तु दक्षिणम्  ॥ २,१.१८ ॥  
हेमकूटं तथा वर्षं ददौ किम्पुरुषाय सः  ।  
तृतीयं नैषधं वर्षं हरि-वर्षाय दत्तवान्  ॥ २,१.१९ ॥  
इलावृताय प्रददौ मेरुर् यत्र तु मध्यमः  ।  
नीलाचलाश्रितं वर्षं रम्याय प्रददौ पिता  ॥ २,१.२० ॥  
श्वेतं यद् उत्तरं तस्मात् पित्रा दत्तं हिरण्वते  ॥ २,१.२१ ॥  
यद् उत्तरं शृङ्गवतो वर्षं तत् कुरवे ददौ  ।  
मेरोः पूर्वेण यद् वर्षं भद्राश्वाय प्रदत्तवान्  ॥ २,१.२२ ॥  
गन्धमादन-वर्षं तु केतुमालाय दत्तवान्  ।  
इत्य् एतानि ददौ तेभ्यः पुत्रेभ्यः स नरेश्वरः  ॥ २,१.२३ ॥  
वर्षेष्व् एतेषु तान् पुत्रान् अभिषिच्य स भूमिपः  ।  
शालग्रामं महा-पुण्यं मैत्रेय तपसे ययौ  ॥ २,१.२४ ॥  
यानि किम्पुरुषादीनि वर्षाण्य् अष्टौ महामुने  ।  
तेषां स्वाभाविकी सिद्धिः सुख-प्राया ह्य् अयत्नतः  ॥ २,१.२५ ॥  
विपर्ययो न तेष्व् अस्ति जरा-मृत्यु-भयं न च  ।  
धर्माधर्मौ न तेष्व् आस्तां नोत्तमाधम-मध्यमाः  ॥ २,१.२६ ॥  
न तेष्व् अस्ति युगवस्था क्षेत्रेष्व् अष्टसु सर्वदा  ।  
हिमाह्वयं तु वै वर्षं नाभेर् आसीन् महात्मनः  ।  
तस्यर्षभोऽभवत् पुत्रो मेरु-देव्यां महा-द्युतिः  ॥ २,१.२७ ॥  
ऋषभाद् भरतो जज्ञे ज्येष्ठः पुत्र-शतस्य सः  ।  
कृत्वा राज्यं स्व-धर्मेण तथैष्ट्वा विविधाम् मखान्  ॥ २,१.२८ ॥  
अभिषिच्य सुतं वीरं भरतं पृथिवी-पतिः  ।  
तपसे स महाभागः पुलहस्याश्रमं ययौ  ॥ २,१.२९ ॥  
वानप्रस्थ-विधानेन तत्रापि कृत-निश्चयः  ।  
तपस् तेपे यथा-न्यायम् इयाज स महीपतिः  ॥ २,१.३० ॥  
तपसा कर्षितोऽत्यर्थं कृशो धमनि-सन्ततः  ।  
नग्नो वीटां मुखे कृत्वा वीराध्वानं ततो गतः  ॥ २,१.३१ ॥  
ततश् च भारतं वर्षम् एतल् लोकेषु गीयते  ।  
भरताय यतः पित्रा दत्तं प्रातिष्ठता वनम्  ॥ २,१.३२ ॥  
सुमतिर् भरतस्याभूत् पुत्रः परम-धार्मिकः  ।  
कृत्वा सम्यग् ददौ तस्मै राज्यम् इष्ट-मखः पिता  ॥ २,१.३३ ॥  
पुत्र-सङ्क्रामित-श्रीस् तु भरतः स महीपतिः  ।  
योगाभ्यास-रतः प्राणान् सालग्रामेऽत्यजन् मुने  ॥ २,१.३४ ॥  
अजायत च विप्रोऽसौ योगीनां प्रवरे कुले  ।  
मैत्रेय तस्य चरितं कथयिष्यामि ते पुनः  ॥ २,१.३५ ॥  
सुमतसे तेजसस् तस्माद् इन्द्रद्युम्नो व्यजायत  ।  
परमेष्ठी ततस् तस्मात् प्रतिहारस् तदन्वयः  ॥ २,१.३६ ॥  
प्रतिहर्तेति विख्यात उत्पन्नस् तस्य चात्मजः  ।  
भवस् तस्माद् अथोद्गीथः प्रस्तावस् तत्-सुतो विभुः  ॥ २,१.३७ ॥  
पृथुस् ततस् ततो नक्तो नक्तस्यापि गयः सुतः  ।  
नरो गयस्य तनयस् तत्-पुत्रोऽभूद् विराट् ततः  ॥ २,१.३८ ॥  
तस्य पुत्रो महा-वीर्यो धीमांस् तस्माद् अजायत  ।  
महान्तस् तत्-सुतश् चाभून् मनस्युस् तस्य चात्मजः  ॥ २,१.३९ ॥  
त्वष्टा त्वष्टुश् च विरजो रजस् तस्याप्य् अभूत् सुतः  ।  
शतजिद्-रजसस् तस्य जज्ञे पुत्र-शतं मुने  ॥ २,१.४० ॥  
विष्वग्-ज्योति-प्रधानास् ते यैर् इमा वर्धिताः प्रजाः  ।  
तैर् इदं भारतं वर्षं नव-भेदम् अलङ्कृतम्  ॥ २,१.४१ ॥  
तेषां वंश-प्रसूतैश् च भुक्तेयं भारती पुरा  ।  
कृत-त्रेतादि-सर्गेण युग-आख्याम् एक-सप्ततिम्  ॥ २,१.४२ ॥  
एष स्वायम्भुवः सर्गो येनेदं पूरितं जगत्  ।  
वाराहे तु मुने कल्पे पूर्व-मन्वन्तराधिपः  ॥ २,१.४३ ॥  
इति श्रीविष्णुपुराणे द्वितीयेऽंशे प्रथमोऽध्यायः (१)  

***  

श्रीमैत्रेय उवाच  
कथितो भवता ब्रह्मन् सर्गः स्वायम्भुवश् च मे  ।  
श्रोतुम् इच्छाम्य् अहं त्वत्तः सकलं मण्डलं भुवः  ॥ २,२.१ ॥  
यावन्तः सागर-द्वीपास् तथा वर्षाणि पर्वताः  ।  
वनानि सरितः पुर्यो देवादीनां तथा मुने  ॥ २,२.२ ॥  
यत्-प्रमाणम् इदं सर्वं यद्-आधारं यद्-आत्मकम्  ।  
संस्थानम् अस्य च मुने यथावद् वक्तुम् अर्हसि  ॥ २,२.३ ॥  

श्रीपराशर उवाच  
मैत्रेय श्रूयताम् एतत् सङ्क्षेपाद् गदतो मम  ।  
नास्य वर्ष-शतेनापि वक्तुं शक्यो हि विस्तरः  ॥ २,२.४ ॥  
जम्बू-प्लक्षाह्वयौ द्वीपौ शाल्मलिश् चापरो द्विज  ।  
कुशः क्रौञ्चस् तथा शाकः पुष्करश् चैव सप्तमः  ॥ २,२.५ ॥  
एते द्वीपाः समुद्रैस् तु सप्त सप्तभिर् आवृताः  ।  
लवणेक्षु-सुरा-सर्पिर्-दधि-दुग्ध-जलैः समम्  ॥ २,२.६ ॥  
प्रविष्टः षोडशाधस्ताद् द्वात्रिंशन् मूर्ध्नि विस्तृतः  ।  
मूले षोडश-साहस्रो विस्तारस् तस्य सर्वशः  ॥ २,२.९ ॥  
भू-पद्मस्यास्य शैलोऽसौ कर्णिकाकार-संस्थितः  ॥ २,२.१० ॥  
हिमावान् हेमकूटश् च निषधश् चास्य दक्षिणे  ।  
नीलः श्वेतश् च शृङ्गी च उत्तरे वर्ष-पर्वताः  ॥ २,२.११ ॥  
लक्ष-प्रमाणौ द्वौ मध्यौ दश-हीनास् तथापरे  ।  
सहस्र-द्वितयोच्छ्रायास् तावद् विस्तारिणश् च ते  ॥ २,२.१२ ॥  
भारतं प्रथमं वर्षं ततः किम्पुरुषं स्मृतम्  ।  
हरि-वर्षं तथैवान्यन् मेरोर् दक्षिणतो द्विज  ॥ २,२.१३ ॥  
रम्यकं चोत्तरं वर्षं तस्यैवानु हिरण्मयम्  ।  
उत्तराः कुरवश् चैव यथा वै भारतं तथा  ॥ २,२.१४ ॥  
नव-साहस्रम् एकैकम् एतेषां द्विज-सत्तम  ।  
इलावृतं च तन्-मध्ये सौवर्णो मेरुर् उच्छ्रितः  ॥ २,२.१५ ॥  
मेरोश् चतुर्दिशं तत् तु नव-साहस्र-विस्तृतम्  ।  
इलावृतं महाभाग चत्वारश् चात्र पर्वताः  ॥ २,२.१६ ॥  
विष्कम्भारचिता मेरोर् योजनायुतम् उच्छ्रिताः  ।  
नवैः सरोभिश् च समं दिक्ष्व् एते केशवाचलाः  ॥ २,२.१७ ॥  
पूर्वेण मन्दरो नाम दक्षिणे गन्धमादनः  ।  
विपुलः पश्चिमे पार्श्वे सुपार्श्वश् चोत्तरः स्मृतः  ॥ २,२.१८ ॥  
कदम्बस् तेषु जम्बूश् च पिप्पलो वट एव च  ।  
एकादश-शतायामाः पादपा गिरि-केतवः  ॥ २,२.१९ ॥  
जम्बू-द्वीपस्य सा जम्बूस् नाम-हेतुर् महामुने  ।  
महा-गज-प्रमाणानि जम्ब्वास् तस्याः फलानि वै  ।  
पतन्ति भू-भृतः पृष्ठे शीर्यमाणानि सर्वतः  ॥ २,२.२० ॥  
रसेन तेषां प्रख्याता तत्र जाम्बूनदीति वै  ।  
सरित् प्रवर्तते चापि पीयते तन्-निवासिभिः  ॥ २,२.२१ ॥  
न स्वेदो न च दौर्गन्ध्यं न जरा नेन्द्रिय-क्षयः  ।  
तत्-पानात् स्वच्छ-मनसां जनानां तत्र जायते  ॥ २,२.२२ ॥  
तीर-मृत् तद्-रसं प्राप्य सुख-वायु-विशोषिता  ।  
जाम्बूनदाख्यं भवति सुवर्णं सिद्ध-भूषणम्  ॥ २,२.२३ ॥  
भद्राश्वं पूर्वतो मेरोः केतुमालं च पश्चिमे  ।  
वर्षे द्वे तु मुनि-श्रेष्ठ तयोर् मध्यम् इलावृतम्  ॥ २,२.२४ ॥  
वनं चैत्ररथं पूर्वे दक्षिणे गन्धमादनम्  ।  
वैभ्राजं पश्चिमे तद्वद् उत्तरे नन्दनं स्मृतम्  ॥ २,२.२५ ॥  
अरुणोदं महाभद्रम् असितोदं स-मानसम्  ।  
सरां स्येतानि चत्वारि देव-भोग्यानि सर्वदा  ॥ २,२.२६ ॥  
शीताम्भश् च कुमुदश् च कुररी माल्यवांस् तथा  ।  
वैकङ्क-प्रमुखा मेरोः पूर्वतः केसराचलाः  ॥ २,२.२७ ॥  
त्रिकूटः शिशिरश् चैव पतङ्गो रुचकस् तथा  ।  
निषदाद्या दक्षिणतस् तस्य केसर-पर्वताः  ॥ २,२.२८ ॥  
शिखि-वासाः स-वैडूर्यः कपिलो गन्धमादनः  ।  
जारुधि-प्रमुखास् तद्वत् पश्चिमे केसराचलाः  ॥ २,२.२९ ॥  
मेरोर् अनन्तराङ्गेषु जठरादिष्व् अवस्थिताः  ।  
शङ्खकूटोऽथ ऋषभो हंसो नागस् तथा परः  ।  
कालञ्जनाद्याश् च तथा उत्तरे केसराचलाः  ॥ २,२.३० ॥  
चतुर्दश-सहस्राणि योजनानां महा-पुरी  ।  
मेरोर् उपरि मैत्रेय ब्रह्मणः प्रथिता दिवि  ॥ २,२.३१ ॥  
तस्याः समन्ततश् चाष्टौ दिशासु विदिशासु च  ।  
इन्द्रादि-लोक-पालानां प्रख्याताः प्रवराः पुरः  ॥ २,२.३२ ॥  
विष्णु-पाद-विनिष्क्रान्ता प्लावयित्वेन्दु-मण्डलम्  ।  
समन्ताद् ब्रह्मणः पुर्यां गङ्गा पतति वै दिवः  ॥ २,२.३३ ॥  
सा तत्र पतिता दिक्षु चतुर्धा प्रतिपद्यते  ।  
सीता चालकानन्दा च चक्षुर् भद्रा च वै क्रमात्  ॥ २,२.३४ ॥  
पूर्वेण शैलाच् छैलां तु यात्य् अन्तरीक्षगा  ।  
ततश् च पूर्व-वर्षेण भद्राश्वेनैति सार्णवम्  ॥ २,२.३५ ॥  
तथैवालकनन्दापि दक्षिणेनैत्य भारतम्  ।  
प्रयाति सागरं भूत्वा सप्त-भेदा महामुने  ॥ २,२.३६ ॥  
चक्षुश् च पश्चिम-गिरीन् अतीत्य सकलांस् ततः  ।  
पश्चिमं केतुमालाख्यं वर्षं गत्वैति सागरम्  ॥ २,२.३७ ॥  
भद्रा तथोत्तर-गिरीन् उत्तरांश् च तथा कुरून्  ।  
अतीत्योत्तरम् अम्भोधिं समभ्येति महामुने  ॥ २,२.३८ ॥  
आनील-निषधायामौ माल्यवद्-गन्धमादनौ  ।  
तयोर् मध्य-गतो मेरूः कर्णिकाकार-संस्थितः  ॥ २,२.३९ ॥  
भारताः केतुमालाश् च भद्राश्वाः कुरवस् तथा  ।  
पत्राणि लोक-पद्मस्य मर्यादा-शैल-बाह्यतः  ॥ २,२.४० ॥  
जठरो देवकूटश् च मर्यादा-पर्वताव् उभौ  ।  
तौ दक्षिणोत्तरायामाव् आनील-निषधायतौ  ॥ २,२.४१ ॥  
गन्धमादन-कैलासौ पूर्व-वच् चायताव् उभौ  ।  
आशीति-योजनायामा वर्णावान्त-व्यवस्थितौ  ॥ २,२.४२ ॥  
निषधः पारियात्रश् च मर्यादा-पर्वताव् उभौ  ।  
मेरोः पश्चिम-दिग्-भागे यथा पूर्वे तथा स्थितौ  ॥ २,२.४३ ॥  
त्रिशृङ्गो जारुधिश् चैव उत्तरौ वर्ष-पर्वतौ  ।  
पूर्व-पश्चायताव् एताव् अर्णवान्तर्-व्यवस्थितौ  ॥ २,२.४४ ॥  
इत्य् एते मुनि-वर्योक्ता मर्यादा-पर्वतास् तव  ।  
जठराद्याः स्थिता मेरोस् तेषां द्वौ द्वौ चतुर्दिशम्  ॥ २,२.४५ ॥  
मेरोश् चतुर्दिशं ये तु प्रोक्ताः केसर-पर्वताः  ।  
शीतान्ताद्या मुने तेषाम् अतीव हि मनोरमाः  ।  
शैलानाम् अन्तरे द्रोण्यः सिद्ध-चारण-सेविताः  ॥ २,२.४६ ॥  
सुरम्याणि तथा तासु काननानि पुराणि च  ।  
लक्ष्मी-विष्ण्व्-अग्नि-सूर्यादि-देवानां मुनि-सत्तम  ।  
तास्व् आयतन-वर्याणि जुष्टानि वर-किन्नरैः  ॥ २,२.४७ ॥  
गन्धर्व-यक्ष-रक्षांसि तथा दैतेय-दानवाः  ।  
क्रीडन्ति तासु रम्यासु शैल-द्रोणीष्व् अहर्निशम्  ॥ २,२.४८ ॥  
भौमा ह्य् एते स्मृताः स्वर्गा धर्मिणाम् आलया मुने  ।  
नैतेषु पाप-कर्माणो यान्ति जन्म-शतैर् अपि  ॥ २,२.४९ ॥  
भद्राश्वे भगवान् विष्णुर् आस्ते हयशिरा द्विज  ।  
वराहः केतुमाले तु भारते कूर्म-रूप-धृक्  ॥ २,२.५० ॥  
मत्स्य-रूपश् च गोविन्दः कुरुष्व् आस्ते जनार्दनः  ।  
विश्व-रूपेण सर्वत्र सर्वः सर्वत्रगो हरिः  ॥ २,२.५१ ॥  
सर्वस्याधार-भूतोऽसौ मैत्रेयास्तेऽखिलात्मकः  ॥ २,२.५२ ॥  
यानि किम्पुरुषादीनि वर्षाण्य् अष्टौ महामुने  ।  
न तेषु शोको नायासो नोद्वेगः क्षुद्-भयादिकम्  ॥ २,२.५३ ॥  
स्वस्थाः प्रजा निरातङ्काः सर्व-दुःख-विवर्जिताः  ।  
दश-द्वादश-वर्षाणां सहस्राणि स्थिरायुषः  ॥ २,२.५४ ॥  
न तेषु वर्षते देवो भौमान्य् अम्भांसि तेषु वै  ।  
कृत-त्रेतादिकं नैव तेषु स्थानेषु कल्पना  ॥ २,२.५५ ॥  
सर्वेष्व् एतेषु वर्षेषु सप्त सप्त कुलाचलाः  ।  
नद्यश् च शतशस् तेभ्यः प्रसूता या द्विजोत्तम  ॥ २,२.५६ ॥  
इति श्रीविष्णुमहापुराणे द्वितीयेऽंशे द्वितीयोऽध्यायः (२)  

***  

श्रीपराशर उवाच  
उत्तरं यत् समुद्रस्य हिमाद्रेश् चैव दक्षिणम्  ।  
वर्षं तद् भारतं नाम भारती यत्र सन्ततिः  ॥ २,३.१ ॥  
नव-योजन-साहस्रो विस्तारोऽस्य महामुने  ।  
कर्म-भूमिर् इयं स्वर्गम् अपवर्गं च गच्छताम्  ॥ २,३.२ ॥  
महेन्द्रो मलयः सह्यः शुक्तिमान् ऋक्ष-पर्वतः  ।  
विन्ध्यश् च पारियात्रश् च सप्तात्र कुल-पर्वताः  ॥ २,३.३ ॥  
अतः सम्प्राप्यते स्वर्गो मुक्तिम् अस्मात् प्रयान्ति वै  ।  
तिर्यक्त्वं नरकं चापि यान्त्य् अतः पुरुषा मुने  ॥ २,३.४ ॥  
इतः स्वर्गश् च मोक्षश् च मध्यं चान्तश् च गम्यते  ।  
न खल्व् अन्यत्र मर्त्यानां कर्म-भूमौ विधीयते  ॥ २,३.५ ॥  
भारतस्यास्य वर्षस्य नव-भेदान् निशामय  ।  
इन्द्र-द्वीपः कसेरुश् च ताम्रपर्णो गभस्तिमान्  ॥ २,३.६ ॥  
नाग-द्वीपस् तथा सौम्यो गन्धर्वस् त्व् अथ वारुणः  ।  
अयं तु नवमस् तेषां द्वीपः सागर-संवृतः  ॥ २,३.७ ॥  
योजनानां सहस्रं तु द्वीपोऽयं दक्षिणोत्तरात्  ।  
पूर्वे किराता यस्यान्ते पश्चिमे यवनाः स्थिताः  ॥ २,३.८ ॥  
ब्राह्मणाः क्षत्रिया वैश्या मध्ये शूद्राश् च भागशः  ।  
इज्या-युध-वणिज्याद्यैर् वर्तयन्तो व्यवस्थिताः  ॥ २,३.९ ॥  
शतद्रु-चन्द्रभागाद्या हिमवत्-पाद-निर्गताः  ।  
वेद-स्मृति-मुखाद्याश् च पारियात्रोद्भवा मुने  ॥ २,३.१० ॥  
नर्मदा-सुरसाद्याश् च नद्यो विन्ध्याद्रि-निर्गताः  ।  
तापी-पयोष्णी-निर्विन्ध्या-प्रमुखा ऋक्ष-सम्भवाः  ॥ २,३.११ ॥  
गोदावरी-भीमरथी-कृष्णवेण्यादिकास् तथा  ।  
सह्य-पादोद्भवा नद्यः स्मृताः पाप-भयापहाः  ॥ २,३.१२ ॥  
कृतमाला-ताम्रपर्णी-प्रमुखा मलयोद्भवाः  ।  
त्रिसामा चर्षिकुल्याद्या महेन्द्र-प्रभवाः स्मृताः  ॥ २,३.१३ ॥  
ऋषिकुल्या-कुमाराद्याः शुक्तिमत्-पाद-सम्भवाः  ।  
आसां नद्य उपनद्यः सन्त्य् अन्याश् च सहस्रशः  ॥ २,३.१४ ॥  
तास्व् इमे कुरु-पाञ्चाला मध्य-देशादयो जनाः  ।  
पूर्व-देशादिकाश् चैव काम-रूप-निवासिनः  ॥ २,३.१५ ॥  
पुण्ड्राः कलिङ्गा मगधा दक्षिणाद्याश् च सर्वशः  ।  
तथापरान्ताः सौराष्ट्राः शूराभीरास् तथार्बुदाः  ॥ २,३.१६ ॥  
कारूषा मालवाश् चैव पारियात्र-निवासिनः  ।  
सौवीराः सैन्धवा हूणाः साल्वाः कोसल-वासिनः  ॥ २,३.१७ ॥  
मद्रारामास् तथाम्बष्ठाः पारसीकादयस् तथा  ।  
आसां पिबन्ति सलिलं वसन्ति सहिताः सदा  ।  
समीपतो महाभाग हृष्ट-पुष्ट-जनाकुलाः  ॥ २,३.१८ ॥  
चत्वारि भारते वर्षे युगान्य् अत्र महामुने  ।  
कृतं त्रेता द्वापरं च कलिश् चान्यत्र न क्वचित्  ॥ २,३.१९ ॥  
तपस् तप्यन्ति मुनयो जुह्वते चात्र यज्वनः  ।  
दानानि चात्र दीयन्ते पर-लोकार्थम् आदरात्  ॥ २,३.२० ॥  
पुरुषैर् यज्ञ-पुरुषो जम्बू-द्वीपे सदेज्यते  ।  
यज्ञैर् यज्ञ-मयो विष्णुर् अन्य-द्वीपेषु चान्यथा  ॥ २,३.२१ ॥  
अत्रापि भारतं श्रेष्ठं जम्बू-द्वीपे महामुने  ।  
यतो हि कर्म-भूर् एषा ह्य् अतोऽन्या भोग-भूमयः  ॥ २,३.२२ ॥  
अत्र जन्म-सहस्राणां सहस्रैर् अपि सत्तम  ।  
कदाचिल् लभते जन्तुर् मानुष्यं पुण्य-सञ्चयात्  ॥ २,३.२३ ॥  
गायन्ति देवाः किल गीतकानि धन्यास् तु ते भारत-भूमि-भागे  ।  
स्वर्गापवर्गास्पद-मार्ग-भूते भवन्ति भूयः पुरुषाः सुरत्वात्  ॥ २,३.२४ ॥  
कर्माण्य् असङ्कल्पित-तत्-फलानि सन्न्यस्य विष्णौ परमात्म-भूते  ।  
अवाप्य तां कर्म-महीम् अनन्ते तस्मिन् लयं ये त्व् अमलाः प्रयान्ति  ॥ २,३.२५ ॥  
जानीम नैतत् क्व वयं विलीने स्वर्ग-प्रदे कर्मणि देह-बन्धम्  ।  
प्राप्स्याम धन्याः खलु ते मनुष्या ये भारते नेन्द्रिय-विप्रहीनाः  ॥ २,३.२६ ॥  
नव-वर्षं तु मैत्रेय जम्बू-द्वीपम् इदं मया  ।  
लक्ष-योजन-विस्तारं सङ्क्षेपात् कथितं तव  ॥ २,३.२७ ॥  
जम्बू-द्वीपं समावृत्य लक्ष-योजन-विस्तरः  ।  
मैत्रेय वलयाकारः स्थितः क्षारोदधिर् बहिः  ॥ २,३.२८ ॥  
इति श्रीविष्णुमहापुराणे द्वितीयेऽंशे तृतीयोऽध्यायः (३)  

***  

श्रीपराशर उवाच  
क्षारोदेन यथा द्वीपो जम्बू-संज्ञोऽभिवेष्टितः  ।  
संवेष्ट्य क्षारम् उदधिं प्लक्ष-द्वीपस् तथा स्थितः  ॥ २,४.१ ॥  
जम्बू-द्वीपस्य विस्तारः शत-साहस्र-संमितः  ।  
स एवं द्वि-गुणो ब्रह्मन् प्लक्ष-द्वीप उदाहृतः  ॥ २,४.२ ॥  
सप्त मेधातिथेः पुत्राः प्लक्ष-द्वीपेश्वरस्य वै  ।  
ज्येष्ठः शान्तहयो नाम शिशिरस् तदनन्तरः  ॥ २,४.३ ॥  
सुखोदयस् तथानन्दः शिवः क्षेमक एव च  ।  
ध्रुवश् च सप्तमस् तेषां प्लक्ष-द्वीपेश्वरा हि ते  ॥ २,४.४ ॥  
पूर्वं शान्तहयं वर्षं शिशिरं च सुखोदयम्  ।  
आनन्दं च शिवं चैव क्षेमकं ध्रुवम् एव च  ॥ २,४.५ ॥  
मर्यादाकारकास् तेषां तथान्ये वर्ष-पर्वताः  ।  
सप्तैव तेषां नामानि शृणुष्व मुनि-सत्तम  ॥ २,४.६ ॥  
गोमेदश् चैव चन्द्रश् च नारदो दुन्दुभिस् तथा  ।  
सोमकः सुमनाश् चैव वैभ्राजश् चैव सप्तमः  ॥ २,४.७ ॥  
वर्षाचलेषु रम्येषु वर्षेष्व् एतेषु चानघाः  ।  
वसन्ति देव-गन्धर्व-सहिताः सततं प्रजाः  ॥ २,४.८ ॥  
तेषु पुण्या जनपदाश् चिराच् च म्रियते जनः  ।  
नाधयो व्याधयो वापि सर्व-काल-सुखं हि तत्  ॥ २,४.९ ॥  
तेषां नद्यस् तु सप्तैव वर्षाणां च समुद्रगाः  ।  
नामतस् ताः प्रवक्ष्यामि श्रुताः पापं हरन्ति याः  ॥ २,४.१० ॥  
अनुतप्ता शिखी चैव विपाशा त्रिदिवा क्लमा  ।  
अमृता सुकृता चैव सप्तैतास् तत्र निम्नगाः  ॥ २,४.११ ॥  
एते शैलास् तथा नद्यः प्रधानाः कथितास् तव  ।  
क्षुद्र-शैलास् तथा नद्यस् तत्र सन्ति सहस्रशः  ।  
ताः पिबन्ति सदा हृष्टा नदीर् जनपदास् तु ते  ॥ २,४.१२ ॥  
अपसर्पिणी न तेषां वै न चैवोत्सर्पिणी द्विज  ।  
न त्व् एवास्ति युगवस्था तेषु स्थानेषु सप्तसु  ॥ २,४.१३ ॥  
त्रेता-युग-समः कालः सर्वदैव महामते  ।  
प्लक्ष-द्वीपादिषु ब्रह्मञ् शाक-द्वीपान्तिकेषु वै  ॥ २,४.१४ ॥  
पञ्च-वर्ष-सहस्राणि जना जीवन्त्य् अनामयाः  ।  
धर्मः पञ्चस्व् अथैतेषु वर्णाश्रम-विभागशः  ॥ २,४.१५ ॥  
वर्णाश् च तत्र चत्वारस् तान् निबोध वदामि ते  ॥ २,४.१६ ॥  
आर्यकाः कुररश् चैव विदिश्या भाविनश् च ते  ।  
विप्र-क्षत्रिय-वैश्यास् ते शूद्राश् च मुनि-सत्तम  ॥ २,४.१७ ॥  
जम्बू-वृक्ष-प्रमाणस् तु तन्-मध्ये सुमहांस् तरुः  ।  
प्लक्षस्-तन्-नाम-संज्ञोऽयं प्लक्ष-द्वीपो द्विजोत्तम  ॥ २,४.१८ ॥  
इज्यते तत्र भगवांस् तैर् वर्णैर् आर्यकादिभिः  ।  
सोम-रूपी जगत्-स्रष्टा सर्वः सर्वेश्वरो हरिः  ॥ २,४.१९ ॥  
प्लक्ष-द्वीप-प्रमाणेण प्लक्ष-द्वीपः समावृतः  ।  
तथैवेक्षुरसोदेन परि वेषानुकारिणा  ॥ २,४.२० ॥  
इत्य् एवं तव मैत्रेय प्लक्ष-द्वीप उदाहृतः  ।  
सङ्क्षेपेण मया भूयः शाल्मलं मे निशामय  ॥ २,४.२१ ॥  
शाल्मलस्येश्वरो वीरो वपुष्मांस्-तत्-सुताञ् छृणु  ।  
तेषां तु नाम-संज्ञानि सप्त-वर्षाणि तानि वै  ॥ २,४.२२ ॥  
श्वेतोऽथ हरितश् चैव जीमूतो रोहितस् तथा  ।  
वैद्युतो मानसश् चैव सुप्रभश् च महामुने  ॥ २,४.२३ ॥  
शाल्मलेन समुद्रोऽसौ द्वीपेनेक्षुरसोदकः  ।  
विस्तार-द्वि-गुणेनाथ सर्वतः संवृतः स्थितः  ॥ २,४.२४ ॥  
तत्रापि पर्वताः सप्त विज्ञेया रत्न-योनयः  ।  
वर्षाभिव्यञ्जका ये तु तथा सप्त च निम्नगाः  ॥ २,४.२५ ॥  
कुमुदश् चोन्नतश् चैव तृतीयश् च बलाहकः  ।  
द्रोणो यत्र महौषध्यः स चतुर्थो महीधरः  ॥ २,४.२६ ॥  
कङ्कस् तु पञ्चमः षष्ठो महिषः सप्तमस् तथा  ।  
ककुद्मान् पर्वत-वरः सरिन्-नामानि मे शृणु  ॥ २,४.२७ ॥  
योनि-तोया वितृष्णा च चन्द्रा मुक्ता विमोचनी  ।  
निवृत्तिः सप्तमी तासां स्मृतास् ताः पाप-शान्तिदाः  ॥ २,४.२८ ॥  
श्वेतं च हरितं चैव वैद्युतं मानसं तथा  ।  
जीमूतं रोहितं चैव सुप्रभं चापि शोभनम्  ।  
सप्तैतानि तु वर्षाणि चातुर्वर्ण्य-युतानि वै  ॥ २,४.२९ ॥  
शाल्मले ये तु वर्णाश् च वसन्त्य् एते महामुने  ।  
कपिलाश् चारुणाः पीताः कृष्णाश् चैव पृथक्-पृथक्  ॥ २,४.३० ॥  
ब्राह्मणाः क्षत्रिया वैश्याः शूद्राश् चैव यजन्ति तम्  ।  
भगवन्तं समस्तस्य विष्णुम् आत्मानम् अव्ययम्  ।  
वायु-भूतं मख-श्रेष्ठैर् यज्वनो यज्ञ-संस्थितिम्  ॥ २,४.३१ ॥  
देवानाम् अत्र सान्निध्यम् अतीव सुमनोहरे  ।  
शाल्मलिः सुमहान् वृक्षो नाम्ना निर्वृति-कारकः  ॥ २,४.३२ ॥  
एष द्वीपः समुद्रेण सुरोदेन समावृतः  ।  
विस्ताराच् छाल्मलस्यैव समेन तु समन्ततः  ॥ २,४.३३ ॥  
सुरोदकः परिवृतः कुश-द्वीपेन सर्वतः  ।  
शाल्मलस्य तु विस्ताराद् द्वि-गुणेन समन्ततः  ॥ २,४.३४ ॥  
ज्योतिष्मतः कुश-द्वीपे सप्त पुत्रान् शृणुष्व तान्  ॥ २,४.३५ ॥  
उद्भिदो वेणुमांश् चैव वैरथो लम्बनो धृतिः  ।  
प्रभाकरोऽति-कपिलस् तन्-नामा वर्ष-पद्धतिः  ॥ २,४.३६ ॥  
तस्मिन् वसन्ति मनुजाः सह दैतेय-दानवैः  ।  
तथैव देव-गन्धर्व-यक्ष-किम्पुरुषादयः  ॥ २,४.३७ ॥  
वर्णास् तत्रापि चत्वारो निजानुष्ठान-तत्पराः  ।  
दमिनः शुष्मिणः स्नेहा मन्देहाश् च महामुने  ॥ २,४.३८ ॥  
ब्राह्मणाः क्षत्रिया वैश्याः शूद्राश् चानुक्रमोदिताः  ॥ २,४.३९ ॥  
यथोक्त-कर्म-कर्तृत्वात् स्वाधिकार-क्षयाय ते  ।  
तत्रैव तं कुश-द्वीपे ब्रह्म-रूपं जनार्दनम्  ।  
यजन्तः क्षपयन्त्य् उग्रम् अधिकार-फल-प्रदम्  ॥ २,४.४० ॥  
विद्रुमो हेम-शैलश् च द्युतिमान् पुष्पवांस् तथा  ।  
कुशेशयो हरिश् चैव सप्तमो मन्दराचलः  ॥ २,४.४१ ॥  
वर्षाचलास् तु सप्तैते तत्र द्वीपे महामुने  ।  
नद्यश् च सप्त तासां तु शृणु नामान्य् अनुक्रमात्  ॥ २,४.४२ ॥  
धूत-पापा शिवा चैव पवित्रा सम्मतिस् तथा  ।  
विद्युदम्भा मही चान्या सर्व-पाप-हरास् त्व् इमाः  ॥ २,४.४३ ॥  
अन्याः सहस्रशस् तत्र क्षुद्र-नद्यस् तथाचलाः  ।  
कुश-द्वीपे कुश-स्तम्बः संज्ञया तस्य तत् स्मृतम्  ॥ २,४.४४ ॥  
तत्-प्रमाणेण स द्वीपो घृतोदेन समावृतः  ।  
घृतोदश् च समुद्रो वै क्रौञ्च-द्वीपेन संवृतः  ॥ २,४.४५ ॥  
क्रौञ्च-द्वीपो महाभाग श्रूयतां चापरो महान्  ।  
कुश-द्वीपस्य विस्ताराद् द्वि-गुणो यस्य विस्तरः  ॥ २,४.४६ ॥  
क्रौञ्च-द्वीपे द्युतिमतः पुत्रास् तस्य महात्मनः  ।  
तन्-नामानि च वर्षाणि तेषां चक्रे महीपतिः  ॥ २,४.४७ ॥  
कुशलो मल्लगश् चोष्णः पीवरोऽथान्धकारकः  ।  
मुनिश् च दुन्दुभिश् चैव सप्तैते तत्-सुता मुने  ॥ २,४.४८ ॥  
तत्रापि देव-गन्धर्व-सेविताः सुमनोहराः  ।  
वर्षाचला महा-बुद्धे तेषां नामानि मे शृणु  ॥ २,४.४९ ॥  
क्रौञ्चश् च वामनश् चैव तृतीयश् चान्धकारकः  ।  
चतुर्थो रत्न-शैलश् च स्वाहिनी हय-सन्निभः  ॥ २,४.५० ॥  
दिवा-वृत् पञ्चमश् चात्र तथान्यः पुण्डरीकवान्  ।  
दुन्दुभिश् च महा-शैलो द्वि-गुणास् ते परस्परम्  ।  
द्वीपाद् द्वीपेषु ये शैला यथा द्वीपानि ते तथा  ॥ २,४.५१ ॥  
वर्षेष्व् एतेषु रम्येषु तथा शैल-वरेषु च  ।  
निवसन्ति निरातङ्काः सह देव-गणैः प्रजाः  ॥ २,४.५२ ॥  
पुष्कराः पुष्कला धन्यास् तिति-ख्याश् च महामुने  ।  
ब्राह्मणाः क्षत्रिया वैश्याः शूद्राश् चानुक्रमोदिताः  ॥ २,४.५३ ॥  
नदीर् मैत्रेय ते तत्र याः पिबन्ति शृणुष्व ताः  ।  
सप्त-प्रधानाः शतशस् तत्रान्याः क्षुद्र-निम्नगाः  ॥ २,४.५४ ॥  
गौरी कुमुद्वती चैव सन्ध्या रात्रिर् मनोजवा  ।  
क्षान्तिश् च पुण्डरीका च सप्तैता वर्ष-निम्नगाः  ॥ २,४.५५ ॥  
तत्रापि विष्णुर् भगवान् पुष्काराद्यैर् जनार्दनः  ।  
यागै रुद्र-स्वरूपश् च इज्यते यज्ञ-सन्निधौ  ॥ २,४.५६ ॥  
क्रौञ्च-द्वीपः समुद्रेण दधि-मण्डोदकेन च  ।  
आवृतः सर्वतः क्रौञ्च-द्वीप-तुल्येन मानतः  ॥ २,४.५७ ॥  
दधि-मण्डोदकश् चापि शाक-द्वीपेन संवृतः  ।  
क्रौञ्च-द्वीपस्य विस्ताराद् द्वि-गुणेन महामुने  ॥ २,४.५८ ॥  
शाक-द्वीपेश्वरस्यापि भव्यस्य सुमहात्मनः  ।  
सप्तैव तनयास् तेषां ददौ वर्षाणि सप्त सः  ॥ २,४.५९ ॥  
जलदश् च कुमारश् च सुकुमारो मरीचकः  ।  
कुसुमोदश् च मौदाकिः सप्तमश् च महाद्रुमः  ॥ २,४.६० ॥  
तत्-संज्ञान्य् एव तत्रापि सप्त वर्षाण्य् अनुक्रमात्  ।  
तत्रापि पर्वताः सप्त वर्ष-विच्छेद-कारिणः  ॥ २,४.६१ ॥  
पूर्वस् तत्रोदय-गिरिर् जलाधारस् तथापरः  ।  
तथा रैवतकः श्यामस् तथैवास्त-गिरिर् द्विज  ।  
आम्बिकेयस् तथा रम्यः केसरी पर्वतोत्तमः  ॥ २,४.६२ ॥  
शाकस् तत्र महा-वृक्षः सिद्ध-गन्धर्व-सेवितः  ।  
यत्रत्य-वात-संस्पर्शाद् आह्लादो जायते परः  ॥ २,४.६३ ॥  
तत्र पुण्या जनपदाश् चातुर्वर्ण्य-समन्विताः  ।  
नद्यश् चात्र महा-पुण्याः सर्व-पाप-भयापहाः  ॥ २,४.६४ ॥  
सुकुमारी कुमारी च नलिनी धेनुका च या  ।  
इक्षुश् च वेणुका चैव गभस्ती सप्तमी तथा  ॥ २,४.६५ ॥  
अन्याश् च शतशस् तत्र क्षुद्र-नद्यो महामुने  ।  
महीधरास् तथा सन्ति शतशोऽथ सहस्रशः  ॥ २,४.६६ ॥  
ताः पिबन्ति मुदा युक्ता जलदादिषु ये स्थिताः  ।  
वर्षेषु ते जनपदाः स्वर्गाद् अभ्येत्य मेदिनीम्  ॥ २,४.६७ ॥  
धर्म-हानिर् न तेष्व् अस्ति न सङ्घर्षः परस्परम्  ।  
मर्यादा-व्युत्क्रमो नापि तेषु देशेषु सप्तसु  ॥ २,४.६८ ॥  
वङ्गाश् च मागधाश् चैव मानसा मन्दगास् तथा  ।  
वङ्गा ब्राह्मण-भूयिष्ठा मागधाः क्षत्रियास् तथा  ।  
वैश्यास् तु मानसास् तेषां शूद्रास् तेषां तु मन्दगाः  ॥ २,४.६९ ॥  
शाक-द्वीपे तु तैर् विष्णुः सूर्य-रूप-धरो मुने  ।  
यथोक्तैर् इज्यते सम्यक् कर्मभिर् नियतात्मभिः  ॥ २,४.७० ॥  
शाक-द्वीपस् तु मैत्रेय क्षीरोदेन समावृतः  ।  
शाक-द्वीप-प्रमाणेण वलयेनेव वेष्टितः  ॥ २,४.७१ ॥  
क्षीराब्धिः सर्वतो ब्रह्मन् पुष्कराख्येण वेष्टितः  ।  
द्वीपेन शाक-द्वीपात् तु द्वि-गुणेन समन्ततः  ॥ २,४.७२ ॥  
पुष्करे सवनस्यापि महावीरोऽभवत् सुतः  ।  
धातुकिश् च तयोस् तत्र द्वे वर्षे नाम-चिह्निते  ।  
महावीरं तथैवान्यद् धातुकी-खण्ड-संज्ञितम्  ॥ २,४.७३ ॥  
एकश् चात्र महाभाग प्रख्यातो वर्ष-पर्वतः  ।  
मानसोत्तर-संज्ञो वै मध्यतो वलयाकृतिः  ॥ २,४.७४ ॥  
योजनानां सहस्राणि ऊर्ध्वं पञ्चाशद् उच्छ्रितः  ।  
तावद् एव च विस्तीर्णः सर्वतः परिमण्डलः  ॥ २,४.७५ ॥  
पुष्कर-द्वीप-वलयं मध्येन विभजन्न् इव  ।  
स्थितोऽसौ तेन विच्छिन्नं जातं तद्-वर्षक-द्वयम्  ॥ २,४.७६ ॥  
वलयाकारम् एकैकं तयोर् वर्षं तथा गिरिः  ॥ २,४.७७ ॥  
दश-वर्ष-सहस्राणि तत्र जीवन्ति मानवाः  ।  
निरामया विशोकाश् च राग-द्वेषादि-वर्जिताः  ॥ २,४.७८ ॥  
अधमोत्तमौ न तेष्व् आस्तां न वध्य-वधकौ द्विज  ।  
नेर्ष्यासूया भयं द्वेषो दोषो लोभादिको न च  ॥ २,४.७९ ॥  
महावीतं बहिर्-वर्षं धातुकी-खण्डम् अन्ततः  ।  
मानसोत्तर-शैलस्य देव-दैत्यादि-सेवितम्  ॥ २,४.८० ॥  
सत्यानृतेन तत्रास्तां द्वीपे पुष्कर-संज्ञिते  ।  
न तत्र नद्यः शैला वा द्वीपे वर्ष-द्वयान्विते  ॥ २,४.८१ ॥  
तुल्य-वेषास् तु मनुजा देवास् तत्रैकरूपिणः  ॥ २,४.८२ ॥  
वर्णाश्रमाचार-हीनं धर्माचरण-वर्जितम्  ।  
त्रयी-वार्ता-दण्ड-नीति-शुश्रूषा-रहितं च यत्  ॥ २,४.८३ ॥  
वर्ष-द्वयं तु मैत्रेय भौमः स्वर्गोऽयम् उत्तमः  ।  
सर्वर्तु-सुखदः कालो जरा-रोगादि-वर्जितः  ।  
धातकी-खण्ड-संज्ञेऽथ महावीरे च वै मुने  ॥ २,४.८४ ॥  
न्यग्रोधः पुष्कर-द्वीपे ब्रह्मणः स्थानम् उत्तमम्  ।  
तस्मिन्न् अवसति ब्रह्मा पूज्यमानः सुरासुरैः  ॥ २,४.८५ ॥  
स्वादूदकेनोदधिना पुष्करः परिवेष्टितः  ।  
समेन पुष्करस्यैव विस्तारात् मण्डलं तथा  ॥ २,४.८६ ॥  
एवं द्वीपाः समुद्रैश् च सप्त सप्तभिर् आवृताः  ।  
द्वीपश् चैव समुद्रश् च समानौ द्वि-गुणौ परौ  ॥ २,४.८७ ॥  
पयांसि सर्वदा सर्व-समुद्रेषु समानि वै  ।  
न्यूनातिरिक्तता तेषां कदाचिन् नैव जायते  ॥ २,४.८८ ॥  
स्थाली-स्थम् अग्नि-संयोगाद् उद्रेकि सलिले यथा  ।  
तथेन्दु-वृद्धौ सलिलम् अम्भोधाव् मुनि-सत्तम  ॥ २,४.८९ ॥  
अन्यूनानतिरिक्ताश् च वर्धन्त्य् आपो ह्रसन्ति च  ।  
उदयास्तमनेष्व् इन्दोः पक्षयोः शुक्ल-कृष्णयोः  ॥ २,४.९० ॥  
दशोत्तराणि पञ्चैव ह्य् अङ्गुलानां शतानि वै  ।  
अपां वृद्धि-क्षयौ दृष्टौ सामुद्रीणां महामुने  ॥ २,४.९१ ॥  
भोजनं पुष्कर-द्वीपे तत्र स्वयम् उपस्थितम्  ।  
षड्-रसं भुञ्जते विप्र प्रजाः सर्वाः सदैव हि  ॥ २,४.९२ ॥  
स्वादूदकस्य परितो दृश्यते लोक-संस्थितिः  ।  
द्वि-गुणा काञ्चनी भूमिः सर्व-जन्तु-विवर्जिता  ॥ २,४.९३ ॥  
लोकालोकस् ततः शैलो योजनायुत-विस्तृतः  ।  
उच्छ्रायेणापि तावन्ति सहस्राण्य् अचलो हि सः  ॥ २,४.९४ ॥  
ततस् तमः समावृत्य तं शैलं सर्वतः स्थितम्  ।  
तमश् चाण्ड-कटाहेन समन्तात् परिवेष्टितम्  ॥ २,४.९५ ॥  
पञ्चाशत्-कोटि-विस्तारा सेयम् उर्वी महामुने  ।  
सहैवाण्ड-कटाहेन स-द्वीपाब्धि-महीधरा  ॥ २,४.९६ ॥  
सेयं धात्री विधात्री च सर्व-भूत-गुणाधिका  ।  
आधार-भूता सर्वेषां मैत्रेय जगताम् इति  ॥ २,४.९७ ॥  
इति श्रीविष्णुमहापुराणे द्वितीयेऽंशे चतुर्थोऽध्यायः (४)  

***  

श्रीपराशर उवाच  
विस्तार एष कथितः पृथिव्या भवतो मया  ।  
सप्ततिस् तु सहस्राणि द्विजोच्छ्रायोऽपि कथ्यते  ॥ २,५.१ ॥  
दश-साहस्रम् एकैकं पातालम् मुनि-सत्तम  ।  
अतलं वितलं चैव नितलं च गभस्तिमत्  ।  
महाख्यं सुतलं चाग्र्यं पातालं चापि सप्तमम्  ॥ २,५.२ ॥  
शुक्ला-कृष्णारुणाः पीताः शर्कराः शैल-काञ्चनाः  ।  
भूमयो यत्र मैत्रेय पुर-प्रासाद-मण्डिताः  ॥ २,५.३ ॥  
तेषु दानव-दैतेया यक्षाश् च शतशस् तथा  ।  
निवसन्ति महा-नाग-जातयश् च महामुने  ॥ २,५.४ ॥  
स्वर्-लोकाद् अपि रम्याणि पातालानीति नारदः  ।  
प्राह स्वर्ग-सदं मध्ये पातालाद् अभ्यागतो दिवि  ॥ २,५.५ ॥  
आह्लाद-कारिणः शुभ्रा मणयो यत्र सुप्रभाः  ।  
नागाभरण-भूषासु पाताल केन तत्-समम्  ॥ २,५.६ ॥  
दैत्य-दानव-कन्याभिर् इतश् चैतश् च शोभिते  ।  
पाताले कस्य न प्रीतिर् विमुक्तस्यापि जायते  ॥ २,५.७ ॥  
दिवा अर्क-रश्मयो यत्र प्रभां तन्वन्ति नातपम्  ।  
शशि-रश्मिर् न शीताय निशि द्योताय केवलम्  ॥ २,५.८ ॥  
भक्ष्य-भोज्य-महा-पान-मुदितैर् अपि भोगिभिः  ।  
यत्र न ज्ञायते कालो गतोऽपि दनुजादिभिः  ॥ २,५.९ ॥  
वनानि नद्यो रम्याणि सरांसि कमलाकराः  ।  
पुंस्-कोकिलालापाश् च मनोज्ञान्य् अम्बराणि च  ॥ २,५.१० ॥  
भूषणान्य् अति-शुभ्राणि गन्धाढ्यं चानुलेपनम्  ।  
वीणा-वेणु-मृदङ्गानां स्वनैर् आपूरितानि च  ॥ २,५.११ ॥  
एतान्य् अन्यानि चोदार-भाग्य-भोग्यानि दानवैः  ।  
दैत्योरगैश् च भुज्यन्ते पातालान्तर-गोचरैः  ॥ २,५.१२ ॥  
पातालानाम् अधश् चास्ते विष्णोर् या तामसी तनुः  ।  
शेष-आख्या यद्-गुणान् वक्तुं न शक्ता दैत्य-दानवाः  ॥ २,५.१३ ॥  
योऽनन्तः पठ्यते सिद्धैर् देवो देवर्षि-पूजितः  ।  
स सहस्र-शिरा व्यक्त-स्वस्तिकामल-भूषणः  ॥ २,५.१४ ॥  
फणा-मणि-सहस्रेण यः स विद्योतयन् दिशः  ।  
सर्वान् करोति निर्वीर्यान् हिताय जगतोऽसुरान्  ॥ २,५.१५ ॥  
मदाघूर्णित-नेत्रोऽसौ यः सदैवैक-कुण्डलः  ।  
किरीटी स्रग्-धरो भाति साग्निः श्वेत इवाचलः  ॥ २,५.१६ ॥  
नील-वासा मदोत्सिक्तः श्वेत-हारोपशोभितः  ।  
साभ्र-गङ्गा-प्रवाहोऽसौ कैलासाद्रिर् इवापरः  ॥ २,५.१७ ॥  
लाङ्गलासक्त-हस्ताग्रो बिभ्रन् मुसलम् उत्तमम्  ।  
उपास्यते स्वयं कान्त्या यो वारुण्या च मूर्तया  ॥ २,५.१८ ॥  
कल्पान्ते यस्य वक्त्रेभ्यो विषानल-शिखोज्ज्वलः  ।  
सङ्कर्षणात्मको रुद्रो निष्क्रम्यात्ति जगत्-त्रयम्  ॥ २,५.१९ ॥  
स बिभ्रच् छिखरी-भूतम् अशेषं क्षिति-मण्डलम्  ।  
आस्ते पाताल-मूल-स्थः शेषोऽशेष-सुरार्चितः  ॥ २,५.२० ॥  
तस्य वीर्यं प्रभावश् च स्वरूपं रूपम् एव च  ।  
न हि वर्णयितुं शक्यं ज्ञातुं च त्रिदशैर् अपि  ॥ २,५.२१ ॥  
यस्यैषा सकला पृथ्वी फणा-मणि-शिखारुणा  ।  
आस्ते कुसुम-मालेव कस् तद्-वीर्यं वदिष्यति  ॥ २,५.२२ ॥  
यदा विजृम्भतेऽनन्तो मदाघूर्णित-लोचनः  ।  
तदा चलति भूरेषा साब्धि-तोया स-कानना  ॥ २,५.२३ ॥  
गन्धर्वाप्सरसः सिद्धाः किन्नरोरग-चारणाः  ।  
नान्तं गुणानां गच्छन्ति तेनानन्तोऽयम् अव्ययः  ॥ २,५.२४ ॥  
यस्य नाग-वधू-हस्तैर् लम्बिलं हरि-चन्दनम्  ।  
मुहुः श्वासानिलापास्तं याति दिक्-क्षोद-वासताम्  ॥ २,५.२५ ॥  
यम् आराध्य पुराणर्षिर् गर्गो ज्योतींषि तत्त्वतः  ।  
ज्ञातवान् सकलं चैव निमित्त-पठितं फलम्  ॥ २,५.२६ ॥  
तेनेयं नाग-वर्येण शिरसा विधृता मही  ।  
बिभर्ति मालां लोकानां स-देवासुर-मानुषाम्  ॥ २,५.२७ ॥  
इति श्रीविष्णुमहापुराणे द्वितीयेऽंशे पञ्चमोऽध्यायः (५)  

***  

पराशर उवाच  
ततश् च नरका विप्र भुवोऽधः सलिलस्य च  ।  
पापिनो येषु पात्यन्ते तान् शृणुष्व महामुने  ॥ २,६.१ ॥  
रौरवः सूकरो रोधस् तालो विशसनस् तथा  ।  
महा-ज्वालस् तप्त-कुम्भो लवणोऽथ विलोहितः  ॥ २,६.२ ॥  
रूधिराम्भो वैतरणिः कृमिशः कृमि-भोजनः  ।  
असि-पत्र-वनं कृष्णो लाला-भक्षश् च दारुणः  ॥ २,६.३ ॥  
तथा पूय-वहः पापो वह्नि-ज्वालो ह्य् अधः-शिराः  ।  
संदंशः काल-सूत्रश् च तमश् चावीचिर् एव च  ॥ २,६.४ ॥  
श्व-भोजनोऽथाप्रतिष्ठश् चावीचिश् च तथा परः  ।  
इत्य् एवम् आदयश् चान्ये नरका भृश-दारुणाः  ॥ २,६.५ ॥  
यमस्य विषये घोराः शस्त्राग्नि-भय-दायिनः  ।  
पतन्ति येषु पुरुषाः पाप-कर्म-रतास् तु ये  ॥ २,६.६ ॥  
कूट-साक्षी तथासम्यक् पक्ष-पातेन यो वदेत्  ।  
यश् चान्यद् अनृतं वक्ति स नरो याति रौरवम्  ॥ २,६.७ ॥  
भ्रूण-हा पुर-हन्ता च गो-घ्नश् च मुनि-सत्तम  ।  
यान्ति ते नरकं रोधं यश् चोच्छ्वास-निरोधकः  ॥ २,६.८ ॥  
सुरापो ब्रह्म-हा हर्ता सुवर्णस्य च सूकरे  ।  
प्रयान्ति नरके यश् च तैः संसर्गम् उपैति वै  ॥ २,६.९ ॥  
राजन्य-वैश्य-हन्ता च तथैव गुरु-तल्पगः  ।  
तप्त-कुण्डे स्वसृ-गामी हन्ति राज-भटांश् च यः  ॥ २,६.१० ॥  
साध्वी-विक्रय-कृद्-बन्ध-पालः केसरि-विक्रयी  ।  
तप्त-लोहे पतन्त्य् एते यश् च भक्तं परित्यजेत्  ॥ २,६.११ ॥  
स्नुषां सुतां चापि गत्वा महा-ज्वाले निपात्यते  ।  
अवमन्ता गुरूणां यो यश् चाक्रोष्टा नराधमः  ॥ २,६.१२ ॥  
वेद-दूषयिता यश् च वेद-विक्रय-कश् च यः  ।  
अगम्य-गामी यश् च स्यात् ते यान्ति लवणं द्विज  ॥ २,६.१३ ॥  
चोरो विलोहे पतति मर्यादा-दूषकस् तथा  ॥ २,६.१४ ॥  
देव-द्विज-पितृ-द्वेष्टा रत्न-दूषयिता च यः  ।  
स याति कृमि-भक्षे वै कृमिषे च दुरिष्ट-कृत्  ॥ २,६.१५ ॥  
पितृ-देवान् अतिथींस् त्यक्त्वा पर्येश्नाति नराधमः  ।  
लाला-भक्षे स यात्य् उग्ग्रे शर-कर्ता च वेधके  ॥ २,६.१६ ॥  
करोति कर्ण-नो यश् च यश् च खङ्गादि-कृन्-नरः  ।  
प्रयान्त्य् एते विशसने नरके भृश-दारुणे  ॥ २,६.१७ ॥  
असत्-प्रतिगृहीता तु नरके यात्य् अधो-मुखे  ।  
अयाज्य-याजकश् चैव तथा नक्षत्र-सूचकः  ॥ २,६.१८ ॥  
वेशी पूय-वहे चैको याति मष्टान्न-भुङ्-नरः  ॥ २,६.१९ ॥  
लाक्षा-मांस-रसानां च तिलानां लवणस्य च  ।  
विक्रेता ब्राह्मणो याति तम् एव नरकं द्विज  ॥ २,६.२० ॥  
मार्जार-कुक्कुट-च्छाग-श्व-वराह-विहङ्गमान्  ।  
पोषयन् नरकं याति तम् एव द्विज-सत्तम  ॥ २,६.२१ ॥  
रङ्गोपजीवी कैवर्तः कुण्डाशी गर-दस् तथा  ।  
सूची माहिषकश् चैव पर्व-कारी च यो द्विजः  ॥ २,६.२२ ॥  
अगार-दाही मित्र-घ्नः शाकुनिर् ग्राम-याजकः  ।  
रुधिरान्धे पतन्त्य् एते सोमं विक्रीणते च ये  ॥ २,६.२३ ॥  
मख-हा ग्राम-हन्ता च याति वैतरणीं नरः  ॥ २,६.२४ ॥  
रेतः-पातादि-कर्तारो मर्यादा-भेदिनो हि ये  ।  
ते कृष्णे यान्त्य् अशौचाश् च कुहकाजीविनश् च ये  ॥ २,६.२५ ॥  
असि-पत्र-वनं याति वन-च्छेदी वृथैव यः  ।  
औरभ्रिको मृग-व्याधो वह्नि-ज्वाले पतन्ति वै  ॥ २,६.२६ ॥  
यान्त्य् एते द्विज तत्रैव ये चापाकेषु वह्नि-दाः  ॥ २,६.२७ ॥  
व्रतानां लोपको यश् च स्वाश्रमाद् विच्युतश् च यः  ।  
सन्दंश-यातना-मध्ये पततस् ताव् उभाव् अपि  ॥ २,६.२८ ॥  
दिवा स्वप्ने च स्कन्दन्ते ये नरा ब्रह्म-चारिणः  ।  
पुत्रैर् अध्यापिता ये च ते पतन्ति श्व-भोजने  ॥ २,६.२९ ॥  
एते चान्ये च नरकाः शतशोऽथ सहस्रशः  ।  
येषु दुष्कृत-कर्माणः पच्यन्ते यातना-गताः  ॥ २,६.३० ॥  
यथैव पापान् एतानि तथान्यानि सहस्रशः  ।  
भुज्यन्ते तानि पुरुषैर् नरकान्तर-गोचरैः  ॥ २,६.३१ ॥  
वर्णाश्रम-विरुद्धं च कर्म कुर्वन्ति ये नराः  ।  
कर्मणा मनसा वाचा निरयेषु पतन्ति ते  ॥ २,६.३२ ॥  
अधः शिरोभिर् दृश्यन्ते नारकैर् दिवि देवताः  ।  
देवाश् चाधो-मुखान् सर्वान् अधः पश्यन्ति नारकान्  ॥ २,६.३३ ॥  
स्थावराः कृमयोऽब्जाश् च पक्षिणः पशवो नराः  ।  
धार्मिकास् त्रिदशास् तद्वन् मोक्षिणश् च यथा-क्रमम्  ॥ २,६.३४ ॥  
सहस्र-भाग-प्रथमा द्वितीयानुक्रमास् तथा  ।  
सर्वे ह्य् एते महाभागा यावन् मुक्ति-समाश्रयाः  ॥ २,६.३५ ॥  
यावन्तो जन्तवः स्वर्गे तावन्तो नरकौकसः  ।  
पाप-कृद् याति नरकं प्रायश्चित्त-पराङ्मुखः  ॥ २,६.३६ ॥  
पापानाम् अनुरूपाणि प्रायश्चित्तानि यद् यथा  ।  
तथा तथैव संस्मृत्य प्रोक्तानि परमर्षिभिः  ॥ २,६.३७ ॥  
पापे गुरुणि गुरुणि स्वल्पान्य् अल्पे च तद्-विदः  ।  
प्रायश्चित्तानि मैत्रेय जगुः स्वायम्भुवादयः  ॥ २,६.३८ ॥  
प्रायश्चित्तान्य् अशेषाणि तपः-कर्मात्मकानि वै  ।  
यानि तेषाम् अशेषाणां कृष्णानुस्मरणं परम्  ॥ २,६.३९ ॥  
कृते पापेऽनुतापो वै यस्य पुंसः प्रजायते  ।  
प्रायश्चित्तं तु तस्यैकं हरि-संस्मरणं परम्  ॥ २,६.४० ॥  
प्रातर् निशि तथा सन्ध्या-मध्याह्नादिषु संस्मरन्  ।  
नारायणम् अवाप्नोति सद्यः पाप-क्षयं नरः  ।  
विष्णु-संस्मरणात् क्षीण-समस्त-क्लेश-सञ्चयः  ।  
मुक्तिं प्रयाति स्वर्गाप्तिस् तस्य विघ्नोऽनुमीयते  ॥ २,६.४२ ॥  
वासुदेवे मनो यस्य जप-होमार्चनादिषु  ।  
तस्यान्तरायो मैत्रेय देवेन्द्रत्वादि-कं फलम्  ॥ २,६.४३ ॥  
क्व नाक-पृष्ठ-गमनं पुनर् आवृत्ति-लक्षणम्  ।  
क्व जपो वासुदेवेति मुक्ति-बीजम् अनुत्तमम्  ॥ २,६.४४ ॥  
तस्माद् अहर्निशं विष्णुं संस्मरन् पुरुषो मुने  ।  
न याति नरकं मर्त्यः संक्षीणाखिल-पातकः  ॥ २,६.४५ ॥  
मनः-प्रीति-करः स्वर्गो नरकस् तद्-विपर्ययः  ।  
नरक-स्वर्ग-संज्ञे वै पाप-पुण्ये द्विजोत्तम  ॥ २,६.४६ ॥  
वस्त्व् एकम् एव दुःखाय सुखायेर्ष्यागमाय च  ।  
कोपाय च यतस् तस्माद् वस्तु वस्त्वात्मकं कुतः  ॥ २,६.४७ ॥  
तद् एव प्रीतये भूत्वा पुनर् दुःखा य जायते  ।  
तद् एव कोपाय यतः प्रसादाय च जायते  ॥ २,६.४८ ॥  
तस्माद् दुःखात्मकं नास्ति न च किञ्चित् सुखात्मकम्  ।  
मनसः परिणामोऽयं सुख-दुःखादि-लक्षणः  ॥ २,६.४९ ॥  
ज्ञानम् एव परं ब्रह्म ज्ञानं बन्धाय चेष्यते  ।  
ज्ञानात्मकम् इदं विश्वं न ज्ञानाद् विद्यते परम्  ॥ २,६.५० ॥  
विद्याविद्येति मैत्रेय ज्ञानम् एवोपधारय  ॥ २,६.५१ ॥  
एवम् एतन् मयाख्यातं भवतो मण्डलं भुवः  ।  
पातालानि च सर्वाणि तथा वै नरका द्विज  ॥ २,६.५२ ॥  
समुद्राः पर्वताश् चैव द्वीपा वर्षाणि निम्नगाः  ।  
सङ्क्षेपात् सर्वम् आख्यातं किं भूयः श्रोतुम् इच्छसि  ॥ २,६.५३ ॥  
इति श्रीविष्णुमहापुराणे द्वितीयेऽंशे षष्ठोऽध्यायः (६)  

***  

मैत्रेय उवाच  
कथितं भू-तलं ब्रह्मन् ममैतद् अखिलं त्वया  ।  
भुवर्-लोकादिकान् लोकान् श्रोतुम् इच्छाम्य् अहं मुने  ॥ २,७.१ ॥  
तथैव ग्रह-संस्थानं प्रमाणानि यथा तथा  ।  
समाचक्ष्व महाभाग तन् मह्यं परिपृच्छते  ॥ २,७.२ ॥  

श्रीपराशर उवाच  
रवि-चन्द्रमसोर् यावन् मयूखैर् अवभास्यते  ।  
स-समुद्र-सरिच्-छैला तावती पृथिवी स्मृता  ॥ २,७.३ ॥  
यावत्-प्रमाणा पृथिवी विस्तार-परिमण्डलात्  ।  
नभस् तावत्-प्रमाणं वै व्यास-मण्डलतो द्विज  ॥ २,७.४ ॥  
भूमेर् योजन-लक्षे तु सौरं मैत्रेय मण्डलम्  ।  
लक्षाद् दिवाकरस्यापि मण्डलं शशिनः स्थितम्  ॥ २,७.५ ॥  
पूर्णे शत-सहस्रे तु योजनानां निशा-करात्  ।  
नक्षत्र-मण्डलं कृत्स्नम् उपरिष्टात् प्रकाशते  ॥ २,७.६ ॥  
द्वे लक्षे चोत्तरे ब्रह्मन् बुधो नक्षत्र-मण्डलात्  ।  
तावत्-प्रमाण-भागे तु बुधस्याप्य् उशनाः स्थितः  ॥ २,७.७ ॥  
अङ्गारकोऽपि शुक्रस्य तत्-प्रमाणे व्यवस्थितः  ।  
लक्ष-द्वये तु भौमस्य स्थितो देव-पुरोहितः  ॥ २,७.८ ॥  
सौरिर् बृहस्पतेश् चोर्ध्वं द्वि-लक्षे समवस्थितः  ।  
सप्तर्षि-मण्डलं तस्माल् लक्षम् एकं द्विजोत्तम  ॥ २,७.९ ॥  
ऋषिभ्यस् तु सहस्राणां शताद् ऊर्ध्वं व्यवस्थितः  ।  
मेढी-भूतः समस्तस्य ज्योतिश्-चक्रस्य वै ध्रुवः  ॥ २,७.१० ॥  
त्रैलोक्यम् एतत् कथितम् उत्सेधेन महामुने  ।  
इज्या-फलस्य भूर् एषा इज्या चात्र प्रतिष्ठिता  ॥ २,७.११ ॥  
ध्रुवाद् ऊर्ध्वं महर्-लोको यत्र ते कल्प-वासिनः  ।  
एक-योजन-कोटिस् तु यत्र ते कल्प-वासिनः  ॥ २,७.१२ ॥  
द्वे कोटी तु जनो लोको यत्र ते ब्रह्मणः सुताः  ।  
सनन्दनाद्याः प्रथिता मैत्रेयामल-चेतसः  ॥ २,७.१३ ॥  
चतुर्-गुणोत्तरे चोर्ध्वं जन-लोकात् तपः स्थितः  ।  
वैराजा यत्र ते देवाः स्थिता दाह-विवर्जिताः  ॥ २,७.१४ ॥  
षड्-गुणेन तपो-लोकात् सत्य-लोको विराजते  ।  
अपुनर्-मारका यत्र ब्रह्म-लोको हि संस्मृतः  ॥ २,७.१५ ॥  
पाद-गम्यन्तु यत् किञ्चिद् वस्त्व् अस्ति पृथिवी-मयम्  ।  
स भूर्-लोकः समाख्यातो विस्तरोऽस्य मयोदितः  ॥ २,७.१६ ॥  
भूमि-सूर्यान्तरं यच् च सिद्धादि-मुनि-सेवितम्  ।  
भुवर्-लोकस् तु सोऽप्य् उक्तो द्वितीयो मुनि-सत्तम  ॥ २,७.१७ ॥  
ध्रुव-सूर्यान्तरं यच् च नियुतानि चतुर्दश  ।  
स्वर्-लोकः सोऽपि गदितो लोक-संस्थान-चिन्तकैः  ॥ २,७.१८ ॥  
त्रैलोक्यम् एतत् कृतकं मैत्रेय परिपठ्यते  ।  
जनस् तपस् तथा सत्यम् इति चाकृतकं त्रयम्  ॥ २,७.१९ ॥  
कृतकाकृतयोर् मध्ये महर्-लोक इति स्मृतः  ।  
शून्यो भवति कल्पान्ते योऽत्यन्तं न विनश्यति  ॥ २,७.२० ॥  
एते सप्त मया लोका मैत्रेय कथितास् तव  ।  
पातालानि च सप्तैव ब्रह्माण्डस्यैष विस्तरः  ॥ २,७.२१ ॥  
एतद्-अण्ड-कटाहेन तिर्यक्-चोर्ध्वम्-अधस् तथा  ।  
कपित्थस्य यथा बीजं सर्वतो वै समावृतम्  ॥ २,७.२२ ॥  
दशोत् तरेण पयसा मैत्रेयाण्डं च तद् वृतम्  ।  
सर्वोऽम्बु-परिधानोऽसौ वह्निना वेष्टितो बहिः  ॥ २,७.२३ ॥  
वह्निश् च वायुना वायुर् मैत्रेय नभसा वृतः  ।  
भूतादिना नभः सोऽपि महता परिवेष्टितः  ।  
दशोत् तराण्य् अशेषाणि मैत्रेयैतानि सप्त वै  ॥ २,७.२४ ॥  
महान्तं च समावृत्य प्रधानं समवस्थितम्  ।  
अनन्तस्य न तस्यान्तः सङ्ख्यानं चापि विद्यते  ॥ २,७.२५ ॥  
तद् अनन्तम् असङ्ख्यात-प्रमाणं चापि वै यतः  ।  
हेतु-भूतम् अशेषस्य प्रकृतिः सा परा मुने  ॥ २,७.२६ ॥  
अण्डानां तु सहस्राणां सहस्राण्य् अयुतानि च  ।  
ईदृशानां तथा तत्र कोटि-कोटि-शतानि च  ॥ २,७.२७ ॥  
दारुण्य् अग्निर् यथा तैलं तिले तद्वत् पुमान् अपि  ।  
प्रधानेऽवस्थितो व्यापी चेतनात्मात्म-वेदनः  ॥ २,७.२८ ॥  
प्रधानं च पुमांश् चैव सर्व-भूतात्म-भूतया  ।  
विष्णु-शक्त्या महा-बुद्धे वृतौ संश्रय-धर्मिणौ  ॥ २,७.२९ ॥  
तयोः सैव पृथग्-भाव-कारणं संश्रयस्य च  ।  
क्षोभ-कारण-भूता च सर्ग-काले महामते  ॥ २,७.३० ॥  
यथा सक्तं जले वातो बिभर्ति कणिका-शतम्  ।  
शक्तिः सापि तथा विष्णोः प्रधान-पुरुषात्मकम्  ॥ २,७.३१ ॥  
यथा च पादपो मूल-स्कन्ध-शाखादि-संयुतः  ।  
आदि-बीजात् प्रभवति बीजान् अन्यानि वै ततः  ॥ २,७.३२ ॥  
प्रभवन्ति ततस् तेभ्यः सम्भवन्त्य् अपरे द्रुमाः  ।  
तेऽपि तल्-लक्षण-द्रव्य-कारणानुगता मुने  ॥ २,७.३३ ॥  
एवम् अव्याकृतात् पूर्वं जायन्ते महदादयः  ।  
विशेषान्तास्-ततस्-तेभ्यः सम्भवन्त्य्-असुरादयः  ।  
तेभ्यश् च पुत्रास् तेषां च पुत्राणाम् अपरे सुताः  ॥ २,७.३४ ॥  
बीजाद्-वृक्ष-प्ररोहेण यथा नापचयस् तरोः  ।  
भूतानां भूत-सर्गेण नैवास्त्य् अपचयस् तथा  ॥ २,७.३५ ॥  
सन्निधानाद् यथाकाश-कालाद्याः कारणं तरोः  ।  
तथैवापरिणामेन विश्वस्य भगवान् हरिः  ॥ २,७.३६ ॥  
व्रीहि-बीजे यथा मूलं नालं पत्राङ्कुरौ तथा  ।  
काण्ड-कोषस् तु पुष्पं च क्षीरं तद्वच् च तण्डुलाः  ॥ २,७.३७ ॥  
तुषाः कणाश् च सन्तो वै यान्त्य् आविर्भावम् आत्मनः  ।  
प्ररोह-हेतु-सामग्रीम् आसाद्य मुनि-सत्तम  ॥ २,७.३८ ॥  
तथा कर्मस्व् अनेकेषु देवाद्याः समवस्थिताः  ।  
विष्णु-शक्तिं समासाद्य प्ररोहम् उपयान्ति वै  ॥ २,७.३९ ॥  
स च विष्णुः परं ब्रह्म यतः सर्वम् इदं जगत्  ।  
जगच् च यो यत्र चेदं यस्मिंश् च लयम् एष्यति  ॥ २,७.४० ॥  
तद्-ब्रह्म तत् परं धाम सद्-असत्-परमं पदम्  ।  
यस्य सर्वम् अभेदेन यतश् चैतच् चराचरम्  ॥ २,७.४१ ॥  
स एव मूल-प्रकृतिर् व्यक्त-रूपी जगच् च सः  ।  
तस्मिन्न् एव लयं सर्वं याति तत्र च तिष्ठति  ॥ २,७.४२ ॥  
कर्ता क्रियानां स च इज्यते क्रतुः स एव तत्-कर्म-फलं च तस्य  ।  
स्रुगादि-यत्-साधनम् अप्य् अशेषं हरेर् न किञ्चिद् व्यतिरीक्तम् अस्ति  ॥ २,७.४३ ॥  
इति श्रीविष्णुमहापुराणे द्वितीयेऽंशे सप्तमोऽध्यायः (७)  

***  

पराशर उवाच  
व्याख्यातम् एतद् ब्रह्माण्ड-संस्थानं तव सुव्रत  ।  
ततः प्रमाण-संस्थाने सूर्यादीनां शृणुष्व मे  ॥ २,८.१ ॥  
योजनानां सहस्राणि भास्करस्य रथो नव  ।  
ईषा-दण्डस् तथैवास्य द्वि-गुणो मुनि-सत्तम  ॥ २,८.२ ॥  
सार्ध-कोटिस् तथा सप्त नियुतान्य् अधिकानि वै  ।  
योजनानां तु तस्याक्षस् तत्र चक्रं प्रतिष्ठितम्  ॥ २,८.३ ॥  
त्रि-नाभिमति पञ्चारे षड्-नेमिन्य् अक्षयात्मके  ।  
संवत्सर-मये कृत्स्नं काल-चक्रं प्रतिष्ठितम्  ॥ २,८.४ ॥  
हयाश् च सप्त च्छन्दांसि तेषां नामानि मे शृणु  ।  
गायत्री च बृहत्त्य् उष्णिग् जगती त्रिष्टुभ् एव च  ।  
अनुष्टुप्-पङ्क्तिर् इत्य् उक्ता च्छन्दांसि हरयो रवेः  ॥ २,८.५ ॥  
चत्वारिंशत्-सहस्राणि द्वितीयोऽक्षो विवस्वतः  ।  
पञ्चान्यानि तु सार्धानि स्यन्दनस्य महामते  ॥ २,८.६ ॥  
आक्ष-प्रमाणम् उभयोः प्रमाणं तद्-युगार्धयोः  ।  
ह्रस्वोऽक्षस् तद्-युगार्धेन ध्रुवाधारो रथस्य वै  ।  
द्वितीयेऽक्षे तु तच्-चक्रं संस्थितं मानसाचले  ॥ २,८.७ ॥  
मानसोत्तर-शैलस्य पूर्वतो वासवी पुरी  ।  
दक्षिणे तु यमस्यान्-या प्रतीच्यां वरुणस्य च  ।  
उत्तरेण च सोमस्य तासां नामानि मे शृणु  ॥ २,८.८ ॥  
वस्वौकसारा शक्रस्य याम्या संयमनी तथा  ।  
पुरी सुखा जलेषस्य सोमस्य च विभावरी  ॥ २,८.९ ॥  
काष्ठां गतो दक्षिणतः क्षिप्तेषुर् इव सर्पति  ।  
मैत्रेय भगवान् भानुर् ज्योतिषां चक्र-संयुतः  ॥ २,८.१० ॥  
अहोरात्र-व्यवस्थान-कारणं भगवान् रविः  ।  
देवयानः परः पन्था योगिनां क्लेश-सङ्क्षये  ॥ २,८.११ ॥  
दिवसस्य करिर् मध्ये सर्वाकालं व्यवस्थितः  ।  
सर्व-द्वीपेषु मैत्रेय निशार्धस्य च सम्मुखः  ॥ २,८.१२ ॥  
उदयास्तमने चैव सर्व-कालं तु सम्मुखे  ।  
विदिशासु त्व् अशेषासु तथा ब्रह्मन् दिशासु च  ॥ २,८.१३ ॥  
यैर् यत्र दृश्यते भास्वान् स तेषाम् उदयः स्मृतः  ।  
तिरो-भावं च यत्रैति तत्रैवास्तमनं रवेः  ॥ २,८.१४ ॥  
नैवास्तमनम् अर्कस्य नोदयः सर्वदा सतः  ।  
उदयास्तमनाख्यं हि दर्शनादर्शनं रवेः  ॥ २,८.१५ ॥  
शक्रादीनां पुरे तिष्ठन् स्पृशत्य् एष पुर-त्रयम्  ।  
विकोणौ द्वौ विकोण-स्थस् त्रीन् कोणान् द्वे पुरे तथा  ॥ २,८.१६ ॥  
उदितो वर्धमानाभिर् आ-मध्याह्नात् तपन् रविः  ।  
ततः परं ह्रसन्तीभिर् गोभिर् अस्तं नियच्छति  ॥ २,८.१७ ॥  
उदयास्तमनाभ्यां च स्मृते पूर्वापरे दिशौ  ।  
यावत् पुरस्तात् तपति तावत् पृष्ठे च पार्श्वयोः  ॥ २,८.१८ ॥  
ऋतेऽमर-गिरेर् मेरोर् उपरि ब्रह्मणः सभाम्  ।  
ये ये मरीचयोऽर्कस्य प्रयान्ति ब्रह्मणः सभाम्  ।  
ते ते निरस्तास् तद्-भासा प्रतीपम् उपयान्ति वै  ॥ २,८.१९ ॥  
तस्माद् दिश्य् उत्तरस्यां वै दिवा-रात्रिः सदैव हि  ।  
सर्वेषां द्वीप-वर्षाणां मेरुर् उत्तरतो यतः  ॥ २,८.२० ॥  
प्रभा विवस्वतो रात्राव् अस्तं गच्छति भास्करे  ।  
विशत्य् अग्निम् अतो रात्रौ वह्निर् दूरात् प्रकाशते  ॥ २,८.२१ ॥  
वह्नोः प्रभा तथा भानुर् दिनेष्व् आविशति द्विज  ।  
अतीव वह्नि-संयोगाद् अतः सूर्यः प्रकाशते  ॥ २,८.२२ ॥  
तेजसी भास्कराग्नेये प्रकाशोष्ण-स्वरूपिणी  ।  
परस्परानुप्रवेशाद् आप्याययेते दिवानिशम्  ॥ २,८.२३ ॥  
दक्षिणोत्तर-भूम्यर्धे समुत्तिष्ठति भास्करे  ।  
अहोरात्रं विशत्य् अम्भस् तमः प्राकाश्य-शीलवत्  ॥ २,८.२४ ॥  
आताम्रा हि भवन्त्य् आपो दिवानक्त-प्रवेशनात्  ।  
दिनं विशति चैवाम्भो भास्करेऽस्तम् उपेयुषि  ।  
तस्माच् छुक्ला भवन्त्य् आपो नक्तम् अह्नः प्रवेशनात्  ॥ २,८.२५ ॥  
एवं पुष्कर-मध्येन यदा याति दिवाकरः  ।  
त्रिंशद्-भागस् तु मेदिन्यास् तदा मौहूर्तिकी गतिः  ॥ २,८.२६ ॥  
कुलाल-चक्र-पर्यन्ते भ्रमन्न् एष दिवाकरः  ।  
करोत्य् अहस् तथा रात्रिं विमुञ्चन् मेदिनीं द्विजः  ॥ २,८.२७ ॥  
अयनस्योत्तरस्यादौ मकरं याति भास्करः  ।  
ततः कुम्भं च मीनं च राशे राश्य्-अन्तरं द्विज  ॥ २,८.२८ ॥  
त्रिष्व् एतेष्व् अथ भुक्तेषु ततो वैषुवतीं गतिम्  ।  
प्रयाति सविता कुर्वन्न् अहोरात्रं ततः समम्  ॥ २,८.२९ ॥  
ततो रात्रिः क्षयं याति वर्धतेऽनुदिनं दिनम्  ॥ २,८.३० ॥  
ततश् च मिथुनस्यान्ते परां काष्ठाम् उपागतः  ।  
राशिं कर्कटकं प्राप्य कुरुते दक्षिणायनम्  ॥ २,८.३१ ॥  
कुलाल-चक्र-पर्यन्तो यथा शीघ्रं प्रवर्तते  ।  
दक्षिण-प्रक्रमे सूर्यस् तथा शीघ्रं प्रवर्तते  ॥ २,८.३२ ॥  
अतिवेगितया कालं वायु-वेग-बलाच् चरन्  ।  
तस्मात् प्रकृष्टां भूमिं तु कालेनाल्पेन गच्छति  ॥ २,८.३३ ॥  
सूर्यो द्वादशभिः शैघ्र्यान् मुहूर्ते दक्षिणायने  ।  
त्रयोदशार्धम् ऋक्षाणाम् अह्ना तु चरति द्विज  ।  
मुहूर्तैस् तावद् ऋक्षाणि नक्तम् अष्टादशैश् चरन्  ॥ २,८.३४ ॥  
कुलाल-चक्र-मध्य-स्थो यथा मन्दं प्रसर्पति  ।  
तथोदगयने सूर्यः सर्पते मन्द-विक्रमः  ॥ २,८.३५ ॥  
तस्माद् दीर्घेण कालेन भूमिम् अल्पां तु गच्छति  ।  
अष्टादश-मुहूर्तं यद् उत्तरायण-पश्चिमम्  ॥ २,८.३६ ॥  
अहर् भवति तच् चापि चरते मन्द-विक्रमः  ॥ २,८.३७ ॥  
त्रयोदशार्धम् अह्ना तु ऋक्षाणां चरते रविः  ।  
मुहूर्तैस् तावद् ऋक्षाणि रात्रौ द्वादशभिश् चरन्  ॥ २,८.३८ ॥  
अतो मन्द-तरं नाभिं चक्रं भ्रमति वै यथा  ।  
मृत्-पिण्ड इव मध्य-स्थो ध्रुवो भ्रमति वै तथा  ॥ २,८.३९ ॥  
कुलाल-चक्र-नाभिस् तु यथा तत्रैव वर्तते  ।  
ध्रुवस् तथा हि मैत्रेय तत्रैव परिवर्तते  ॥ २,८.४० ॥  
उभयोः काष्ठयोर् मध्ये भ्रमतो मण्डलानि तु  ।  
दिवा नक्तं च सूर्यस्य मन्दा शीघ्रा च वै गतिः  ॥ २,८.४१ ॥  
मन्दाह्नि यस्मिन्न् अयने शीघ्रा नक्तं तदा गतिः  ।  
शीघ्रा निशि यदा चास्य तदा मन्दा दिवा गतिः  ॥ २,८.४२ ॥  
एक-प्रमाणम् एवैष मार्गं याति दिवाकरः  ।  
अहोरात्रेण यो भुङ्क्ते समस्ता राशयो द्विज  ॥ २,८.४३ ॥  
षड् एव राशीन् यो भुङ्क्ते रात्राव् अन्यांश् च षड् दिवा  ॥ २,८.४४ ॥  
राशि-प्रमाण-जनिता दीर्घ-ह्रस्वात्मता दिने  ।  
तथा निशायां राशीनां प्रमाणैर् लघु-दीर्घता  ॥ २,८.४५ ॥  
दिनादेर् दीर्घ-ह्रस्वत्वं तद्-भोगेणैव जायते  ।  
उत्तरे प्रक्रमे शीघ्रा निशि मन्दा गतिर् दिवा  ॥ २,८.४६ ॥  
दक्षिणे त्व् अयने चैव विपरीता विवस्वतः  ॥ २,८.४७ ॥  
उषा रात्रिः समाख्याताव्य् उष्टिश् चाप्य् उच्यते दिनम्  ।  
प्रोच्यते च तथा सन्ध्या उषाव्य् उष्ट्योर् यद् अन्तरम्  ॥ २,८.४८ ॥  
सन्ध्या-काले च सम्प्राप्ते रौद्रे परम-दारुणे  ।  
मन्देहा राक्षसा घोराः सूर्यम् इच्छन्ति खादितुम्  ॥ २,८.४९ ॥  
प्रजापति-कृतः शापस् तेषां मैत्रेय रक्षसाम्  ।  
अक्षयत्वं शरीराणां मरणं च दिने दिने  ॥ २,८.५० ॥  
ततः सूर्यस्य तैर् युद्धं भवत्य् अत्यन्त-दारुणम्  ।  
ततो द्विजोत्तमास् तोयं सङ्क्षिपन्ति महामुने  ॥ २,८.५१ ॥  
ओङ्कार-ब्रह्म-संयुक्तं गायत्र्या चाभिमन्त्रितम्  ।  
तेन दह्यन्ति ते पापा वज्री-भूतेन वारिणा  ॥ २,८.५२ ॥  
अग्नि-होत्रे हूयते या समन्त्रा प्रथमाहुतिः  ।  
सूर्यो-ज्योतिः सहस्रांशुः समा दीप्यति भास्करः  ॥ २,८.५३ ॥  
ओङ्कारो भगवान् विष्णुस् त्रि-धामा वचसां पतिः  ।  
तद्-उच्चारणतस् ते तु विनाशं यान्ति राक्षसाः  ॥ २,८.५४ ॥  
वैष्णवोऽशः परः सूर्यो योऽन्तर् ज्योतिर् असम्प्लवम्  ।  
अभिधायक ओङ्कारस् तस्य तत्-प्रेरकं परम्  ॥ २,८.५५ ॥  
तेन सम्प्रेरितं ज्योतिर् ओङ्कारेणाथ दीप्तिमत्  ।  
दहत्य् अशेष-रक्षांसि मन्देहाख्यान्य् अघानि वै  ॥ २,८.५६ ॥  
तस्मान् नोल्लङ्घनं कार्यं सन्ध्योपासन-कर्मणः  ।  
स हन्ति सूर्यं सन्ध्यायां नोपास्तिं कुरुते तु यः  ॥ २,८.५७ ॥  
ततः प्रयाति भगवान् ब्राह्मणैर् अभिरक्षितः  ।  
वालखिल्यादिभिश् चैव जगतः पावनोद्यतः  ॥ २,८.५८ ॥  
काष्ठा निमेषा दश पञ्च चैव त्रिंशच् च काष्ठा गणयेत् कलां च  ।  
त्रिंशत्-कलश् चैव भवेन् मुहूर्तस् तैस् त्रिंशता रात्र्य्-अहनी समेते  ॥ २,८.५९ ॥  
ह्रास-वृद्धी त्व् अहर्-भागोर् दिवसानां यथा-क्रमम्  ।  
सन्ध्या मुहूर्त-मात्रा वै ह्रास-वृद्धौ समा स्मृता  ॥ २,८.६० ॥  
रेखा-प्रभृत्य् अथादित्ये त्रि-मुहूर्त-गते रवौ  ।  
प्रातः स्मृतस् ततः कालो भागश् चाह्णः स पञ्चमः  ॥ २,८.६१ ॥  
तस्मात् प्रातस्तनात् कालात् त्रि-मुहूर्तस् तु सङ्गवः  ।  
मध्याह्नस् त्रि-मुहूर्तस् तु तस्मात् कालात् तु सङ्गवात्  ॥ २,८.६२ ॥  
तस्मान् माध्याह्निकात् कालाद् अपराहण इति स्मृतः  ।  
त्रय एव मुहूर्तास् तु काल-भागः स्मृतो बुधैः  ॥ २,८.६३ ॥  
अपराह्णे व्यतीते तु कालः सायाह्न एव च  ।  
दश-पञ्च-मुहूर्तं वै मुहूर्तास् त्रय एव च  ॥ २,८.६४ ॥  
दश-पञ्च-मुहूर्तं वै अहर् वैषुवतं स्मृतम्  ॥ २,८.६५ ॥  
वर्धते ह्रसते चैवाप्य् अयने दक्षिणोत्तरे  ।  
अहस् तु ग्रसते रात्रिं रात्रिर् ग्रसति वासरम्  ॥ २,८.६६ ॥  
शरद्-वसतयोर् मध्ये विषुवं तु विभाव्यते  ।  
तुला-मेष-गते भानौ सम-रात्रि-दिनं तु तत्  ॥ २,८.६७ ॥  
कर्कटावस्थिते भानौ दक्षिणायनम् उच्यते  ।  
उत्तरायणम् अप्य् उक्तं मकर-स्थे दिवाकरे  ॥ २,८.६८ ॥  
त्रिंशन्-मुहूर्तं कथितम् अहोरात्रं तु यन् मया  ।  
तानि पञ्चदश ब्रह्मन् पक्ष इत्य् अभिधीयते  ॥ २,८.६९ ॥  
मासः पक्ष-द्वयेनोक्तो द्वौ मासौ चार्क्-जाव् ऋतुः  ।  
ऋतु-त्रयं चाप्य् अयनं द्वेऽयने वर्ष-संज्ञिते  ॥ २,८.७० ॥  
संवत्सरादयः पञ्च चतुर्-मास-विकल्पिताः  ।  
निश्चयः सर्व-कालस्य युगम् इत्य् अभिधीयते  ॥ २,८.७१ ॥  
संवत्सरस् तु प्रथमो द्वितीयः परिवत्सरः  ।  
इद्वत्सरस् तृतीयस् तु चतुर्थश् चानुवत्सरः  ।  
वत्सरः पञ्चमश् चात्र कालोऽयं युग-संज्ञितः  ॥ २,८.७२ ॥  
यः श्वेतस्योत्तरः शैलः शृङ्गवान् इति विश्रुतः  ।  
त्रीणि तस्य तु शृङ्गाणि त्रैरयं शृङ्गवान् स्मृतः  ॥ २,८.७३ ॥  
दक्षिणं चोत्तरं चैव मध्यं वैषुवतं तथा  ।  
शरद्-वसन्तोर् मध्ये तद् भानुः प्रतिपद्यते  ।  
मेषादौ च तुलादौ च मैत्रेय विषुवं स्मृतम्  ॥ २,८.७४ ॥  
तदा तुल्यम् अहोरात्रं करोति तिमिरापहः  ।  
दश-पञ्च-मुहूर्तं वै तद् एतद् उभयं स्मृतम्  ॥ २,८.७५ ॥  
प्रथमे कृत्तिका-भागे यदा भास्वान् तदा शशी  ।  
विशाखानां चतुर्थेऽंशे मुने तिष्ठत्य् असंशयम्  ॥ २,८.७६ ॥  
विशाखानां यदा सूर्यश् चरत्य् अंशं तृतीयकम्  ।  
तदा चन्द्रं विजानीयात् कृत्तिका-शिरसि स्थितम्  ॥ २,८.७७ ॥  
तदैव विषुवाख्योऽयं कालः पुण्योऽभिधीयते  ।  
तदा दानादि देयानि देवेभ्यः प्रयतात्मभिः  ॥ २,८.७८ ॥  
ब्राह्मणेभ्यः पितृभ्यश् च मुखम् एतत् तु दानजम्  ।  
दत्त-दानस् तु विषुवे कृत-कृत्योऽभिजायते  ॥ २,८.७९ ॥  
अहोरात्रार्ध-मासास् तु कलाः काष्ठाः क्षणास् तथा  ।  
पौर्णमासी तथा ज्ञेया अमावास्या तथैव च  ।  
सिनीवाली कुहूश् चैव एका चानुमतिस् तथा  ॥ २,८.८० ॥  
तपस्-तपस्यौ मधु-माधवौ च शुक्रः शुचिश् चायनम् उत्तरं स्यात्  ।  
नभो-नभस्यौ च इषस् तथोर्जः सहः सहस्याव् इति दक्षिणं तत्  ॥ २,८.८१ ॥  
लोकालोकश् च यः शैलः प्राग् उक्तो भवतो मया  ।  
लोक-पालास् तु चत्वारस् तत्र तिष्ठन्ति सुव्रताः  ॥ २,८.८२ ॥  
सुधामा शङ्खपाच् चैव कर्दमस्यात्मजौ द्विज  ।  
हिरण्य-रोमा चैवान्यश् चतुर्थः केतुमान् अपि  ॥ २,८.८३ ॥  
निर्द्वन्द्वा निरभिमाना निस्तन्द्रा निष्परिग्रहाः  ।  
लोक-पालाः स्थिता ह्य् एते लोकालोके चतुर्दिशम्  ॥ २,८.८४ ॥  
उत्तरं पदम् अगस्त्यस्य अज-वीथ्याश् च दक्षिणम्  ।  
पितृ-यानः स वै पन्था वैश्वानर-पथाद् बहिः  ॥ २,८.८५ ॥  
तत्रासते महात्मान ऋषयो येऽग्नि-होत्रिणः  ।  
भूतारम्भ-कृतं ब्रह्म शंसन्तो ऋत्विग्-उद्यताः  ।  
प्रारभन्ते तु ये लोकास् तेषां पन्थाः स दक्षिणः  ॥ २,८.८६ ॥  
चलितं ते पुनर् ब्रह्म स्थापयन्ति युगे युगे  ।  
सन्तत्या तपसा चैव मर्यादाभिः श्रुतेन च  ॥ २,८.८७ ॥  
जायमानास् तु पूर्वे च पश्चिमानां गृहेषु वै  ।  
पश्चिमाश् चैव पूर्वेषां जायन्ते विधनेष्व् इह  ॥ २,८.८८ ॥  
एवम् आवर्तमानास् ते तिष्ठन्ति नियत-व्रताः  ।  
सवितुर् दक्षिणं मार्गं श्रिता ह्य् आचन्द्र-तारकम्  ॥ २,८.८९ ॥  
नाग-वीथ्य्-उत्तरं यच् च सप्तर्षिभ्यश् च दक्षिणम्  ।  
उत्तरः सवितुः पन्था देव-यानश् च स स्मृतः  ॥ २,८.९० ॥  
तत्र ते वासिनः सिद्धा विमला ब्रह्म-चारिणः  ।  
सन्ततिं ते जुगुप्सन्ति तस्मान् मृत्युर् जितश् च तैः  ॥ २,८.९१ ॥  
अष्टाशीति-सहस्राणि मुनीनाम् ऊर्ध्व-रेतसाम्  ।  
उदक्-पन्थानम् अर्यमणः स्थिता ह्याभूत-संप्लवम्  ॥ २,८.९२ ॥  
ते स-प्रयोगाल् लोभस्य मैथुनस्य च वर्जनात्  ।  
इच्छा-द्वेषाप्रवृत्त्या च भूतारम्भ-विवर्जनात्  ॥ २,८.९३ ॥  
पुनश् च कामासंयोगाच् छब्दादेर् दोष-दर्शनात्  ।  
इत्य् एभिः कारणैः शुद्धास् तेऽमृतत्वं हि भेजिरे  ॥ २,८.९४ ॥  
आभूत-संप्लवं स्थानम् अमृतत्वं विभाव्यते  ।  
त्रैलोक्य-स्थिति-कालोऽयम् अपुनर्-मार उच्यते  ॥ २,८.९५ ॥  
ब्रह्म-हत्याश्वमेधाभ्यां पाप-पुण्य-कृतो विधिः  ।  
आभूत-संप्लवान्तन्तु फलम् उक्तं तयोर् द्विज  ॥ २,८.९६ ॥  
यावन्-मात्रे प्रदेशे तु मैत्रेयावस्थितो ध्रुवः  ।  
क्षयम् आयाति तावत् तु भूमेर् आभूत-संप्लवात्  ॥ २,८.९७ ॥  
ऊर्ध्वम् उत्तरम् ऋषिभ्यस् तु ध्रुवो यत्र व्यवस्थितः  ।  
एतद् विष्णुपदं दिव्यं तृतीयं व्योम्नि भासुरम्  ॥ २,८.९८ ॥  
निर्धूत-दोष-पङ्कानां यतीनां संयतात्मनाम्  ।  
स्थानं तत् परमं विप्र पुण्य-पाप-परिक्षये  ॥ २,८.९९ ॥  
अपुण्य-पुण्योपरमे क्षीणाशेषाप्ति-हेतवः  ।  
यत्र गत्वा न शोचन्ति तद् विष्णोः परमं पदम्  ॥ २,८.१०० ॥  
धर्म-ध्रुवाद्यास् तिष्ठन्ति यत्र ते लोक-साक्षिणः  ।  
तत्-सार्ष्ट्योत्पन्न-योगर्द्धिस् तद् विष्णोः परमं पदम्  ॥ २,८.१०१ ॥  
यत्रोतम् एतत् प्रोतं च यद् भूतं स-चराचरम्  ।  
भव्यं च विश्वं मैत्रेय तद् विष्णोः परमं पदम्  ॥ २,८.१०२ ॥  
दिवीव चक्षुर् आततं योगिनां तन्-मयात्मनाम्  ।  
विवेक-ज्ञान-दृष्टं च तद् विष्णोः परमं पदम्  ॥ २,८.१०३ ॥  
यस्मिन् प्रतिष्ठितो भास्वान् मेढी-भूतः स्वयं ध्रुवः  ।  
ध्रुवे च सर्व-ज्योतींषि ज्योतिष्व् अम्भो-मुचो द्विज  ॥ २,८.१०४ ॥  
मेघेषु सङ्गता वृष्टिर् वृष्टेः सृष्टेश् च पोषणम्  ।  
आप्यायनं च सर्वेषां देवादीनां महामुने  ॥ २,८.१०५ ॥  
ततश् चाज्याहुति-द्वारा पोषितास् ते हविर्-भुजः  ।  
वृष्टेः कारणतां यान्ति भूतानां स्थितये पुनः  ॥ २,८.१०६ ॥  
एवम् एतत् पदं विष्णोस् तृतीयम् अमलात्मकम्  ।  
आधार-भूतं लोकानां त्रयाणां वृष्टि-कारणम्  ॥ २,८.१०७ ॥  
ततः प्रभवति ब्रह्मन् सर्व-पाप-हरा सरित्  ।  
गङ्गा देवाङ्गनाङ्गानाम् अनुलेपन-पिञ्जरा  ॥ २,८.१०८ ॥  
वाम-पादांबुजाङ्गुष्ठ-नख-स्रोतो-विनिर्गताम्  ।  
विष्णोर् बिभर्ति यां भक्त्या शिरसाहर्निशं ध्रुवः  ॥ २,८.१०९ ॥  
ततः सप्तर्षयो यस्याः प्राणायाम-परायणाः  ।  
तिष्ठन्ति वीचि-मालाभिर् उह्यमान-जटा-जले  ॥ २,८.११० ॥  
वार्य्-ओघैः संततैर् यस्याः प्लावितं शशि-मण्डलम्  ।  
भूयोऽधिक-तरां कान्तिं वहत्य् एतद् उह क्षये  ॥ २,८.१११ ॥  
मेरु-पृष्ठे पतत्य् उच्चैर् निष्क्रान्ता शशि-मण्डलात्  ।  
जगतः पावनार्थाय प्रयाति च चतुर्दिशम्  ॥ २,८.११२ ॥  
सीता चालकनन्दा च चक्षुर् भद्रा च संस्थिता  ।  
एकैव या चतुर्-भेदा दिग्-भेद-गति-लक्षणा  ॥ २,८.११३ ॥  
भेदं चालकनन्दाख्यं यस्याः शर्वोऽपि दक्षिणम्  ।  
दधार शिरसा प्रीत्या वर्षाणाम् अधिकं शतम्  ॥ २,८.११४ ॥  
शम्भोर् जटा-कलापाच् च विनिष्क्रान्तास्-त्रिशर्कराः  ।  
प्लावयित्वा दिवं निन्ये या पापान् सगरात्मजान्  ॥ २,८.११५ ॥  
स्नातस्य सलिले यस्याः सद्यः पापं प्रणश्यति  ।  
अपूर्व-पुण्य-प्राप्तिश् च सद्यो मैत्रेय जायते  ॥ २,८.११६ ॥  
दत्ताः पितृभ्यो यत्रापस् तनयैः श्रद्धयान्वितैः  ।  
समा-शतं प्रयच्छन्ति तृप्तिं मैत्रेय दुर्लभाम्  ॥ २,८.११७ ॥  
यस्याम् इष्ट्वा महा-यज्ञैर् यज्ञेशं पुरुषोत्तमम्  ।  
द्विज-भूपाः परां सिद्धिम् अवापुर् दिवि चेह च  ॥ २,८.११८ ॥  
स्नानाद् विधूत-पापाश् च यज्-जलैर् यतयस् तथा  ।  
केशवासक्त-मनसः प्राप्ता निर्वाणम् उत्तमम्  ॥ २,८.११९ ॥  
श्रुताभिलषिता दृष्टा स्पृष्टा पीतावगाहिता  ।  
या पावयति भूतानि कीर्तिता च दिने दिने  ॥ २,८.१२० ॥  
गङ्गा-गङ्गेति यैर् नाम योजनानां शतेष्व् अपि  ।  
स्थितैर् उच्चारितं हन्ति पापं जन्म-त्रयार्जितम्  ॥ २,८.१२१ ॥  
यतः सा पावनायालं त्रयाणां जगताम् अपि  ।  
समुद्भूता परं तत् तु तृतीयं भगवत्-पदम्  ॥ २,८.१२२ ॥  
इति श्रीविष्णुमहापुराणे द्वितीयेऽंशेऽष्टमोऽध्यायः (८)  

***  

श्रीपराशर उवाच  
तारामयं भगवतः शिशुमार-आकृति प्रभोः  ।  
दिवि रूपं हरेर् यत् तु तस्य पुच्छे स्थितो ध्रुवः  ॥ २,९.१ ॥  
सैष भ्रमन् भ्रामयति चन्द्रादित्यादिकान् ग्रहान्  ।  
भ्रमन्तम् अनु तं यान्ति नक्षत्राणि च चक्रवत्  ॥ २,९.२ ॥  
सूर्या-चन्द्रमसौ तारा नक्षत्राणि ग्रहैः सह  ।  
वातानीक-मयैर् बन्धैर् ध्रुवे बद्धानि तानि वै  ॥ २,९.३ ॥  
शिशुमाराकृति प्रोक्तं यद् रूपं ज्योतिषां दिवि  ।  
नारायणोऽयनं धाम्नां तस्याधारः स्वयं हृदि  ॥ २,९.४ ॥  
उत्तानपाद-पुत्रस् तु तम् आराध्य जगत्-पतिम्  ।  
स तारा-शिशुमारस्य ध्रुवः पुच्छे व्यवस्थितः  ॥ २,९.५ ॥  
आधारः शिशुमारस्य सर्वाध्यक्षो जनार्दनः  ।  
ध्रुवस्य शिशुमारस् तु ध्रुवे भानुर् व्यवस्थितः  ॥ २,९.६ ॥  
तद्-आधारं जगच् चेदं स-देवासुर-मानुषम्  ॥ २,९.७ ॥  
येन विप्र विधानेन तन् ममैक-मनाः शृणु  ।  
विवस्वान् अष्टभिर् मासैर् आदायापो रसात्मिकाः  ।  
वर्षत्य् अम्बु-ततश् चान्नम् अन्नाद् अप्य् अखिलं जगत्  ॥ २,९.८ ॥  
विवस्वान् अंशुभिस् तीक्ष्णैर् आदाय जगतो जलम्  ।  
सोमं पुष्णात्य् अथेन्दुश् च वायु-नाडी-मयैर् दिवि  ।  
नालैर् विक्षिप्तेऽभ्रेषु धूमाग्न्य्-अनिल-मूर्तिषु  ॥ २,९.९ ॥  
न भ्रश्यन्ति यतस् तेभ्यो जलान्य् अभ्राणि तान्य् अतः  ।  
अभ्र-स्थाः प्रपतन्त्य् आपो वायुना समुदीरिताः  ।  
संस्कारं काल-जनितं मैत्रेयासाद्य निर्मलाः  ॥ २,९.१० ॥  
सरित्-समुद्र-भौमास् तु तथापः प्राणि-सम्भवाः  ।  
चतुष्-प्रकारा भगवान् आदत्ते सविता मुने  ॥ २,९.११ ॥  
आकाश-गङ्गा-सलिलं तथादाय गभस्तिमान्  ।  
अनभ्र-गतम् एवोर्व्यां सद्यः क्षिपति रश्मिभिः  ॥ २,९.१२ ॥  
तस्य संस्पर्श-निर्धूत-पाप-पङ्को द्विजोत्तम  ।  
न याति नरकं मर्त्यो दिव्यं स्नानं हि तत् स्मृतम्  ॥ २,९.१३ ॥  
दृष्ट-सूर्यं हि यद् वारि पतत्य् अभ्रैर् विना दिवः  ।  
आकाश-गङ्गा-सलिलं तद् गोभिः क्षिप्यते रवेः  ॥ २,९.१४ ॥  
कृत्तिकादिषु ऋक्षेषु विषमेषु च यद् दिवः  ।  
दृष्टार्क-पतितं ज्ञेयं तद् गाङ्गं दिग्गजोज्झितम्  ॥ २,९.१५ ॥  
युग्मर्क्षेषु च यत् तोयं पतत्य् अर्कोज्झितं दिवः  ।  
तत् सूर्य-रश्मिभिः सर्वं समादाय निरस्यते  ॥ २,९.१६ ॥  
उभयं पुण्यम् अत्यर्थं नृणां पाप-भयापहम्  ।  
आकाश-गङ्गा-सलिलं दिव्यं स्नानं महामुने  ॥ २,९.१७ ॥  
यत् तु मेघैः समुत्सृष्टं वारि तत् प्राणिनां द्विज  ।  
पुष्णात्य् औषधयः सर्वा जीवनायामृतं हि तत्  ॥ २,९.१८ ॥  
तेन वृद्धिं परां नीतः सकलश् चौषधी-गणः  ।  
साधकः फल-पाकान्तः प्रजानां द्विज जायते  ॥ २,९.१९ ॥  
तेन यज्ञान् यथाप्रोक्तान् मानवाः शास्त्र-चक्षुषः  ।  
कुर्वन्त्य् अहरहस् तैश् च देवान् आप्याययन्ति ते  ॥ २,९.२० ॥  
एवं यज्ञाश् च वेदाश् च वर्णाश् च द्विज-पूर्वकाः  ।  
सर्वे देव-निकायाश् च सर्वे भूत-गणाश् च ये  ॥ २,९.२१ ॥  
वृष्ट्या धृतम् इदं सर्वम् अन्नं निष्पाद्यते यया  ।  
सापि निष्पाद्यते वृष्टिः सवित्रा मुनि-सत्तम  ॥ २,९.२२ ॥  
आधार-भूतः सवितुर् ध्रुवो मुनि-वरोत्तम  ।  
ध्रुवस्य शिशुमारोऽसौ सोऽपि नारायणात्मकः  ॥ २,९.२३ ॥  
हृदि नारायणस् तस्य शिशुमारस्य संस्थितः  ।  
बिभर्ति सर्व-भूतानाम् आदि-भूतः सनातनः  ॥ २,९.२४ ॥  
इति श्रीविष्णुमहापुराणे द्वितीयेऽंशे नवमोऽध्यायः (९)  

***  

श्रीपराशर उवाच  
त्र्यशीति-मण्डल-शतं काष्ठयोर् अन्तरं द्वयोः  ।  
आरोहावरोहाभ्यां भानोर् अब्देन या गतिः  ॥ २,१०.१ ॥  
स रथोऽधिष्ठितो देवैर् आदित्यैर् ऋषिभिस् तथा  ।  
गन्धर्वैर् अप्सरोभिश् च ग्रामणी-सर्प-राक्षसैः  ॥ २,१०.२ ॥  
धाता क्रतुस्थला चैव पुलस्त्यो वासुकिस् तथा  ।  
रथ-भृद्-ग्रामणीर् हेतिस् तुम्बुरुश् चैव सप्तमः  ॥ २,१०.३ ॥  
एते वसन्ति वै चैत्रे मधु-मासे सदैव हि  ।  
मैत्रेय स्यन्दने भानोः सप्त-मासाधिकारिणः  ॥ २,१०.४ ॥  
अर्यमा पुलहश् चैव रथौजाः पुञ्जिकस्थला  ।  
प्रहेतिः कच्छ-वीरश् च नारदश् च रथे रवेः  ॥ २,१०.५ ॥  
माधवे निवसन्त्य् एते शुचि-संज्ञे निबोध मे  ॥ २,१०.६ ॥  
मित्रोऽत्रिस्-तक्षको रक्षः पौरुषेयोऽथ मेनका  ।  
हाहा रथ-स्वनश् चैव मैत्रेयैते वसन्ति वै  ॥ २,१०.७ ॥  
वरुणो वसिष्ठो रम्भा च सहजन्या हुहुर् अथ  ।  
रथ-चित्रस् तथा शुक्रे वसन्त्य् आषाढ-संज्ञके  ॥ २,१०.८ ॥  
इन्द्रो विश्वावसुः स्रोता एला-पुत्रस् तथाङ्गिराः  ।  
प्रम्लोचा च नभस्य् एते सप्तिश् चार्के वसन्ति वै  ॥ २,१०.९ ॥  
विवस्वान् उग्रसेनश् च भृगुर् आपूरणस् तथा  ।  
अनुम्लोचा शङ्खपालो व्याघ्रो भाद्रपदे तथा  ॥ २,१०.१० ॥  
पूषा च सुरुचिर् वातो गौतमोऽथ धनञ्जयः  ।  
सुषेणोऽन्यो घृताची च वसन्त्य् आश्वयुजे रवौ  ॥ २,१०.११ ॥  
विश्वावसुर् भरद्वाजः पर्जन्यैरावतौ तथा  ।  
विश्वाची सेनजिच् चापि कार्त्तिके च वसन्ति वै  ॥ २,१०.१२ ॥  
अंशः काश्यप-तार्क्ष्यास् तु महा-पद्मस् तथोर्वशी  ।  
चित्र-सेनस् तथा विद्युन् मार्गशीर्षेऽधिकारिणः  ॥ २,१०.१३ ॥  
क्रतुर् भगस् ततोर्णायुः स्फूर्जः कर्कोटकस् तथा  ।  
अरिष्ट-नेमिश् चैवान्या पूर्वाचित्तिर् वराप्सराः  ॥ २,१०.१४ ॥  
पौष-मासे वसन्त्य् एते सप्त भास्कर-मण्डले  ।  
लोक-प्रकाशनार्थाय विप्र-वर्याधिकारिणः  ॥ २,१०.१५ ॥  
त्वष्टाथ जमदग्निश् च कम्बलोऽथ तिलोत्तमा  ।  
ब्रह्मोपेतोऽथ ऋतजिद् धृतराष्ट्रोऽथ सप्तमः  ॥ २,१०.१६ ॥  
माघ-मासे वसन्त्य् एते सप्त मैत्रेय भास्करे  ।  
श्रूयतां चापरे सूर्ये फाल्गुने निवसन्ति ये  ॥ २,१०.१७ ॥  
विष्णुर् अश्वतरो रम्भा सूर्य-वर्चाश् च सत्यजित्  ।  
विश्वामित्रस् तथा रक्षो यज्ञोपेतो महामुने  ॥ २,१०.१८ ॥  
मासेष्व् एतेषु मैत्रेय वसन्त्य् एते तु सप्तकाः  ।  
सवितुर् मण्डले ब्रह्मन् विष्णु-शक्त्य्-उपबृंहिताः  ॥ २,१०.१९ ॥  
स्तुवन्ति मुनयः सूर्यं गन्धर्वैर् गीयते पुरः  ।  
नृत्यन्त्य् अप्सरसो यान्ति सूर्यस्यानु निशाचराः  ॥ २,१०.२० ॥  
वहन्ति पन्नगा यक्षैः क्रियतेऽभीषु-सङ्ग्रहः  ॥ २,१०.२१ ॥  
वालखित्यास् तथैवैनं परिवार्य समासते  ॥ २,१०.२२ ॥  
सोऽयं सप्त-गणः सूर्य-मण्डले मुनि-सत्तम  ।  
हिमोष्ण-वारि-वृष्टीनां हेतुः स्व-समयं गतः  ॥ २,१०.२३ ॥  
इति श्रीविष्णुमहापुराणे द्वितीयेऽंशे दशमोऽध्यायः (१०)  

***  

मैत्रेय उवाच  
यद् एतद् भगवान् आह गणः सप्त-विधो रवेः  ।  
मण्डले हिम-तापादेः कारणं तन् मया श्रुतम्  ॥ २,११.१ ॥  
व्यापारश् चापि कथितो गन्धर्वोरग-रक्षसाम्  ।  
ऋषीणां वालखिल्यानां तथैवाप्सरसां गुरो  ॥ २,११.२ ॥  
यक्षाणां च रथे भानोर् विष्णु-शक्ति-धृतात्मनाम्  ।  
किं चादित्यस्य यत् कर्म तन् नात्रोक्तं त्वया मुने  ॥ २,११.३ ॥  
यदि सप्त-गणो वारि हिमम् उष्णं च वर्षति  ।  
तत् किम् अत्र रवेर् येन वृष्टिः सूर्याद् इतीयर्ते  ॥ २,११.४ ॥  
विवस्वान् उदितो मध्ये यात्य् अस्तम् इति किं जनः  ।  
ब्रवीत्य् एतत् समं कर्म यदि सप्त-गणस्य तत्  ॥ २,११.५ ॥  

पराशर उवाच  
मैत्रेय श्रूयताम् एतद् यद् भवान् परिपृच्छति  ।  
यथा सप्त-गणोऽप्य् एकः प्राधान्येनाधिको रविः  ॥ २,११.६ ॥  
सर्व-शक्तिः परा विष्णोर् ऋग्-यजुः-साम-संज्ञिता  ।  
सैषा त्रयी तपत्य् अंहो जगतश् च हिनस्ति या  ॥ २,११.७ ॥  
सैष विष्णुः स्थितः स्थित्यां जगतः पावनोद्यतः  ।  
ऋग्-यजुः-साम-भूतोऽन्तः सवितुर् द्विज तिष्ठति  ॥ २,११.८ ॥  
मासि मासि रविर् यो यस् तत्र तत्र हि सा परा  ।  
त्रयी-मयी विष्णु-शक्तिर् अवस्थानं करोति वै  ॥ २,११.९ ॥  
ऋचस् तुवन्ति पूर्वाह्णे मध्याह्नेऽथ यजूंषि वै  ।  
बृहद्-रथन्तरादीनि सामान्य् अह्नः क्षये रविम्  ॥ २,११.१० ॥  
अङ्गम् एषा त्रयी विष्णोर् ऋग्-यजुः-साम-संज्ञिता  ।  
विष्णु-शक्तिर् अवस्थानं सदादित्ये करोति सा  ॥ २,११.११ ॥  
न केवलं रवेः शक्तिर् वैष्णवी सा त्रयी-मयी  ।  
ब्रह्माथ पुरुषो रुद्रस् त्रयम् एतत् त्रयी-मयम्  ॥ २,११.१२ ॥  
सर्गादौ ऋङ्मयो ब्रह्मा स्थितौ विष्णुर् यजुर्-मयः  ।  
रुद्रः साम-मयोऽन्ताय तस्मात् तस्याशुचिर् ध्वनिः  ॥ २,११.१३ ॥  
एवं सा सात्त्विकी शक्तिर् वैष्णवी या त्रयी-मयी  ।  
आत्म-सप्त-गण-स्थं तं भास्वन्तम् अधितिष्ठति  ॥ २,११.१४ ॥  
तया चाधिष्ठितः सोऽपि जाज्वलीति स्व-रश्मिभिः  ।  
तमः समस्त-जगतां नाशं नयति चाखिलम्  ॥ २,११.१५ ॥  
स्तुवन्ति चैनं मुनयो गन्धर्वैर् गीयते पुरः  ।  
नृत्यन्त्योऽप्सरसो यान्ति तस्य चानु निशाचराः  ॥ २,११.१६ ॥  
वहन्ति पन्नगा यक्षैः क्रियतेऽभीषु-सङ्ग्रहः  ।  
वालखिल्यास् तथैवैनं परिवार्य समासते  ॥ २,११.१७ ॥  
नोदेता नास्तमेता च कदाचिच्-छक्ति-रूप-धृक्  ।  
विष्णुर् विष्णोः पृथक् तस्य गणाः सप्त-विधोऽप्य् अयम्  ॥ २,११.१८ ॥  
स्तम्भ-स्थ-दर्पणस्येव योऽयम् आसन्नतां गतः  ।  
छाया-दर्शन-संयोगं स तं प्राप्नोत्य् अथात्मनः  ॥ २,११.१९ ॥  
एवं सा वैष्णवी शक्तिर् नैवापैति ततो द्विज  ।  
मासानुमासं भास्वन्तम् अध्यास्ते तत्र संस्थितम्  ॥ २,११.२० ॥  
पितृ-देव-मनुष्यादीन् स सदाप्याययन् प्रभुः  ।  
परिवर्तत्य् अहोरात्र-कारणं सविता द्विज  ॥ २,११.२१ ॥  
सूर्य-रश्मि-सुषुम्णायस्-तर्पितस् तेन चन्द्रमाः  ।  
कृष्ण-पक्षेऽमरैः शश्वत् पीयते वै सुधा-मयः  ॥ २,११.२२ ॥  
पीतं तं द्वि-कलं सोमं कृष्ण-पक्ष-क्षये द्विज  ।  
पिबन्ति पितरस् तेषां भास्करात् तर्पणं तथा  ॥ २,११.२३ ॥  
आदत्ते रश्मिभिर् यन्तु क्षिति-संस्थं रसं रविः  ।  
तम् उत्सृजति भूतानां पुष्ट्यर्थं सस्य-वृद्धये  ॥ २,११.२४ ॥  
तेन प्रीणात्य् अशेषाणि भूतानि भगवान् रविः  ।  
पितृ-देव-मनुष्यादीन् एवम् आप्याययत्य् असौ  ॥ २,११.२५ ॥  
पक्ष-तृप्तिं तु देवानां पितॄणां चैव मासिकीम्  ।  
शश्वत्-तृप्तिं च मर्त्यानां मैत्रेयार्कः प्रयच्छति  ॥ २,११.२६ ॥  
इति श्रीविष्णुमहापुराणे द्वितीयेऽंशे एकादशोऽध्यायः (११)  

***  

श्रीपराशर उवाच  
रथस्-त्रि-चक्रः सोमस्य कुन्दाभास् तस्य वाजिनः  ।  
वाम-दक्षिणतो युक्ता दश तेन चरत्य् असौ  ॥ २,१२.१ ॥  
वीथ्य्-आश्रयाणि ऋक्षाणि ध्रुवाधारेण वेगिना  ।  
ह्रास-वृद्धि-क्रमस् तस्य रश्मीनां सवितुर् यथा  ॥ २,१२.२ ॥  
अर्कस्येव हि तस्याश्वाः सकृद् युक्ता वहन्ति ते  ।  
कल्पम् एकं मुनि-श्रेष्ठ वारि-गर्भ-समुद्भवाः  ॥ २,१२.३ ॥  
क्षीणं पीतं सुरैः सोमम् आप्याययति दीप्तिमान्  ।  
मैत्रेयैक-कलं सन्तं रश्मिनैकेन भास्करः  ॥ २,१२.४ ॥  
क्रमेण येन पीतोऽसौ देवैस् तेन निशाकरम्  ।  
आप्याययत्य् अनुदिनं भास्करो वारि-तस्करः  ॥ २,१२.५ ॥  
सम्भृतं चार्ध-मासेन तत् सोम-स्थं सुधामृतम्  ।  
पिबन्ति देवा मैत्रेय सुधाहारा यतोऽमराः  ॥ २,१२.६ ॥  
त्रयस्-त्रिंशत्-सहस्राणि त्रयस्-त्रिंशच् छतानि च  ।  
त्रयस्-त्रिंशत् तथा देवाः पिबन्ति क्षणदा-करम्  ॥ २,१२.७ ॥  
कला-द्वयावशिष्टस् तु प्रविष्टः सूर्य-मण्डलम्  ।  
अमाख्या-रश्मौ वसति अमावास्या ततः स्मृता  ॥ २,१२.८ ॥  
अप्सु तस्मिन्न् अहोरात्रे पूर्वं विशति चन्द्रमाः  ।  
ततो वीरुत्सु वसति प्रयात्य् अर्कं ततः क्रमात्  ॥ २,१२.९ ॥  
छिनत्ति विरुधो यस् तु वीरुत्-संस्थे निशाकरे  ।  
पत्रं वा पातयत्य् एकं ब्रह्म-हत्यां स विन्दति  ॥ २,१२.१० ॥  
सोमं पञ्चदशे भागे किञ्चिच्-छिष्टे कलात्मके  ।  
अपराह्णे पितृ-गणा जघन्यं पर्युपासते  ॥ २,१२.११ ॥  
पिबन्ति द्वि-कलाकारं शिष्टा तस्य कला तु या  ।  
सुधा-मृत-मयी पुण्या ताम् इन्दोः पितरो मुने  ॥ २,१२.१२ ॥  
निःसृतं तद् अमावास्यां गभस्तिभ्यः सुधामृतम्  ।  
मासं तृप्तिम् अवाप्याग्र्यां पितरः सन्ति निर्वृताः  ।  
सौम्या बर्हिषदश् चैव अग्निष्वात्ताश् च ते त्रिधा  ॥ २,१२.१३ ॥  
एवं देवान् सिते पक्षे कृष्ण-पक्षे तथा पितॄन्  ।  
वीरुधश् चामृत-मयैः शीतैर् अस्परमाणुभिः  ॥ २,१२.१४ ॥  
वीरुधौषधि-निष्पत्त्या मनुष्य-पशु-कीटकान्  ।  
आप्याययति शीतांशुः प्राकाश्य-आह्लादनेन तु  ॥ २,१२.१५ ॥  
वाय्व्-अग्नि-द्रव्य-सम्भूतो रथश् चन्द्र-सुतस्य च  ।  
पिशङ्गैस् तुरगैर् युक्तः सोऽष्टाभिर् वायु-वेगिभिः  ॥ २,१२.१६ ॥  
स-वरूथः सानुकर्षो युक्तो भू-सम्भवैर् हयैः  ।  
सोपासांग-पताकस् तु शुक्रस्यापि रथो महान्  ॥ २,१२.१७ ॥  
अष्टाश्वः काञ्चनः श्रीमान् भौमस्यापि रथो महान्  ।  
पद्म-रागारुणैर् अश्वैः संयुक्तो वह्नि-सम्भवैः  ॥ २,१२.१८ ॥  
अष्टाभिः पाण्डुरैर् युक्तो वाजिभिः काञ्चनो रथः  ।  
तस्मिंस् तिष्ठति वर्षान्ते राशौ राशौ बृहस्पतिः  ॥ २,१२.१९ ॥  
आकाश-सम्भवैर् अश्वैः शबलैः स्यन्दनं युतम्  ।  
तम् आरुह्य शनैर् याति मन्द-गामी शनैश्चरः  ॥ २,१२.२० ॥  
स्वर्भानोस् तुरगा ह्य् अष्टौ भृङ्गाभा धूसरं रथम्  ।  
सकृद् युक्तास् तु मैत्रेय वहन्त्य् अविरतं सदा  ॥ २,१२.२१ ॥  
आदित्यान् निःसृतो राहुः सोमं गच्छति पर्वसु  ।  
आदित्यम् एति सोमाच् च पुनः सौरेषु पर्वसु  ॥ २,१२.२२ ॥  
तथा केतु-रथस्याश्वा अप्य् अष्टौ वात-रंहसः  ।  
पलाल-धूम-वर्णाभा लाक्षा-रस-निभारुणाः  ॥ २,१२.२३ ॥  
एते मया ग्रहाणां वै तवाख्याता रथा नव  ।  
सर्वे ध्रुवे महाभाग प्रबद्धा वायु-रश्मिभिः  ॥ २,१२.२४ ॥  
ग्रहर्क्ष-ताराधिष्ण्यानि ध्रुवे बद्धान्य् अशेषतः  ।  
भ्रमन्त्य् उचित-चारेण मैत्रेयानिल-रश्मिभिः  ॥ २,१२.२५ ॥  
यावन्त्यश् चैव तारास् ता तावन्तो वात-रश्मयः  ।  
सर्वे ध्रुवे निबद्धास् ते भ्रमन्तो भ्रामयन्ति तम्  ॥ २,१२.२६ ॥  
तैल-पीडा यथा चक्रं भ्रमन्तो भ्रामयन्ति वै  ।  
तथा भ्रमन्ति ज्योतींषि वात-विद्धानि सर्वशः  ॥ २,१२.२७ ॥  
अलात-चक्रवद् यान्ति वात-चक्रेरितानि तु  ।  
यस्मिन् ज्योतींषि वहति प्रवहस् तेन स स्मृतः  ॥ २,१२.२८ ॥  
शिशुमारस् तु यः प्रोक्तः स ध्रुवो यत्र तिष्ठति  ।  
सन्निवेशं च तस्यापि शृणुष्व मुनि-सत्तम  ॥ २,१२.२९ ॥  
यद् अह्ना कुरुते पापं तं दृष्ट्वा निशि मुच्यते  ।  
यावन्त्यश् चैव तारास् ताः शिशुमार-आश्रिता दिवि  ।  
तावन्त्य् एव तु वर्षाणि जीवत्य् अभ्यधिकानि च  ॥ २,१२.३० ॥  
उत्तानपादस् तस्याधो विज्ञेयो ह्य् उत्तरो हनुः  ।  
यज्ञोऽधरश् च विज्ञेयो धर्मो मूर्धानम् आश्रितः  ॥ २,१२.३१ ॥  
हृदि नारायणश् चास्ते अश्विनौ पूर्व-पादयोः  ।  
वरुणश् चार्यमा चैव पश्चिमे तस्य सक्थिनी  ॥ २,१२.३२ ॥  
शिश्रः संवत्सरस् तस्य मित्रोऽपानं समाश्रितः  ॥ २,१२.३३ ॥  
पुच्छेऽग्निश् च महेन्द्रश् च कश्यपोऽथ ततो ध्रुवः  ।  
तारकाः शिशुमारस्य नास्तम् एति चतुष्टयम्  ॥ २,१२.३४ ॥  
इत्य् एष सन्निवेशोऽयं पृथिव्या ज्योतिषां तथा  ।  
द्वीपानाम् उदधीनां च पर्वतानां च कीर्तितः  ॥ २,१२.३५ ॥  
वर्षाणां च नदीनां च ये च तेषु वसन्ति वै  ।  
तेषां स्वरूपम् आख्यातं सङ्क्षेपः श्रूयतां पुनः  ॥ २,१२.३६ ॥  
यद् अम्बु वैष्णवः कायस् ततो विप्र वसुन्धरा  ।  
पद्माकारा समुद्भूता पर्वताब्ध्यादि-संयुता  ॥ २,१२.३७ ॥  
ज्योतींषि विष्णुर् भुवनानि विष्णुर् वनानि विष्णुर् गिरयो दिशश् च  ।  
नद्यः समुद्राश् च स एव सर्वं यद् अस्ति यन् नास्ति च विप्र-वर्य  ॥ २,१२.३८ ॥  
ज्ञान-स्वरूपो भगवान् यतोऽसाव् अशेष-मूर्तिर् न तु वस्तु-भूतः  ।  
ततो हि शैलाब्धि-धरादि-भेदान् जानीहि विज्ञान-विजृम्भितानि  ॥ २,१२.३९ ॥  
यदा तु शुद्धं निज-रूपि सर्वं कर्म-क्षये ज्ञानम् अपास्त-दोषम्  ।  
तदा हि सङ्कल्प-तरोः फलानि भवन्ति नो वस्तुषु वस्तु-भेदाः  ॥ २,१२.४० ॥  
वस्त्व् अस्ति किं कुत्राचिद् आदि-मध्य-पर्यन्त-हीनं सततैकरूपम्  ।  
यच् चान्यथात्वं द्विज याति भूयो न तत् तथा तत्र कुतो हि तत्त्वम्  ॥ २,१२.४१ ॥  
मही घटत्वं घटतः कपालिका कपालिका चूर्ण-रजस् ततोऽणुः  ।  
जनैः स्व-कर्म-स्तिमितात्म-निश्चयैर् आलक्ष्यते ब्रूहि किम् अत्र वस्तु  ॥ २,१२.४२ ॥  
ज्ञानं विशुद्धं विमलं विशोकम् अशेष-लोभादि-निरस्त-सङ्गम्  ।  
एकं सद्-एकं परमः स वासुदेवो न यतोऽन्यद् अस्ति  ॥ २,१२.४४ ॥  
सद्-भाव एवं भवतो मयोक्तो ज्ञानं यथा सत्यम् असत्यम् अन्यत्  ।  
एतत् तु यत् संव्यवहार-भूतं तत्रापि चोक्तं भुवनाश्रितं ते  ॥ २,१२.४५ ॥  
यज्ञः पशुर् वह्निर् अशेष-ऋत्विक् सोमः सुराः स्वर्ग-मयश् च कामः  ।  
इत्य्-आदि-कर्मा श्रित-मार्ग-दृष्टं भूरादि-भोगाश् च फलानि तेषाम्  ॥ २,१२.४६ ॥  
यच् चैतद् भुवन-गतं मया तवोक्तं सर्वत्र व्रजति हि तत्र कर्म-वश्यः  ।  
ज्ञात्वैवं ध्रुवम् अचलं सद्-एक-रूपं तत् कुर्याद् विशति हि येन वासुदेवम्  ॥ २,१२.४७ ॥  
इति श्रीविष्णुमहापुराणे द्वितीयेऽंशे द्वादशोऽध्यायः (१२)  

***  

मैत्रेय उवाच  
भगवन् सम्यग् आख्यातं यत् पृष्टोऽसि मया किल  ।  
भू-समुद्रादि-सरितां संस्थानं ग्रह-संस्थितिः  ॥ २,१३.१ ॥  
विष्ण्वाधारं यथा चैतत् त्रैलोक्यं समवस्थितम्  ।  
परमार्थस् तु ते प्रोक्तो यथा ज्ञानं प्रधानतः  ॥ २,१३.२ ॥  
यत् त्व् एतद् भगवान् आह भरतस्य महीपतेः  ।  
श्रोतुम् इच्छमि चरितं तन् ममाख्यातुम् अर्हसि  ॥ २,१३.३ ॥  
भरतः स महीपालः सालग्रामेऽवसत् किल  ।  
योग-युक्तः समाधाय वासुदेवे सदा मनः  ॥ २,१३.४ ॥  
पुण्ये देश-प्रभावेन ध्यायतश् च सदा हरिम्  ।  
कथं तु नाभवन् मुक्तिर् यद् अभूत् स द्विजः पुनः  ॥ २,१३.५ ॥  
विप्रत्वे च कृतं तेन यद् भूयः सुमहात्मना  ।  
भरतेन मुनि-श्रेष्ठ तत् सर्वं वक्तुम् अर्हसि  ॥ २,१३.६ ॥  

श्रीपराशर उवाच  
सालग्रामे महाभागो भगवन्-न्यस्त-मानसः  ।  
स उवास चिरं कालं मैत्रेय पृथिवी-पतिः  ॥ २,१३.७ ॥  
अहिंसादिष्व् अशेषेषु गुणेषु गुणिनां वरः  ।  
अवाप परमां काष्ठां मनसश् चापि संयमे  ॥ २,१३.८ ॥  
यज्ञेशाच्युत गोविन्द माधवानन्त केशव  ।  
कृष्ण विष्णो हृषीकेश वासुदेव नमोऽस्तु ते  ॥ २,१३.९ ॥  
इति राजा अह भरतो हरेर् नामानि केवलम्  ।  
नान्यज् जगाद मैत्रेय किञ्चित् स्वप्नान्तरेऽपि च  ।  
एतत्-पदं तद्-अर्थं च विना नान्यद् अचिन्तयत्  ॥ २,१३.१० ॥  
समित्-पुष्प-कुशादानं चक्रे देव-क्रिया-कृते  ।  
नान्यानि चक्रे कर्माणि निःसङ्गो योग-तापसः  ॥ २,१३.११ ॥  
जगाम सोऽभिषेकार्थम् एकदा तु महानदीम्  ।  
सस्नौ तत्र तदा चक्रे स्नानस्यानन्तर-क्रियाः  ॥ २,१३.१२ ॥  
अथाजगाम तत्-तीरं जलं पातुं पिपासिता  ।  
आसन्न-प्रसवा ब्रह्मन्न् एकैव हरिणी वनात्  ॥ २,१३.१३ ॥  
ततः समभवत् तत्र पीत-प्राये जले तथा  ।  
सिंहस्य नादः सुमहान् सर्व-प्राणि-भयङ्करः  ॥ २,१३.१४ ॥  
ततः सा सहसा त्रासाद् आप्लुता निम्नगा-तटम्  ।  
अत्य्-उच्चारोहणेनास्या नद्यां गर्भः पपात ह  ॥ २,१३.१५ ॥  
तम् ऊह्यमानं वेगेन वीचि-माला-परिप्लुतम्  ।  
जग्राह स नृपो गर्भात् पतितं मृग-पोतकम्  ॥ २,१३.१६ ॥  
गर्भ-प्रच्युति-दोषेण प्रोत्तुङ्गाक्रमणेन च  ।  
मैत्रेय सापि हरिणी पपात च ममार च  ॥ २,१३.१७ ॥  
हरिणीं तां विलोक्याथ विपन्नां नृप-तापसः  ।  
मृग-पोतं समादाय निजम् आश्रमम् आगतः  ॥ २,१३.१८ ॥  
चकारानुदिनं चासौ मृग-पोतस्य वै नृपः  ।  
पोषणं पुष्यमाणश् च स तेन ववृधे मुने  ॥ २,१३.१९ ॥  
चचाराश्रम-पर्यन्ते तृणानि गहनेषु सः  ।  
दूरं गत्वा च शार्दूल-त्रासाद् अभ्याययौ पुनः  ॥ २,१३.२० ॥  
प्रातर् गत्वातिदूरं च सायम् आयात्य् अथाश्रमम्  ।  
पुनश् च भरतस्याभूद् आश्रमस्योटजाजिरे  ॥ २,१३.२१ ॥  
तस्य तस्मिन् मृगे दूर-समीप-परिवर्तिनि  ।  
आसीच् चेतः समासक्तं न ययावान्यतो द्विज  ॥ २,१३.२२ ॥  
विमुक्त-राज्य-तनयः प्रोज्झिताशेष-बान्धवः  ।  
ममत्वं स चकारोच्चैस् तस्मिन् हरिण-बालके  ॥ २,१३.२३ ॥  
किं वृकैर् भक्षितो व्याघ्रैः किं सिंहेन निपातितः  ।  
चिरायमाणे निष्क्रान्ते तस्यासीद् इति मानसम्  ॥ २,१३.२४ ॥  
एषा वसुमती तस्य खुराग्र-क्षत-कर्बुरा  ॥ २,१३.२५ ॥  
प्रीतये मम जातोऽसौ क्व ममैणक-बालकः  ।  
विषाणाग्रेण मद्-बाहुं कण्डूयन-परो हि सः  ।  
क्षेमेणाभ्यागतोऽरण्याद् अपि मां सुखयिष्यति  ॥ २,१३.२६ ॥  
एते लून-शिखास् तस्य दशनैर् अचिरोद्गतैः  ।  
कुशाः काशा विराजन्ते बटवः सामगा इव  ॥ २,१३.२७ ॥  
इत्थं चिर-गते तस्मिन् स चक्रे मानसं मुनिः  ।  
प्रीति-प्रसन्न-वदनः पार्श्व-स्थे चाभवन् मृगे  ॥ २,१३.२८ ॥  
समाधि-भङ्गस् तस्यासीत् तन्-मयत्वाद् धृतात्मनः  ।  
सन्त्यक्त-राज्य-भोगर्द्धि-स्वजनस्यापि भूपतेः  ॥ २,१३.२९ ॥  
चपलं चपले तस्मिन् दूर-गं दूर-गामिनि  ।  
मृग-पोतेऽभवच्-चित्तं स्थैर्यवत्-तस्य भूपतेः  ॥ २,१३.३० ॥  
कालेन गच्छता सोऽथ कालं चक्रे महीपतिः  ।  
पितेव साश्रु-पुत्रेण मृग-पोतेन वीक्षितः  ॥ २,१३.३१ ॥  
मृगम् एव तदाद्राक्षीत् त्यजन् प्राणान् असाव् अपि  ।  
तन्-मयत्वेन मैत्रेय नान्यत् किञ्चिद् अचिन्तयत्  ॥ २,१३.३२ ॥  
ततश् च तत्-काल-कृतां भावनां प्राप्य तादृशीम्  ।  
जम्बू-मार्गे महारण्ये जातो जाति-स्मरो मृगः  ॥ २,१३.३३ ॥  
जाति-स्मरत्वाद् उद्विग्नः संसारस्य द्विजोत्तम  ।  
विहाय मातरं भूयः सालग्रामम् उपाययौ  ॥ २,१३.३४ ॥  
शुष्कैस् तृणैस् तथा पर्णैः स कुर्वन्न् आत्म-पोषणम्  ।  
मृगत्व-हेतु-भूतस्य कर्मणो निष्कृतिं ययौ  ॥ २,१३.३५ ॥  
तत्र चोत्सृष्ट-देहोऽसौ जज्ञे जाति-स्मरो द्विजः  ।  
सदाचार-वतां शुद्धे योगीनां प्रवरे कुले  ॥ २,१३.३६ ॥  
सर्व-विज्ञान-सम्पन्नः सर्व-शास्त्रार्थ-तत्त्ववित्  ।  
अपश्यत् स च मैत्रेय आत्मानं प्रकृतेः परम्  ॥ २,१३.३७ ॥  
आत्मनोऽधिगत-ज्ञानो देवादीनि महामुने  ।  
सर्व-भूतान्य् अभेदेन स ददर्श तदात्मनः  ॥ २,१३.३८ ॥  
न पपाठ गुरु-प्रोक्तं कृतोपनयनः श्रुतिम्  ।  
न ददर्श च कर्माणि शास्त्राणि जगृहे न च  ॥ २,१३.३९ ॥  
उक्तोऽपि बहुशः किञ्चिज् जड-वाक्यम् अभाषत  ।  
तद् अप्य् असंस्कार-गुणं ग्राम्य-वाक्योक्ति-संश्रितम्  ॥ २,१३.४० ॥  
अपध्वस्त-वपुः सोऽपि मलिनाम्बर-धृग् द्विजः  ।  
क्लिन्न-दन्तान्तरः सर्वैः परिभूतः स नागरैः  ॥ २,१३.४१ ॥  
सम्मानना परां हानिं योगर्द्धेः कुरुते यतः  ।  
जनेनावमतो योगी योग-सिद्धिं च विन्दति  ॥ २,१३.४२ ॥  
तस्माच् चरेत वै योगी सतां धर्मम् अदृषयन्  ।  
जना यथावमन्येरन् गच्छेयुर् नैव सङ्गतिम्  ॥ २,१३.४३ ॥  
हिरण्यगर्भ-वचनं विचिन्त्येत्थं महा-मतिः  ।  
आत्मानं दर्शयामास जडोन्मत्ताकृतिं जने  ॥ २,१३.४४ ॥  
भुङ्क्ते कुल्माष-वाट्यादि-शाकं वन्यं फलं कणान्  ।  
यद् यद् आप्नोति सुबहु तद् अत्ते काल-संयमम्  ॥ २,१३.४५ ॥  
पितर्य् उपरते सोऽथ भ्रातृ-भ्रातृव्य-बान्धवैः  ।  
कारितः क्षेत्र-कर्मादि-कदन्नाहार-पोषितः  ॥ २,१३.४६ ॥  
समाक्ष-पीनावयवो जड-कारी च कर्मणि  ।  
सर्व-लोकोपकरणं बभूवाहाराचेतनः  ॥ २,१३.४७ ॥  
तं तादृशम् असंस्कारं विप्राकृति-विचेष्टितम्  ।  
क्षत्ता सौवीर-राजस्य काल्यै पशुम् अकल्पयत्  ॥ २,१३.४८ ॥  
रात्रौ तं समलङ्कृत्य वैशसस्य विधानतः  ।  
अधिष्ठितं महा-काली ज्ञात्वा योगेश्वरं तथा  ॥ २,१३.४९ ॥  
ततः खङ्गं समादाय निशितं निशि सा तथा  ।  
क्षत्तारं क्रूर-कर्माणम् अच्छिनत् कण्ठ-मूलतः  ।  
स्व-पार्षद-युता देवी पपौ रुधिरम् उल्बणम्  ॥ २,१३.५० ॥  
ततः सौवीर-राजस्य प्रयातस्य महात्मनः  ।  
विष्ट-कर्ताथ मन्येत विष्टि-योग्योऽयम् इत्य् अपि  ॥ २,१३.५१ ॥  
तं तादृशं महात्मानं भस्म-च्छन्नम् इवानलम्  ।  
क्षत्ता सौवीर-राजस्य विष्टि-योग्यम् अमन्यत  ॥ २,१३.५२ ॥  
स राजा शिबिकारूढो गन्तुं कृत-मतिर् द्विज  ।  
बभूवेक्षुमती-तीरे कपिलर्षेर् वराश्रमम्  ॥ २,१३.५३ ॥  
श्रेयः किम् अत्र संसारे दुःख-प्राये नृणाम् इति  ।  
प्रष्टुं तं मोक्ष-धर्मज्ञं कपिलाख्यं महामुनिम्  ॥ २,१३.५४ ॥  
उवाह शिबिकां तस्य क्षत्तुर्-वचन-चोदितः  ।  
नृणां विष्टि-गृहीतानाम् अन्येषां सोऽपि मध्य-गः  ॥ २,१३.५५ ॥  
गृहीतो विष्टिना विप्रः सर्व-ज्ञानैक-भाजनम्  ।  
जाति-स्मरोऽसौ पापस्य क्षय-काम उवाह ताम्  ॥ २,१३.५६ ॥  
ययौ जड-मतिः सोऽथ मृग-मात्रावलोकनम्  ।  
कुर्वन् मति-मतां श्रेष्ठस् तद्-अन्ये त्वरितं ययुः  ॥ २,१३.५७ ॥  
विलोक्य नृपतिः सोऽथ विषमां शिबिका-गतिम्  ।  
किम् एतद् इत्य् आह समं गम्यतां शिबिका-वहाः  ॥ २,१३.५८ ॥  
पुनस् तथैव शिबिकां विलोक्य विषमां हि सः  ।  
नृपः किम् एतद् इत्य् आह भवद्भिर् गम्यतेऽन्यथा  ॥ २,१३.५९ ॥  
भूपतेर् वदतस् तस्य श्रुत्वेत्थं बहुशो वचः  ।  
शिबिका-वाहकाः प्रोचुर् अयं यातीत्य् असत्वरम्  ॥ २,१३.६० ॥  

राजोवाच  
किं श्रान्तोऽस्य् अल्पम् अध्वानं त्वयोढा शिबिका मम  ।  
किम् आयास-सहो न त्वं पीवान् असि निरीक्ष्यसे  ॥ २,१३.६१ ॥  

ब्राह्मण उवाच  
नाहं पीवा न चैवोढा शिबिका भवतो मया  ।  
न श्रान्तोऽस्मि न चायासो सोढव्योऽस्ति महीपते  ॥ २,१३.६२ ॥  

राजोवाच  
प्रत्यक्षं दृश्यसे पीवान् अद्यापि शिबिका त्वयि  ।  
श्रमश् च भारोद्वहने भवत्य् एव हि देहिनाम्  ॥ २,१३.६३ ॥  

ब्राह्मण उवाच  
प्रत्यक्षं भवता भूप यद् दृष्टं मम तद् वद  ।  
बलवान् अबलश् चेति वाच्यं पश्चाद् विशेषणम्  ॥ २,१३.६४ ॥  
त्वयोढा शिबिका चेति त्वय्य् अद्यापि च संस्थिता  ।  
मिथ्यैतद् अत्र तु भवाञ् शृणोतु वचनं मम  ॥ २,१३.६५ ॥  
भूमौ पाद-युगं त्वास्ते जङ्घे पाद-द्वये स्थिते  ।  
ऊर्वोर् जङ्घा-द्वयावस्थौ तदाधारं तथोदरम्  ॥ २,१३.६६ ॥  
वक्षः-स्थलं तथा बाहू स्कन्धौ चोदर-संस्थितौ  ।  
स्कन्धाश्रितेयं शिबिका मम भारोऽत्र किं कृतः  ॥ २,१३.६७ ॥  
शिबिकायां स्थितं चेदं वपुस् त्वद्-उपलक्षितम्  ।  
तत्र त्वम् अहम् अप्य् अत्र प्रोज्झिते चेदम् अन्यथा  ॥ २,१३.६८ ॥  
अहं त्वं च तथान्ये च भूतैर् उह्याम पार्थिव  ।  
गुण-प्रवाह-पतितो भूत-वर्गोऽपि यात्य् अयम्  ॥ २,१३.६९ ॥  
कर्म-वश्या गुणाश् चैते सत्त्वाद्याः पृथिवीपते  ।  
अविद्या-सञ्चितं कर्म तच् चाशेषेषु जन्तुषु  ॥ २,१३.७० ॥  
आत्मा शुद्धोऽक्षरः शान्तो निर्गुणः प्रकृतेः परः  ।  
प्रवृद्ध्य्-अपचयौ नास्य एकस्याखिल-जन्तुषु  ॥ २,१३.७१ ॥  
यदा नोपचयस् तस्य न चैवापचयो नृप  ।  
तदा पीवान् असीतीत्थं कया युक्त्या त्वयेरितम्  ॥ २,१३.७२ ॥  
भू-पाद-जङ्घा-कट्य्-ऊरु-जठरादिषु संस्थिते  ।  
शिबिकेयं यथा स्कन्धे तथा भारः समस् त्वया  ॥ २,१३.७३ ॥  
तथान्यैर् जन्तुभिर् भूप शिबिकोढा न केवलम्  ।  
शैल-द्रुम-गृहोत्थोऽपि पृथिवी-सम्भवोऽपि वा  ॥ २,१३.७४ ॥  
यदा पुंसः पृथग्-भावः प्राकृतैः कारणैर् नृप  ।  
सोढव्यस् तु तदायासः कथं वा नृपते मया  ॥ २,१३.७५ ॥  
यद्-द्रव्या शिबिका चेयं तद्-द्रव्यो भूत-सङ्ग्रहः  ।  
भवतो मेऽखिलस्यास्य ममत्वेनोपबृंहितः  ॥ २,१३.७६ ॥  

श्रीपराशर उवाच  
एवम् उक्त्वभवन् मौनी स वहञ् छिबिकां द्विज  ।  
सोऽपि राजावतीर्योर्व्यां तत्-पादौ जगृहे त्वरन्  ॥ २,१३.७७ ॥  

राजोवाच  
भो-भो विसृज्य शिबिकां प्रसादं कuru मे द्विजः  ।  
कथ्यतां को भवान् अत्र जाड्य-रूप-धरः स्थितः  ॥ २,१३.७८ ॥  
यो भवान् यन्-निमित्तं वा यद्-आगमन-कारणम्  ।  
तत् सर्वं कथ्यतां विद्वन् मह्यं शुश्रूषवे त्वया  ॥ २,१३.७९ ॥  

ब्राह्मण उवाच  
श्रूयतां सोऽहम् इत्य् एतद् वक्तुं भूप न शक्यते  ।  
उपभोग-निमित्तं च सर्वत्रागमन-क्रिया  ॥ २,१३.८० ॥  
सुख-दुःखोपभोगौ तु तौ देहाद्य्-उपपादकौ  ।  
धर्माधर्मोद्भवौ भोक्तुं जन्तुर् देहादिम् ऋच्छति  ॥ २,१३.८१ ॥  
सर्वस्यैव हि भूपाल जन्तोः सर्वत्र कारणम्  ।  
धर्माधर्मौ यतः कस्मात् कारणं पृच्छते त्वया  ॥ २,१३.८२ ॥  

राजोवाच  
धर्माधर्मौ न सन्देहः सर्व-कार्येषु कारणम्  ।  
उपभोग-निमित्तं च देहाद् देहान्तरागमः  ॥ २,१३.८३ ॥  
यस् त्व् एतद् भवता प्रोक्तं सोऽहम् इत्य् एतद् आत्मनः  ।  
वक्तुं न शक्यते श्रोतुं तन् ममेच्छा प्रवर्तते  ॥ २,१३.८४ ॥  
योऽस्ति सोऽहम् इति ब्रह्मन् कथं वक्तुं न शक्यते  ।  
आत्मन्य् एष न दोषाय शब्दोऽहम् इति यो द्विज  ॥ २,१३.८५ ॥  

ब्राह्मण उवाच  
शब्दोऽहम् इति दोषाय नात्मन्य् एष तथैव तत्  ।  
अनात्मन्य् आत्म-विज्ञानं शब्दो वा भ्रान्ति-लक्षणः  ॥ २,१३.८६ ॥  
जिह्वा ब्रवीत्य् अहम् इति दन्तोष्ठौ तालुके नृप  ।  
एते नाहं यतः सर्वे वाङ्-निष्पादन-हेतवः  ॥ २,१३.८७ ॥  
किं हेतुभिर् वदत्य् एषा वाग् एवाहम् इति स्वयम्  ।  
अतः पीवान् असीत्य् एतद् वक्तुम् इत्थं न युज्यते  ॥ २,१३.८८ ॥  
पिण्डः पृथग् यतः पुंसः शिरः-पाण्यादि-लक्षणः  ।  
ततोऽहम् इति कुत्रैतां संज्ञां राजन् करोम्य् अहम्  ॥ २,१३.८९ ॥  
यद्य् अन्योऽस्ति परः कोऽपि मत्तः पार्थिव-सत्तम  ।  
तदैषोऽहम् अयं चान्यो वक्तुम् एवम् अपीष्यते  ॥ २,१३.९० ॥  
यदा समस्त-देहेषु पुमान् एको व्यवस्थितः  ।  
तदा हि को भवान् सोऽहम् इत्य् एतद् विफलम् वचः  ॥ २,१३.९१ ॥  
त्वं राजा शिबिका चेयम् इमे वाहाः पुरः-सराः  ।  
अयं च भवतो लोको न सद् एतन् नृपोच्यते  ॥ २,१३.९२ ॥  
वृक्षाद् दारु ततश् चेयं शिबिका त्वद्-अधिष्ठिता  ।  
किं वृक्ष-संज्ञा वास्याः स्याद् दारु-संज्ञाथ वा नृप  ॥ २,१३.९३ ॥  
वृक्षारूढो महाराज नायं वदति ते जनः  ।  
न च दारुणि सर्वस् त्वां ब्रवीति शिबिका-गतम्  ॥ २,१३.९४ ॥  
शिबिका-दारु-सङ्घातो रचना-स्थिति-संस्थितः  ।  
अन्विष्यतां नृप-श्रेष्ठ तद्-भेदे शिबिका त्वया  ॥ २,१३.९५ ॥  
एवं छत्र-शलाकानां पृथग्-भावे विमृश्यताम्  ।  
क्व यातं छत्रम् इत्य् एतन् न्यायस् त्वयि तथा मयि  ॥ २,१३.९६ ॥  
पुमान् स्त्री गौर् अजो वाजी कुञ्जरओ विहगस् तरुः  ।  
देहेषु लोक-संज्ञेयं विज्ञेया कर्म-हेतुषु  ॥ २,१३.९७ ॥  
पुमान् न देवो न नरो न पशुर् न च पादपः  ।  
शरीराकृति-भेदास् तु भूपैते कर्म-योनयः  ॥ २,१३.९८ ॥  
वस्तु राजेति यल् लोके यच् च राज-भटात्मकम्  ।  
तथान्यच् च नृपेत्थं तन् न सत् सङ्कल्पनामयम्  ॥ २,१३.९९ ॥  
यत् तु कालान्तरेणापि नान्यं संज्ञां उपैति वै  ।  
परिणामादि-सम्भूतां तद्-वस्तु नृप तच् च किम्  ॥ २,१३.१०० ॥  
त्वं राजा सर्व-लोकस्य पितुः पुत्रो रिपो रिपुः  ।  
पत्न्याः पतिः पिता सूनोः किं त्वं भूप वदाम्य् अहम्  ॥ २,१३.१०१ ॥  
त्वं किम् एतच् छिरः किं नु ग्रीवा तव तथोदरम्  ।  
किम् उ पादादिकं त्वं वा तवैतत् किं महीपते  ॥ २,१३.१०२ ॥  
समस्तावयवेभ्यस् त्वं पृथग् भूय व्यवस्थितः  ।  
कोऽहम् इत्य् अत्र निपुणो भूत्वा चिन्तय पार्थिव  ॥ २,१३.१०३ ॥  
एवं व्यवस्थिते तत्त्वे मयाहम् इति भाषितुम्  ।  
पृथक्-करण-निष्पाद्यं शक्यते नृपते कथम्  ॥ २,१३.१०४ ॥  
इति श्रीविष्णुमहापुराणे द्वितीयेऽंशे त्रयोदशोऽध्यायः (१३)  

***  

श्रीपराशर उवाच  
निशम्य तस्येति वचः परमार्थ-समन्वितम्  ।  
प्रश्रयावनतो भूत्वा तम् आह नृपतिर् द्विजम्  ॥ २,१४.१ ॥  

राजोवाच  
भगवन् यत् त्वया प्रोक्तं परमार्थ-मयं वचः  ।  
श्रुते तस्मिन् भ्रमन्तीव मनसो मम वृत्तयः  ॥ २,१४.२ ॥  
एतद् विवेक-विज्ञानं यद् अशेषेषु जन्तुषु  ।  
भवता दर्शितं विप्र तत् परं प्रकृतेर् महत्  ॥ २,१४.३ ॥  
नाहं वहामि शिबिकां शिविका न मयि स्थिता  ।  
शरीरम् अन्यद् अस्मत्-तौ योनेयं शिबिका धृता  ॥ २,१४.४ ॥  
गुण-प्रवृत्त्या भूतानां प्रवृत्तिः कर्म-चोदिता  ।  
प्रवर्तन्ते गुणा ह्य् एते किं ममेति त्वयोदितम्  ॥ २,१४.५ ॥  
एतस्मिन् परमार्थज्ञ मम श्रोत्र-पथं गते  ।  
मनो विह्वलताम् एति परमार्थार्थितां गतम्  ॥ २,१४.६ ॥  
पूर्वम् एव महाभागं कपिलर्षिम् अहं द्विज  ।  
प्रष्टुम् अभ्युद्यतो गत्वा श्रेयः किं त्व् अत्र शंस मे  ॥ २,१४.७ ॥  
तद्-अन्तरे च भवता यद् एतद् वाक्यम् ईरितम्  ।  
तेनैव परमार्थार्थं त्वयि चेतः प्रधावति  ॥ २,१४.८ ॥  
कपिलर्षिर् भगवानः सर्व-भूतस्य वै द्विज  ।  
विष्णोर् अंशो जगन्-मोह-नाशायोर्वीम् उपागतः  ॥ २,१४.९ ॥  
स एव भगवान् नूनम् अस्माकं हित-काम्यया  ।  
प्रत्यक्षताम् अत्र गतो यथैतद् भावतोच्यते  ॥ २,१४.१० ॥  
तन् मह्यं प्रणताय त्वं यच् छ्रेयः परमं द्विजः  ।  
तद् वदाखिल-विज्ञान-जल-वीच्य्-उदधिर् भवान्  ॥ २,१४.११ ॥  

ब्राह्मण उवाच  
भूप पृच्छसि किं श्रेयः परमार्थं नु पृच्छसि  ।  
श्रेयांस्य् अपरमार्थानि अशेषाणि च भूपते  ॥ २,१४.१२ ॥  
देवता-राधनं कृत्वा धन-सम्पदम् इच्छति  ।  
पुत्रान् इच्छति राज्यं च श्रेयस् तस्यैव तन् नृप  ॥ २,१४.१३ ॥  
कर्म यज्ञात्मकं श्रेयः फलं तत्-प्राप्ति-लक्षणम्  ।  
श्रेयः प्रधानं च फले तद् एवानभिसंहिते  ॥ २,१४.१४ ॥  
आत्मा ध्येयः सदा भूप योग-युक्तैस् तथा परम्  ।  
श्रेयस् तस्यैव संयोगः श्रेयो यः परमात्मनः  ॥ २,१४.१५ ॥  
श्रेयांस्य् एवम् अनेकानि शतशोऽथ सहस्रशः  ।  
सन्त्य् अत्र परमार्थस् तु न त्व् एते श्रूयतां च मे  ॥ २,१४.१६ ॥  
धर्माय त्यज्यते किन्तु परमार्थो धनं यदि  ।  
व्ययश् च क्रियते कस्मात् काम-प्राप्त्य्-उपलक्षणः  ॥ २,१४.१७ ॥  
पुत्रश् चेत् परमार्थः स्यात् सोऽप्य् अन्यस्य नरेश्वर  ।  
परमार्थ-भूतः सोऽन्यस्य परमार्थो हि तत्-पिता  ॥ २,१४.१८ ॥  
एवं न परमार्थोऽस्ति जगत्य् अस्मिञ् चराचरे  ।  
परमार्थो हि कार्याणि कारणानाम् अशेषतः  ॥ २,१४.१९ ॥  
राज्यादि-प्राप्तिर् अत्रोक्ता परमार्थतया यदि  ।  
परमार्था भवन्त्य् अत्र न भवन्ति च वै ततः  ॥ २,१४.२० ॥  
ऋग्-यजुः-साम-निष्पाद्यं यज्ञ-कर्म मतं तव  ।  
परमार्थ-भूतं तत्रापि श्रूयतां गदतो मम  ॥ २,१४.२१ ॥  
यत् तु निष्पाद्यते कार्यं मृदा कारण-भूतया  ।  
तत्-कारणानुगमनाज् ज्ञायते नृप मृण्मयम्  ॥ २,१४.२२ ॥  
एवं विनाशिभिर् द्रव्यैः समिद्-आज्य-कुशादिभिः  ।  
निष्पाद्यते क्रिया या तु सा भवित्री विनाशिनी  ॥ २,१४.२३ ॥  
अनाशो परमार्थश् च प्राज्ञैर् अभ्युपगम्यते  ।  
तत् तु नाशि न सन्देहो नाशि-द्रव्योपपादितम्  ॥ २,१४.२४ ॥  
तद् एवाफलदं कर्म परमार्थो मतस् तव  ।  
मुक्ति-साधन-भूतत्वात् परमार्थो न साधनम्  ॥ २,१४.२५ ॥  
ध्यानं चैवात्मनो भूप परमार्थार्थ-शब्दितम्  ।  
भेद-कारि परेभ्यस् तु परमार्थो न भेदवान्  ॥ २,१४.२६ ॥  
परमात्मात्मनोर् योगः परमार्थ इतीष्यते  ।  
मिथ्यैतद् अन्यद्-द्रव्यं हि नैति तद्-द्रव्यतां यतः  ॥ २,१४.२७ ॥  
तस्माच् छ्रेयांस्य् अशेषाणि नृ-वैतानि न संशयः  ।  
परमार्थस् तु भूपाल सङ्क्षेपाच् छ्रूयतां मम  ॥ २,१४.२८ ॥  
एको व्यापी समः शुद्धो निर्गुणः प्रकृतेः परः  ।  
जन्म-वृद्ध्यादि-रहित आत्मा सर्व-गतोऽव्ययः  ॥ २,१४.२९ ॥  
पर-ज्ञान-मयो सद्भिर् नाम-जात्यादिभिर् विभुः  ।  
न योगवान् न युक्तोऽभून् नैव पार्थिव योक्ष्यते  ॥ २,१४.३० ॥  
तस्यात्म-पर-देहेषु सतोऽप्य् एक-मयं हि यत्  ।  
विज्ञानं परमार्थोऽसौ द्वैतिनोऽतथ्य-दर्शिनः  ॥ २,१४.३१ ॥  
वेणु-रन्ध्र-प्रभेदेन भेदः षड्जादि-संज्ञितः  ।  
अभेद-व्यापिनो वायोस् तथास्य परमात्मनः  ॥ २,१४.३२ ॥  
एक-स्वरूप-भेदश् च ब्रह्म-कर्मावृति-प्रजः  ।  
देवादि-भेदेऽपध्वस्ते नास्त्य् एवावरणे हि सः  ॥ २,१४.३३ ॥  
इति श्रीविष्णुमहापुराणे द्वितीयेऽंशे चतुर्दशोऽध्यायः (१४)  

***  

श्रीपराशर उवाच  
इत्य् उक्ते मौनिनं भूयश् चिन्तयानं महीपतिम्  ।  
प्रत्य् उवाचाथ विप्रोऽसाव् अद्वैतान्तर्गतां कथाम्  ॥ २,१५.१ ॥  

ब्राह्मण उवाच  
श्रूयतां नृप-शार्दूल यद् गीतम् ऋभुणा पुरा  ।  
अवबोधं जनयता निदाघस्य महात्मनः  ॥ २,१५.२ ॥  
ऋभु-नामाभवत् पुत्रो ब्रह्मणः परमेष्ठिनः  ।  
विज्ञात-तत्त्व-सद्भावो निसर्गाद् एव भूपते  ॥ २,१५.३ ॥  
तस्य शिष्यो निदाघोऽभूत् पुलस्त्य-तनयः पुरा  ।  
प्रादाद् अशेष-विज्ञानं स तस्मै परया मुदा  ॥ २,१५.४ ॥  
अवाप्त-ज्ञान-तन्त्रस्य न तस्याद्वैत-वासना  ।  
स ऋभुस् तर्कयामास निदाघस्य नरेश्वर  ॥ २,१५.५ ॥  
देविकायास् तटे वीर-नगरं नाम वै पुरम्  ।  
समृद्धम् अतिरम्यं च पुलस्त्येन निवेशितम्  ॥ २,१५.६ ॥  
रम्योपवन-पर्यन्ते स तस्मिन् पार्थिवोत्तम  ।  
निदाघो नाम योगज्ञ ऋभु-शिष्योऽवसत् पुरा  ॥ २,१५.७ ॥  
दिव्ये वर्ष-सहस्रे तु समतीतेऽस्य तत्-पुरम्  ।  
जगाम स ऋभुः शिष्यं निदाघम् अवलोककः  ॥ २,१५.८ ॥  
स तस्य वैश्वदेवान्ते द्वारालोकन-गोचरे  ।  
स्थितस् तेन गृहीतार्घ्यो निज-वेश्म प्रवेशितः  ॥ २,१५.९ ॥  
प्रक्षालिताङ्घ्रि-पाणिं च कृतासन-परिग्रहम्  ।  
उवाच स द्विज-श्रेष्ठो भुज्यताम् इति सादरम्  ॥ २,१५.१० ॥  

ऋभुरुवाच  
भो विप्र-वर्य भोक्तव्यं यद् अन्नं भवतो गृहे  ।  
तत् कथ्यतां कदन्नेषु न प्रीतिः सततं मम  ॥ २,१५.११ ॥  

निदाघ उवाच  
सक्तु-यावक-वाट्यानाम् अपूपानां च मे गृहे  ।  
यद् रोचते द्विज-श्रेष्ठ तत् त्वं भुङ्क्ष्व यथेच्छया  ॥ २,१५.१२ ॥  

ऋभुरुवाच  
कदन्नानि द्विजैतानि मृष्टम् अन्नं प्रयच्छ मे  ।  
संयाव-पायसादीनि द्रप्स-फाणितवन्ति च  ॥ २,१५.१३ ॥  

निदाघ उवाच  
हे हे शालिनि मद्-गेहे यत् किञ्चिद् अतिशोभनम्  ।  
भक्ष्योपसाधनं मृष्टं तेनास्यान्नं प्रसाधय  ॥ २,१५.१४ ॥  

ब्राह्मण उवाच  
इत्य् उक्ता तेन सा पत्नी मृष्टम् अन्नं द्विजस्य यत्  ।  
प्रसादितवती तद् वै भर्तुर्-वचन-गौरवात्  ॥ २,१५.१५ ॥  
तं भुक्तवन्तम् इच्छातो मृष्टम् अन्नं महामुनिम्  ।  
निदाघः प्राह भूपाल प्रश्रयावनतः स्थितः  ॥ २,१५.१६ ॥  

निदाघ उवाच  
अपि ते परमा तृप्तिर् उत्पन्ना तुष्टिर् एव च  ।  
अपि ते मानसं स्वस्थम् आहारेण कृतं द्विज  ॥ २,१५.१७ ॥  
क्व निवासो भवान् विप्र क्व च गन्तुं समुद्यतः  ।  
आगम्यते च भवता यतस् तच् च द्विजोच्यताम्  ॥ २,१५.१८ ॥  

ऋभुरुवाच  
क्षुद् यस्य तस्य भुक्तेऽन्ने तृप्तिर् ब्राह्मण जायते  ।  
न मे क्षुन् नाभवत् तृप्तिः कस्मान् मां परिपृच्छसि  ॥ २,१५.१९ ॥  
वह्निना पार्थिवे धातौ क्षपिते क्षुत्-समुद्भवः  ।  
भवत्य् अम्भसि च क्षीणे नृणां तृड् अपि जायते  ॥ २,१५.२० ॥  
क्षुत्-तृष्णे देह-धर्माख्ये न ममैते यतो द्विज  ।  
ततः क्षुत्-सम्भवाभावात् तृप्तिर् अस्त्य् एव मे सदा  ॥ २,१५.२१ ॥  
मनसः स्वस्थता तुष्टिश् चित्त-धर्माव् इमौ द्विज  ।  
चेतसो यस्य तत् पृच्छ पुमान् एभिर् न युज्यते  ॥ २,१५.२२ ॥  
क्व निवासस् तवेत्य् उक्तं क्व गन्तासि च यत् त्वया  ।  
कुतश् चागम्यते तत्र त्रितयेऽपि निबोध मे  ॥ २,१५.२३ ॥  
पुमान् सर्व-गतो व्यापी आकाशवद् अयं यतः  ।  
कुतः कुत्र क्व गन्तासीत्य् एतद् अप्य् अर्थवत् कथम्  ॥ २,१५.२४ ॥  
सोऽहं गन्ता न चागन्ता नैक-देश-निकेतनः  ।  
त्वं चान्ये च न च त्वं च नान्ये नैवाहम् अप्य् अहम्  ॥ २,१५.२५ ॥  
मृष्टं न मृष्टम् अप्य् एषा जिज्ञासा मे कृता तव  ।  
किं वक्ष्यसीति तत्रापि श्रूयतां द्विज-सत्तम  ॥ २,१५.२६ ॥  
किम् अस्वाद् वथ वा मृष्टं भुञ्जतोऽस्ति द्विजोत्तम  ।  
मृष्टम् एव यथा मृष्टं तद् एवोद्वेग-कारकम्  ॥ २,१५.२७ ॥  
अमृष्टं जायते मृष्टं मृष्टाद् उद्विजते जनः  ।  
आदि-मध्यावसानेषु किम् अन्नं रुचि-कारकम्  ॥ २,१५.२८ ॥  
मृण्मयं हि गृहं यद्वन् मृदा लिप्तं स्थिरं भवेत्  ।  
पार्थिवोऽयं तथा देहः पार्थिवैः परमाणुभिः  ॥ २,१५.२९ ॥  
यव-गोधूम-मुद्गादि घृतं तैलं पयो दधि  ।  
गुडं फलादीनि तथा पार्थिवाः परमाणवः  ॥ २,१५.३० ॥  
तद् एतद् भवता ज्ञात्वा मृष्टामृष्ट-विचारि यत्  ।  
तन् मनः समतालम्बि कार्यं साम्यं हि मुक्तये  ॥ २,१५.३१ ॥  

ब्राह्मण उवाच  
इत्य् आकर्ण्य वचस् तस्य परमार्थश्रितं नृप  ।  
प्रणिपत्य महाभागो निदाघो वाक्यम् अब्रवीत्  ॥ २,१५.३२ ॥  
प्रसीद मद्-धितार्थाय कथ्यतां यत् त्वम् आगतः  ।  
नष्टो मोहस् तवाकर्ण्य वचांस्य् एतानि मे द्विज  ॥ २,१५.३३ ॥  

ऋभुरुवाच  
ऋभुर् अस्मि तवाचार्यः प्रज्ञा-दानाय ते द्विज  ।  
इहागतोऽहं यास्यामि परमार्थस् तवोदितः  ॥ २,१५.३४ ॥  
एवम् एकम् इदं विद्धि न भेदि सकलं जगत्  ।  
वासुदेवाभिधेयस्य स्वरूपं परमात्मनः  ॥ २,१५.३५ ॥  

ब्राह्मण उवाच  
तथेत्य् उक्त्वा निदाघेन प्रणिपात-पुरःसरम्  ।  
पूजितः परया भक्त्या इच्छातः प्रययाव् ऋभुः  ॥ २,१५.३६ ॥  
इति श्रीविष्णुमहापुराणे द्वितीयेऽंशे पञ्चदशोऽध्यायः (१५)  

***  

ब्राह्मण उवाच  
ऋभुर् वर्ष-सहस्रे तु समतीते नरेश्वर  ।  
निदाघ-ज्ञान-दानाय तद् एव नगरं ययौ  ॥ २,१६.१ ॥  
नगरस्य बहिः सोऽथ निदाघं ददृशे मुनिः  ।  
महीबल-परीवारे पुरं विशति पार्थिवे  ॥ २,१६.२ ॥  
दूरे स्थितं महाभागं जन-सम्मर्द-वर्जकम्  ।  
क्षुत्-क्षाम-कण्ठम् आयान्तम् अरण्यात् स-समित्-कुशम्  ॥ २,१६.३ ॥  
दृष्ट्वा निदाघं स ऋभुर् उपगम्याभिवाद्य च  ।  
उवाच कस्माद् एकान्ते स्थीयते भवता द्विज  ॥ २,१६.४ ॥  

निदाघ उवाच  
भो विप्र जन-संमर्दो महान् एष नरेश्वरः  ।  
प्रविविक्षुः पुरं रम्यं तेनात्र स्थीयते मया  ॥ २,१६.५ ॥  

ऋभुरुवाच  
नराधिपोऽत्र कतमः कतमश् चेतरो जनः  ।  
कथ्यतां मे द्विज-श्रेष्ठ त्वम् अभिज्ञो मतो मम  ॥ २,१६.६ ॥  

निदाघ उवाच  
योऽयं गजेन्द्रम् उन्मत्तम् अद्रि-शृङ्ग-समुच्छ्रितम्  ।  
अधिरूढो नरेद्रोऽयं परिलोकस् तथेतरः  ॥ २,१६.७ ॥  

ऋभुरुवाच  
एतौ हि गज-राजानौ युग-पद् दर्शितौ मम  ।  
भवता न विशेषेण पृथक्-चिह्नोपलक्षणौ  ॥ २,१६.८ ॥  
तत् कथ्यतां महाभाग विशेषो भवतानयोः  ।  
ज्ञातुम् इच्छाम्य् अहं कोऽत्र गजः को वा नराधिपः  ॥ २,१६.९ ॥  

निदाघ उवाच  
गजो योऽयम् अथो ब्रह्मन्न् उपर्य् अस्यैष भूपतिः  ।  
वाह्य-वाहक-सम्बन्धं को न जानाति वै द्विज  ॥ २,१६.१० ॥  

ऋभुरुवाच  
जानामि अहं यथा ब्रह्मंस् तथा माम् अवबोधय  ।  
अधः-शब्द-निगद्यं हि किं चोर्ध्वम् अभिधीयते  ॥ २,१६.११ ॥  

ब्राह्मण उवाच  
इत्य् उक्तः सहसारुह्य निदाघः प्राह तम् ऋभुम्  ।  
श्रूयतां कथयाम्य् एष यन् मां त्वं परिपृच्छसि  ॥ २,१६.१२ ॥  
उपर्य् अहं यथा राजा त्वम् अधः कुञ्जरो यथा  ।  
अवबोधाय ते ब्रह्मन् दृष्टान्तो दर्शितो मया  ॥ २,१६.१३ ॥  

ऋभुरुवाच  
त्वं राजेन द्विज-श्रेष्ठ स्थितोऽहं गजवद् यदि  ।  
तद् एतत् त्वं समाचक्ष्व कतमस् त्वम् अहं तथा  ॥ २,१६.१४ ॥  

ब्राह्मण उवाच  
इत्य् उक्तः सत्वरं तस्य प्रगृह्य चरणाव् उभौ  ।  
निदाघस् त्व् आह भगवान् आचार्यस् त्वम् ऋभुर् ध्रुवम्  ॥ २,१६.१५ ॥  
नान्यस्याद्वैत-संस्कार-संस्कृतं मानसं तथा  ।  
यथाचार्यस्य तेन त्वां मन्ये प्राप्तम् अहं गुरुम्  ॥ २,१६.१६ ॥  

ऋभुरुवाच  
तवोपदेश-दानाय पूर्व-शुश्रूषण-आदृतः  ।  
गुरु-स्नेहाद् ऋभुर् नाम निदाघ समुपागतः  ॥ २,१६.१७ ॥  
तद् एतद् उपदिष्टं ते सङ्क्षेपेण महामते  ।  
परमार्थ-सार-भूतं यद् अद्वैतम् अशेषतः  ॥ २,१६.१८ ॥  

ब्राह्मण उवाच  
एवम् उक्त्वा ययौ विद्वान् निदाघं स ऋभुर् गुरुः  ।  
निदाघोऽप्य् उपदेशेन तेनाद्वैत-परोऽभवत्  ॥ २,१६.१९ ॥  
सर्व-भूतान्य् अभेदेन ददृशे स तदात्मनः  ।  
यथा ब्रह्म-परो मुक्तिम् अवाप परमां द्विजः  ॥ २,१६.२० ॥  
तथा त्वम् अपि धर्मज्ञ तुल्यात्म-रिपु-बान्धवः  ।  
भव स्वर्ग-गतं जानन्न् आत्मानम् अवनीपते  ॥ २,१६.२१ ॥  
सित-नीलादि-भेदेन यथैकं दृश्यते नभः  ।  
भ्रान्त-दृष्टिभिर् आत्मापि तथैकः सन् पृथक्-पृथक्  ॥ २,१६.२२ ॥  
एकः समस्तं यद् इहास्ति किञ्चित् तद् अच्युतो नास्ति परं ततोऽन्यत्  ।  
सोऽहं स च त्वं च सर्वम् एतद् आत्म-स्वरूपं त्यज भेद-मोहम्  ॥ २,१६.२३ ॥  

श्रीपराशर उवाच  
इतीरितस् तेन स राज-वर्यस् तत्याज भेदं परमार्थ-दृष्टिः  ।  
स चापि जाति-स्मरणाप्त-बोधस् तत्रैव जन्मन्य् अपवर्गम् आप  ॥ २,१६.२४ ॥  
इति भरत-नरेन्द्र-सार-वृत्तं कथयति यश् च शृणोति भक्ति-युक्तः  ।  
स विमल-मतिर् एति नात्म-मोहं भवति च संसरणे नु मुक्त-योग्यः  ॥ २,१६.२५ ॥  
इति श्रीविष्णुपुराणे द्वितीयेऽंशे षोडशोऽध्यायः (१६)  

इति श्रीविष्णुमहापुराणे द्वितीयोंशः समाप्तः  

***  

अथ श्रीविष्णुमहापुराणे विष्णुचित्त्यात्म-प्रकाशाख्य-श्रीधरीय-व्याख्याद्वयोपेते तृतीयोंशः प्रारभ्यते  
श्रीमते रामानुजाय नमः  

मैत्रेय उवाच  
कथिता गुरुणा सम्यग् भू-समुद्रादि-संस्थितिः  ।  
सूर्यादीनां च संस्थानं ज्योतिषां चातिविस्तरात्  ॥ ३,१.१ ॥  
देवादीनां तथा सृष्टिर् ऋषीणां चापि वर्णिता  ।  
चातुर्वर्ण्यस्य चोत्पत्तिस् तिर्यग्-योनि-गतस्य च  ॥ ३,१.२ ॥  
ध्रुव-प्रह्लाद-चरितं विस्तराच् च त्वयोदितम्  ।  
मन्वन्तराण्य् अशेषाणि श्रोतुम् इच्छाम्य् अनुक्रमात्  ॥ ३,१.३ ॥  
मन्वन्तराधिपांश् चैव शक्र-देव-पुरोगमान्  ।  
भवता कथितान् एतान् श्रोतुम् इच्छाम्य् अहं गुरो  ॥ ३,१.४ ॥  

श्रीपराशर उवाच  
अतीतानागतानीह यानि मन्वन्तराणि वै  ।  
तान्य् अहं भवतः सम्यक् कथयामि यथा-क्रमम्  ॥ ३,१.५ ॥  
स्वायम्भुवो मनुः पूर्वं परः स्वारोचिषस् तथा  ।  
उत्तमस् तामसश् चैव रैवतश् चाक्षुषस् तथा  ॥ ३,१.६ ॥  
षड् एते मनवोऽतीताः साम्प्रतं तु रवेः सुतः  ।  
वैवस्वतोऽयं यस् त्व् एतत् सप्तमं वर्ततेऽन्तरम्  ॥ ३,१.७ ॥  
स्वायम्भुवं तु कथितं कल्पादाव् अन्तरं मया  ।  
देवाः सप्तर्षयश् चैव यथावत् कथिता मया  ॥ ३,१.८ ॥  
अत ऊर्ध्वं प्रवक्ष्यामि मनोः स्वारोचिषस्य तु  ।  
मन्वन्तराधिपान् सम्यग् देवर्षींस् तत्-सुतांस् तथा  ॥ ३,१.९ ॥  
पारावताः स-तुषिता देवाः स्वारोचिषेऽन्तरे  ।  
विपश्चिच्-छत्र-देवेन्द्रो मैत्रेयासीन् महाबलः  ॥ ३,१.१० ॥  
ऊर्ज-स्तम्भस् तथा प्राणो वातोऽथ वृषभस् तथा  ।  
निरयश् च परीवांश् च तत्र सप्तर्षयोऽभवन्  ॥ ३,१.११ ॥  
चैत्र-किम्पुरुषाद्याश् च सुताः स्वारोचिषस्य तु  ।  
द्वितीयम् एतद् व्याख्यातम् अन्तरं शृणु चोत्तमम्  ॥ ३,१.१२ ॥  
तृतीयेऽप्य् अन्तरे ब्रह्मन्न् उत्तमो नाम यो मनुः  ।  
सुशान्तिर् नाम देवेन्द्रो मैत्रेयासीत् सुताञ् छृणु  ॥ ३,१.१३ ॥  
सुधामानस् तथा सत्या जपाश् चाथ प्रतर्दनाः  ।  
वशवर्तिश् च पञ्चैते गणा द्वादशकाः स्मृताः  ॥ ३,१.१४ ॥  
वसिष्ठ-तनया ह्य् एते सप्त सप्तर्षयोऽभवन्  ।  
अजः परशुदीप्ताद्यास् तथोत्तम-मनोः सुताः  ॥ ३,१.१५ ॥  
तामसस्यान्तरे देवाः सुपागा हरयस् तथा  ।  
सत्याश् च सुधियश् चैव सप्तविंशतिका गणाः  ॥ ३,१.१६ ॥  
शिबिर् इन्द्रस् तथा चासीच् छत-यज्ञोपलक्षणः  ।  
सप्तर्षयश् च ये तेषां तेषां नामानि मे शृणु  ॥ ३,१.१७ ॥  
ज्योतिर्-धामा पृथुः काव्यश् चैत्रोऽग्निर् धनकस् तथा  ।  
पीवरश् चर्षयो ह्य् एते सप्त तत्रापि चान्तरे  ॥ ३,१.१८ ॥  
नरः ख्यातिः केतुरूपो जानु-जङ्घादयस् तथा  ।  
पुत्रास् तु तामसस्यासन् नृ-जानाः सुमहाबलाः  ॥ ३,१.१९ ॥  
पञ्चमे वापि मैत्रेय रैवतो नाम नामतः  ।  
मनुर् विभुश् च तत्रेन्द्रो देवांश् चात्रान्तरे शृणु  ॥ ३,१.२० ॥  
अमिताभा भूतरया वैकुण्ठाः सुसमेधसः  ।  
एते देव-गणास् तत्र चतुर्दश-चतुर्दश  ॥ ३,१.२१ ॥  
हिरण्य-रोमा वेदाश्रीर् ऊर्ध्व-बाहुस् तथापरः  ।  
वेद-बाहुः सुधामा च पर्जन्यश् च महामुनिः  ।  
एते सप्तर्षयो विप्र तत्रासन् रैवतेऽन्तरे  ॥ ३,१.२२ ॥  
बल-बन्धुश् च सम्भाव्यः सत्यकाद्याश् च तत्-सुताः  ।  
नरेन्द्राश् च महा-वीर्या बभूवुर् मुनि-सत्तम  ॥ ३,१.२३ ॥  
स्वारोचिषश् चौत्तमश् च तामसो रैवतस् तथा  ।  
प्रियव्रतान्वया ह्य् एते चत्वारो मनवः स्मृताः  ॥ ३,१.२४ ॥  
विष्णुम् आराध्य तपसा स राजर्षिः प्रियव्रतः  ।  
मन्वन्तराधिपान् एतान् लब्धवान् आत्म-वंश-जान्  ॥ ३,१.२५ ॥  
षष्ठे मन्वन्तरे चासीच् चाक्षुषाख्यस् तथा मनुः  ।  
मनोजवस् तथैवेन्द्रो देवान् अपि निबोध मे  ॥ ३,१.२६ ॥  
आद्याः प्रसूता भव्याश् च पृथुकाश् च दिवौकसः  ।  
महानुभावा लेखश्च पञ्चैते ह्य् अष्टका गणाः  ॥ ३,१.२७ ॥  
सुमेधा विरजाश् चैव हविष्मान् उत्तमो मधुः  ।  
अतिनामा सहिष्णुश् च सप्तासन्न् इति चर्षयः  ॥ ३,१.२८ ॥  
ऊरुः पूरुः शतद्युम्न-प्रमुखाः सुमहाबलाः  ।  
चाक्षुषस्य मनोः पुत्राः पृथिवी-पतयोऽभवन्  ॥ ३,१.२९ ॥  
विवस्वतः सुतो विप्र श्राद्धदेवो महा-द्युतिः  ।  
मनुः संवर्तते धीमान् साम्प्रतं सप्तमेऽन्तरे  ॥ ३,१.३० ॥  
आदित्य-वसु-रुद्राद्या देवाश् चात्र महामुने  ।  
पुरन्दरस् तथैवात्र मैत्रेय त्रिदशेश्वरः  ॥ ३,१.३१ ॥  
वसिष्ठः काश्यपोऽथात्रिर् जमदग्निः स-गौतमः  ।  
विश्वामित्र-भरद्वाजौ सप्त सप्तर्षयोऽभवन्  ॥ ३,१.३२ ॥  
इक्ष्वाकुश् च नृगश् चैव धृष्टः शर्यातिर् एव च  ।  
नरिष्यन्तश् च विख्यातो नाभागोऽरिष्ट एव च  ॥ ३,१.३३ ॥  
करूषश् च पृषध्रश् च सुमहान् लोक-विश्रुतः  ।  
मनोर् वैवस्वतस्यैते नव पुत्राः सुधार्मिकाः  ॥ ३,१.३४ ॥  
विष्णु-शक्तिर् अनौपम्या सत्त्वोद्रिक्ता स्थितौ स्थिता  ।  
मन्वन्तरेष्व् अशेषेषु देवत्वेनाधितिष्ठति  ॥ ३,१.३५ ॥  
अंशेन तस्या जज्ञेऽसौ यज्ञः स्वायम्भुवेऽन्तरे  ।  
आकूत्यां मानसो देव उत्पन्नः प्रथमेऽन्तरे  ॥ ३,१.३६ ॥  
ततः पुनः स वै देवः प्राप्ते स्वारोचिषेऽन्तरे  ।  
तुषितायां समुत्पन्नो ह्य् अजितस्-तुषितैः सह  ॥ ३,१.३७ ॥  
औत्तमेऽप्य् अन्तरे देवस्-तुषितस् तु पुनः स वै  ।  
सत्यायाम् अभवत् सत्यः सत्यैः सह सुरोत्तमैः  ॥ ३,१.३८ ॥  
तामसस्यान्तरे चैव सम्प्राप्तः पुनर् एव हि  ।  
हर्यायां हरिभिः सार्धं हरिर् एव बभूव ह  ॥ ३,१.३९ ॥  
रैवतेऽप्य् अन्तरे देवः सम्भूत्यां मानसो हरिः  ।  
सम्भूतो रैवतैः सार्धं देवैर् देव-वरो हरिः  ॥ ३,१.४० ॥  
चाक्षुषे चान्तरे देवो वैकुण्ठः पुरुषोत्तमः  ।  
विकुण्ठायाम् असौ जज्ञे वैकुण्ठैर् दैवतैः सह  ॥ ३,१.४१ ॥  
मन्वन्तरेऽत्र सम्प्राप्ते तथा वैवस्वते द्विज  ।  
वामनः काश्यपाद् विष्णुर् अदित्यां सम्बभूव ह  ॥ ३,१.४२ ॥  
त्रिभिः क्रमैर् इमान् लोकान् जित्वा येन महात्मना  ।  
पुरन्दराय त्रैलोक्यं दत्तं निहत-कण्टकम्  ॥ ३,१.४३ ॥  
इत्य् एतास् तनयस् तस्य सप्त-मन्वन्तरेषु वै  ।  
सप्तस्व् एवाभवन् विप्र याभिः संवर्धिताः प्रजाः  ॥ ३,१.४४ ॥  
यस्माद् विष्टम् इदं विश्वं यस्य शक्त्या महात्मनः  ।  
तस्मात् स प्रोच्यते विष्णुर् विशोर् धातोः प्रवेशनात्  ॥ ३,१.४५ ॥  
सर्वे च देवा मनवः समस्ताः सप्तर्षयो ये मनु-सूनवश् च  ।  
इन्द्रश् च योऽयं त्रिदशेश-भूतो विष्णोर् अशोषास् तु विभूतयस् ताः  ॥ ३,१.४६ ॥  
इति श्रीविष्णुमहापुराणे तृतीयांशे प्रथमोऽध्यायः (१)  

***  

मैत्रेय उवाच  
प्रोक्तान्य् एतानि भवता सप्त मन्वन्तराणि वै  ।  
भविष्याण्य् अपि विप्रर्षे ममाख्यातुं त्वम् अर्हसि  ॥ ३,२.१ ॥  

श्रीपराशर उवाच  
सूर्यस्य पत्नी संज्ञाभूत् तनया विश्वकर्मणः  ।  
मनुर् यमो यमी चैव तद्-अपत्यानि वै मुने  ॥ ३,२.२ ॥  
असहन्ती तु सा भर्तुस् तेजश्-छायां युयोज वै  ।  
भर्तृ-शुश्रूषणेऽरण्यं स्वयं च तपसे ययौ  ॥ ३,२.३ ॥  
संज्ञेयम् इत्य् अथार्कश् च छायायाम् आत्मज-त्रयम्  ।  
शनैश्चरं मनुं चान्यं तपतीं चाप्य् अजनयत्  ॥ ३,२.४ ॥  
छाया-संज्ञा ददौ शापं यमाय कुपिता यदा  ।  
तदान्येयम् असौ बुद्धिर् इत्यासीद् यम-सूर्ययोः  ॥ ३,२.५ ॥  
ततो विवस्वान् आख्यातां तयैवारण्य-संस्थिताम्  ।  
समाधि-दृष्ट्याददृशे ताम् अश्वां तपसि स्थिताम्  ॥ ३,२.६ ॥  
वाजि-रूप-धरः सोऽथ तस्यां देवाव् अथाश्विनौ  ।  
जनयामास रेवन्तं रेतसोऽन्ते च भास्करः  ॥ ३,२.७ ॥  
आनिन्ये च पुनः संज्ञां स्व-स्थानं भगवान् रविः  ।  
तेजसः शमनं चास्य विश्वकर्मा चकार ह  ॥ ३,२.८ ॥  
भ्रमम् आरोप्य सूर्यं तु तस्य तेजो-निशातनम्  ।  
कृतवान् अष्टमं भागं स व्यशातयद् अव्ययम्  ॥ ३,२.९ ॥  
यत् तस्माद् वैष्णवं तेजश्-शातितं विश्वकर्मणा  ।  
जाज्वल्यमानम् अपतद् भूमौ मुनि-सत्तम  ॥ ३,२.१० ॥  
त्वष्टैव तेजसा तेन विष्णोश् चक्रम् अकल्पयत्  ।  
त्रिशूलं चैव शर्वस्य शिबिकां धनदस्य च  ॥ ३,२.११ ॥  
शक्तिं गुहस्य देवानाम् अन्येषां च यद् आयुधम्  ।  
तत् सर्वं तेजसा तेन विश्वकर्मा व्यवर्धयत्  ॥ ३,२.१२ ॥  
छाया-संज्ञा-सुतो योऽसौ द्वितीयः कथितो मनुः  ।  
पूर्वजस्यासवर्णोऽसौ सावर्णिस् तेन कथ्यते  ॥ ३,२.१३ ॥  
तस्य मन्वन्तरं ह्य् एतत् सावर्णिम् अथाष्टमम्  ।  
तच् छृणुष्व महाभाग भविष्यत् कथयामि ते  ॥ ३,२.१४ ॥  
सावर्णिस् तु मनुर् योऽसौ मैत्रेय भविता ततः  ।  
सुतपाश् चामिताभाश् च मुख्याश् चापि तथा सुराः  ॥ ३,२.१५ ॥  
तेषां गणाश् च देवानाम् एकैको विंशकः स्मृतः  ।  
सप्तर्षीन् अपि वक्ष्यामि भविष्यान् मुनि-सत्तम  ॥ ३,२.१६ ॥  
दीप्तिमान् गालवो रामः कृपो द्रोणिस् तथा परः  ।  
मत्-पुत्रश् च तथा व्यास ऋष्यशृङ्गश् च सप्तमः  ॥ ३,२.१७ ॥  
विष्णु-प्रसादाद् अनघः पातालान्तर-गोचरः  ।  
विरोचन-सुतस् तेषां बलिर् इन्द्रो भविष्यति  ॥ ३,२.१८ ॥  
विरजाश् चोर्वरीवांश् च निर्मोकाद्यास् तथापरे  ।  
सावर्णेस् तु मनोः पुत्रा भविष्यन्ति नरेश्वराः  ॥ ३,२.१९ ॥  
नवमो दक्ष-सावर्णिर् भविष्यति मुने मनुः  ॥ ३,२.२० ॥  
पारा मरीचि-गर्भाश् च सुधर्माणस् तथा त्रिधा  ।  
भविष्यन्ति तथा देवा ह्य् एकैको द्वादशो गणः  ॥ ३,२.२१ ॥  
तेषाम् इन्द्रो महा-वीर्यो भविष्यत्य् अद्भुतो द्विज  ॥ ३,२.२२ ॥  
सवनो द्युतिमान् भव्यो वसुर् मेधातिथिस् तथा  ।  
ज्योतिष्मान् सप्तमः सत्यस् तत्रैते च महर्षयः  ॥ ३,२.२३ ॥  
धृत-केतुर् दीप्ति-केतुः पञ्च-हस्तो निरामयौ  ।  
पृथु-श्रवाद्याश् च तथा दक्ष-सावर्णिकात्मजाः  ॥ ३,२.२४ ॥  
दशमो ब्रह्म-सावर्णिर् भविष्यति मुने मनुः  ।  
सुधामानो विशुद्धाश् च शत-संख्यास् तथा सुराः  ॥ ३,२.२५ ॥  
तेषाम् इन्द्रश् च भविता शान्तिर् नाम महाबलः  ।  
सप्तर्षयो भविष्यन्ति ये तथा तान् शृणुष्व ह  ॥ ३,२.२६ ॥  
हविष्मान् सुकृतः सत्यस् तपो-मूर्तिस् तथापरः  ।  
नाभागोऽप्रतिमौजाश् च सत्यकेतुस् तथैव च  ॥ ३,२.२७ ॥  
सुक्षेत्रश् चोत्तमौजाश् च भूरिषेणादयो दश  ।  
ब्रह्म-सावर्णि-पुत्रास् तु रक्षिष्यन्ति वसुन्धराम्  ॥ ३,२.२८ ॥  
एकादशश् च भविता धर्म-सावर्णिको मनुः  ॥ ३,२.२९ ॥  
विहङ्गमाः कामागम निर्वाण ऋषयस् तथा  ।  
गणास् त्व् एते तदा मुख्या देवानां च भविष्यताम्  ।  
एकैकस् त्रिंशकस् तेषां गणश् चेन्द्रश् च वैशृतः  ॥ ३,२.३० ॥  
निःस्वरश् चाग्नितेजाश् च वपुष्मान् घृणिर् आरुणिः  ।  
हविष्मान् अनघश् चैव भाव्याः सप्तर्षयस् तथा  ॥ ३,२.३१ ॥  
सर्व-त्रगः सुधर्मा च देवानीकादयस् तथा  ।  
भविष्यन्ति मनोस् तस्य तनयाः पृथिवीश्वराः  ॥ ३,२.३२ ॥  
रुद्र-पुत्रस् तु सावर्णिर् भविता द्वादशो मनुः  ।  
ऋतु-धामा च तत्रेन्द्रो भविता शृणु मे सुरान्  ॥ ३,२.३३ ॥  
हरिता रोहिता देवास् तथा सुमनसो द्विज  ।  
सुकर्माणः सुरापाश् च दशकाः पञ्च वै गणाः  ॥ ३,२.३४ ॥  
तपस्वी सुतपाश् चैव तपो-मूर्तिस् तपो-रतिः  ।  
तपो-धृतिर् द्युतिश् चान्यः सप्तमस् तु तपो-धनः  ।  
सप्तर्षयस् त्व् इमे तस्य पुत्रान् अपि निबोध मे  ॥ ३,२.३५ ॥  
देववान् उपदेवश् च देव-श्रेष्ठादयस् तथा  ।  
मनोस् तस्य महा-वीर्या भविष्यन्ति महा-नृपाः  ॥ ३,२.३६ ॥  
त्रयोदशो रुचिर् नामा भविष्यति मुने मनुः  ॥ ३,२.३७ ॥  
सुत्रामानः सुकर्माणः सुधर्माणस् तथामराः  ।  
त्रयस्-त्रिंशद्-विभेदास् ते देवानां यत्र वै गणाः  ॥ ३,२.३८ ॥  
दिवस्-पतिर् महा-वीर्यस् तेषाम् इन्द्रो भविष्यति  ॥ ३,२.३९ ॥  
निर्मोहस्-तत्त्व-दर्शी च निष्प्रकम्प्यो निरुत्सुकः  ।  
धृतिमान् अव्ययश् चान्यः सप्तमः सुतपा मुनिः  ।  
सप्तर्षयस् त्व् अमी तस्य पुत्रान् अपि निबोध मे  ॥ ३,२.४० ॥  
चित्र-सेन-विचित्राद्या भविष्यन्ति महीक्षितः  ॥ ३,२.४१ ॥  
भौमश् चतुर्दशश् चात्र मैत्रेय भविता मनुः  ।  
शुचिर् इन्द्रः सुर-गणस् तत्र पञ्च शृणुष्व तान्  ॥ ३,२.४२ ॥  
चाक्षुषाश् च पवित्राश् च कनिष्ठा भ्राजिकास् तथा  ।  
वाच-वृद्धश् च वै देवाः सप्तर्षीन् अपि मे शृणु  ॥ ३,२.४३ ॥  
अग्नि-बाहुः शुचिः शुक्रो मागधोऽग्नीध्र एव च  ।  
युक्तस् तथा जितश् चान्यो मनु-पुत्रान् अतः शृणु  ॥ ३,२.४४ ॥  
ऊरु-गम्भीर-बुद्ध्याद्या मनोस् तस्य सुता नृपाः  ।  
कथिता मुनि-शार्दूल पालयिष्यन्ति ये महीम्  ॥ ३,२.४५ ॥  
चतुर्-युगान्ते वेदानां जायते किल विप्लवः  ।  
प्रवर्तयन्ति तान् एत्य भुवं सप्तर्षयो दिवः  ॥ ३,२.४६ ॥  
कृते कृते स्मृतेर् विप्र प्रणेता जायते मनुः  ।  
देवा यज्ञ-भुजस् ते तु यावन् मन्वन्तरं तु तत्  ॥ ३,२.४७ ॥  
भवन्ति ये मनोः पुत्रा यावन् मन्वन्तरं तु तैः  ।  
तद्-अन्वयोद्भवैश् चैव तावद् भूः परिपाल्यते  ॥ ३,२.४८ ॥  
मनुः सप्तर्षयो देवा भू-पालाश् च मनोः सुताः  ।  
मन्वन्तरे भवन्त्य् एते शक्रश् चैवाधिकारिणः  ॥ ३,२.४९ ॥  
चतुर्दशभिर् एतैस् तु गतैर् मन्वन्तरैर् द्विज  ।  
सहस्र-युग-पर्यन्तः कल्पो निःशेष उच्यते  ॥ ३,२.५० ॥  
तावत्-प्रमाणा च निशा ततो भवति सत्तम  ।  
ब्रह्म-रूप-धरः शेते शेषाहाव् अम्बु-संप्लवे  ॥ ३,२.५१ ॥  
त्रैलोक्यम् अखिलं ग्रस्त्वा भगवान् आदि-कृद् विभुः  ।  
स्व-माया-संस्थितो विप्र सर्व-भूतो जनार्दनः  ॥ ३,२.५२ ॥  
ततः प्रबुद्धो भगवान् यथा पूर्वं तथा पुनः  ।  
सृष्टिं करोत्य् अव्ययात्मा कल्पे कल्पे रजो-गुणः  ॥ ३,२.५३ ॥  
मनवो भू-भुजः सेन्द्रा देवाः सप्तर्षयस् तथा  ।  
सात्त्विकोऽशः स्थिति-करो जगतो द्विज-सत्तम  ॥ ३,२.५४ ॥  
चतुर्-युगोऽप्य् असौ विष्णुः स्थिति-व्यापार-लक्षणः  ।  
युग-व्यवस्थां कुरुते तथा मैत्रेय तच् छृणु  ॥ ३,२.५५ ॥  
कृते युगे परं ज्ञानं कपिलादि-स्वरूप-धृक्  ।  
ददाति सर्व-भूतात्मा सर्व-भूत-हिते रतः  ॥ ३,२.५६ ॥  
चक्रवर्ति-स्वरूपेण त्रेतायाम् अपि स प्रभुः  ।  
दुष्टानां निग्रहं कुर्वन् परिपाति जगत्-त्रयम्  ॥ ३,२.५७ ॥  
वेदम् एकं चतुर्-भेदं कृत्वा शाखा-शतैर् विभुः  ।  
करोति बहुलं भूयो वेद-व्यास-स्वरूप-धृक्  ॥ ३,२.५८ ॥  
वेदांस् तु द्वापरे व्यस्य कलेर् अन्ते पुनर् हरिः  ।  
कल्कि-स्वरूपी दुर्वृत्तान् मार्गे स्थापयति प्रभुः  ॥ ३,२.५९ ॥  
एवम् एतज् जगत् सर्वं शश्वत् पाति करोति च  ।  
हन्ति चान्तेष्व् अनन्तात्मा नास्त्य् अस्मद्-व्यतिरेकि यत्  ॥ ३,२.६० ॥  
भूतं भव्यं भविष्यं च सर्व-भूतान् महात्मनः  ।  
तद् अत्रान्यत्र वा विप्र सद्-भावः कथितस् तव  ॥ ३,२.६१ ॥  
मन्वन्तराण्य् अशेषाणि कथितानि मया तव  ।  
मन्वन्तराधिपांश् चैव किम् अन्यत् कथयामि ते  ॥ ३,२.६२ ॥  
इति श्रीविष्णुमहापुराणे तृतीयांशे द्वितीयोऽध्यायः (२)  

***  

मैत्रेय उवाच  
ज्ञातम् एतन् मया त्वत्तो यथा सर्वम् इदं जगत्  ।  
विष्णुर् विष्णौ विष्णुश् च न परं विद्यते ततः  ॥ ३,३.१ ॥  
एतत् तु श्रोतुम् इच्छामि व्यस्ता वेदा महात्मना  ।  
वेद-व्यास-स्वरूपेण यथा तेन युगे युगे  ॥ ३,३.२ ॥  
यस्मिन् यस्मिन् युगे व्यासो यो य आसीन् महामुने  ।  
तं तम् आचक्ष्व भगवञ् छाशा-भेदांश् च मे वद  ॥ ३,३.३ ॥  

श्रीपराशर उवाच  
वेद-द्रुमस्य मैत्रेय शाखा-भेदाः सहस्रशः  ।  
न शक्तो विस्तराद् वक्तुं सङ्क्षेपेण शृणुष्व तत्  ॥ ३,३.४ ॥  
द्वापरे द्वापरे विष्णुर् व्यास-रूपी महामुने  ।  
वेदम् एकं सुबहुधा कुरुते जगतो हितः  ॥ ३,३.५ ॥  
वीर्यं तेजो बलं चाल्पं मनुष्याणाम् अवेक्ष्य च  ।  
हिताय सर्व-भूतानां वेद-भेदान् करोति सः  ॥ ३,३.६ ॥  
ययासौ कुरुते तन्वा वेदम् एकं पृथक् प्रभुः  ।  
वेद-व्यासाभिधाना तु सा च मूर्तिर् मधु-द्विषः  ॥ ३,३.७ ॥  
यस्मिन् मन्वन्तरे व्यासा ये ये स्युस् तान् निबोध मे  ।  
यथा च भेदः शाखानां व्यासेन क्रियते मुने  ॥ ३,३.८ ॥  
अष्टाविंशति-कृत्वो वै वेदो व्यस्तो महर्षिभिः  ।  
वैवस्वतेऽन्तरे तस्मिन् द्वापरेषु पुनः पुनः  ॥ ३,३.९ ॥  
वेद-व्यासा व्यतीता ये ह्य् अष्टाविंशति सत्तम  ।  
चतुर्धा यैः कृतो वेदो द्वापरेषु पुनः पुनः  ॥ ३,३.१० ॥  
द्वापरे प्रथमे व्यस्तः स्वयं वेदः स्वयम्भुवा  ।  
द्वितीये द्वापरे चैव वेद-व्यासः प्रजापतिः  ॥ ३,३.११ ॥  
तृतीये चोशना व्यासश् चतुर्थे च बृहस्पतिः  ।  
सविता पञ्चमे व्यासः षष्ठे मृत्युः स्मृतः प्रभुः  ॥ ३,३.१२ ॥  
सप्तमे च तथैवेन्द्रो वसिष्ठश् चाष्टमे स्मृतः  ।  
सारस्वतश् च नवमे त्रिधामा दशमे स्मृतः  ॥ ३,३.१३ ॥  
एकादशे तु त्रिशिखो भरद्वाजस् ततः परः  ।  
त्रयोदशे चान्तरिक्षो वर्णी चापि चतुर्दशे  ॥ ३,३.१४ ॥  
त्रय्यारुणः पञ्चदशे षोडशे तु धनञ्जयः  ।  
क्रतुञ्जयः सप्तदशे तद् ऊर्ध्वं च जयः स्मृतः  ॥ ३,३.१५ ॥  
ततो व्यासो भरद्वाजो भरद्वाजाच् च गौतमः  ।  
गौतमाद् उत्तरो व्यासो हर्यात्मा योऽभिधीयते  ॥ ३,३.१६ ॥  
अथ हर्यात्मनोऽन्ते च स्मृतो वाजश्रवा मुनिः  ।  
सोम-शुष्मायणस् तस्मात् तृण-बिन्दुर् इति स्मृतः  ॥ ३,३.१७ ॥  
ऋक्षोऽभूद् भार्गवस् तस्माद् वाल्मीकिर् योऽभिधीयते  ।  
तस्माद् अस्मत्-पिता शक्तिर् व्यासस् तस्माद् अहं मुने  ॥ ३,३.१८ ॥  
जातुकर्णोऽभवन् मत्तः कृष्ण-द्वैपायनस् ततः  ।  
अष्ट-विंशतिर् इत्य् एते वेद-व्यासाः पुरातनाः  ॥ ३,३.१९ ॥  
एको वेदश् चतुर्धा तु तैः कृतो द्वापरादिषु  ॥ ३,३.२० ॥  
भविष्ये द्वापरे चापि द्रौणिर् व्यासो भविष्यति  ।  
व्यतीते मम पुत्रेऽस्मिन् कृष्ण-द्वैपायने मुने  ॥ ३,३.२१ ॥  
ध्रुवम् एकाक्षरं ब्रह्म ओम् इत्य् एव व्यवस्थितम्  ।  
बृहत्त्वाद् बृंहणत्वाच् च तद् ब्रह्मेत्य् अभिधीयते  ॥ ३,३.२२ ॥  
प्रणवावस्थितं नित्यं भूर्-भुवः-स्वर् इतीर्यते  ।  
ऋग्-यजुः-सामाथर्वाणो यत् तस्मै ब्रह्मणे नमः  ॥ ३,३.२३ ॥  
जगतः प्रलयोत्पत्त्योर् यत् तत्-कारण-संज्ञितम्  ।  
महतः परमं गुह्यं तस्मै सुब्रह्मणे नमः  ॥ ३,३.२४ ॥  
अगाधापारम् अक्षय्यं जगत्-सम्मोहनालयम्  ।  
स्व-प्रकाश-प्रवृत्तिभ्यां पुरुषार्थ-प्रयोजनम्  ॥ ३,३.२५ ॥  
सङ्ख्या-ज्ञान-वतां निष्ठा गतिः शम-दमात्मनाम्  ।  
यत् तद् अव्यक्तम् अमृतं प्रवृत्तिर् ब्रह्म शाश्वतम्  ॥ ३,३.२६ ॥  
प्रधानम् आत्म-योनिश् च गुहा-संस्थं च शब्द्यते  ।  
अविभागं तथा शुक्रम् अक्षयम् बहुधात्मकम्  ॥ ३,३.२७ ॥  
परम-ब्रह्मणे तस्मै नित्यम् एव नमो नमः  ।  
यद् रूपं वासुदेवस्य परमात्म-स्वरूपिणः  ॥ ३,३.२८ ॥  
एतद् ब्रह्म त्रिधा भेदम् अभेदम् अपि स प्रभुः  ।  
सर्व-भेदेष्व् अभेदोऽसौ भिद्यते भिन्न-बुद्धिभिः  ॥ ३,३.२९ ॥  
स ऋङ्मयः साम-मयः सर्वात्मा स यजुर्-मयः  ।  
ऋग्-यजुः-साम-सारात्मा स एवात्मा शरीरिणाम्  ॥ ३,३.३० ॥  
स भिद्यते वेद-मयः स्व-वेदं करोति भेदैर् बहुभिः स-शाखम्  ।  
शाखा-प्रणेता स समस्त-शाखा-ज्ञान-स्वरूपो भगवान् असङ्गः  ॥ ३,३.३१ ॥  
इति श्रीविष्णुमहापुराणे तृतीयांशे तृतीयोऽध्यायः (३)  

***  

श्रीपराशर उवाच  
आद्यो वेदश् चतुष्-पादः कृतः साहस्र-संमितः  ।  
ततो दश-गुणः कृत्स्नो यज्ञोऽयं सर्व-काम-धुक्  ॥ ३,४.१ ॥  
ततोऽत्र मत्-सुतो व्यासो अष्ट-विंशतिमेऽन्तरे  ।  
वेदम् एकं चतुष्-पादं चतुर्धा व्यभजत् प्रभुः  ॥ ३,४.२ ॥  
यथा च तेन वै व्यस्ता वेद-व्यासेन धीमता  ।  
वेदास् तथा समस्तैस् तैर् व्यस्तैर् व्यस्तैस् तथा मया  ॥ ३,४.३ ॥  
तद् अनेनैव वेदानां शाखा-भेदान् द्विजोत्तम  ।  
चतुर्-युगेषु पठितान् समस्तेष्व् अवधारय  ॥ ३,४.४ ॥  
कृष्ण-द्वैपायनं व्यासं विद्धि नारायणं प्रभुम्  ।  
को ह्य् अन्यो भुवि मैत्रेय महा-भारत-कृद् भवेत्  ॥ ३,४.५ ॥  
तेन व्यस्ता यथा वेदा मत्-पुत्रेण महात्मना  ।  
द्वापरे ह्य् अत्र मैत्रेय तस्मिञ् शृणु यथा-तथम्  ॥ ३,४.६ ॥  
ब्रह्मणा चोदितो व्यासो वेदान् वस्तुं प्रचक्रमे  ।  
अथ शिष्यान् प्रजग्राह चतुरो वेद-पारगान्  ॥ ३,४.७ ॥  
ऋग्-वेद-पाठकं पैलं जग्राह स महामुनिः  ।  
वैशम्पायन-नामानं यजुर्-वेदस्य चाग्रहीत्  ॥ ३,४.८ ॥  
जैमिनिं साम-वेदस्य तथैवाथर्व-वेद-वित्  ।  
सुमन्तुस् तस्य शिष्योऽभूद् वेद-व्यासस्य धीमतः  ॥ ३,४.९ ॥  
रोम-हर्षण-नामानं महा-बुद्धिं महामुनिः  ।  
सूतं जग्राह शिष्यं स इतिहास-पुराणयोः  ॥ ३,४.१० ॥  
एक आसीद् यजुर्-वेदस् तं चतुर्धा व्यकल्पयत्  ।  
चातुर्-होत्रम् अभूत् तस्मिंस् तेन यज्ञम् अथाकरोत्  ॥ ३,४.११ ॥  
आध्वर्यवं यजुर्भिस् तु ऋग्भिर् होत्रं तथा मुनिः  ।  
औद्गात्रं सामभिश् चक्रे ब्रह्मत्वं चाप्य् अथर्वभिः  ॥ ३,४.१२ ॥  
ततः स ऋच उद्धृत्य ऋग्-वेदं कृतवान् मुनिः  ।  
यजूंषि च यजुर्-वेदं साम-वेदं च सामभिः  ॥ ३,४.१३ ॥  
राज्ञां चाथर्व-वेदेन सर्व-कर्माणि च प्रभुः  ।  
कारयामास मैत्रेय ब्रह्मत्वं च यथा-स्थिति  ॥ ३,४.१४ ॥  
सोऽयम् एको यथा वेदस्-तरुस्-तेन पृथक्-कृतः  ।  
चतुर्धाथ ततो जातं वेद-पादप-काननम्  ॥ ३,४.१५ ॥  
बिभेद प्रथमं विप्र पैलो ऋग्-वेद-पादपम्  ।  
इन्द्र-प्रमितये प्रादाद् बाष्कलाय च संहिते  ॥ ३,४.१६ ॥  
चतुर्धा स विभेदाथ बाष्कलोऽपि च संहिताम्  ।  
बोधादिभ्यो ददौ ताश् च शिष्येभ्यः स महामुनिः  ॥ ३,४.१७ ॥  
बोध्य-अग्नि-माढकौ तद्वद् याज्ञवल्क्य-पराशरौ  ।  
प्रति-शाखास् तु शाखायास् तस्यास् ते जगृहुर् मुने  ॥ ३,४.१८ ॥  
इन्द्र-प्रमितिं एकां तु संहितां स्व-सुतं ततः  ।  
माण्डुकेयं महात्मानं मैत्रेयाध्यापयत् तदा  ॥ ३,४.१९ ॥  
तस्य शिष्य-प्रशिष्येभ्यः पुत्र-शिष्य-क्रमाद् ययौ  ॥ ३,४.२० ॥  
वेद-मित्रस् तु शाकल्यः संहितां ताम् अधीतवान्  ।  
चकार संहिताः पञ्च शिष्येभ्यः प्रददौ च ताः  ॥ ३,४.२१ ॥  
तस्य शिष्यास् तु ये पञ्च तेषां नामानि मे शृणु  ।  
मुद्गलो गोमुखश् चैव वात्स्यः शालीय एव च  ।  
शारीरः पञ्चमश् चासीन् मैत्रेय सुमहामतिः  ॥ ३,४.२२ ॥  
संहिता-त्रितयं चक्रे शाक-पूर्णस् तथेतरः  ।  
निरुक्तम् अकरोत् तद्वच् चतुर्थं मुनि-सत्तम  ॥ ३,४.२३ ॥  
क्रौञ्चो वैतालिकस् तद्वद् बलाकश् च महामुनिः  ।  
निरुक्तश् च चतुर्थोऽभूद् वेद-वेदाङ्ग-पारगः  ॥ ३,४.२४ ॥  
इत्य् एताः प्रति-शाखाभ्यो ह्य् अनुशाखा द्विजोत्तम  ।  
बाष्कलश् चापरास् तिस्रः संहिताः कृतवान् द्विज  ।  
शिष्यः कालायनिर् गार्ग्यस् तृतीयश् च कथाजवः  ॥ ३,४.२५ ॥  
इत्य् एता बहु-ऋचाः प्रोक्ताः संहिता यैः प्रवर्तिताः  ॥ ३,४.२६ ॥  
इति श्रीविष्णुमहापुराणे तृतीयांशे चतुर्थोऽध्यायः (४)  

***  

श्रीपराशर उवाच  
यजुर्-वेद-तरोः शाखाः सप्त-विंशन् महामुनिः  ।  
वैशम्पायन-नामासौ व्यास-शिष्यश् चकार वै  ॥ ३,५.१ ॥  
शिष्येभ्यः प्रददौ ताश् च जगृहुस् तेऽप्य् अनुक्रमात्  ॥ ३,५.२ ॥  
याज्ञवल्क्यस् तु तत्राभूद् ब्रह्म-रात-सुतो द्विज  ।  
शिष्यः परम-धर्मज्ञो गुरु-वृत्ति-परः सदा  ॥ ३,५.३ ॥  
ऋषिर् योऽद्य महामेरोः समाजे नागमिष्यति  ।  
तस्य वै सप्त-रात्रात् तु ब्रह्म-हत्या भविष्यति  ॥ ३,५.४ ॥  
पूर्वम् एवं मुनि-गणैः समयो यः कृतो द्विज  ।  
वैशम्पायन एकस् तु तं व्यतिक्रान्तवांस् तदा  ॥ ३,५.५ ॥  
स्वस्रीयं बालकं सोऽथ पदा स्पृष्टम् अताडयत्  ॥ ३,५.६ ॥  
शिष्यान् आह स भोः शिष्या ब्रह्म-हत्यापहं व्रतम्  ।  
चरध्वं मत्-कृते सर्वे न विचार्यम् इदं तथा  ॥ ३,५.७ ॥  
अथाह याज्ञवल्क्यस् तु किम् एभिर् भगवन् द्विजैः  ।  
क्लेशितैर् अल्प-तेजोभिश् चरिष्येऽहम् इदं व्रतम्  ॥ ३,५.८ ॥  
ततः क्रुद्धो गुरुः प्राह याज्ञवल्क्यं महामुनिम्  ।  
मुच्यतां यत् त्वयाधीतं मत्तो विप्रावमानक  ॥ ३,५.९ ॥  
निस्-तेजसो वदस्य् एनान् यत् त्वं ब्राह्मण-पुङ्गवान्  ।  
तेन शिष्येण नार्थोऽस्ति ममाज्ञा-भङ्ग-कारिणा  ॥ ३,५.१० ॥  
याज्ञवल्क्यस् ततः प्राह भक्त्यैतत् ते मयोदितम्  ।  
ममाप्य् अलं त्वयाधीतं यन् मया तद् इदं द्विज  ॥ ३,५.११ ॥  

श्रीपराशर उवाच  
इत्य् उक्तो रुधिराक्तानि सरूपाणि यजूंषि सः  ।  
छर्दयित्वा ददौ तस्मै ययौ स स्वेच्छया मुनिः  ॥ ३,५.१२ ॥  
यजूंष्य् अथ विसृष्टानि याज्ञवल्क्येन वै द्विज  ।  
जगृहुस् तित्तिरा भूत्वा तैत्तिरीयास् तु ते ततः  ॥ ३,५.१३ ॥  
ब्रह्म-हत्या-व्रतं चीर्णं गुरुणा चोदितैस् तु तैः  ।  
चक्रुर् आध्वर्यवं ते तु चरणान् मुनि-सत्तम  ॥ ३,५.१४ ॥  
याज्ञवल्क्योऽपि मैत्रेय प्राणायाम-परायणः  ।  
तुष्टाव प्रयतः सूर्यं यजूंष्य् अभिलषंस् ततः  ॥ ३,५.१५ ॥  

याज्ञवल्क्य उवाच  
नमः सवित्रे द्वाराय मुक्तेर् अमित-तेजसे  ।  
ऋग्-यजुः-साम-भूताय त्रयी-धाम्ने च ते नमः  ॥ ३,५.१६ ॥  
नमोऽग्नीषोम-भूताय जगतः कारणात्मने  ।  
भास्कराय परं तेजः सौषुम्ण-रुचि-बिभ्रते  ॥ ३,५.१७ ॥  
कला-काष्ठा-निमेषादि-काल-ज्ञानात्म-रूपिणे  ।  
ध्येयाय विष्णु-रूपाय परमाक्षर-रूपिणे  ॥ ३,५.१८ ॥  
बिभर्ति यः सुर-गणान् आप्यायन्न् इन्दुं स्व-रश्मिभिः  ।  
स्वधा-मृतेन च पितॄंस् तस्मै तृप्त्यात्मने नमः  ॥ ३,५.१९ ॥  
हिमांबु-घर्म-वृष्टीनां कर्ता भर्ता च यः प्रभुः  ।  
तस्मै त्रि-काल-रूपाय नमः सूर्याय वेधसे  ॥ ३,५.२० ॥  
अपहन्ति तमो यश् च जगतोऽस्य जगत्-पतिः  ।  
तस्य धाम-धरो देवो नमस् तस्मै विवस्वते  ॥ ३,५.२१ ॥  
सत्-कर्म-योग्यो न जनो नैवापः शुद्धि-कारणम्  ।  
यस्मिन्न् अनुदिते तस्मै नमो देवाय भास्वते  ॥ ३,५.२२ ॥  
स्पृष्टो यद्-अंशुभिर् लोकः क्रिया-योग्यो हि जायते  ।  
पवित्र-कारणात्माय तस्मै शुद्धात्मने नमः  ॥ ३,५.२३ ॥  
नमः सवित्रे सूर्याय भास्कराय विवस्वते  ।  
आदित्यायादि-भूताय देवादीनां नमो नमः  ॥ ३,५.२४ ॥  
हिरण्मयं रथं यस्य केतवोऽमृत-वाजिनः  ।  
वहन्ति भुवनालोक-चक्षुषं तं नमाम्य् अहम्  ॥ ३,५.२५ ॥  

श्रीपराशर उवाच  
इत्य् एवम् आदिभिस् तेन स्तूयमानः स वै रविः  ।  
वाजि-रूप-धरः प्राह व्रीयताम् इति वाञ्छितम्  ॥ ३,५.२६ ॥  
याज्ञवल्क्यस् तदा प्राह प्रणिपत्य दिवाकरम्  ।  
यजूंषि तानि मे देहि यानि सन्ति न मे गुरौ  ॥ ३,५.२७ ॥  

श्रीपराशर उवाच  
एवम् उक्तो ददौ तस्मै यजूंषि भगवान् रविः  ।  
अयातयाम-संज्ञानि यानि वेत्ति न तद्-गुरुः  ॥ ३,५.२८ ॥  
यजूंषि यैर् अधीतानि तानि विप्रैर् द्विजोत्तम  ।  
वाजिनस् ते समाख्याताः सूर्योऽप्य् अश्वोऽभवद् यतः  ॥ ३,५.२९ ॥  
शाखा-भेदास् तु तेषां वै दश पञ्च च वाजिनाम्  ।  
काण्वाद्याः सुमहाभागा याज्ञवल्क्याः प्रकीर्तिताः  ॥ ३,५.३० ॥  
इति श्रीविष्णुमहापुराणे तृतीयांशे पञ्चमोऽध्यायः (५)  

***  

श्रीपराशर उवाच  
साम-वेद-तरोः शाखा व्यास-शिष्यस्य जैमिनिः  ।  
क्रमेण येन मैत्रेय विभेद शृणु तन् मम  ॥ ३,६.१ ॥  
सुमन्तुस् तस्य पुत्रोऽभूत् सुन्वांश् चाभवत् सुतः  ।  
अधीतवन्तौ चैकैकां संहितां तौ महामती  ॥ ३,६.२ ॥  
सहस्र-संहिता-भेदं सुकर्मा तत्-सुतस् ततः  ।  
चकार तं च तच्-छिष्यौ जगृहाते महा-व्रतौ  ॥ ३,६.३ ॥  
हिरण्यनाभः कौसल्यः पौष्पिञ्जिश् च द्विजोत्तम  ।  
उदीच्याः सामगाः शिष्यास् तस्य पञ्च-शतं स्मृताः  ॥ ३,६.४ ॥  
हिरण्यनाभात् तावत्यः संहिता यैर् द्विजोत्तमैः  ।  
गृहीतास् तेऽपि चोच्यन्ते पण्डितैः प्राच्य-सामगाः  ॥ ३,६.५ ॥  
लोकाक्षिर् नैगमिश् चैव कक्षिवांल् लाङ्गलिस् तथा  ।  
पौष्पिञ्जि-शिष्यास् तद्-भेदैः संहिता बहुली-कृताः  ॥ ३,६.६ ॥  
हिरण्यनाभ-शिष्यस् तु चतुर्-विंशति-संहिताः  ।  
प्रोवाच कृत-नामासौ शिष्येभ्यश् च महामुनिः  ॥ ३,६.७ ॥  
तैश् चापि साम-वेदोऽसौ शाखाभिर् बहुली-कृतः  ।  
अथर्वणाम् अथो वक्ष्ये संहितानां समुच्चयम्  ।  
अथर्व-वेदं स मुनिः सुमन्तुर् अमित-द्युतिः  ॥ ३,६.८ ॥  
शिष्यम् अध्यापयामास कबन्धं सोऽपि तं द्विधा  ।  
कृत्वा तु देवदर्शाय तथा पथ्याय दत्तवान्  ॥ ३,६.९ ॥  
देवदर्शस्य शिष्यास् तु मेधो-ब्रह्मबलिस् तथा  ।  
शौल्कायनिः पिप्पलादस् तथान्यो द्विज-सत्तम  ॥ ३,६.१० ॥  
पथ्यस्यापि त्रयः शिष्याः कृता यैर् द्विज संहिताः  ।  
जाबालिः कुमुदादिश् च तृतीयः शौनको द्विज  ॥ ३,६.११ ॥  
शौनकस् तु द्विधा कृत्वा ददाव् एकां तु बभ्रवे  ।  
द्वितीयां संहितां प्रादात् सैन्धवायाय-संज्ञिने  ॥ ३,६.१२ ॥  
सैन्धवान् मुञ्जिकेशश् च द्वेधा भिन्नास् त्रिधा पुनः  ।  
नक्षत्र-कल्पो वेदानां संहितानां तथैव च  ॥ ३,६.१३ ॥  
चतुर्थः स्याद् आङ्गिरसः शान्ति-कल्पश् च पञ्चमः  ।  
श्रेष्ठास् त्व् अथर्वणाम् एते संहितानां विकल्पकाः  ॥ ३,६.१४ ॥  
आख्यानैश् चाप्य् उपाख्यानैर् गाथाभिः कल्प-शुद्धिभिः  ।  
पुराण-संहितां चक्रे पुराणार्थ-विशारदः  ॥ ३,६.१५ ॥  
प्रख्यातो व्यास-शिष्योऽभूत् सूतो वै रोम-हर्षणः  ।  
पुराण-संहितां तस्मै ददौ व्यासो महा-मतिः  ॥ ३,६.१६ ॥  
सुमतिश् चाग्नि-वर्चाश् च मित्रायुः शांशपायनः  ।  
अकृत-व्रण-सावर्णिः षट्-शिष्यास् तस्य चाभवन्  ॥ ३,६.१७ ॥  
काश्यपः संहिता-कर्ता सावर्णिः शांशपायनः  ।  
रोम-हर्षणिका चान्या तिसॄणां मूल-संहिता  ॥ ३,६.१८ ॥  
चतुष्टयेन भेदेन संहितानाम् इदं मुने  ॥ ३,६.१९ ॥  
आद्यं सर्व-पुराणानां पुराणं ब्राह्म् उच्यते  ।  
अष्टादश-पुराणानि पुराणज्ञाः प्रचक्षते  ॥ ३,६.२० ॥  
ब्राह्मं पाद्मं वैष्णवं च शैवं भागवतं तथा  ।  
तथान्यं नारदीयं च मार्कण्डेयं च सप्तमम्  ॥ ३,६.२१ ॥  
आग्नेयम् अष्टमं चैव भविष्यन् नवमं स्मृतम्  ।  
दशमं ब्रह्म-वैवर्तं लैङ्गम् एकादशं स्मृतम्  ॥ ३,६.२२ ॥  
वाराहं द्वादशं चैव स्कान्दं चात्र त्रयोदशम्  ।  
चतुर्दशं वामनं च कौर्मं पञ्चदशं तथा  ।  
मात्स्यं च गारुडं चैव ब्रह्माण्डं च ततः परम्  ।  
महा-पुराणान्य् एतानि ह्य् अष्टादश महामुने  ॥ ३,६.२३ ॥  
तथा चोपपुराणानि मुनिभिः कथितानि च  ।  
सर्गश् च प्रतिसर्गश् च वंशो मन्वन्तराणि च  ।  
सर्वेष्व् एतेषु कथ्यन्ते वंशानुचरितं च यत्  ॥ ३,६.२४ ॥  
यद् एतत् तव मैत्रेय पुराणं कथ्यते मया  ।  
एतद् वैष्णव-संज्ञं वै पाद्मस्य समनन्तरम्  ॥ ३,६.२५ ॥  
सर्गे च प्रतिसर्गे च वंश-मन्वन्तरादिषु  ।  
कथ्यते भगवान् विष्णुर् अशेषेष्व् इव सत्तम  ॥ ३,६.२६ ॥  
अङ्गानि वेदाश् चत्वारो मीमांसा-न्याय-विस्तरः  ।  
पुराणं धर्म-शास्त्रं च विद्या ह्य् एताश् चतुर्दश  ॥ ३,६.२७ ॥  
आयुर्-वेदो धनुर्-वेदो गान्धर्वश् चैव ते त्रयः  ।  
अर्थ-शास्त्रं चतुर्थं तु विद्या ह्य् अष्टादशैव ताः  ॥ ३,६.२८ ॥  
ज्ञेया ब्रह्मर्षयः पूर्वं तेभ्यो देवर्षयः पुनः  ।  
राजर्षयः पुनस् तेभ्य ऋषि-प्रकृतयस् त्रयः  ॥ ३,६.२९ ॥  
इति शाखाः समाख्याताः शाखा-भेदास् तथैव च  ।  
कर्तारश् चैव शाखानां भेद-हेतुस् तथोदितः  ॥ ३,६.३० ॥  
सर्व-मन्वन्तरेष्व् एवं शाखा-भेदाः समाः स्मृताः  ॥ ३,६.३१ ॥  
प्राजापत्या श्रुतिर् नित्या तद्-विकल्पास् त्व् इमे द्विज  ॥ ३,६.३२ ॥  
एतत् ते कथितं सर्वं यत् पृष्टोऽहम् इह त्वया  ।  
मैत्रेय वेद-सम्बन्धः किम् अन्यत् कथयामि ते  ॥ ३,६.३३ ॥  
इति श्रीविष्णुमहापुराणे तृतीयांशे षष्ठोऽध्यायः (६)  

***  

मैत्रेय उवाच  
यथावत् कथितं सर्वं यत् पृष्टोऽसि मया गुरो  ।  
श्रोतुम् इच्छाम्य् अहं त्व् एकं तद् भवान् प्रब्रवीतु मे  ॥ ३,७.१ ॥  
सप्त-द्वीपानि पाताल-विधयश् च महामुने  ।  
सप्त-लोकाश् च येऽन्तस्था ब्रह्माण्डस्यास्य सर्वतः  ॥ ३,७.२ ॥  
स्थूलैः सूक्ष्मैस् तथा सूक्ष्म-सूक्ष्मा-सूक्ष्म-तरैः स्मृता  ।  
स्थूलात् स्थूल-तरैश् चैव सर्वं प्राणिभिर् आवृतम्  ॥ ३,७.३ ॥  
अङ्गुलस्याष्ट-भागोऽपि न सोऽस्ति मुनि-सत्तम  ।  
वसन्ति प्राणिनो यत्र कर्म-बन्ध-निबन्धनाः  ॥ ३,७.४ ॥  
सर्वे चैते वशं यान्ति यमस्य भगवन् किल  ।  
आयुषोऽन्ते तथा यान्ति यातनास् तत्-प्रचोदिताः  ॥ ३,७.५ ॥  
यातनाभ्यः परिभ्रष्टा देवाद्यास्व् अथ योनिषु  ।  
जन्तवः परिवर्तन्ते शास्त्राणाम् एष निर्णयः  ॥ ३,७.६ ॥  
सोऽहम् इच्छामि तच् छ्रोतुं यमस्य वश-वर्तिनः  ।  
न भवन्ति नरा येन तत् कर्म कथयस्व मे  ॥ ३,७.७ ॥  

श्रीपराशर उवाच  
अयम् एव मुने प्रश्नो नकुलेन महात्मना  ।  
पृष्टः पितामहः प्राह भीष्मो यत् तच् छृणुष्व मे  ॥ ३,७.८ ॥  

भीष्म उवाच  
पुरा ममागतो वत्स सखा कालिङ्गको द्विजः  ।  
स माम् उवाच पृष्टो वै मया जाति-स्मरो मुनिः  ॥ ३,७.९ ॥  
तेनाख्यातम् इदं सर्वम् इत्थं चैतद् भविष्यति  ।  
तथा च तद् अभूद् वत्स यथोक्तं तेन धीमता  ॥ ३,७.१० ॥  
स पृष्टश् च मया भूयः श्रद्दधानेन वै द्विजः  ।  
यद् यद् आह न तद् दृष्टम् अन्यथा हि मया क्वचित्  ॥ ३,७.११ ॥  
एकदा तु मया पृष्टम् एतद् यद् भवतोदितम्  ।  
प्राह कालिङ्गको विप्रः स्मृत्वा तस्य मुनेर् वचः  ॥ ३,७.१२ ॥  
जाति-स्मरेण कथितो रहस्यः परमो मम  ।  
यम-किङ्करयोर् योऽभूत् संवादस् तं ब्रवीमि ते  ॥ ३,७.१३ ॥  

कालिङ्ग उवाच  
स्व-पुरुषम् अभिवीक्ष्य पाश-हस्तं वदति यमः किल तस्य कर्ण-मूले  ।  
परिहर मधुसूदन-प्रपन्नान् प्रभुर् अहम् अन्य-नृणाम् अवैष्णवानाम्  ॥ ३,७.१४ ॥  
अहम् अमर-वरार्चितेन धात्रा यम इति लोक-हिताहिते नियुक्तः  ।  
हरि-गुरु-वशगोऽस्मि न स्वतन्त्रः प्रभवति संयमने ममापि विष्णुः  ॥ ३,७.१५ ॥  
कण्टक-मुकुट-कर्णिकादि-भेदैः कनकम् अभेदम् अपीष्यते यथैकम्  ।  
सुर-पशु-मनुजादि-कल्पनाभिर् हरिर् अखिलाभिर् उदीर्यते तथैकः  ॥ ३,७.१६ ॥  
क्षिति-तल-परमाणवोऽनिलान्ते पुनरुयान्ति यथैकतां धरित्र्याः  ।  
सुर-पशु-मनुजादयस् तथान्ते गुण-कलुषेण सनातनेन तेन  ॥ ३,७.१७ ॥  
हरिम् अमर-वरार्चिताङ्घ्रि-पद्मं प्रणमति यः परमार्थतो हि मर्त्यः  ।  
तम् अपगत-समस्त-पाप-बन्धं व्रज परिहृत्य यथाग्निम् आज्य-सिक्तम्  ॥ ३,७.१८ ॥  
इति यम-वचनं निशम्य पाशी यम-पुरुषस् तम् उवाच धर्म-राजम्  ।  
कथय मम विभो समस्त-धातुर् भवति हरेः खलु यादृशोऽस्य भक्तः  ॥ ३,७.१९ ॥  

यम उवाच  
न चलति निज-वर्म-धर्मतो यः सम-मतिर् आत्म-सुहृद्-विपक्ष-पक्षे  ।  
न हरति न च हन्ति किञ्चिद् उच्चैः स्थित-मनसं तम् अवेहि विष्णु-भक्तम्  ॥ ३,७.२० ॥  
कलि-कलुष-मलेन यस्य नात्मा विमल-मतेर् मलिनी-कृतस् तम् एनम्  ।  
मनसि कृत-जनार्दनं मनुष्यं सततम् अवेहि हरेर् अतीव भक्तम्  ॥ ३,७.२१ ॥  
कनकम् अपि रहसि अवेक्ष्य बुद्ध्या तृणम् इव यः समवैति वै पर-स्वम्  ।  
भवति च भगवत्य् अनन्य-चेताः पुरुष-वरं तम् अवेहि विष्णु-भक्तम्  ॥ ३,७.२२ ॥  
स्फटिक-गिरि-शिलामलः क्व विष्णुर् मनसि नृणां क्व च मत्सरादि-दोषः  ।  
न हि तुहिन-मयूख-रश्मि-पुञ्जे भवति हुताशन-दीप्ति-जः प्रतापः  ॥ ३,७.२३ ॥  
विमल-मतिर् अमत्सरः प्रशान्तः शुचि-चरितोऽखिल-सत्त्व-मित्र-भूतः  ।  
प्रिय-हित-वचनोऽस्त-मान-मायो वसति सदा हृदि तस्य वासुदेवः  ॥ ३,७.२४ ॥  
वसति हृदि सनातने च तस्मिन् भवति पुमान् जगतोऽस्य सौम्य-रूपः  ।  
क्षिति-रसम् अतिरम्यम् आत्मनोऽन्तः कथयति चारुतयैव साल-पोतः  ॥ ३,७.२५ ॥  
यम-नियम-विधूत-कल्मषाणाम् अनुदिनम् अच्युत-सक्त-मानसानाम्  ।  
अपगत-मद-मान-मत्सराणां त्यज भट दूर-तरेण मानवानाम्  ॥ ३,७.२६ ॥  
हृदि यदि भगवान् अनादिर् आस्ते हरिर् अरि-शङ्ख-गदाधरोऽव्ययात्मा  ।  
तद्-अघ-विघात-कर्तृ-भिन्नं भवति कथं सति चान्धकारम् अर्के  ॥ ३,७.२७ ॥  
हरति पर-धनं निहन्ति जन्तून् वदति तथा नृतानि इष्टुराणि यश् च  ।  
अशुभ-जनित-दुर्-मदस्य पुंसः कलुष-मतेर् हृदि तस्य नास्त्य् अनन्तः  ॥ ३,७.२८ ॥  
न सहति पर-सम्पदं विनिन्दां कलुष-मतिः कुरुते सताम् असाधुः  ।  
न यजति न ददाति यश् च सन्तं मनसि न तस्य जनार्दनोऽधमस्य  ॥ ३,७.२९ ॥  
परम-सुहृदि बान्धवे कलत्रे सुत-तनया-पितृ-मातृ-भृत्य-वर्गे  ।  
शठ-मतिर् उपयाति योऽर्थ-तृष्णां तम् अधम-चेष्टम् अवेहि नास्य भक्तम्  ॥ ३,७.३० ॥  
अशुभ-मतिर् असत्-प्रवृत्ति-सक्तः सततम् अनार्य-कुशील-सङ्ग-मत्तः  ।  
अनुदिन-कृत-पाप-बन्ध-युक्तः परुष-पशुर् न हि वासुदेव-भक्तः  ॥ ३,७.३१ ॥  
सकलम् इदम् अहं च वासुदेवः परम-पुमान् परमेश्वरः स एकः  ।  
इति मतिर् अचला भवत्य् अनन्ते हृदय-गते व्रजतान् विहाय दूरात्  ॥ ३,७.३२ ॥  
कमल-नयन वासुदेव विष्णो धरणि-धराच्युत शङ्ख-चक्र-पाणे  ।  
भव-शरणम् इति ईरयन्ति ये वै त्यज भट दूर-तरेण तान् अपापान्  ॥ ३,७.३३ ॥  
वसति मनसि यस्य सोऽव्ययात्मा पुरुष-वरस्य न तस्य दृष्टि-पाते  ।  
तव गतिर् अथ वा ममास्ति चक्र-प्रतिहत-वीर्य-बलस्य सोऽन्य-लोक्यः  ॥ ३,७.३४ ॥  

कालिङ्ग उवाच  
इति निज-भट-शासनाय देवो रवि-तनयस्य किलाह धर्म-राजः  ।  
मम कथितम् इदं च तेन तुभ्यं कुरु-वर सम्यग् इदं मयापि चोक्तम्  ॥ ३,७.३५ ॥  

श्रीभीष्म उवाच  
नकुलैतन् ममाख्यातं पूर्वं तेन द्वि-जन्मना  ।  
कलिङ्ग-देशाद् एष्येत्य प्रीतेन सुमहात्मना  ॥ ३,७.३६ ॥  
मयाप्य् एतद् यथा-न्यायं सम्यग् वत्स तवोदितम्  ।  
यथा विष्णुम् ऋतेनान्यत् त्राणं संसार-सागरे  ॥ ३,७.३७ ॥  
किङ्कराः पाश-दण्डाश् च न यमो न च यातनाः  ।  
समर्थास् तस्य यस्यात्मा केशवालम्बनः सदा  ॥ ३,७.३८ ॥  

श्रीपराशर उवाच  
एतन् मुने समाख्यातं गीतं वैवस्वतेन यत्  ।  
त्वत्-प्रश्नानुगतं सम्यक् किम् अन्यच् छ्रोतुम् इच्छसि  ॥ ३,७.३९ ॥  
इति श्रीविष्णुमहापुराणे तृतीयांशे सप्तमोऽध्यायः (७)  

***  

मैत्रेय उवाच  
भगवन् भगवान् देवः संसार-विजिगीषुभिः  ।  
समाख्याहि जगन्-नाथो विष्णुर् आराध्यते यथा  ॥ ३,८.१ ॥  
आराधिताच् च गोविन्दाद् आराधन-परैर् नरैः  ।  
यत् प्राप्यते फलं श्रोतुं तच् चेच्छामि महामुने  ॥ ३,८.२ ॥  

श्रीपराशर उवाच  
यत् पृच्छति भवान् एतत् सगरेण महात्मना  ।  
और्वः प्राह यथा पृष्टस् तन् मे निगदतः शृणु  ॥ ३,८.३ ॥  
सगरः प्रणिपत्यैनम् और्वं पप्रच्छ भार्गवम्  ।  
विष्णोर् आराधनोपाय-सम्बन्धं मुनि-सत्तम  ॥ ३,८.४ ॥  
फलं चाराधिते विष्णौ यत् पुंसाम् अभिजायते  ।  
स चाह पृष्टो यत्नेन तस्मै तन् मेऽखिलं शृणु  ॥ ३,८.५ ॥  

और्व उवाच  
भौमं मनोरथं स्वर्गं स्वर्गे रम्यं च यत् पदम्  ।  
प्राप्नोत्य् आराधिते विष्णौ निर्वाणम् अपि चोत्तमम्  ॥ ३,८.६ ॥  
यद् यद् इच्छति यावच् च फलम् आराधितेऽच्युते  ।  
तत् तद् आप्नोति राजेन्द्र भूरि स्वल्पम् अथापि वा  ॥ ३,८.७ ॥  
यत् तु पृच्छसि भूपाल कथम् आराध्यते हरिः  ।  
तद् अहं सकलं तुभ्यं कथयामि निबोध मे  ॥ ३,८.८ ॥  
वर्णाश्रमाचार-वता पुरुषेण परः पुमान्  ।  
विष्णुर् आराध्यते पन्था नान्यस् तत्-तोष-कारकः  ॥ ३,८.९ ॥  
यजन् यज्ञान् यजत्य् एनं जपन्त्य् एनं जपन् नृप  ।  
निघ्नन्न् अन्यान् हिनस्त्य् एनं सर्व-भूतो यतो हरिः  ॥ ३,८.१० ॥  
तस्मात् सदाचार-वता पुरुषेण जनार्दनः  ।  
आराध्यस् तु स्व-वर्णोक्त-धर्मानुष्ठान-कारिणा  ॥ ३,८.११ ॥  
ब्राह्मणः क्षत्रियो वैश्यः शूद्रश् च पृथिवी-पते  ।  
स्व-धर्म-तत्-परो विष्णुम् आराधयति नान्यथा  ॥ ३,८.१२ ॥  
परापवादं पैशुन्यम् अनृतं च न भाषते  ।  
अन्योद्वेग-करं वापि तोष्यते तेन केशवः  ॥ ३,८.१३ ॥  
पर-दार-पर-द्रव्य-पर-हिंसासु यो रतिम्  ।  
न करोति पुमान् भूप तोष्यते तेन केशवः  ॥ ३,८.१४ ॥  
न ताडयति नो हन्ति प्राणिनो न च हिंसकः  ।  
यो मनुष्यो मनुष्येन्द्र तोष्यते तेन केशवः  ॥ ३,८.१५ ॥  
देव-द्विज-गुरूणां च शुश्रूषासु सदोद्यतः  ।  
तोष्यते तेन गोविन्दः पुरुषेण नरेश्वर  ॥ ३,८.१६ ॥  
यथात्मनि च पुत्रे च सर्व-भूतेषु यत् तथा  ।  
हित-कामो हरिस् तेन सर्वदा तोष्यते सुखम्  ॥ ३,८.१७ ॥  
यस्य रागादि-दोषेण न दुष्टं नृप मानसम्  ।  
विशुद्ध-चेतसा विष्णुस् तोष्यते तेन सर्वदा  ॥ ३,८.१८ ॥  
वर्णाश्रमेषु ये धर्माः शास्त्रोक्ता मुनि-सत्तम  ।  
तेषु तिष्ठन् नरो विष्णुम् आराधयति नान्यथा  ॥ ३,८.१९ ॥  

सगर उवाच  
तद् अहं श्रोतुम् इच्छमि वर्ण-धर्मान् अशेषतः  ।  
तथैवाश्रम-धर्मांश् च द्विज-वर्य ब्रवीहि तान्  ॥ ३,८.२० ॥  

और्व उवाच  
ब्राह्मण-क्षत्रिय-विशां शूद्राणां च यथा-क्रमम्  ।  
त्वम् एकाग्र-मतिर् भूत्वा शृणु धर्मान् मयोदितान्  ॥ ३,८.२१ ॥  
दानं दद्याद् यजेद् देवान् यज्ञी स्वाध्याय-तत्-परः  ।  
नित्योदकी भवेद् विप्रः कुर्याच् चाग्नि-परिग्रहम्  ॥ ३,८.२२ ॥  
वृत्त्यर्थं याजयेच् चान्यान् अन्यान् अध्यापयेत् तथा  ।  
कुर्यात् प्रतिग्रहादानं शुक्लार्थान् न्यायतो द्विजः  ॥ ३,८.२३ ॥  
सर्व-भूत-हितं कुर्यान् नाहितं कस्यचिद् द्विजः  ।  
मैत्री समस्त-भूतेषु ब्राह्मणस्योत्तमं धनम्  ॥ ३,८.२४ ॥  
ग्राव्णि रत्ने च पारक्ये सम-बुद्धिर् भवेद् द्विजः  ।  
ऋताव् अभिगमः पत्न्यां शस्तश् चास्य पार्थिव  ॥ ३,८.२५ ॥  
दानानि दद्याद् इच्छातो द्विजेभ्यः क्षत्रियोऽपि वा  ।  
यजेच् च विविधैर् यज्ञैर् अधीयित च पार्थिवः  ॥ ३,८.२६ ॥  
शस्त्राजीवो मही-रक्षा प्रवरा तस्य जीविका  ।  
तत्रापि प्रथमः कल्पः पृथिवी-परिपारनम्  ॥ ३,८.२७ ॥  
धरित्री-पालनेनैव कृत-कृत्या नराधिपाः  ।  
भवन्ति नृपतेर् अंशा यतो यज्ञादि-कर्मणाम्  ॥ ३,८.२८ ॥  
दुष्टानां शासनाद् राजा शिष्टानां परिपालनात्  ।  
प्राप्नोत्य् अभिमताल् लोकान् वर्ण-संस्थां करोति यः  ॥ ३,८.२९ ॥  
पाशु-पाल्यं च वाणिज्यं कृषिं च मनुजेश्वर  ।  
वैश्याय जीविकां ब्रह्मा ददौ लोक-पितामहः  ॥ ३,८.३० ॥  
तस्याप्य् अध्ययनं यज्ञो दानं धर्मश् च शस्यते  ।  
नित्य-नैमित्तिकादीनाम् अनुष्ठानं च कर्मणाम्  ॥ ३,८.३१ ॥  
द्वि-जाति-संश्रितं कर्म तद्-अर्थ्यं तेन पोषणम्  ।  
क्रय-विक्रय-जैर् वापि धनैः कारूद्भवेन वा  ॥ ३,८.३२ ॥  
शूद्रस्य सन्नतिः शौचं सेवा स्वामिन्य् अमायया  ।  
अमन्त्र-यज्ञो ह्य् अस्तेयं तत्-सङ्गो विप्र-रक्षणम्  ॥ ३,८.३३ ॥  
दानं च दद्याच् छूद्रोऽपि पाक-यज्ञैर् यजेत च  ।  
पित्र्यादिकं च तत् सर्वं शूद्रः कुर्वीत तेन वै  ॥ ३,८.३४ ॥  
भृत्यादि-भरणार्थाय सर्वेषां च परिग्रहः  ।  
ऋतु-कालेऽभिगमनं स्व-दारेषु महीपते  ॥ ३,८.३५ ॥  
दया समस्त-भूतेषु तितिक्षा नातिमानिता  ।  
सत्यं शौचम् अनायासो मङ्गलं प्रिय-वादिता  ॥ ३,८.३६ ॥  
मैत्र्य्-अस्पृहा तथा तद्वद् अकार्पण्यं नरेश्वर  ।  
अनुसूया च सामान्य-वर्णानां कथिता गुणाः  ॥ ३,८.३७ ॥  
आश्रमाणां च सर्वेषाम् एते सामान्य-लक्षणाः  ।  
गुणांस् तथावद्-धर्मांश् च विप्रादीनाम् इमान् शृणु  ॥ ३,८.३८ ॥  
क्षात्त्रं कर्म द्विजस्योक्तं वैश्यं कर्म तथापदि  ।  
राजन्यस्य च वैश्योक्तं शूद्र-कर्म न चैतयोः  ॥ ३,८.३९ ॥  
सामर्थ्ये सति तत् त्याज्यम् उभाभ्याम् अपि पार्थिव  ।  
तद् एवापदि कर्तव्यं न कुर्यात् कर्म-सङ्करम्  ॥ ३,८.४० ॥  
इत्य् एते कथिता राजन् वर्ण-धर्मा मया तव  ।  
धर्मानाश्रमिणां सम्यग् ब्रुवतो मे निशामय  ॥ ३,८.४१ ॥  
इति श्रीविष्णुमहापुराणे तृतीयांशेऽष्टमोऽध्यायः (८)  

***  

और्व उवाच  
बालः कृतोपनयनो वेदाहरण-तत्परः  ।  
गुरु-गेहे वसेद् भूप ब्रह्म-चारी समाहितः  ॥ ३,९.१ ॥  
शौचाचार-व्रतं तत्र कार्यं शुश्रूषणं गुरोः  ।  
व्रतानि चरता ग्राह्यो वेदश् च कृत-बुद्धिना  ॥ ३,९.२ ॥  
उभे सन्ध्ये रविं भूप तथैवाग्निं समाहितः  ।  
उपतिष्ठेत् तदा कुर्याद् गुरोर् अप्य् अभिवादनम्  ॥ ३,९.३ ॥  
स्थिते तिष्ठेद् व्रजेद् याते नीचैर् आसीत चासति  ।  
शिष्यो गुरोर् नृप-श्रेष्ठ प्रतिकूलं न सञ्चरेत्  ॥ ३,९.४ ॥  
तेनैवोक्तं पठेद् वेदं नान्य-चित्तः पुरः-स्थितः  ।  
अनुज्ञातश् च भिक्षान्नम् अश्नीयाद् गुरुणा ततः  ॥ ३,९.५ ॥  
अवगाहेद् अपः पूर्वम् आचार्येणावगाहितः  ।  
समिज्-जलादिकं चास्य काल्यं काल्यम् उपानयेत्  ॥ ३,९.६ ॥  
गृहीत-ग्राह्य-वेदश् च ततोऽनुज्ञाम् अवाप्य च  ।  
गार्हस्थ्यम् आविशेत् प्राज्ञो निष्पन्न-गुरु-निष्कृतिः  ॥ ३,९.७ ॥  
विधिनावाप्त-दारस् तु धनं प्राप्य स्व-कर्मणा  ।  
गृहस्थ-कार्यम् अखिलं कुर्याद् भूपाल शक्तितः  ॥ ३,९.८ ॥  
निवापेन पितॄन् अर्चन् यज्ञैर् देवांस् तथातिथीन्  ।  
अन्नैर् मुनींश् च स्वाध्यायैर् अपत्येन प्रजापतिम्  ॥ ३,९.९ ॥  
भूतानि बलिभिश् चैव वात्सल्येनाखिलं जगत्  ।  
प्राप्नोति लोकान् पुरुषो निज-कर्म-समार्जितान्  ॥ ३,९.१० ॥  
भिक्षा-भुजश् च ये केचित् परिव्रड्-ब्रह्म-चारिणः  ।  
तेऽप्य् अत्रैव प्रतिष्ठन्ते गार्हस्थ्यं तेन वै परम्  ॥ ३,९.११ ॥  
वेदाहरण-कार्याय तीर्थ-स्नानाय च प्रभो  ।  
अटन्ति वसुधां विप्राः पृथिवी-दर्शनाय च  ॥ ३,९.१२ ॥  
अनिकेता ह्य् अनाहारा यत्र सायङ्-गृहाश् च ये  ।  
तेषां गृहस्थः सर्वेषां प्रतिष्ठा योनिर् एव च  ॥ ३,९.१३ ॥  
तेषां स्वागत-दानादि वक्तव्यं मधुरं नृप  ।  
गृहागतानां दद्याच् च शयनासन-भोजनम्  ॥ ३,९.१४ ॥  
अतिथिर् यस्य भग्नाशो गृहात् प्रतिनिवर्तते  ।  
स दत्त्वा दुष्कृतं तस्मै पुण्यम् आदाय गच्छति  ॥ ३,९.१५ ॥  
अवज्ञानम् अहङ्कारो दम्भश् चैव गृहे सतः  ।  
परितापोपघातौ च पारुष्यं च न शस्यते  ॥ ३,९.१६ ॥  
यस् तु सम्यक् करोत्य् एवं गृहस्थः परमं विधिम्  ।  
सर्व-बन्ध-विनिर्मुक्तो लोकान् आप्नोत्य् अनुत्तमान्  ॥ ३,९.१७ ॥  
वयः-परीणतो राजन् कृत-कृत्यो गृहाश्रमी  ।  
पुत्रेषु भार्यां निक्षिप्य वनं गच्छेत् सहैव वा  ॥ ३,९.१८ ॥  
पर्ण-मूल-फलाहारः केश-श्मश्रु-जटा-धरः  ।  
भूमि-शायी भवेत् तत्र मुनिः सर्वातिथिर् नृप  ॥ ३,९.१९ ॥  
चर्म-काश-कुशैः कुर्यात् परिधानोत्तरीयके  ।  
तद्वत् त्रि-षवणं स्नानं शस्तम् अस्य नरेश्वर  ॥ ३,९.२० ॥  
देवताभ्यर्चनं होमः सर्वाभ्यागत-पूजनम्  ।  
भिक्षा-बलि-प्रदानं च शस्तम् अस्य नरेश्वर  ॥ ३,९.२१ ॥  
वन्य-स्नेहेन गात्राणाम् अभ्यङ्गश् चास्य शस्यते  ।  
तपश् च तस्य राजेन्द्र शीतोष्णादि-सहिष्णुता  ॥ ३,९.२२ ॥  
यस् त्व् एतां नियतश् चर्यां वानप्रस्थश् चरेन् मुनिः  ।  
स दहत्य् अग्नि-वद् दोषान् जयेल् लोकांश् च शाश्वतान्  ॥ ३,९.२३ ॥  
चतुर्थश् चाश्रमो भिक्षोः प्रोच्यते यो मनीषिभिः  ।  
तस्य स्वरूपं गदतो मम श्रोतुं नृपार्हसि  ॥ ३,९.२४ ॥  
पुत्र-द्रव्य-कलत्रेषु त्यक्त-स्नेहो नराधिप  ।  
चतुर्थम् आश्रम-स्थानं गच्छेन् निर्धूत-मत्सरः  ॥ ३,९.२५ ॥  
त्रै-वर्गिकांस् त्यजेत् सर्वान् आरम्भान् अवनीपते  ।  
मित्रादिषु समो मैत्रः समस्तेष्व् एव जन्तुषु  ॥ ३,९.२६ ॥  
जरायुजाण्डजादीनां वाङ्-मनः-काय-कर्मभिः  ।  
युक्तः कुर्वीत न द्रोहं सर्व-सङ्गांश् च वर्जयेत्  ॥ ३,९.२७ ॥  
एका-रात्रि-स्थितिर् ग्रामे पञ्च-रात्रि-स्थितिः पुरे  ।  
तथा तिष्ठेद् यथा प्रीतिर् द्वेषो वा नास्य जायते  ॥ ३,९.२८ ॥  
प्राण-यात्रा-निमित्तं च व्यङ्गारे भुक्तवज् जने  ।  
काले प्रशस्त-वर्णानां भिक्षार्थं पर्यटेद् गृहान्  ॥ ३,९.२९ ॥  
कामः क्रोधस् तथा दर्पो मोह-लोभादयश् च ये  ।  
तांस् तु सर्वान् परित्यज्य परिव्राण् निर्ममो भवेत्  ॥ ३,९.३० ॥  
अभयं सर्व-भूतेभ्यो दत्त्वा यश् चरते मुनिः  ।  
तस्यापि सर्व-भूतेभ्यो न भयं विद्यते क्वचित्  ॥ ३,९.३१ ॥  
कृत्वाग्नि-होत्रं स्व-शरीर-संस्थं शारीरम् अग्निं स्व-मुखे जुहोति  ।  
विप्रस् तु भैक्ष्योपहितैर् हविर्भिश् चिताग्निकानां व्रजति स्म लोकान्  ॥ ३,९.३२ ॥  
मोक्षाश्रमं यश् चरते यथोक्तं शुचिः सुखं कल्पित-बुद्धि-युक्तः  ।  
अनिन्धनं ज्योतिर् इव प्रशान्तः स ब्रह्म-लोकं श्रयते द्वि-जातिः  ॥ ३,९.३३ ॥  
इति श्रीविष्णुमहापुराणे तृतीयांशे नवमोऽध्यायः (९)  
```  



सगर उवाच  
कथितं चातुराश्रम्यं चातुर्वर्ण्य-क्रियास् तथा  ।  
पुंसः क्रियाम् अहं श्रोतुम् इच्छामि द्विज-सत्तम  ॥ ३,१०.१ ॥  
नित्य-नैमित्तिकाः काम्याः क्रियाः पुंसाम् अशेषतः  ।  
समाख्याहि भृगु-श्रेष्ठ सर्वज्ञो ह्य् असि मे मतः  ॥ ३,१०.२ ॥  

और्व उवाच  
यद् एतद् उक्तं भवता नित्य-नैमित्तिकाश्रयम्  ।  
तद् अहं कथयिष्यामि शृणुष्वैक-मना मम  ॥ ३,१०.३ ॥  
जातस्य जात-कर्मादि-क्रिया-काण्डम् अशेषतः  ।  
पुत्रस्य कुर्वीत पिता श्राद्धं चाभ्युदयात्मकम्  ॥ ३,१०.४ ॥  
युग्मांस् तु प्राङ्-मुखान् विप्रान् भोजयेन् मनुजेश्वर  ।  
यथा-तृप्तिस् तथा कुर्याद् दैवं पित्र्यं द्वि-जन्मनाम्  ॥ ३,१०.५ ॥  
दध्ना युक्तैः स-बदरैर् मिश्रान् पिण्डान् मुदा युतः  ।  
नान्दी-मुखेभ्यस् तीर्थेन दद्याद् दैवेन पार्थिव  ॥ ३,१०.६ ॥  
प्राजापत्येन वा सर्वम् उपचारं प्रदक्षिणम्  ।  
कुर्वीत तत् तथाशेष-वृद्धि-कालेषु भूपते  ॥ ३,१०.७ ॥  
ततश् च नाम कुर्वीत पितैव दशमेऽहनि  ।  
देव-पूर्वं नराख्यं हि शर्म-वर्मादि-संयुतम्  ॥ ३,१०.८ ॥  
शर्मेति ब्राह्मणस्योक्तं वर्मेति क्षत्र-संश्रयम्  ।  
गुप्त-दासात्मकं नाम प्रशस्तं वैश्य-शूद्रयोः  ॥ ३,१०.९ ॥  
नार्थ-हीनं न चाशस्तं नापशब्द-युतं तथा  ।  
नामङ्गल्यं जुगुप्साकं नाम कुर्यात् समाक्षरम्  ॥ ३,१०.१० ॥  
नाति-दीर्घं नाति-ह्रस्वं नाति-गुर्व्-अक्षरान्वितम्  ।  
सुखोच्चार्यं तु तन्-नाम कुर्याद् यत् प्रणवाक्षरम्  ॥ ३,१०.११ ॥  
ततोऽनन्तर-संस्कार-संस्कृतो गुरु-वेश्मनि  ।  
यथोक्त-विधिम् आश्रित्य कुर्याद् विद्या-परिग्रहम्  ॥ ३,१०.१२ ॥  
गृहीत-विद्यो गुरवे दत्त्वा च गुरु-दक्षिणाम्  ।  
गार्हस्थ्यम् इच्छन् भूपाल कुर्याद् दार-परिग्रहम्  ॥ ३,१०.१३ ॥  
ब्रह्म-चर्येण वा कालं कुर्यात् सङ्कल्प-पूर्वकम्  ।  
गुरोः शुश्रूषणं कुर्यात् तत्-पुत्रादेर् अथापि वा  ॥ ३,१०.१४ ॥  
वैखानसो वापि भवेत् परिव्राड् अथ वेच्छया  ।  
पूर्व-सङ्कल्पितं यादृक् तादृक् कुर्यान् नराधिप  ॥ ३,१०.१५ ॥  
वर्षैर् एक-गुणां भार्याम् उद्वहेत् त्रि-गुणः स्वयम्  ।  
नाति-केशां न केशां वा नाति-कृष्णां न पिङ्गलाम्  ॥ ३,१०.१६ ॥  
निसर्गतोऽधिकाङ्गां वा न्यूनाङ्गाम् अपि नोद्वहेत्  ।  
नाविशुद्धां स-रोमां वाकुल-जां वापि रोगिणीम्  ॥ ३,१०.१७ ॥  
न दुष्टां दुष्ट-वाक्यां वा व्यङ्गिनीं पितृ-मातृतः  ।  
न श्मश्रु-व्यञ्जन-वतीं न चैव पुरुष-आकृतिम्  ॥ ३,१०.१८ ॥  
न घर्घर-स्वरां क्षामां तथा काक-स्वरां न च  ।  
नानिबन्धेक्षणां तद्वद् वृत्ताक्षीं नोद्वहेद् बुधः  ॥ ३,१०.१९ ॥  
यस्याश् च रोमशे जङ्घे गुल्फौ यस्यास् तथोन्नतौ  ।  
गण्डयोः कूपकौ यस्या हसन्त्यास् तां न चोद्वहेत्  ॥ ३,१०.२० ॥  
नाति-रूक्ष-च्छविं पाण्डु-करजाम् अरुण-ईक्षणाम्  ।  
आपीन-हस्त-पादां च न कन्याम् उद्वहेद् बुधः  ॥ ३,१०.२१ ॥  
न वामनां नाति-दीर्घां नोद्वहेत् संहत-भ्रुवम्  ।  
न चाति-छिद्र-दशनां न कराल-मुखीं नरः  ॥ ३,१०.२२ ॥  
पञ्चमीं मातृ-पक्षाच् च पितृ-पक्षाच् च सप्तमीम्  ।  
गृहस्थश् चोद्वहेत् कन्यां न्यायेन विधिना नृप  ॥ ३,१०.२३ ॥  
ब्राह्मो दैवस् तथैवार्षः प्राजापत्यस् तथासुरः  ।  
गान्धर्व-राक्षसौ चान्यौ पैशाचश् चाष्टमो मतः  ॥ ३,१०.२४ ॥  
एतेषां यस्य यो धर्मो वर्मस्योक्तो महर्षिभिः  ।  
कुर्वीत दार-ग्रहणं तेनान्यं परिवर्जयेत्  ॥ ३,१०.२५ ॥  
स-धर्म-चारिणीं प्राप्य गार्हस्थ्यं सहितस् तया  ।  
समुद्वहेद् ददात्य् एतत् सम्यग् ऊढं महा-फलम्  ॥ ३,१०.२६ ॥  
इति श्रीविष्णुमहापुराणे तृतीयांशे दशमोऽध्यायः (१०)  

***  

सगर उवाच  
गृहस्थस्य सदाचारं श्रोतुम् इच्छाम्य् अहं मुने  ।  
लोकाद् अस्मात् परस्माच् च यम् आतिष्ठन् न हीयते  ॥ ३,११.१ ॥  

और्व उवाच  
श्रूयतां पृथिवी-पाल सदाचारस्य लक्षणम्  ।  
सदाचार-वता पुंसा जितौ लोकाव् उभाव् अपि  ॥ ३,११.२ ॥  
साधवः क्षीण-दोषास् तु सद्-शब्दः साधु-वाचकः  ।  
तेषाम् आचरणं यस् तु सदाचारः स उच्यते  ॥ ३,११.३ ॥  
सप्तर्षयोऽथ मनवः प्रजानां पतयस् तथा  ।  
सदाचारस्य वक्तारः कर्तारश् च महीपते  ॥ ३,११.४ ॥  
ब्राह्मे मुहूर्ते चोत्थाय मनसा मतिमान् नृप  ।  
प्रबुद्धश् चिन्तयेद् धर्मम् अर्थं चाप्य् अविरोधिनम्  ॥ ३,११.५ ॥  
अपीडया तयोः कामम् उभयोर् अपि चिन्तयेत्  ।  
दृष्टादृष्ट-विनाशाय त्रि-वर्गे सम-दर्शिना  ॥ ३,११.६ ॥  
परित्यजेद् अर्थ-कामौ धर्म-पीडा-करौ नृप  ।  
धर्मम् अप्य् असुखोदर्कं लोक-विद्विष्टम् एव च  ॥ ३,११.७ ॥  
ततः कल्यं समुत्थाय कुर्यान् मूत्रं नरेश्वर  ॥ ३,११.८ ॥  
नैर्-ऋत्याम् इषु-विक्षेपम् अतीत्याभ्यधिकं भुवः  ।  
दूराद् आवसथान् मूत्रं पुरीषं च विसर्जयेत्  ॥ ३,११.९ ॥  
पादावनेजनोच्छिष्टे प्रक्षिपेन् न गृहाङ्गणे  ॥ ३,११.१० ॥  
आत्म-च्छायां तरु-च्छायां गो-सूर्याग्न्य्-अनिलांस् तथा  ।  
गुरु-द्विजादींस् तु बुधो नाधिमेहेत् कदाचन  ॥ ३,११.११ ॥  
न कृष्टे सस्य-मध्ये वा गो-व्रजे जन-संसदि  ।  
न वर्त्मनि न नद्यादि-तीर्थेषु पुरुषर्षभ  ॥ ३,११.१२ ॥  
नाप्सु नैवाम्भसस् तीरे श्मशाने न समाचरेत्  ।  
उत्सर्गं वै पुरीषस्य मूत्रस्य च विसर्जनम्  ॥ ३,११.१३ ॥  
उदङ्-मुखो दिवा मूत्रं विपरीत-मुखो निशि  ।  
कुर्वीतानापदि प्राज्ञो मूत्रोत्सर्गं च पार्थिव  ॥ ३,११.१४ ॥  
तृणैर् आस्तीर्य वसुधां वस्त्र-प्रावृत-मस्तकः  ।  
तिष्ठेन् नातिचिरं तत्र नैव किञ्चिद् उदीरयेत्  ॥ ३,११.१५ ॥  
वल्मीक-मूषिकोद्भूतां मृदं नान्तर्जलां तथा  ।  
शौचावशिष्टां गेहाच् च नादद्याल् लेप-सम्भवाम्  ॥ ३,११.१६ ॥  
अणु-प्राण्य्-उपपन्नां च हलोत्खातां च पार्थिव  ।  
परित्यजेन् मृदो ह्य् एताः सकलाः शौच-कर्मणि  ॥ ३,११.१७ ॥  
एका लिङ्गे गुदे तिस्रो दश वाम-करे नृप  ।  
हस्त-द्वये च सप्त स्युर् मृदः शौचोपपादिकाः  ॥ ३,११.१८ ॥  
अच्छेनागन्ध-लेपेन जलेनाबुद्बुदेन च  ।  
आचामेच् च मृदं भूयस् तथा दद्यात् समाहितः  ॥ ३,११.१९ ॥  
निष्पादिताङ्घ्रि-शौचस् तु पादाव् अभ्युक्ष्य तैः पुनः  ।  
त्रिः पिबेत् सलिलं तेन तथा द्विः परिमार्जयेत्  ॥ ३,११.२० ॥  
शीर्षण्यानि ततः खानि मूर्धानं च समालभेत्  ।  
बाहू नाभिं च तोयेन हृदयं चापि संस्पृशेत्  ॥ ३,११.२१ ॥  
स्वाचान्तस् तु ततः कुर्यात् पुमान् केश-प्रसाधनम्  ।  
आदर्शाञ्जन-माङ्गल्यं दूर्वाद्यालम्भनानि च  ॥ ३,११.२२ ॥  
ततः स्व-वर्ण-धर्मेण वृत्त्यर्थं च धनार्जनम्  ।  
कुर्वीत श्रद्धा-सम्पन्नो यजेच् च पृथिवीपते  ॥ ३,११.२३ ॥  
सोम-संस्था हविः-संस्थाः पाक-संस्थास् तु संस्थिताः  ।  
धने यतो मनुष्याणां यतेतातो धनार्जने  ॥ ३,११.२४ ॥  
नदी-नद-तटाकेषु देव-खात-जलेषु च  ।  
नित्य-क्रियार्थं स्नायीत गिरि-प्रस्रवणेषु च  ॥ ३,११.२५ ॥  
कूपेषूद्धृत-तोयेन स्नानं कुर्वीत वा भुवि  ।  
गृहेषूद्धृत-तोयेन ह्य् अथवा भूम्य्-असम्भवे  ॥ ३,११.२६ ॥  
शुचि-वस्त्र-धरः स्नातो देवर्षि-पितृ-तर्पणम्  ।  
तेषाम् एव हि तीर्थेन कुर्वीत सुसमाहितः  ॥ ३,११.२७ ॥  
त्रिर् अपः प्रीणनार्थाय देवानाम् अपवर्जयेत्  ।  
ऋषीणां च यथा-न्यायं सकृच् चापि प्रजापतेः  ॥ ३,११.२८ ॥  
पितॄणां प्रीणनार्थाय तद् अपः पृथिवीपते  ।  
पितामहेभ्यश् च तथा प्रीणयेत् प्रपितामहान्  ॥ ३,११.२९ ॥  
मातामहाय तत्-पित्रे तत्-पित्रे च समाहितः  ।  
दद्यात् पैत्रेण तीर्थेन काम्यं चान्यच् छृणुष्व मे  ॥ ३,११.३० ॥  
मात्रे स्व-मात्रे तन्-मात्रे गुरु-पत्न्यै तथा नृप  ।  
गुरूणां मातुलानां च स्निग्ध-मित्राय भू-भुजे  ॥ ३,११.३१ ॥  
इदं चापि जपेद् अम्बु दद्याद् आत्मेच्छया नृप  ।  
उपकाराय भूतानां कृत-देवादितर्पणः  ॥ ३,११.३२ ॥  
देवासुरास् तथा यक्षा नाग-गन्धर्व-राक्षसाः  ।  
पिशाचा गुह्यकाः सिद्धाः कूष्माण्डाः पशवः खगाः  ॥ ३,११.३३ ॥  
जले-चरा भू-लेचरा भू-निलया वायु-आहाराश् च जन्तवः  ।  
तृप्तिम् एतेन यान्त्य् आशु मद्-दत्तेनांबुनाखिलाः  ॥ ३,११.३४ ॥  
नरकेषु समस्तेषु यातनासु च संस्थिताः  ।  
तेषाम् आप्यायनायैतद् दीयते सलिलं मया  ॥ ३,११.३५ ॥  
ये बान्धवा बान्धवा ये येऽन्य-जन्मनि बान्धवाः  ।  
ते तृप्तिम् अखिलां यान्तु ये चास्मत्तोऽभिवाञ्छन्ति  ॥ ३,११.३६ ॥  
यत्र क्वचन संस्थानां क्षुत्-तृष्णोपहतात्मनाम्  ।  
इदम् आप्यायनायास्तु मया दत्तं तिलोदकम्  ॥ ३,११.३७ ॥  
काम्योदक-प्रदानं ते मयैतत् कथितं नृप  ।  
यद् दत्त्वा प्रीणयत्य् एतन् मनुष्यः सकलं जगत्  ।  
जगद्-आप्यायनोद्भूतं पुण्यम् आप्नोति चानघ  ॥ ३,११.३८ ॥  
दत्त्वा काम्योदकं सम्यग् एतेभ्यः श्रद्धयान्वितः  ।  
आचम्य च ततो दद्यात् सूर्याय सलिलाञ्जलिम्  ॥ ३,११.३९ ॥  
नमो विवस्वते ब्रह्मन् भास्वते विष्णु-तेजसे  ।  
जगत्-सवित्रे शुचये सवित्रे कर्म-साक्षिणे  ॥ ३,११.४० ॥  
ततो गृह-अर्चनं कुर्याद् अभीष्ट-सुर-पूजनम्  ।  
जलाभिषेकैः पुष्पैश् च धूपाद्यैश् च निवेदनम्  ॥ ३,११.४१ ॥  
अपूर्वं चाग्नि-होत्रं च कुर्यात् प्राग्-ब्रह्मणे नृप  ॥ ३,११.४२ ॥  
प्रजापतिं समुद्दिश्य दद्याद् आहुतिम् आदरात्  ।  
गृहेभ्यः काश्यपायाथ ततोऽनुमतये क्रमात्  ॥ ३,११.४३ ॥  
तच्-छेषं मणिके पृथ्वी-पर्जन्येभ्यः क्षिपेत् ततः  ।  
द्वारे धातुर् विधातुश् च मध्ये च ब्रह्मणे क्षिपेत्  ॥ ३,११.४४ ॥  
गृहस्य पुरुष-व्याघ्र दिग्-देवान् अपि मे शृणु  ॥ ३,११.४५ ॥  
इन्द्राय धर्म-राजाय वरुणाय तथेन्दवे  ।  
प्राच्यादिषु बुधो दद्याद् धुत-शेषात्मकं बलिम्  ॥ ३,११.४६ ॥  
प्राग्-उत्तरे च दिग्-भागे धन्वन्तरि-बलिं बुधः  ।  
निर्वपेद् वैश्वदेवं च कर्म कुर्याद् अतः परम्  ॥ ३,११.४७ ॥  
वायव्यां वायवे दिक्षु समस्तासु यथा-दिशम्  ।  
ब्रह्मणे चान्तरीक्षाय भानवे च क्षिपेद् बलिम्  ॥ ३,११.४८ ॥  
विश्वे-देवान् विश्व-भूतान् अष्टौ विश्व-पतीन् पितॄन्  ।  
यक्षाणां च समुद्दिश्य बलिं दद्यान् नरेश्वर  ॥ ३,११.४९ ॥  
ततोऽन्यद् अन्नम् आदाय भूमि-भागे शुचौ बुधः  ।  
दद्याद् अशेष-भूतेभ्यः स्वेच्छया सुसमाहितः  ॥ ३,११.५० ॥  
देवा मनुष्याः पशवो वयांसि सिद्धाः स-यक्षोरग-दैत्य-सङ्घाः  ।  
प्रेताः पिशाचास्-तरवः समस्ता ये चान्नम् इच्छन्ति मयात्र दत्तम्  ॥ ३,११.५१ ॥  
पिपीलिकाः कीट-पतङ्गकाद्या बुभुक्षिताः कर्म-निबन्ध-बद्धाः  ।  
प्रयान्ति ते तृप्तिम् इदं मयान्नं तेभ्यो विसृष्टं सुखिनो भवन्तु  ॥ ३,११.५२ ॥  
येषां न माता न पिता न बन्धुर् नैवान्न-सिद्धिर् न तथान्नम् अस्ति  ।  
तत्-तृप्तयेऽन्नं भुवि दत्तम् एतत ते यान्तु तृप्तिं मुदिता भवन्तु  ॥ ३,११.५३ ॥  
भूतानि सर्वाणि तथान्नम् एतद् अहं च विष्णुर् न यतोऽन्यद् अस्ति  ।  
तस्माद् अहं भूत-निकाय-भूतम् अन्नं प्रयच्छामि भवाय तेषाम्  ॥ ३,११.५४ ॥  
चतुर्दशो भूत-गणो य एष तत्र स्थिता येऽखिल-भूत-सङ्घाः  ।  
तृप्त्यर्थम् अन्नं हि मया निसृष्टं तेषाम् इदं ते मुदिता भवन्तु  ॥ ३,११.५५ ॥  
इत्य् उच्चार्य नरो दद्याद् अन्नं श्रद्धा-समन्वितः  ।  
भुवि सर्वोपकाराय गृही सर्वाश्रयो यतः  ॥ ३,११.५६ ॥  
श्व-चण्डाल-विहङ्गानां भुवि दद्यान् नरेश्वर  ।  
ये चान्ये पतिताः केचिद् अपुत्राः सन्ति मानवाः  ॥ ३,११.५७ ॥  
ततो गो-दोह-मात्रं वै कालं तिष्ठेद् गृहाङ्गणे  ।  
अतिथि-ग्रहणार्थाय तद् ऊर्ध्वं तु यथेच्छया  ॥ ३,११.५८ ॥  
अतिथिं तत्र सम्प्राप्तं पूजयेत् स्वागतादिना  ।  
तथासन-प्रदानेन पाद-प्रक्षालनेन च  ॥ ३,११.५९ ॥  
श्रद्धया चान्न-दानेन प्रिय-प्रश्नोत्तरेण च  ।  
गच्छतश् चानुयानेन प्रीतिम् उत्पादयेद् गृही  ॥ ३,११.६० ॥  
अज्ञात-कुल-नामानम् अन्य-देशाद् उपागतम्  ।  
पूजयेद् अतिथिं सम्यङ् नैक-ग्राम-निवासिनम्  ॥ ३,११.६१ ॥  
अकिञ्चनम् असम्बन्धम् अज्ञात-कुल-शीलिनम्  ।  
असम्पूज्यातिथिं भुक्त्वा भोक्तु-कामं व्रजत्य् अधः  ॥ ३,११.६२ ॥  
स्वाध्याय-गोत्राचरणम् अपृष्ट्वा च तथा कुलम्  ।  
हिरण्य-गर्भ-बुद्ध्या तं मन्येताभ्यागतं गृही  ॥ ३,११.६३ ॥  
पित्र्-अर्थं चापरं विप्रम् एकम् अप्य् आशयेन् नृप  ।  
तद्-देश्यं विदिताचार-संभूतिं पाञ्च-यज्ञिकम्  ॥ ३,११.६४ ॥  
अन्नाग्रं च समुद्धृत्य हन्तकारोपक्लृप्तितम्  ।  
निर्वाप-भूतं भूपाल श्रोत्रियायोपपादयेत्  ॥ ३,११.६५ ॥  
दद्याच् च भिक्षा-त्रितयं परिव्राड्-ब्रह्म-चारिणाम्  ।  
इच्छया च बुधो दद्याद् विभवे सत्य् अवारितम्  ॥ ३,११.६६ ॥  
इत्य् एतेऽतिथयः प्रोक्ता प्राग्-उक्ता भिक्षवश् च ये  ।  
चतुरः पूजयित्वैतान् नृप पापात् प्रमुच्यते  ॥ ३,११.६७ ॥  
अतिथिर् यस्य भग्नाशो गृहात् प्रतिनिवर्तते  ।  
स तस्मै दुष्कृतं दत्त्वा पुण्यम् आदाय गच्छति  ॥ ३,११.६८ ॥  
धाता प्रजापतिः शक्रो वह्निर् वसु-गणोऽर्यमा  ।  
प्रविश्यातिथिम् एते वै भुञ्जन्तेऽन्नं नरेश्वर  ॥ ३,११.६९ ॥  
तस्माद् अतिथि-पूजायां यतेत सततं नरः  ।  
स केवलम् अघं भुङ्क्ते यो भुङ्क्ते ह्य् अतिथिं विना  ॥ ३,११.७० ॥  
ततः स्ववासिनीं दुःखीं गुर्विणीं वृद्ध-बालकान्  ।  
भोजयेत् संस्कृतान्नेन प्रथमं चरमं गृही  ॥ ३,११.७१ ॥  
अभुक्तवत्सु चैतेषु भुञ्जन् भुङ्क्ते स दुष्कृतम्  ।  
मृतश् च गत्वा नरकं श्लेष्म-भुग् जायते नरः  ॥ ३,११.७२ ॥  
अस्नाताशी मलं भुङ्क्ते ह्य् अजपी पूय-शोणितम्  ।  
असंस्कृतान्न-भुङ् मूत्रं बालादि-प्रथमं शकृत्  ॥ ३,११.७३ ॥  
अहोमी च कृमीन् भुङ्क्तेऽदत्त्वा विषम् अश्नुते  ॥ ३,११.७४ ॥  
तस्माच् छृणुष्व राजेन्द्र यथा भुञ्जीत वै गृही  ।  
भुञ्जतश् च यथा पुंसः पाप-बन्धो न जायते  ॥ ३,११.७५ ॥  
इह चारोग्यं विपुलं बल-बुद्धिस् तथा नृप  ।  
भवत्य् अरिष्ट-शान्तिश् च वैरि-पक्षाभिचारिणः  ॥ ३,११.७६ ॥  
स्नातो यथावत् कृत्वा च देवर्षि-पितृ-तर्पणम्  ।  
प्रशस्त-रत्न-पाणिस् तु भुञ्जीत प्रयतो गृही  ॥ ३,११.७७ ॥  
कृते जपे हुते वह्नौ शुद्ध-वस्त्र-धरो नृप  ।  
दत्त्वातिथिभ्यो विप्रेभ्यो गुरुभ्यः संश्रिताय च  ।  
पुण्य-गन्धः सु-स्तन्-माल्य-धारी चैव नरेश्वर  ॥ ३,११.७८ ॥  
नैक-वस्त्र-धरो नार्द्र-पाणि-पादो महीपते  ।  
विशुद्ध-वदनः प्रीतो भुञ्जीत न विदिङ्-मुखः  ॥ ३,११.७९ ॥  
प्राङ्-मुखोदङ्-मुखो वापि न चैवान्य-मना नरः  ।  
अन्नं प्रशस्तं पथ्यं च प्रोक्षितं प्रोक्षणोदकैः  ॥ ३,११.८० ॥  
न कुत्सिताहृतं नैव जुगुप्सा-पद-संस्कृतम्  ।  
दत्त्वा तु भक्तं शिष्येभ्यः क्षुधितेभ्यस् तथा गृही  ॥ ३,११.८१ ॥  
प्रशस्त-शुद्ध-पात्रे तु भुञ्जीताकुपितो द्विजः  ॥ ३,११.८२ ॥  
नासन्दि-संस्थिते पात्रे नादेशे च नरेश्वर  ।  
नाकाले नाति-संकीर्णे दत्त्वाग्रं च नरोऽग्नये  ॥ ३,११.८३ ॥  
मन्त्राभिमन्त्रितं शस्तं न च पर्युषितं नृप  ।  
अन्यत्र फल-मूलेभ्यः शुष्क-शाखादिकात् तथा  ॥ ३,११.८४ ॥  
तद्वद् धारीतकेभ्यश् च गुड-भक्ष्येभ्य एव च  ।  
भुञ्जीतोद्धृत-साराणि न कदापि नरेश्वर  ॥ ३,११.८५ ॥  
न शेषं पुरुषोऽश्नीयाद् अन्यत्र जगतीपते  ।  
मध्व्-अम्बु-दधि-सर्पिभ्यः सक्तुभ्यश् च विवेकवान्  ॥ ३,११.८६ ॥  
अश्नीयात् तन्-मयो भूत्वा पूर्वं तु मधुरं रसम्  ।  
लवणाम्लौ तथा मध्ये कटु-तिक्तादिकांस् ततः  ॥ ३,११.८७ ॥  
प्राग् द्रवं पुरुषोऽश्नीयान् मध्ये कठिन-भोजनः  ।  
अन्ते पुनर् द्रवाशी तु बलारोग्ये न मुञ्चति  ॥ ३,११.८८ ॥  
अनिन्द्यं भक्षयेद् इत्थं वाग्-यतोऽन्नम् अकुत्सयन्  ।  
पञ्च-ग्रासं महा-मौनं प्राणाद्याप्यायनं हि तत्  ॥ ३,११.८९ ॥  
भुक्त्वा सम्यग् अथाचम्य प्राङ्-मुखोदङ्-मुखोऽपि वा  ।  
यथावत् पुनर् आचामेत् पाणी प्रक्षाल्य मूलतः  ॥ ३,११.९० ॥  
स्वस्थः प्रशान्त-चित्तस् तु कृतासन-परिग्रहः  ।  
अभीष्ट-देवतानां तु कुर्वीत स्मरणं नरः  ॥ ३,११.९१ ॥  
अग्निर् आप्याययेद् धातुं पार्थिवं पवनेरितः  ।  
दत्तावकाशं नभसा जरयत्य् अस्तु मे सुखम्  ॥ ३,११.९२ ॥  
अन्नं बलाय मे भूमेर् अपाम् अग्न्य्-अनिलस्य च  ।  
भवत्य् एतत् परिणतं ममास्त्व् अव्याहतं सुखम्  ॥ ३,११.९३ ॥  
प्राणापान-समानानाम् उदान-व्यानयोस् तथा  ।  
अन्नं पुष्टि-करं चास्तु ममाप्य् अव्याहतं सुखम्  ॥ ३,११.९४ ॥  
अगस्तिर् अग्निर् वडवानलश् च भुक्तं मयान्नं जरयत्व् अशेषम्  ।  
सुखं च मे तत्-परिणाम-सम्भवं यच्छन्त्व् अरोगं मम चास्तु देहे  ॥ ३,११.९५ ॥  
विष्णुः समस्तेन्द्रिय-देह-देही वृथा न भूतो भगवान् यथैकः  ।  
सत्येन तेनात्तम् अशेषम् अन्नम् आरोग्यतां मे परिणामम् एतु  ॥ ३,११.९६ ॥  
विष्णुर् अत्ता तथैवान्नं परिणामश् च वै तथा  ।  
सत्येन तेन मद्-भुक्तं जीर्यत्य् अन्नम् इदं तथा  ॥ ३,११.९७ ॥  
इत्य् उच्चार्य स्व-हस्तेन परिमृज्य तथोदरम्  ।  
अनायास-प्रदायीनि कुर्यात् कर्माण्य् अतन्द्रितः  ॥ ३,११.९८ ॥  
सच्-छास्त्रादि-विनोदेन सन्-मार्गाद् अविरोधिना  ।  
दिनं नयेत् ततः सन्ध्याम् उपतिष्ठेत् समाहितः  ॥ ३,११.९९ ॥  
दिनान्त-सन्ध्यां सूर्येण पूर्वाम् ऋक्षैर् युतां बुधः  ।  
उपतिष्ठेद् यथा-न्याय्यं सम्यग् आचम्य पार्थिव  ॥ ३,११.१०० ॥  
सूर्येणाभ्युदितो यश् च त्यक्तः सूर्येण वा स्वपन्  ।  
अन्यत्रातुर-भावात् तु प्रायश्चित्ती भवेन् नरः  ॥ ३,११.१०२ ॥  
तस्माद् अनुदिते सूर्ये समुत्थाय महीपते  ।  
उपतिष्ठेन् नरः सन्ध्याम् अस्वपंश् च दिनान्त-जाम्  ॥ ३,११.१०३ ॥  
उपतिष्ठन्ति वै सन्ध्यां ये न पूर्वं न पश्चिमाम्  ।  
व्रजन्ति ते दुरात्मानस् तमिस्त्रं नरकं नृप  ॥ ३,११.१०४ ॥  
पुनः पाकम् उपादाय सायम् अप्य् अवनीपते  ।  
वैश्वदेव-निमित्तं वै पत्न्या सार्धं बलिं हरेत्  ॥ ३,११.१०५ ॥  
तत्रापि श्व-पचादिभ्यस् तथैवान्न-विसर्जनम्  ॥ ३,११.१०६ ॥  
अतिथिं चागतं तत्र स्व-शक्त्या पूजयेद् बुधः  ।  
पाद-शौचासन-प्रह्व-स्वागतोक्त्या च पूजनम्  ।  
ततश् चान्न-प्रदानेन शयनेन च पार्थिव  ॥ ३,११.१०७ ॥  
दिवातिथौ तु विमुखे गते यत् पातकं नृप  ।  
तद् एवाष्ट-गुणं पुंसः सूर्योढे विमुखे गते  ॥ ३,११.१०८ ॥  
तस्मात् स्व-शक्त्या राजेन्द्र सूर्योढम् अतिथिं नरः  ।  
पूजयेत् पूजिते तस्मिन् पूजिताः सर्व-देवताः  ॥ ३,११.१०९ ॥  
अन्न-शाकांबु-दानेन स्व-शक्त्या पूजयेत् पुमान्  ।  
शयन-प्रस्तर-मही-प्रदानैर् अथवापि तम्  ॥ ३,११.११० ॥  
कृत-पादादि-शौचस् तु भुक्त्वा सायं ततो गृही  ।  
गच्छेच् छय्याम् अस्फुटिताम् अपि दारु-मयीं नृप  ॥ ३,११.१११ ॥  
नाविशालं न वै भग्नां नासमां मलिनां न च  ।  
न च जन्तु-मयीं शय्याम् अधितिष्ठेद् अनास्तृताम्  ॥ ३,११.११२ ॥  
प्राच्यां दिशि शिरः शस्तं याम्यायाम् अथ वा नृप  ।  
सदैव स्वपतः पुंसो विपरीतं तु रोग-दम्  ॥ ३,११.११३ ॥  
ऋताव् उपगमः शस्तः स्व-पत्न्याम् अवनीपते  ।  
पुन्-नाम्न्य् ऋक्षे शुभे काले ज्येष्ठायुग्मासु रात्रिषु  ॥ ३,११.११४ ॥  
नाद्यां तु स्त्रियं गच्छेन् नातुरां न रजस्वलाम्  ।  
नानिष्टां न प्रकुपितां न त्रस्तां न च गर्भिणीम्  ॥ ३,११.११५ ॥  
नादक्षिणां नान्य-कामां नाकामां नान्य-योषितम्  ।  
क्षुत्-क्षामां नाति-भुक्तां वा स्वयं चैभिर् गुणैर् युतः  ॥ ३,११.११६ ॥  
स्नातः स्रग्-गन्ध-धृक् प्रीतो नाध्मातः क्षुधितोऽपि वा  ।  
स-कामः सानुरागश् च व्यवायं पुरुषो व्रजेत्  ॥ ३,११.११७ ॥  
चतुर्दश्य् अष्टमी चैव तथैवामा च पूर्णिमा  ।  
पर्वाण्य् एतानि राजेन्द्र रवि-सङ्क्रान्तिर् एव च  ॥ ३,११.११८ ॥  
तैल-स्त्री-मांस-सम्भोगी सर्वेष्व् एतेषु वै पुमान्  ।  
विण्-मूत्र-भोजनं नाम प्रयाति नरकं मृतः  ॥ ३,११.११९ ॥  
अशेष-पर्वस्व् एतेषु तस्मात् संयमिभिर् बुधैः  ।  
भाव्यं सच्-छास्त्र-देवेज्या-ध्यान-जप्य-परैर् नरैः  ॥ ३,११.१२० ॥  
नान्य-योनौ अ-योनौ वा नोपयुक्तौषधस् तथा  ।  
द्विज-देव-गुरूणां च व्यवायी नाश्रमे भवेत्  ॥ ३,११.१२१ ॥  
चैत्य-चत्वर-तीरेषु नैव गोष्ठे चतुष्-पथे  ।  
नैव श्मशानोपवने सलिलेषु महीपते  ॥ ३,११.१२२ ॥  
प्रोक्त-पर्वस्व् अशेषेषु नैव भूपाल सन्ध्ययोः  ।  
गच्छेद् व्यवायं मनसा न मूत्रोच्चार-पीडितः  ॥ ३,११.१२३ ॥  
पर्वस्व् अभिगमो निन्द्यो दिवा पाप-प्रदो नृप  ।  
भुवि रोगावहो नॄणाम् अप्रशस्तो जलाशये  ॥ ३,११.१२४ ॥  
पर-दारान् न गच्छेत मनसापि कथञ्चन  ।  
किम् उ वाचास्थि-बन्धोऽपि नास्ति तेषु व्यवायिनाम्  ॥ ३,११.१२५ ॥  
मृतो नरकम् अभ्येति हीयतेऽत्रापि चायुषः  ।  
पर-दार-रतिः पुंसाम् इह चामुत्र भीति-दा  ॥ ३,११.१२६ ॥  
इति मत्वा स्व-दारेषु ऋतुमत्सु बुधो व्रजेत्  ।  
यथोक्त-दोष-हीनेषु स-कामेष्व् अनृताव् अपि  ॥ ३,११.१२७ ॥  
इति श्रीविष्णुमहापुराणे तृतीयांश एकादशोऽध्यायः (११)  

***  

और्व उवाच  
देव-गो-ब्राह्मणान् सिद्धान् वृद्धाचार्यांस् तथार्चयेत्  ।  
द्वि-कालं च नमेत् सन्ध्याम् अग्नीन् उपचरेत् तथा  ॥ ३,१२.१ ॥  
सदानुपहते वस्त्रे प्रशस्ताश् च महोषधीः  ।  
गारुडानि च रत्नानि बिभृयात् प्रयतो नरः  ॥ ३,१२.२ ॥  
प्रस्निग्धामल-केशश् च सुगन्धश् चारु-वेष-धृक्  ।  
सिताः सुमनसो हृद्या बिभृयाच् च नरः सदा  ॥ ३,१२.३ ॥  
किञ्चित् पर-स्वं न हरेन् नाल्पम् अप्य् अप्रियं वदेत्  ।  
प्रियं च नानृतं ब्रूयान् नान्य-दोषान् उदीरयेत्  ॥ ३,१२.४ ॥  
नान्य-स्त्रियं तथा वैरं रोचयेत् पुरुषर्षभ  ।  
न दुष्टं यानम् आरोहेत् कूल-च्छायां न संश्रयेत्  ॥ ३,१२.५ ॥  
विद्विष्ट-पतितोन्मत्त-बहु-वैरादि-कीटकैः  ।  
वधकी-बन्धकी-भर्तुः क्षुद्रानृत-कथैः सह  ॥ ३,१२.६ ॥  
तथातिव्यय-शीलैश् च परिवाद-रतैः शठैः  ।  
बुधो मैत्रीं न कुर्वीत नैकः पन्थानम् आश्रयेत्  ॥ ३,१२.७ ॥  
नावगाहेज्-जलौघस्य वेगम् अग्रे नपेश्वर  ।  
प्रदीप्तं वेश्म न विशेन् नारोहेच् छिखरं तरोः  ॥ ३,१२.८ ॥  
न कुर्याद् दन्त-सङ्घर्षं कुष्णीयाच् च न नासिकाम्  ।  
नासंवृत-मुखो जृम्भेच् छ्वास-कासौ विसर्जयेत्  ॥ ३,१२.९ ॥  
नोच्चैर् हसेत् स-शब्दं च न मुञ्चेत् पवनं बुधः  ।  
नखान् न खादयेच् छिन्द्यान् न तृणं न महीं लिखेत्  ॥ ३,१२.१० ॥  
न श्मश्रु भक्षयेल् लोष्टं न मृद्नीयाद् विचक्षणः  ।  
ज्योतींष्य् अमेध्य-शस्तानि नाभि वीक्षेत च प्रभो  ॥ ३,१२.११ ॥  
नग्नां पर-स्त्रियं चैव सूर्य चास्तमयोदये  ।  
न हुङ्-कुर्याच् छवं गन्धं शवागन्धो हि सोम-जः  ॥ ३,१२.१२ ॥  
चतुष्-पथं चैत्य-तरुं श्मशानोपवनानि च  ।  
दुष्ट-स्त्री-सन्निकर्षं च वर्जयेन् निशि सर्वदा  ॥ ३,१२.१३ ॥  
पूज्य-देव-द्विज-ज्योतिश्-छायां नातिक्रमेद् बुधः  ।  
नैकः शून्याटवीं गच्छेत् तथा शून्य-गृहे वसेत्  ॥ ३,१२.१४ ॥  
केशास्थि-कण्टकामेध्य-बलि-भस्म-तुषांस् तथा  ।  
स्नानार्द्र-धरणीं चैव दूरतः परिवर्जयेत्  ॥ ३,१२.१५ ॥  
नानार्यान् आश्रयेत् कांश्चिन् न जिह्मं रोचयेद् बुधः  ।  
उपसर्पेन् न वै व्यालं चिरं तिष्ठेन् न वोत्थितः  ॥ ३,१२.१६ ॥  
अतीव जागर-स्वप्ने तद्वत् स्थानासने बुधः  ।  
न सेवेत तथा शय्यां व्यायामं च नरेश्वर  ॥ ३,१२.१७ ॥  
दंष्ट्रिणः शृङ्गिणश् चैव प्राज्ञो दूरेण वर्जयेत्  ।  
अवश्यायं च राजेन्द्र पुरो-वातातपौ तथा  ॥ ३,१२.१८ ॥  
न स्नायान् न स्वपेन् नग्नो न चैवोपस्पृशेद् बुधः  ।  
मुक्त-केशश् च नाचामेद् देवाद्य्-अर्चां च वर्जयेत्  ॥ ३,१२.१९ ॥  
होम-देवार्चनाद्यासु क्रियास्व् आचमने तथा  ।  
नैक-वस्त्रः प्रवर्तेत द्विज-पादावनेजने  ॥ ३,१२.२० ॥  
नासमञ्जस-शीलैस् तु सहासीत कथञ्चन  ।  
सद्-वृत्त-सन्निकर्षो हि क्षणार्धम् अपि शस्यते  ॥ ३,१२.२१ ॥  
विरोधं नोत्तमैर् गच्छेन् नाधमैश् च सदा बुधः  ।  
विवाहश् च विवादश् च तुल्य-शीलैर् नृपेष्यते  ॥ ३,१२.२२ ॥  
नारभेत कलिं प्राज्ञः शुष्क-वैरं च वर्जयेत्  ।  
अप्य् अल्प-हानिः सोढव्या वैरेणार्थागमं त्यजेत्  ॥ ३,१२.२३ ॥  
स्नातो नाङ्गानि संमार्जेत् स्नान-शाट्या न पाणिना  ।  
न च निर्धूनयेत् केशान् नाचामेच् चैव चोत्थितः  ॥ ३,१२.२४ ॥  
पादेन नाक्रमेत् पादं न पूज्याभिमुखं नयेत्  ।  
नोच्चासनं गुरोर् अग्रे भजेताविनयान्वितः  ॥ ३,१२.२५ ॥  
अपसव्यं न गच्छेच् च देवागार-चतुष्-पथान्  ।  
माङ्गल्य-पूज्यांश् च तथा विपरीतान् न दक्षिणम्  ॥ ३,१२.२६ ॥  
सोमार्काग्न्य्-अम्बु-वायूनां पूज्यानां च न सम्मुखम्  ।  
कुर्यान् निष्ठीव-विण्-मूत्र-समुत्सर्गं च पण्डितः  ॥ ३,१२.२७ ॥  
तिष्ठन् न मूत्रयेत् तद्वत् पथिष्व् अपि न मूत्रयेत्  ।  
श्लेष्म-विण्-मूत्र-रक्तानि सर्वदैव न लङ्घयेत्  ॥ ३,१२.२८ ॥  
श्लेष्म-शिङ्घाणिकोत्सर्गौ नान्नाकाले प्रशस्यते  ।  
बलि-मङ्गल-जप्यादौ न होमे न महा-जने  ॥ ३,१२.२९ ॥  
योषितो नावमन्येत न चासां विश्वसेद् बुधः  ।  
न चैवेर्ष्या भवेत् तासु न धिक् कुर्यात् कदाचन  ॥ ३,१२.३० ॥  
माङ्गल्य-पूर्वं रत्नाज्य-पूज्यान् अनभिवाद्य च  ।  
न निष्क्रमेद् गृहात् प्राज्ञः सदाचार-परो नरः  ॥ ३,१२.३१ ॥  
चतुष्-पथान् नमस् कुर्यात् काले होम-परो भवेत्  ।  
दीनान् अभ्युद्धरेत् साधून् उपासीत बहु-श्रुतान्  ॥ ३,१२.३२ ॥  
देवर्षि-पूजकः सम्यक् पितृ-पिण्डोदक-प्रदः  ।  
सत्-कर्ता चातिथीनां यः स लोकान् उत्तमान् व्रजेत्  ॥ ३,१२.३३ ॥  
हितं मितं प्रियं काले वश्यात्मा योऽभिभाषते  ।  
स याति लोकान् आह्लाद-हेतु-भूतान् नृपाक्षयान्  ॥ ३,१२.३४ ॥  
धीमान् ह्रीमान् क्षमा-युक्तो ह्य् आस्तिको विनयान्वितः  ।  
विद्याभिजन-वृद्धानां याति लोकान् अनुत्तमान्  ॥ ३,१२.३५ ॥  
अकाल-गर्जितादौ च पर्वस्व् आशौचकादिषु  ।  
अनध्यायं बुधः कुर्याद् उपरागादिके तथा  ॥ ३,१२.३६ ॥  
समं नयति यः क्रुद्धान् सर्व-बन्धुर् अमत्सरी  ।  
भीताश्वासन-कृत् साधुः स्वर्गस् तस्याल्पकं फलम्  ॥ ३,१२.३७ ॥  
वर्षातपादिषु छत्री दण्डी रात्र्य्-अटवीषु च  ।  
शरीर-त्राण-कामो वै सोपानत्कः सदा व्रजेत्  ॥ ३,१२.३८ ॥  
नोर्ध्वं न तिर्यग् दूरं वा न पश्यन् पर्यटेद् बुधः  ।  
युग-मात्रं मही-पृष्ठं नरो गच्छेद् विलोकयन्  ॥ ३,१२.३९ ॥  
दोष-हेतून् अशेषंश् च वश्यात्मा यो निरस्यति  ।  
तस्य धर्मार्थ-कामानां हानिर् नाल्पापि जायते  ॥ ३,१२.४० ॥  
सदाचार-रतः प्राज्ञो विद्या-विनय-शिक्षितः  ।  
पापेऽप्य् अपापः परुषे ह्य् अभिधत्ते प्रियाणि यः  ।  
मैत्री-द्रवान्तः-करणस् तस्य मुक्तिः करे स्थिता  ॥ ३,१२.४१ ॥  
ये काम-क्रोध-लोभानां वीत-रागा न गोचरे  ।  
सदाचार-स्थितास् तेषाम् अनुभावैर् धृता मही  ॥ ३,१२.४२ ॥  
तस्मात् सत्यं वदेत् प्राज्ञो यत् पर-प्रीति-कारणम्  ।  
सत्यं यत् पर-दुःखाय तदा मौन-परो भवेत्  ॥ ३,१२.४३ ॥  
प्रियम् उक्तं हितं नैतद् इति मत्वा न तद् वदेत्  ।  
श्रेयस् तत्र हितं वाच्यं यद्य् अप्य् अत्यन्तम् अप्रियम्  ॥ ३,१२.४४ ॥  
प्राणिनाम् उपकाराय यथैवेह परत्र च  ।  
कर्मणा मनसा वाचा तद् एव मतिमान् वदेत्  ॥ ३,१२.४४ ॥  
इति श्रीविष्णुमहापुराणे तृतीयांशे द्वादशोऽध्यायः (१२)  

***  

और्व उवाच  
स-चैलस्य पितुः स्नानं जाते पुत्रे विधीयते  ।  
जात-कर्म तदा कुर्याच् छ्राद्धम् अभ्युदये च यत्  ॥ ३,१३.१ ॥  
युग्मान् देवांश् च पित्र्यांश् च सम्यक् सव्य-क्रमाद् द्विजान्  ।  
पूजयेद् भोजयेच् चैव तन्-मना नान्य-मानसः  ॥ ३,१३.२ ॥  
दध्यक्षतैः स-बदरैः प्राङ्-मुखोदङ्-मुखोऽपि वा  ।  
देव-तीर्थेन वै पिण्डान् दद्यात् कायेन वा नृप  ॥ ३,१३.३ ॥  
नान्दी-मुखः पितृ-गणस् तेन श्राद्धेन पार्थिव  ।  
प्रीयते तत् तु कर्तव्यं पुरुषैः सर्व-वृद्धिषु  ॥ ३,१३.४ ॥  
कन्या-पुत्र-विवाहेषु प्रवेशेषु च वेश्मनः  ।  
नाम-कर्मणि बालानां चूडा-कर्मादिके तथा  ॥ ३,१३.५ ॥  
सीमन्तोन्नयने चैव पुत्रादि-मुख-दर्शने  ।  
नान्दी-मुखं पितृ-गणं पूजयेत् प्रयतो गृही  ॥ ३,१३.६ ॥  
पितृ-पूजा-क्रमः प्रोक्तो वृद्धाव् एष सनातनः  ।  
श्रूयताम् अवनी-पाल प्रेत-कर्म-क्रिया-विधिः  ॥ ३,१३.७ ॥  
प्रेत-देहं शुभैः स्नानैः स्नापितं स्रग्-विभूषितम्  ।  
दग्ध्वा ग्रामाद् बहिः स्नात्वा स-चैलः सलिलाशये  ॥ ३,१३.८ ॥  
यत्र तत्र स्थितायैतद् अमुकायेति वादिनः  ।  
दक्षिणाभिमुखा दद्युर् बान्धवाः सलिलाञ्जलीन्  ॥ ३,१३.९ ॥  
प्रविष्टाश् च समं गोभिर् ग्रामं नक्षत्र-दर्शने  ।  
कट-कर्म ततः कुर्याद् भूमौ प्रस्तर-शायिनः  ॥ ३,१३.१० ॥  
दातव्योऽनुदिनं पिण्डः प्रेताय भुवि पार्थिव  ।  
दिवा च भक्तं भोक्तव्यम् अमांसं मनुजर्षभ  ॥ ३,१३.११ ॥  
दिनानि तानि चेच्छातः कर्तव्यं विप्र-भोजनम्  ।  
प्रेता यान्ति तथा तृप्तिं बन्धु-वर्गेण भुञ्जता  ॥ ३,१३.१२ ॥  
प्रथमेऽह्नि तृतीये च सप्तमे नवमे तथा  ।  
वस्त्र-त्याग-बहिः-स्नाने कृत्वा दद्यात् तिलोदकम्  ॥ ३,१३.१३ ॥  
चतुर्थेऽह्नि च कर्तव्यं तस्यास्थि-चयनं नृप  ।  
तद् ऊर्ध्वम् अङ्ग-संस्पर्शः सपिण्डानाम् अपीष्यते  ॥ ३,१३.१४ ॥  
योग्याः सर्व-क्रियाणां तु स-जल-सलिलास् तथा  ।  
अनुलेपन-पुष्पादि-भोगाद् अन्यत्र पार्थिव  ॥ ३,१३.१५ ॥  
शय्यासनोपभोगश् च सपिण्डानाम् अपीष्यते  ।  
भस्मास्थि-चयनाद् ऊर्ध्वं संयोगो न तु योषिताम्  ॥ ३,१३.१६ ॥  
बाले देशान्तर-स्थे च पतिते च मुनौ मृते  ।  
सद्यः शौचं तथेच्छातो जलाग्न्य्-उद्बन्धनादिषु  ॥ ३,१३.१७ ॥  
मृत-बन्धोर् दशाहानि कुलस्यान्नं न भुज्यते  ।  
दानं प्रतिग्रहो होमः स्वाध्यायश् च निवर्तते  ॥ ३,१३.१८ ॥  
विप्रस्यैतद् द्वादशाहं राजन्यस्याप्य् अशौचकम्  ।  
अर्ध-मासं तु वैश्यस्य मासं शूद्रस्य शुद्धये  ॥ ३,१३.१९ ॥  
अयुजो भोजयेत् कामं द्विजान् अन्ते ततो दिने  ।  
दद्याद् दर्भेषु पिण्डं च प्रेतायोच्छिष्ट-सन्निधौ  ॥ ३,१३.२० ॥  
वार्य्-आयुध-प्रतोदास् तु दण्डश् च द्विज-भोजनात्  ।  
स्प्रष्टव्योऽनन्तरं वर्णैः शुद्धिर् एते ततः क्रमात्  ॥ ३,१३.२१ ॥  
ततः सर्व-वर्णा धर्मा ये विप्रादीनाम् उदाहृताः  ।  
तान् कुर्वीत पुमान् जीवेन् निज-धर्मार्जनैस् तथा  ॥ ३,१३.२२ ॥  
मृताहे च कर्तव्यम् एकोद्दिष्टम् अतः परम्  ।  
आह्वानादि-क्रिया दैव-नियोग-रहितेन यत्  ॥ ३,१३.२३ ॥  
एकोऽर्घ्यस् तत्र दातव्यस् तथैवैक-पवित्रकम्  ।  
प्रेताय पिण्डो दातव्यो भुक्तवत्सु द्वि-जातिषु  ॥ ३,१३.२४ ॥  
प्रश्नश् च तत्राभिरतिर् यजमान-द्विजन्मनाम्  ।  
अक्षय्यम् अमुकस्येति वक्तव्यं विरतौ तथा  ॥ ३,१३.२५ ॥  
एकोद्दिष्टमयो धर्म इत्थम् आवत्सरात् स्मृतः  ।  
सपिण्डी-करणं तस्मिन् काले राजेन्द्र तच् छृणु  ॥ ३,१३.२६ ॥  
एकोद्दिष्ट-विधानेन कार्यं तद् अपि पार्थिव  ।  
संवत्सरेऽथ षष्ठे वा मासे वा द्वादशेऽह्नि तत्  ॥ ३,१३.२७ ॥  
तिल-गन्धोदकैर् युक्तं तत्र पात्र-चतुष्टयम्  ॥ ३,१३.२८ ॥  
पात्रं प्रेतस्य तत्रैकं पैत्रं पात्र-त्रयं तथा  ।  
सेचयेत् पितृ-पात्रेषु प्रेत-पात्रं ततस् त्रिषु  ॥ ३,१३.२९ ॥  
ततः पितृत्वम् आपन्ने तस्मिन् प्रेते महीपते  ।  
श्राद्ध-धर्मैर् अशेषैस् तु तत्-पूर्वान् अर्चयेत् पितॄन्  ॥ ३,१३.३० ॥  
पुत्रः पौत्रः प्रपौत्रो वा भ्राता वा भ्रातृ-सन्ततिः  ।  
सपिण्ड-सन्ततिर् वापि क्रियार्हे नृप जायते  ॥ ३,१३.३१ ॥  
तेषाम् अभावे सर्वेषां समानोदक-सन्ततिः  ।  
मातृ-पक्ष-सपिण्डेन सम्बन्धा ये जलेन वा  ॥ ३,१३.३२ ॥  
कुल-द्वयेऽपि चोच्छिन्ने स्त्रीभिः कार्याः क्रिया नृप  ।  
पितृ-मातृ-सपिण्डैस् तु समान-सलिलैस् तथा  ॥ ३,१३.३३ ॥  
सङ्घातान्तर्गतैर् वापि कार्याः प्रेतस्य च क्रियाः  ।  
उत्सन्न-बन्धुर् रिक्थाद् वा कारयेद् अवनीपतिः  ॥ ३,१३.३४ ॥  
पूर्वाः क्रिया मध्यमाश् च तथा चैवोत्तराः क्रियाः  ।  
त्रिः-प्रकाराः क्रियाः सर्वास् तासां भेदं शृणुष्व मे  ॥ ३,१३.३५ ॥  
आदाहाद् यादशाहं च स्पर्शाद्य्-अन्तास् तु याः क्रियाः  ।  
ताः पूर्वा मध्यमा मासि मास्य् एकोद्दिष्ट-संज्ञिताः  ॥ ३,१३.३६ ॥  
प्रेते पितृत्वम् आपन्ने सपिण्डी-करणाद् अनु  ।  
क्रियन्ते याः क्रियाः पित्र्याः प्रोच्यन्ते ता नृपोत्तराः  ॥ ३,१३.३७ ॥  
पितृ-मातृ-सपिण्डैस् तु समान-सलिलैस् तथा  ।  
सङ्घातान्तर्गतैर् वापि राज्ञा तद्-धन-हारिणा  ॥ ३,१३.३८ ॥  
पूर्वाः क्रियाश् च कर्तव्याः पुत्राद्यैर् एव चोत्तराः  ।  
दौहित्रैर् वा नृप-श्रेष्ठ कार्यास् तत्-तनयैस् तथा  ॥ ३,१३.३९ ॥  
मृताहे च कर्तव्यास् स्त्रीणाम् अप्य् उत्तराः क्रियाः  ।  
प्रति-संवत्सरं राजन्न् एकोद्दिष्ट-विधानतः  ॥ ३,१३.४० ॥  
तस्माद् उत्तर-संज्ञायाः क्रियास् ताः शृणु पार्थिव  ।  
यथा यथा च कर्तव्या विधिना येन चानघ  ॥ ३,१३.४१ ॥  
इति श्रीविष्णुमहापुराणे तृतीयांशे त्रयोदशोऽध्यायः (१३)  

***  

और्व उवाच  
ब्रह्मेन्द्र-रुद्र-नासत्य-सूर्याग्नि-वसु-मारुतान्  ।  
विश्वे-देवान् पितृ-गणान् वयांसि मनुजान् पशून्  ॥ ३,१४.१ ॥  
सरीसृपान् ऋषि-गणान् यच् चान्यद् भूत-संज्ञितम्  ।  
श्राद्धं श्रद्धान्वितः कुर्वन् प्रीणयत्य् अखिलं जगत्  ॥ ३,१४.२ ॥  
मासि मास्य् असिते पक्षे पञ्चदश्यां नरेश्वर  ।  
तथाष्टकासु कुर्वीत काम्यान् कालान् शृणुष्व मे  ॥ ३,१४.३ ॥  
श्राद्धार्हम् आगतं द्रव्यं विशिष्टम् अथ वा द्विजम्  ।  
श्राद्धं कुर्वीत विज्ञाय व्यतीपातेऽयने तथा  ॥ ३,१४.४ ॥  
विषुवे चापि सम्प्राप्ते ग्रहणे शशि-सूर्ययोः  ।  
समस्तेष्व् एव भूपाल राशिष्व् अर्के च गच्छति  ॥ ३,१४.५ ॥  
नक्षत्र-ग्रह-पीडासु दुष्ट-स्वप्नावलोकने  ।  
इच्छा-श्राद्धानि कुर्वीत नव-सस्यागमे तथा  ॥ ३,१४.६ ॥  
अमावास्या यदा मैत्र-विशाखा-स्वाति-योगिनी  ।  
श्राद्धैः पितृ-गणस्-तृप्तिं तथाप्नोत्य् अष्ट-वार्षिकीम्  ॥ ३,१४.७ ॥  
अमावास्या यदा पुष्ये रौद्रेऽथर्क्षे पुनर्-वसौ  ।  
द्वादशाब्दं तदा तृप्तिं प्रयान्ति पितरोऽर्चिताः  ॥ ३,१४.८ ॥  
वासवाजैक-पादर्क्षे पितॄणां तृप्तिम् इच्छताम्  ।  
वारुणे वाप्य् अमावास्या देवानाम् अपि दुर्लभा  ॥ ३,१४.९ ॥  
नवस्व् ऋक्षेष्व् अमावास्या यदैतेष्व् अवनीपते  ।  
तदा हि तृप्ति-दं श्राद्धं पितॄणां शृणु चापरम्  ॥ ३,१४.१० ॥  
गीतं सनत्-कुमारेण यथैलान महात्मने  ।  
पृच्छते पितृ-भक्ताय प्रश्रयावनताय च  ॥ ३,१४.११ ॥  

सनत्कुमार उवाच  
वैशाख-मासस्य च या तृतीया नवम्य् असौ कार्तिक-शुक्ल-पक्षे  ।  
नभस्य-मासस्य च कृष्ण-पक्षे त्रयोदशी पञ्चदशी च माघे  ॥ ३,१४.१२ ॥  
एता युगाद्याः कथिताः पुराणेष्व् अनन्त-पुण्यास् तिथयश् चतस्रः  ।  
उपप्लवे चन्द्रमसो रवेश्च त्रिष्व् अष्टकास्व् अप्य् अयन-द्वये च  ॥ ३,१४.१३ ॥  
पानीयम् अप्य् अत्र तिलैर् विमिश्रं दद्यात् पितृभ्यः प्रयतो मनुष्यः  ।  
श्राद्धं कृते तेन समा-सहस्रं रहस्यम् एतत् पितरो वदन्ति  ॥ ३,१४.१४ ॥  
माघेऽसिते पञ्चदशी कदाचिद् उपैति योगं यदि वारुणेन  ।  
ऋक्षेण कालः स परः पितॄणां न ह्य् अल्प-पुण्यैर् नृप लभ्यतेऽसौ  ॥ ३,१४.१५ ॥  
काले धनिष्ठा यदि नाम तस्मिन् भवेत् तु भूपाल तदा पितृभ्यः  ।  
दत्तं जलान्नं प्रददाति तृप्तिं वर्षायुतं तत्-कुल-जैर् मनुष्यैः  ॥ ३,१४.१६ ॥  
तत्रैव चेद् भाद्र-पदानुपूर्वाः काले यथावत् क्रियते पितृभ्यः  ।  
श्राद्धं परां तृप्तिम् उपैति तेन युगं सहस्रं पितरः स्वपन्ति  ॥ ३,१४.१७ ॥  
गङ्गां शतद्रूं यमुनां विपाशां सरस्वतीं नैमिश-गोमतीं वा  ।  
तत्रावगाह्यार्चनम् आदरेण कृत्वा पितॄणां दुरितानि हन्ति  ॥ ३,१४.१८ ॥  
गायन्ति चैतत् पितरः कदा नु हर्षाद् अमी तृप्तिम् अवाप्य भूयः  ।  
माघासितान्ते शुभ-तीर्थ-तोयैर् यास्याम तृप्तिं तनयादि-दत्तैः  ॥ ३,१४.१९ ॥  
चित्तं च वित्तं च नृणां विशुद्धं शस्तं च कालः कथितो विधिश् च  ।  
पात्रं यथोक्तं परमा च भक्तिर् नृणां प्रयच्छन्त्य् अभिवाञ्छितानि  ॥ ३,१४.२० ॥  
पितृ-गीतान्तम् अत्रैवात्र श्लोकांस् तान् शृणु पार्थिव  ।  
श्रुत्वा तथैव भवता भाव्यं तत्रादृतात्मना  ॥ ३,१४.२१ ॥  
अपि धन्यः कुले जायाद् अस्माकं मतिमान् नरः  ।  
अकुर्वन् वित्त-शाठ्यं यः पिण्डान् नो निर्वपिष्यति  ॥ ३,१४.२२ ॥  
रत्नं वस्त्रं महा-यानं सर्व-भोगादिकं वसु  ।  
विभवे सति विप्रेभ्यो योऽस्मान् उद्दिश्य दास्यति  ॥ ३,१४.२३ ॥  
अन्नेन वा यथा-शक्त्या कालेऽस्मिन् भक्ति-नम्र-धीः  ।  
भोजयिष्यति विप्राग्र्यांस् तन्-मात्र-विभवो नरः  ॥ ३,१४.२४ ॥  
असमर्थोऽन्न-दानस्य धान्यम् आमं स्व-शक्तितः  ।  
प्रदास्यति द्विजाग्रेभ्यः स्वल्पाल्पां वापि दक्षिणाम्  ॥ ३,१४.२५ ॥  
तत्राप्य् असामर्थ्य-युतः कराग्राग्र-स्थितांस् तिलान्  ।  
प्रणम्य द्विज-मुख्याय कस्मैचिद् भूप दास्यति  ॥ ३,१४.२६ ॥  
तिलैः सप्ताष्टभिर् वापि समवेतम् जलाञ्जलिम्  ।  
भक्ति-नम्रः समुद्दिश्य भूव्य् अस्माकं प्रदास्यति  ॥ ३,१४.२७ ॥  
यतः कुतश्चित् सम्प्राप्य गोभ्यो वापि गवाह्निकम्  ।  
अभावे प्रीणयन्न् अस्मान् श्रद्धायुक्तः प्रदास्यति  ॥ ३,१४.२८ ॥  
सर्वाभावे वनं गत्वा कक्ष-मूल-प्रदर्शकः  ।  
सूर्यादि-लोक-पालानाम् इदम् उच्चैर् वदिष्यति  ॥ ३,१४.२९ ॥  
न मेऽस्ति वित्तं न धनं च नान्यच् छ्राद्धोपयोग्यं स्व-पितॄन् नतोऽस्मि  ।  
तृप्यन्तु भक्त्या पितरो मयैतौ कृतौ भुजौ वर्त्मनि मारुतस्य  ॥ ३,१४.३० ॥  

और्व उवाच  
इत्य् एतत् पितृभिर् गीतं भावाभाव-प्रयोजनम्  ।  
यः करोति कृतं तेन श्राद्धं भवति पार्थिव  ॥ ३,१४.३१ ॥  
इति श्रीविष्णुमहापुराणे तृतीयांशे चतुर्दशोऽध्यायः (१४)  

***  

और्व उवाच  
ब्राह्मणान् भोजयेच् छ्राद्धे यद्-गुणांस् तान् निबोध मे  ॥ ३,१५.१ ॥  
त्रि-णाचिकेतस्-त्रि-मधुस्-त्रि-सुपर्णः षडङ्ग-वित्  ।  
वेद-विच्-छ्रोत्रियो योगी तथा वै ज्येष्ठ-सामगः  ॥ ३,१५.२ ॥  
ऋत्विक्-स्वस्रीय-दौहित्र-जामातृ-श्वशुरास् तथा  ।  
मातुलोऽथ तपो-निष्ठः पञ्चाग्न्य्-अभिरतस् तथा  ।  
शिष्याः सम्बन्धिनश् चैव माता-पितृ-रतश् च यः  ॥ ३,१५.३ ॥  
एतान् नियोजयेच् छ्राद्धे पूर्वोक्तान् प्रथमे नृप  ।  
ब्राह्मणान् पितृ-तुष्ट्यर्थम् अनुकल्पेष्व् अनन्तरान्  ॥ ३,१५.४ ॥  
मित्र-ध्रुक् कु-नखी क्लीबः श्याव-दन्तस् तथा द्विजः  ।  
कन्या-दूषयिता वह्नि-वेदोझ्झः सोम-विक्रयी  ॥ ३,१५.५ ॥  
अभिशस्तस् तथा स्तेनः पिशुनो ग्राम-याजकः  ।  
भृतकाध्यापकस् तद्वद् भृतकाध्यापितश् च यः  ॥ ३,१५.६ ॥  
पर-पूर्वापतिश् चैव माता-पित्रोस् तथोज्झकः  ।  
वृषली-सूति-पोष्टा च वृषली-पतिर् एव च  ॥ ३,१५.७ ॥  
तथा देवलकश् चैव श्राद्धे नार्हति केतनम्  ॥ ३,१५.८ ॥  
प्रथमेऽह्नि बुधः शस्तान् श्रोत्रियादीन् निमन्त्रयेत्  ।  
कथयेच् च तथैवैषां नियोगान् पितृ-दैविकान्  ॥ ३,१५.९ ॥  
ततः क्रोध-व्यवायादीन् आयासं तैर् द्विजैः सह  ।  
यजमानो न कुर्वीत दोषस् तत्र महान् अयम्  ॥ ३,१५.१० ॥  
श्राद्धे नियुक्तो भुक्त्वा वा भोजयित्वा नियुज्य च  ।  
व्यवायी रेतसो गर्ते मज्जयत्य् आत्मनः पितॄन्  ॥ ३,१५.११ ॥  
तस्मात् प्रथमम् अत्रोक्तं द्विज-अग्र्याणां निमन्त्रणम्  ।  
अनिमन्त्र्य द्विजान् एवम् आगतान् भोजयेद् यतीन्  ॥ ३,१५.१२ ॥  
पाद-शौचादिना गेहम् आगतान् पूजयेद् द्विजान्  ॥ ३,१५.१३ ॥  
पवित्र-पाणिर् आचान्तान् आसनेषूपवेशयेत्  ।  
पितॄणाम् अयुजो युग्मान् देवानाम् इच्छया द्विजान्  ॥ ३,१५.१४ ॥  
देवानाम् एकम् एकं वा पितॄणां च नियोजयेत्  ॥ ३,१५.१५ ॥  
तथा मातामह-श्राद्धं वैश्व-देव-समन्वितम्  ।  
कुर्वीत भक्ति-सम्पन्नस् तत्र वा वैश्वदैविकम्  ॥ ३,१५.१६ ॥  
प्राङ्-मुखान् भोजयेद् विप्रान् देवानाम् उभयात्मकान्  ।  
पितॄन् पितामहानां च भोजयेच् चाप्य् उदङ्-मुखान्  ॥ ३,१५.१७ ॥  
पृथक् तयोः केचिद् आहुः श्राद्धस्य करणं नृप  ।  
एकत्रैकेन पाकेन वदन्त्य् अन्ये महर्षयः  ॥ ३,१५.१८ ॥  
विष्टरार्थं कुशं दत्त्वा सम्पूज्यार्घ्यं विधानतः  ।  
कुर्याद् आवाहनं प्राज्ञो देवानां तद्-अनुज्ञया  ॥ ३,१५.१९ ॥  
यवांबुना च देवानां दद्याद् अर्घ्यं विधानवित्  ।  
स्रग्-गन्ध-धूप-दीपांश् च तेभ्यो दद्याद् यथा-विधि  ॥ ३,१५.२० ॥  
पितॄणाम् अपसव्यं तत् सर्वम् एवोपकल्पयेत्  ।  
अनुज्ञां च ततः प्राप्य दत्त्वा दर्भं द्विधा-कृतान्  ॥ ३,१५.२१ ॥  
मन्त्र-पूर्वं पितॄणां तु कुर्याच् चाह्वानं बुधः  ।  
तिलांबुना चापसव्यं दद्याद् अर्घ्यादिकं नृप  ॥ ३,१५.२२ ॥  
काले तत्रातिथिं प्राप्तम् अन्न-कामं नृपाध्वगम्  ।  
ब्राह्मणैर् अभ्यनुज्ञातः कामं तम् अपि भोजयेत्  ॥ ३,१५.२३ ॥  
योगिनो विविधै रूपैर् नराणाम् उपकारिणः  ।  
भ्रमन्ति पृथिवीम् एताम् अविज्ञात-स्वरूपिणः  ॥ ३,१५.२४ ॥  
तस्माद् अभ्यर्चयेत् प्राप्तं श्राद्ध-कालेऽतिथिं बुधः  ।  
श्राद्ध-क्रिया-फलं हन्ति नरेन्द्रापूजितोऽतिथिः  ॥ ३,१५.२५ ॥  
जुहुयाद् व्यञ्जन-क्षार-वर्जम् अन्नं ततोऽनले  ।  
अनुज्ञातो द्विजैस् तैस् तु त्रि-कृत्वः पुरुषर्षभ  ॥ ३,१५.२६ ॥  
अग्नये कव्य-वाहाय स्वधेत्य् आदौ नृपाहुतिः  ।  
सोमाय वै पितृ-मते दातव्या तद् अनन्तरम्  ॥ ३,१५.२७ ॥  
वैवस्वताय चैवान्या तृतीया दीयते ततः  ।  
हुतावशिष्टम् अल्पान्नं विप्र-पात्रेषु निर्वपेत्  ॥ ३,१५.२८ ॥  
ततोऽन्नं मृष्टम् अत्यर्थम् अभीष्टम् अति-संस्कृतम्  ।  
दत्त्वा जुषध्वम् इच्छातो वाच्यम् एतद् अनिष्टुरम्  ॥ ३,१५.२९ ॥  
भोक्तव्यं तैश् च तच्-चित्तैर् मौनिभिः सुमुखैः सुखम्  ।  
अक्रुद्धेन त्व् अत्वरता देयं तेनापि भक्तितः  ॥ ३,१५.३० ॥  
रक्षोघ्न-मन्त्र-पठनं भूमेर् आस्तरणं तिलैः  ।  
कृत्वाध्येयाः स्व-पितरस् त एव द्विज-सत्तमाः  ॥ ३,१५.३१ ॥  
पिता पितामहश् चैव तथैव प्रपितामहः  ।  
मम तृप्तिं प्रयान्त्व् अद्य विप्र-देहेषु संस्थिताः  ॥ ३,१५.३२ ॥  
पिता पितामहश् चैव तथैव प्रपितामहः  ।  
मम तृप्तिं प्रयान्त्व् अद्य होमाप्यायित-मूर्तयः  ॥ ३,१५.३३ ॥  
पिता पितामहश् चैव तथैव प्रपितामहः  ।  
तृप्तिं प्रयातु पिण्डेन मया दत्तेन भूतले  ॥ ३,१५.३४ ॥  
पिता पितामहश् चैव तथैव प्रपितामहः  ।  
तृप्तिं प्रयान्तु मे भक्त्या मयैतत् समुदाहृतम्  ॥ ३,१५.३५ ॥  
मातामहस् तृप्तिम् उपैतु तस्य तथा पिता तस्य पिता ततोऽन्यः  ।  
विश्वे च देवाः परमां प्रयान्तु तृप्तिं प्रणश्यन्तु च यातुधानाः  ॥ ३,१५.३६ ॥  
यज्ञेश्वरो हव्य-समस्त-कव्य-भोक्ताव्ययात्मा हरिर् ईश्वरोऽत्र  ।  
तत्-संनिधानाद् अपयान्तु सद्यो रक्षांस्य् अशेषान्य् असुराश् च सर्वे  ॥ ३,१५.३७ ॥  
तृप्तेष्व् एतेषु विकिरेद् अन्नं विप्रेषु भूतले  ।  
दद्याद् आचमनार्थाय तेभ्यो वारि सकृत्-सकृत्  ॥ ३,१५.३८ ॥  
सु-तृप्तैस् तैर् अनुज्ञातः सर्वेणान्नेन भूतले  ।  
स-तिलेन ततः पिण्डान् सम्यग् दद्यात् समाहितः  ॥ ३,१५.३९ ॥  
पितृ-तीर्थेन सलिलं तथैव सलिलाञ्जलिम्  ।  
मातामहेभ्यस् तेनैव पिण्डान् तीर्थेन निर्वपेत्  ॥ ३,१५.४० ॥  
दक्षिणाग्रेषु दर्भेषु पुष्प-धूपादि-पूजितम्  ।  
स्व-पित्रे प्रथमं पिण्डं दद्याद् उच्छिष्ट-सन्निधौ  ॥ ३,१५.४१ ॥  
पितामहाय चैवान्यं तत्-पित्रे च तथापरम्  ।  
दर्भ-मूले लेप-भुजः प्रीणयेल् लेप-घर्षणैः  ॥ ३,१५.४२ ॥  
पिण्डैर् मातामहांस् तद्वद् गन्ध-माल्यादि-संयुतैः  ।  
पूजयित्वा द्विजाग्र्याणां दद्याच् चाचमनं ततः  ॥ ३,१५.४३ ॥  
पितृभ्यः प्रथमं भक्त्या तन्-मनस्को नरेश्वर  ।  
सुस्वधेत्य् आशिषा युक्तां दद्याच् छक्त्या च दक्षिणाम्  ॥ ३,१५.४४ ॥  
दत्त्वा च दक्षिणां तेभ्यो वाचयेद् वैश्व-देवान्  ।  
प्रीयन्ताम् इह ये विश्वे-देवास् तेन इतीरयेत्  ॥ ३,१५.४५ ॥  
तथेति चोक्ते तैर् विप्रैः प्रार्थनीयास् तथाशिषः  ।  
पश्चाद् विसर्जयेद् देवान् पूर्वं पैत्र्यान् महीपते  ॥ ३,१५.४६ ॥  
मातामहानाम् अप्य् एवं सह देवैः क्रमः स्मृतः  ।  
भोजयेच् च स्व-शक्त्या च दाने तद्वद् विसर्जने  ॥ ३,१५.४७ ॥  
आपाद-शौचनात् पूर्वं कुर्याद् देव-द्विजन्मसु  ।  
विसर्जनं तु प्रथमं पैत्रं मातामहेषु वै  ॥ ३,१५.४८ ॥  
विसर्जयेत् प्रीति-वचः सम्मन्याभ्यर्थितास् ततः  ।  
निवर्तेताभ्यनुज्ञात आ-द्वारं तान् अनुव्रजेत्  ॥ ३,१५.४९ ॥  
ततस् तु वैश्व-देवाख्यं कुर्यान् नित्य-क्रियां बुधः  ।  
भुञ्जीयाच् च समं पूज्यैर् भृत्य-बन्धुभिर् आत्मनः  ॥ ३,१५.५० ॥  
एवं श्राद्धं बुधः कुर्यात् पैत्र्यं मातामहं तथा  ।  
श्राद्धैर् आप्यायिता दद्युः सर्वान् कामान् पितामहाः  ॥ ३,१५.५१ ॥  
त्रीणि श्राद्धे पवित्राणि दौहित्रः कुतपस् तिलाः  ।  
रजतस्य कथा दानं तथा सङ्कीर्तनादिकम्  ॥ ३,१५.५२ ॥  
वर्ज्यानि कुर्वता श्राद्धं क्रोधोऽध्व-गमनं त्वरा  ।  
भोक्तुर् अप्य् अत्र राजेन्द्र त्रयम् एतन् न शस्यते  ॥ ३,१५.५३ ॥  
विश्वे-देवाः स-पितरस् तथा मातामहा नृप  ।  
कुलं चाप्यायते पुंसां सर्वं श्राद्धं प्रकुर्वताम्  ॥ ३,१५.५४ ॥  
सोमाधारः पितृ-गणो योगाधारश् च चन्द्रमाः  ।  
श्राद्धे योगि-नियोगस् तु तस्माद् भूपाल शस्यते  ॥ ३,१५.५५ ॥  
सहस्रस्यापि विप्राणां योगी चेत् पुरतः स्थितः  ।  
सर्वान् भोक्तॄंस् तारयति यजमानं तथा नृप  ॥ ३,१५.५६ ॥  
इति श्रीविष्णुमहापुराणे तृतीयांशे पञ्चदशोऽध्यायः (१५)  

***  

और्व उवाच  
हविष्य-मत्स्य-मांसैस् तु शशस्य नकुलस्य च  ।  
सौकर-च्छागलैणेय-रौरवैर् गवयेन च  ॥ ३,१६.१ ॥  
औरभ्र-गव्यैश् च तथा मास-वृद्ध्या पितामहाः  ।  
प्रयान्ति तृप्तिं मांसैस् तु नित्यं वार्ध्रीणसामिषैः  ॥ ३,१६.२ ॥  
खड्ग-मांसम् अतीवात्र काल-शाकं तथा मधु  ।  
शस्तानि कर्मण्य् अत्यन्त-तृप्ति-दानि नरेश्वर  ॥ ३,१६.३ ॥  
गयाम् उपेत्य यः श्राद्धं करोति पृथिवीपते  ।  
सफलं तस्य तज्-जन्म जायते पितृ-तुष्टि-दम्  ॥ ३,१६.४ ॥  
प्रशान्तिकाः शमी-वाराः श्यामाका द्वि-विधास् तथा  ।  
वन्यौषधि-प्रधानास् तु श्राद्धार्हाः पुरुषर्षभ  ॥ ३,१६.५ ॥  
यवाः प्रियङ्-गवो मुद्गा गो-धूमा व्रीहयस् तिलाः  ।  
निष्पावाः कोविदाराश् च सर्षपाश् चात्र शोभनाः  ॥ ३,१६.६ ॥  
अकृताग्रयणं यच् च धान्य-जातं नरेश्वर  ।  
राज-माषान् अणुंश् चैव मसूरांश् च विसर्जयेत्  ॥ ३,१६.७ ॥  
अलाबुं गृञ्जनं चैव पलाण्डुं पिण्ड-मूलकम्  ।  
गान्धारक-करंभादि-लवाणान्य् औशराणि च  ॥ ३,१६.८ ॥  
आरक्ताश् चैव निर्यासाः प्रत्यक्ष-लवणानि च  ।  
वर्ज्यान्य् एतानि वै श्राद्धे यच् च वाचा न शस्यते  ॥ ३,१६.९ ॥  
नक्ताहृतम् अनुच्छिन्नं तृप्यते न च यत्र गौः  ।  
दुर्गन्धि-फेनिलं चाम्बु श्राद्ध-योग्यं न पार्थिव  ॥ ३,१६.१० ॥  
क्षीरम् एक-शफानां यद् औष्ट्रम् आविकम् एव च  ।  
मार्गं च माहिषं चैव वर्जयेच् छ्राद्ध-कर्मणि  ॥ ३,१६.११ ॥  
षण्ढापविद्ध-चण्डाल-पापि-पाषण्ड-रोगिभिः  ।  
कृकवाकु-श्वान-नग्न-वानर-ग्राम-सूकरैः  ॥ ३,१६.१२ ॥  
उदक्या-सूतिकाशौच-मृत-हारैश् च वीक्षिते  ।  
श्राद्धे सुरा न पितरो भुञ्जन्ते पुरुषर्षभ  ॥ ३,१६.१३ ॥  
तस्मात् परिश्रिते कुर्याच् छ्राद्धं श्रद्धा-समन्वितः  ।  
उर्व्यां च तिल-विक्षेपाद् यातुधानान् निवारयेत्  ॥ ३,१६.१४ ॥  
नखादिना चोपपन्नं केश-कीटादिभिर् नृप  ।  
न चैवाभिषवैर् मिश्रम् अन्नं पर्युषितं तथा  ॥ ३,१६.१५ ॥  
श्रद्धा-समन्वितैर् दत्तं पितृभ्यो नाम-गोत्रतः  ।  
यद्-आहारास् तु ते जातास् तद्-आहारत्वम् एति तत्  ॥ ३,१६.१६ ॥  
श्रूयते चापि पितृभिर् गीता गाथा महीपते  ।  
इक्ष्वाकोर् मनु-पुत्रस्य कलापोपवने पुरा  ॥ ३,१६.१७ ॥  
अपि नस् ते भविष्यन्ति कुले सन्-मार्ग-शीलिनः  ।  
गयाम् उपेत्य ये पिण्डान् दास्यन्त्य् अस्माकम् आदरात्  ॥ ३,१६.१८ ॥  
अपि नः स कुले जायाद् यो नो दद्यात् त्रयोदशीम्  ।  
पायसं मधु-सर्पिभ्यां वर्षासु च मघासु च  ॥ ३,१६.१९ ॥  
गौरीं वाप्य् उद्वहेत् कन्यां नीलं वा वृषम् उत्सृजेत्  ।  
यजेत वाश्वमेधेन विधि-वद्-दक्षिणावता  ॥ ३,१६.२० ॥  
इति श्रीविष्णुमहापुराणे तृतीयांशे षोडशोऽध्यायः (१६)  

***  

श्रीपराशर उवाच  
इत्य् आह भगवान् और्वः सगराय महात्मने  ।  
सदाचारं पुरा सम्यङ् मैत्रेय परिपृच्छते  ॥ ३,१७.१ ॥  
मयाप्य् एतद् अशेषेण कथितं भवतो द्विज  ।  
समुल्लङ्घ्य सदाचारं कश्चिन् नाप्नोति शोभनम्  ॥ ३,१७.२ ॥  

श्रीमैत्रेय उवाच  
षण्ढापविद्ध-प्रमुखा विदिता भगवन् मया  ।  
उदक्याद्याश् च मे सम्यङ् नग्नम् इच्छामि वेदितुम्  ॥ ३,१७.३ ॥  
को नग्नः किं समाचारो नग्न-संज्ञां नरो लभेत्  ।  
नग्न-स्वरूपम् इच्छामि यथावत् कथितं त्वया  ।  
श्रोतुं धर्म-भृतां श्रेष्ठ न ह्य् अस्त्य् अविदितं तव  ॥ ३,१७.४ ॥  

श्रीपराशर उवाच  
ऋग्-यजुः-साम-संज्ञेयं त्रयी वर्णावृतिर् द्विज  ।  
एताम् उज्झति यो मोहात् स नग्नः पातकी द्विजः  ॥ ३,१७.५ ॥  
त्रयी समस्त-वर्णानां द्विज संवारणं यतः  ।  
नग्नो भवत्य् उज्झितायां यतस् तस्यां न संशयः  ॥ ३,१७.६ ॥  
इदं च श्रूयताम् अन्यद् यद् भीष्माय महात्मने  ।  
कथयामास धर्मज्ञो वसिष्ठोऽस्मत्-पितामहः  ॥ ३,१७.७ ॥  
मयापि तस्य गदतः श्रुतम् एतन् महात्मनः  ।  
नग्न-सम्बन्धि मैत्रेय यत् पृष्टोऽहम् इह त्वया  ॥ ३,१७.८ ॥  
देवासुरम् अभूद् युद्धं दिव्यम् अब्द-शतं पुरा  ।  
तस्मिन् पराजिता देवा दैत्यैर् ह्लाद-पुरोगमैः  ॥ ३,१७.९ ॥  
क्षीरोदस्योत्तरं कूलं गत्वा तप्यन्त वै तपः  ।  
विष्णोर् आराधनार्थाय जगुश् चेमं स्तवं तदा  ॥ ३,१७.१० ॥  

देवा ऊचुः  
आराधनाय लोकानां विष्णोर् ईशस्य यां गिरम्  ।  
वक्ष्यामो भगवान् अद्य तया विष्णुः प्रसीदतु  ॥ ३,१७.११ ॥  
यतो भूतान्य् अशेषाणि प्रसूतानि महात्मनः  ।  
यस्मिंश् च लयम् एष्यन्ति कस् तं स्तोतुम् इहेश्वरः  ॥ ३,१७.१२ ॥  
तथाप्य् अराति-विध्वंस-ध्वस्त-वीर्या भयार्थिनः  ।  
त्वां स्तोष्यामस् तवोक्तीनां यथार्थ्यं नैव गोचरे  ॥ ३,१७.१३ ॥  
त्वम् उर्वी सलिलं वह्निर् वायुर् आकाशम् एव च  ।  
समस्तम् अन्तः-करणं प्रधानं तत्-परः पुमान्  ॥ ३,१७.१४ ॥  
एकं तवैतद् भूतात्मन् मूर्तामूर्त-मयं वपुः  ।  
आ-ब्रह्म-स्तम्ब-पर्यन्तं स्थान-काल-विभेदवत्  ॥ ३,१७.१५ ॥  
तत्रैशं तव यत् पूर्वं त्वन्-नाभि-कमलोद्भवम्  ।  
रूपं विश्वोपकाराय तस्मै ब्रह्मात्मने नमः  ॥ ३,१७.१६ ॥  
शक्रार्क-रुद्र-वस्व्-अश्वि-मरुत्-सोमादि-भेदवत्  ।  
वयम् एकं स्वरूपं ते तस्मै देवात्मने नमः  ॥ ३,१७.१७ ॥  
दम्भ-प्रायम् असम्बोधि तितिक्षा-दम-वर्जितम्  ।  
यद् रूपं तव गोविन्द तस्मै दैत्यात्मने नमः  ॥ ३,१७.१८ ॥  
नाति-ज्ञान-वहा यस्मिन् नाड्यस्-तिमित-तेजसि  ।  
शब्दादि-लोभि यस् तस्मै तुभ्यं यक्षात्मने नमः  ॥ ३,१७.१९ ॥  
क्रौर्यं माया-मयं घोरं यच् च रूपं तवासितम्  ।  
निशाचरात्मने तस्मै नमस् ते पुरुषोत्तम  ॥ ३,१७.२० ॥  
स्वर्ग-स्थ-धर्मि-सद्-धर्म-फलोपकरणं तव  ।  
धर्माख्यं च तथा रूपं नमस् तस्मै जनार्दन  ॥ ३,१७.२१ ॥  
हर्ष-प्रायम् असंसर्गि गतिमद्-गमनादिषु  ।  
सिद्धाख्यं तव यद् रूपं तस्मै सिद्धात्मने नमः  ॥ ३,१७.२२ ॥  
अतितिक्षा-क्षयं क्रूरम् उपभोग-सहं हरे  ।  
द्वि-जिह्वं तव यद् रूपं तस्मै नागात्मने नमः  ॥ ३,१७.२३ ॥  
अवबोधि च यच् छान्तम् अदेषम् अपकल्मषम्  ।  
ऋषि-रूपात्मने तस्मै विश्व-रूपाय ते नमः  ॥ ३,१७.२४ ॥  
भक्षयत्य् अथ कल्पान्ते भूतानि यद् अवारितम्  ।  
त्वद्-रूपं पुण्डरीकाक्ष तस्मै कालात्मने नमः  ॥ ३,१७.२५ ॥  
संभक्ष्य सर्व-भूतानि देवादीन्य् अविशेषतः  ।  
नृत्यत्य् अन्ते च यद् रूपं तस्मै रुद्रात्मने नमः  ॥ ३,१७.२६ ॥  
प्रवृत्त्या रजसो यच् च कर्मणां करणात्मकम्  ।  
जनार्दन नमस् तस्मै त्वद्-रूपाय नरात्मने  ॥ ३,१७.२७ ॥  
अष्टाविंशद्-वधोपेतं यद् रूपं तामसं तव  ।  
उन्मार्ग-गामि सर्वात्मंस् तस्मै पश्वात्मने नमः  ॥ ३,१७.२८ ॥  
यज्ञाङ्ग-भूतं यद् रूपं जगतः स्थिति-साधनम्  ।  
वृक्षादि-भेदैः षड्-भेदि तस्मै मुख्यत्मने नमः  ॥ ३,१७.२९ ॥  
तिर्यङ्-मनुष्य-देवादिव्योम-शब्दादिकं च यत्  ।  
रूपं तवादेः सर्वस्य तस्मै सर्वात्मने नमः  ॥ ३,१७.३० ॥  
प्रधान-बुद्ध्यादि-मयाद् अशेषाद् यद् अन्यद् अस्मात् परमं परात्मन्  ।  
रूपं तवाद्यं यद् अनन्य-तुल्यं तस्मै नमः कारण-कारणाय  ॥ ३,१७.३१ ॥  
शुक्लादि-दीर्घादि-घनादि-हीनम् अगोचरं यच् च विशेषणानाम्  ।  
शुद्धाति-शुद्धं परमर्षि-दृश्यं रूपाय तस्मै भगवन् नताः स्मः  ॥ ३,१७.३२ ॥  
यन् नः शरीरेषु यद् अन्य-देहेष्व् अशेष-वस्तुष्व् अजम् अक्षयम् यत्  ।  
तस्माच् च नान्यद् व्यतिरिक्तम् अस्ति ब्रह्म-स्वरूपाय नताः स्म तस्मै  ॥ ३,१७.३३ ॥  
सकलम् इदम् अजस्य यस्य रूपं परम-पदात्म-वतः सनातनस्य  ।  
तम् अनिधनम् अशेष-बीज-भूतं प्रभुम् अमलं प्रणताः स्म वासुदेवम्  ॥ ३,१७.३४ ॥  

श्रीपराशर उवाच  
स्तोत्रस्य चावसाने ते ददृशुः परमेश्वरम्  ।  
शङ्ख-चक्र-गदा-पाणिं गरुड-स्थं सुरा हरिम्  ॥ ३,१७.३५ ॥  
तम् ऊचुः सकला देवाः प्रणिपात-पुरः-सरम्  ।  
प्रसीद नाथ दैत्येभ्यस् त्राहि नः शरणार्थिनः  ॥ ३,१७.३६ ॥  
त्रैलोक्य-यज्ञ-भागाश् च दैत्यैर् ह्लाद-पुरोगमैः  ।  
हृता नो ब्रह्मणोऽप्य् आज्ञाम् उल्लङ्घ्य परमेश्वर  ॥ ३,१७.३७ ॥  
यद्यप्य् अशेष-भूतस्य वयं ते च तद्-अंश-जाः  ।  
तथाप्य् अविद्या-भेदेन भिन्नं पश्यामहे जगत्  ॥ ३,१७.३८ ॥  
स्व-वर्ण-धर्माभिरता वेद-मार्गानुसारिणः  ।  
न शक्यास् तेऽरयो हन्तुम् अस्माभिस् तपसावृताः  ॥ ३,१७.३९ ॥  
तम् उपायम् अशेषात्मन्न् अस्माकं दातुम् अर्हसि  ।  
येन तान् असुरान् हन्तुं भवेम भगवन् क्षमाः  ॥ ३,१७.४० ॥  

श्रीपराशर उवाच  
इत्य् उक्तो भगवांस् तेभ्यो माया-मोहं शरीरतः  ।  
समुत्पाद्य ददौ विष्णुः प्राह चेदं सुरोत्तमान्  ॥ ३,१७.४१ ॥  
माया-मोहोऽयम् अखिलान् दैत्यांस् तान् मोहयिष्यति  ।  
ततो वध्या भविष्यन्ति वेद-मार्ग-बहिष्-कृताः  ॥ ३,१७.४२ ॥  
स्थितौ स्थितस्य मे वध्या यावन् नः परिपन्थिनः  ।  
ब्रह्मणो ह्य् अधिकारस्य देवा दैत्यादिकाः सुराः  ॥ ३,१७.४३ ॥  
तद् गच्छत न भीः कार्या माया-मोहोऽयम् अग्रतः  ।  
गच्छन्न् अद्योपकाराय भवतां भविता सुराः  ॥ ३,१७.४४ ॥  

श्रीपराशर उवाच  
इत्य् उक्ताः प्रणिपत्यैनं ययुर् देवा यथागतम्  ।  
माया-मोहोऽपि तैः सार्धं ययौ यत्र महासुराः  ॥ ३,१७.४५ ॥  
इति श्रीविष्णुमहापुराणे तृतीयांशे सप्तदशोऽध्यायः (१७)  

***  

श्रीपराशर उवाच  
तपस्य्-अभिरतान् सोऽथ माया-मोहो महासुरान्  ।  
मैत्रेय ददृशे गत्वा नर्मदा-तीर-संश्रितान्  ॥ ३,१८.१ ॥  
ततो दिगम्बरो मुण्डो बर्हि-पिच्छ-धरो द्विज  ।  
माया-मोहोऽसुरान् श्लक्ष्णम् इदं वचनम् अब्रवीत्  ॥ ३,१८.२ ॥  

मायामोह उवाच  
हे दैत्य-पतयो ब्रूत यद् अर्थं तप्यते तपः  ।  
ऐहिकार्थश् च पारत्र्यं तपसः फलम् इच्छथ  ॥ ३,१८.३ ॥  

असुरा ऊचुः  
पारत्र्य-फल-लाभाय तपश्-चर्या महामते  ।  
अस्माभिर् इयम् आरब्धा किं वा तेऽत्र विवक्षितम्  ॥ ३,१८.४ ॥  

मायामोह उवाच  
कुरुध्वं मम वाक्यानि यदि मुक्तिम् अभीप्सथ  ।  
अर्हध्वं धर्मम् एतं च सर्वे यूयं महाबलाः  ॥ ३,१८.५ ॥  
धर्मो विमुक्तेर् अर्होऽयं नैतस्माद् अपरो वरः  ।  
अत्रैव संस्थिताः स्वर्गं विमुक्तिं वा गमिष्यथ  ॥ ३,१८.६ ॥  
अर्हध्वं धर्मम् एतं च सर्वे यूयं महाबलाः  ॥ ३,१८.७ ॥  

श्रीपराशर उवाच  
एवं प्रकारैर् बहुभिर् युक्ति-दर्शन-गर्हितैः  ।  
माया-मोहेन ते दैत्या वेद-मार्गाद् अपाकृताः  ॥ ३,१८.८ ॥  
धर्मायैतद् अधर्माय सद् एतन् न सद् इत्य् अपि  ।  
विमुक्तये त्व् इदं नैतद् विमुक्तिं सम्प्रयच्छति  ॥ ३,१८.९ ॥  
परमार्थोऽयम् अत्यर्थं परमार्थो न चाप्य् अयम्  ।  
कार्यम् एतद् अकार्यं च नैतद् एवं स्फुटं त्व् इदम्  ॥ ३,१८.१० ॥  
दिग्-वाससाम् अयं धर्मो धर्मोऽयं बहु-वाससाम्  ॥ ३,१८.११ ॥  
इत्य् अनेकान्त-वादं च माया-मोहेन नैकधा  ।  
तेन दर्शयता दैत्याः स्व-धर्मं त्याजिता द्विज  ॥ ३,१८.१२ ॥  
अर्हतैतं महा-धर्मं माया-मोहेन ते यतः  ।  
प्रोक्तास् तम् आश्रिता धर्मम् अर्हतास् तेन तेऽभवन्  ॥ ३,१८.१३ ॥  
त्रयी-धर्म-समुत्सर्गं माया-मोहेन तेऽसुराः  ।  
कारितास्-तन्-मया ह्य् आसंस्-ततोऽन्ये तत्-प्रचोदिताः  ॥ ३,१८.१४ ॥  
तैर् अप्य् अन्ये परे तैश् च तैर् अप्य् अन्ये परे च तैः  ।  
अल्पैर् अहोभिः संत्यक्ता तैर् दैत्यैः प्रायशस् त्रयी  ॥ ३,१८.१५ ॥  
पुनश् च रक्ताम्बर-धृङ् माया-मोहो जितेन्द्रियः  ।  
अन्यान् आह सुरान् गत्वा मृद्व् अल्प-मधुराक्षरम्  ॥ ३,१८.१६ ॥  
स्वर्गार्थं यदि वो वाञ्छा निर्वाणार्थम् अथसुराः  ।  
तद् अलं पशु-घातादि-दुष्ट-धर्मैर् निबोधत  ॥ ३,१८.१७ ॥  
विज्ञान-मयम् एवैतद् अशेषम् अवगच्छत  ।  
बुध्यध्वं मे वचः सम्यग् बुधैर् एवम् इहोदितम्  ॥ ३,१८.१८ ॥  
जगद् एतद् अनाधारं भ्रान्ति-ज्ञानार्थ-तत्-परम्  ।  
रागादि-दुष्टम् अत्यर्थं भ्राम्यते भव-सङ्कटे  ॥ ३,१८.१९ ॥  
एवं बुध्यत बुध्यध्वं बुध्यतैवं इतीरयन्  ।  
माया-मोहः स दैत्येयान् धर्मम् अत्याजयन् निजम्  ॥ ३,१८.२० ॥  
नाना-प्रकार-वचनं स तेषां युक्ति-योजनम्  ।  
तथा तथा त्रयी-धर्मं तत्यजुस् ते यथायथा  ॥ ३,१८.२१ ॥  
तेऽप्य् अन्येषां तथैवोचुर् अन्यैर् अन्ये तथोदिताः  ।  
मैत्रेय तत्यजुर् धर्मं वेद-स्मृत्य्-उदितं परम्  ॥ ३,१८.२२ ॥  
अन्यान् अप्य् अन्य-पाषण्ड-प्रकारैर् बहुभिर् द्विज  ।  
दैत्यान् मोहयामास माया-मोहादि-मोह-कृत्  ॥ ३,१८.२३ ॥  
स्वल्पेनैव हि कालेन माया-मोहेन तेऽसुराः  ।  
मोहितास् तत्यजुः सर्वां त्रयी-मार्गाश्रितां कथाम्  ॥ ३,१८.२४ ॥  
केचिद् विनिन्दां वेदानां देवानाम् अपरे द्विज  ।  
यज्ञ-कर्म-कलापस्य तथान्ते च द्वि-जन्मनाम्  ॥ ३,१८.२५ ॥  
नैतद् युक्ति-सहं वाक्यं हिंसा धर्माय चेष्यते  ।  
हवींष्य् अनल-दग्धानि फलायेत्य् अर्थकोदितम्  ॥ ३,१८.२६ ॥  
यज्ञैर् अनेकैर् देवत्वम् अवाप्येन्द्रेण भुज्यते  ।  
शम्यादि यदि चेत् काष्ठं तद् वरं पत्र-भुक् पशुः  ॥ ३,१८.२७ ॥  
निहतस्य पशोर् यज्ञे स्वर्ग-प्राप्तिर् यदीष्यते  ।  
स्व-पिता यजमानेन किं नु तस्मान् न हन्यते  ॥ ३,१८.२८ ॥  
तृप्तये जायते पुंसो भुक्तम् अन्येन चेत् ततः  ।  
कुर्याच् छ्राद्धं श्रमायान्नं न वहेयुः प्रवासिनः  ॥ ३,१८.२९ ॥  
जन-श्रद्धेयम् इत्य् एतद् अवगम्य ततोऽत्र वः  ।  
उपेक्षा श्रेयसे वाक्यं रोचतां यन् मयेरितम्  ॥ ३,१८.३० ॥  
न ह्य् आप्त-वादा नभसो निपतन्ति महीं सुराः  ।  
युक्तिमद्-वचनं ग्राह्यं मयान्यैश् च भवद्-विधैः  ॥ ३,१८.३१ ॥  

श्रीपराशर उवाच  
माया-मोहेन ते दैत्याः प्रकारैर् बहुभिस् तथा  ।  
वृथापिता यथा नैषां त्रयी कश्चिद् अरोचयत्  ॥ ३,१८.३२ ॥  
इत्थम् उन्मार्ग-यातेषु तेषु दैत्येषु तेऽमराः  ।  
उद्योगं परमं कृत्वा युद्धाय समुपस्थिताः  ॥ ३,१८.३३ ॥  
ततो देवासुरं युद्धं पुनर् एवाभवद् द्विज  ।  
हताश् च तेऽसुरा देवैः सन्-मार्ग-परिपन्थिनः  ॥ ३,१८.३४ ॥  
स्व-धर्म-कवचं तेषाम् अभूद् यत् प्रथमं द्विज  ।  
तेन रक्षाभवत् पूर्वं नेशुर् नष्टे च तत्र ते  ॥ ३,१८.३५ ॥  
ततो मैत्रेय तन्-मार्ग-वर्तिनो येऽभवन् जनाः  ।  
नग्नास् ते तैर् यतस् त्यक्तं त्रयी-संवरणं तथा  ।  
कृताश् च तेऽसुरा देवैर् नाना वेद-विनिन्दकाः  ॥ ३,१८.३६ ॥  
ब्रह्म-चारी गृहस्थश् च वानप्रस्थस् तथाश्रमी  。  
परिव्राड् वा चतुर्थोऽत्र पञ्चमो नोपपद्यते  ॥ ३,१८.३७ ॥  
वस्तुं संत्यज्य गार्हस्थ्यं वानप्रस्थो न जायते  ।  
परिव्राट् चापि मैत्रेय स नग्नः पाप-कृन् नरः  ॥ ३,१८.३८ ॥  
नित्यानां कर्मणां विप्र यस्य हानिर् अहर्निशम्  ।  
अकुर्वन् विहितं कर्म शक्तः पतति तद्-दिने  ॥ ३,१८.३९ ॥  
प्रायश्चित्तेन महता शुद्धिम् आप्नोत्य् अनापदि  ।  
पक्षं नित्य-क्रिया-हानेः कर्ता मैत्रेय मानवः  ॥ ३,१८.४० ॥  
संवत्सरं क्रिया-हानिर् यस्य पुंसोऽभिजायते  ।  
तस्यावलोकनात् सूर्यो निरीक्ष्यः साधुभिः सदा  ॥ ३,१८.४१ ॥  
स्पृष्टे स्नानं स-चैलस्य शुद्धेर् हेतुर् महामते  ।  
पुंसो भवति तस्योक्ता न शुद्धिः पाप-कर्मणः  ॥ ३,१८.४२ ॥  
देवर्षि-पितृ-भूतानि यस्य विप्रस्य वेश्मनि  ।  
प्रयान्त्य् अनर्चितान्य् अत्र लोके तस्मान् न पाप-कृत्  ॥ ३,१८.४३ ॥  
सम्भाषानुप्रश्नादि सहास्यं चैव कुर्वतः  ।  
जायते तुल्यता तस्य तेनैव द्विज वत्सरात्  ॥ ३,१८.४४ ॥  
देवादिनिःश्वास-हतं शरीरं यस्य वेश्म च  ।  
न तेन सङ्करं कुर्याद् गृहासन-परिच्छदैः  ॥ ३,१८.४५ ॥  
अथ भुक्तं गृहे तस्य करोत्य् आस्थान-आसने  ।  
शेते चाप्य् एक-शयने स सद्यस् तत्-समो भवेत्  ॥ ३,१८.४६ ॥  
देवता-पितृ-भूतानि तथानभ्यर्च्य योऽतिथीन्  ।  
भुङ्क्ते स पातकं भुङ्क्ते निष्कृतिस् तस्य नेष्यते  ॥ ३,१८.४७ ॥  
ब्राह्मणाद्यास् तु ये वर्णाः स्व-धर्माद् अन्यतो-मुखाः  ।  
यान्ति ते नग्न-संज्ञां तु हीन-कर्मस्व् अवस्थितः  ॥ ३,१८.४८ ॥  
चतुर्णां यत्र वर्णानां मैत्रेयात्यन्त-सङ्करः  ।  
तत्रास्या साधु-वृत्तीनाम् उपघाताय जायते  ॥ ३,१८.४९ ॥  
अनभ्यर्च्य ऋषीन् देवान् पितृ-भूतातिथींस् तथा  ।  
यो भुङ्क्ते तस्य संलापात् पतन्ति नरके नराः  ॥ ३,१८.५० ॥  
तस्माद् एतान् नरो नग्नांस् त्रयी-सन्त्याग-दूषितान्  ।  
सर्वदा वर्जयेत् प्राज्ञ आलाप-स्पर्शनादिषु  ॥ ३,१८.५१ ॥  
श्रद्धावद्भिः कृतं यत्नाद् देवान् पितृ-पितामहान्  ।  
न प्रीणयति तच् छ्राद्धं यद्य् एभिर् अवलोकितम्  ॥ ३,१८.५२ ॥  
श्रूयते च पुरा ख्यातो राजा शतधनुर् भुवि  ।  
पत्नी च शैव्या तस्याभूद् अति-धर्म-परायणा  ॥ ३,१८.५३ ॥  
पति-व्रता महाभागा सत्य-शौच-दयान्विता  ।  
सर्व-लक्षण-सम्पन्ना विनयेन नयेन च  ॥ ३,१८.५४ ॥  
स तु राजा तया सार्धं देव-देवं जनार्दनम्  ।  
आराधयामास विभुं परमेण समाधिना  ॥ ३,१८.५५ ॥  
होमैर् जपैस् तथा दानैर् उपवासैश् च भक्तितः  ।  
पूजाभिश् चानुदिवसं तन्-मना नान्य-मानसः  ॥ ३,१८.५६ ॥  
एकदा तु समं स्नातौ तौ तु भार्या-पती जले  ।  
भागीरथ्याः समुत्तीर्णौ कार्त्तिक्यां समुपोषितौ  ।  
पाषण्डिनम् अपश्येताम् आयान्तं सम्मुखं द्विज  ॥ ३,१८.५७ ॥  
चापाचार्यस्य तस्यासौ सखा राज्ञो महात्मनः  ।  
अतस्-तद्-गौरवात् तेन सख्य-भावम् अथाकरोत्  ॥ ३,१८.५८ ॥  
न तु सा वाग्-यता देवी तस्य पत्नी पति-व्रता  ।  
उपोषितास्मीति रविं तस्मिन् दृष्टे ददर्श च  ॥ ३,१८.५९ ॥  
समागम्य यथा-न्यायं दम्पती तौ यथा-विधि  ।  
विष्णोः पूजादिकं सर्वं कृतवन्तौ द्विजोत्तम  ॥ ३,१८.६० ॥  
कालेन गच्छता राजा ममारासौ सपत्न-जित्  ।  
अन्वारुरोह तं देवी चिता-स्थं भूपतिं पतिम्  ॥ ३,१८.६१ ॥  
स तु तेनापचारेण श्वा जज्ञे वसुधाधिपः  ।  
उपोषितेन पाषण्ड-संलापो यत् कृतोऽभवत्  ॥ ३,१८.६२ ॥  
सा तु जाति-स्मरा जज्ञे काशी-राज-सुता शुभा  ।  
सर्व-विज्ञान-सम्पूर्णा सर्व-लक्षण-पूजिता  ॥ ३,१८.६३ ॥  
तां पिता दातु-कामोऽभूद् वराय विनिवारितः  ।  
तयैव तन्व्या विरतो विवाहारम्भतो नृपः  ॥ ३,१८.६४ ॥  
ततः सा दिव्यया दृष्ट्या दृष्ट्वा श्वानं निजं पतिम्  ।  
विदिशाख्यं पुरं गत्वा तद्-अवस्थं ददर्श तम्  ॥ ३,१८.६५ ॥  
तं दृष्ट्वैव महाभागं श्व-भूतं तु पतिं तदा  ।  
ददौ तस्मै वराहारं सत्कार-प्रवणं शुभा  ॥ ३,१८.६६ ॥  
भुञ्जन् दत्तं तया सोऽन्नम् अति-मृष्टम् अभीप्सितम्  ।  
स्व-जाति-ललितं कुर्वन् बहु चाटु चकार वै  ॥ ३,१८.६७ ॥  
अतीव व्रीडिता बाला कुर्वता चाटु तेन सा  ।  
प्रणाम-पूर्वम् आहेदं दयितं तं कु-योनिजम्  ॥ ३,१८.६८ ॥  
स्मर्यतां तन् महाराज दाक्षिण्य-ललितं त्वया  ।  
येन श्व-योनिम् आपन्नो मम चाटु-करो भवान्  ॥ ३,१८.६९ ॥  
पाषण्डिनं समाभाष्य तीर्थ-स्नानाद् अनन्तरम्  ।  
प्राप्तोऽसि कुत्सितां योनिं किं न स्मरसि तत् प्रभो  ॥ ३,१८.७० ॥  

श्रीपराशर उवाच  
तयैवं स्मारितस् तस्मिन् पूर्व-जाति-कृते तदा  ।  
दध्यौ चिरम् अथार्वा निर्वेदम् अति-दुर्लभम्  ॥ ३,१८.७१ ॥  
निर्विण्ण-चित्तः स ततो निर्गम्य नगराद् बहिः  ।  
मरुत्-प्रपतनं कृत्वा शृगाली-योनिम् आगतः  ॥ ३,१८.७२ ॥  
सापि द्वितीये सम्प्राप्ते वीक्ष्य दिव्येन चक्षुषा  ।  
ज्ञात्वा सृगालं तं द्रष्टुं ययौ कोलाहलं गिरिम्  ॥ ३,१८.७३ ॥  
तत्रापि दृष्ट्वा तं प्राह शृगालीं योनिम् आगतम्  ।  
भर्तारम् अपि चार्वङ्गी तनया पृथिवीक्षितः  ॥ ३,१८.७४ ॥  
अपि स्मरसि राजेन्द्र श्व-योनि-स्थस्य यन् मया  ।  
प्रोक्तं ते पूर्व-चरितं पाषण्डालाप-संश्रयम्  ॥ ३,१८.७५ ॥  
पुनस् तया युक्तं स ज्ञात्वा सत्यं सत्य-वतां वरः  ।  
कानने स निराहारस् तत्याज स्वं कलेवरम्  ॥ ३,१८.७६ ॥  
भूयस् ततो वृको जज्ञे गत्वा तं निर्जने वने  ।  
स्मारयामास भर्तारं पूर्व-वृत्तम् अनिन्दिता  ॥ ३,१८.७७ ॥  
न त्वं वृको महाभाग राजा शतधनुर् भवान्  ।  
श्वा भूत्वा त्वं सृगालोऽभूस् वृकत्वं साम्प्रतं गतः  ॥ ३,१८.७८ ॥  
स्मारितेन यथा व्यक्तस् तेनात्मा गृध्रतां गतः  ।  
अपापा सा पुनश् चैनं बोधयामास भामिनी  ॥ ३,१८.७९ ॥  
नरेन्द्र स्मर्यताम् आत्मा ह्य् अलं ते गृध्र-चेष्टया  ।  
पाषण्डालाप-जातोऽयं दोषो यद् गृध्रतां गतः  ॥ ३,१८.८० ॥  
ततः काकत्वम् आपन्नं समनन्तर-जन्मनि  ।  
उवाच तन्वी भर्तारम् उपलभ्यात्म-योगतः  ॥ ३,१८.८१ ॥  
अशेष-भू-भृतः पूर्वं वश्या यस्मै बलिं ददुः  ।  
स त्वं काकत्वम् आपन्नो जातोऽद्य बलि-भुक् प्रभो  ॥ ३,१८.८२ ॥  
एवम् एव बकत्वेऽपि स्मारितः स पुरातनम्  ।  
तत्-त्याज भूपतिः प्राणान् मयूरत्वम् अवाप च  ॥ ३,१८.८३ ॥  
मयूरत्वे ततः सा वै चकारानुगतिं शुभा  ।  
दत्तैः प्रतिक्षणं भोज्यैर् बाला तज्-जाति-भोजनैः  ॥ ३,१८.८४ ॥  
ततस् तु जनको राजा वाजिमेधं महा-क्रतुम्  ।  
चकार तस्यावभृथे स्नापयामास तं तदा  ॥ ३,१८.८५ ॥  
सस्नौ स्वयं च तन्वङ्गी स्मारयामास चापि तम्  ।  
यथासौ श्व-शृगालादि-योनिं जग्राह पार्थिवः  ॥ ३,१८.८६ ॥  
स्मृत-जन्म-क्रमः सोऽथ तत्-त्याज स्व-कलेवरम्  ।  
जज्ञे स जनकस्यैव पुत्रोऽसौ सुमहात्मनः  ॥ ३,१८.८७ ॥  
ततः सा पितरं तन्वी विवाहार्थम् अचोदयत्  ।  
स चापि कारयामास तस्या राजा स्वयंवरम्  ॥ ३,१८.८८ ॥  
स्वयं-वरे कृते सा तं सम्प्राप्तं पतिम् आत्मनः  ।  
वरयामास भूयोऽपि भर्तृ-भावेन भामिनी  ॥ ३,१८.८९ ॥  
बुभुजे च तया सार्धं संभोगान् नृप-नन्दनः  ।  
पितर्य् उपरते राज्यं विदेहेषु चकार सः  ॥ ३,१८.९० ॥  
इयाज यज्ञान् सुबहून् ददौ दानानि चार्थिनाम्  ।  
पुत्रान् उत्पादयामास युयुधे च सहारिभिः  ॥ ३,१८.९१ ॥  
राज्यं भुक्त्वा यथा-न्यायं पालयित्वा वसुन्धराम्  ।  
तत्-त्याज स प्रियान् प्राणान् सङ्ग्रामे धर्मतो नृपः  ॥ ३,१८.९२ ॥  
ततश् चिता-स्थं तं भूयो भर्तारं सा शुभेक्षणा  ।  
अन्वारुरोह विधि-वद् यथा-पूर्वं मुदान्विता  ॥ ३,१८.९३ ॥  
ततोऽवाप तया सार्धं राज-पुत्र्या स पार्थिवः  ।  
ऐन्द्रान् अतीत्य वै लोकान् लोकान् प्राप तदाक्षयान्  ॥ ३,१८.९४ ॥  
स्वर्गाक्षयत्वम् अतुलं दाम्पत्यम् अति-दुर्लभम्  ।  
प्राप्तं पुण्य-फलं प्राप्य संशुद्धिं तां द्विजोत्तम  ॥ ३,१८.९५ ॥  
एष पाषण्ड-संभाषाद् दोषः प्रोक्तो मया द्विज  ।  
तथाश्वमेधावभृथ-स्नान-माहात्म्यम् एव च  ॥ ३,१८.९६ ॥  
तस्मात् पाषण्डिभिः पापैर् आलाप-स्पर्शनं त्यजेत्  ।  
विशेषतः क्रिया-काले यज्ञादौ चापि दीक्षितः  ॥ ३,१८.९७ ॥  
क्रिया-हानिर् गृहे यस्य मासम् एकं प्रजायते  ।  
तस्यावलोकनात् सूर्यं पश्येत मतिमान् नरः  ॥ ३,१८.९८ ॥  
किं पुनर् यैस् तु सन्त्यक्ता त्रयी सर्वात्मना द्विज  ।  
पाषण्ड-भोजिभिः पापैर् वेद-वाद-विरोधिभिः  ॥ ३,१८.९९ ॥  
सहालापस् तु संसर्गः सहास्या चातिपापिनी  ।  
पाषण्डिभिर् दुराचारैस् तस्मात् तां परिवर्जयेत्  ॥ ३,१८.१०० ॥  
पाषण्डिनो वि-कर्म-स्थान् बैडाल-व्रतिकान् शठान्  ।  
हैतुकान् बक-वृत्तींश् च वाङ्-मात्रेणापि नार्चयेत्  ॥ ३,१८.१०१ ॥  
दूरस् तैस् तु सम्पर्कस् त्याज्यश् चाप्य् अति-पापिभिः  ।  
पाषण्डिभिर् दुराचारैस् तस्मात् तान् परिवर्जयेत्  ॥ ३,१८.१०२ ॥  
एते नग्नास् तवाख्याता दृष्टा श्राद्धोपघातकाः  ।  
येषां संभाषणात् पुंसां दिन-पुण्यं प्रणश्यति  ॥ ३,१८.१०३ ॥  
एते पाषण्डिनः पापा न ह्य् एतान् आलपेद् बुधः  ।  
पुण्यं नश्यति संभाषाद् एतेषां तद्-दिनोद्भवम्  ॥ ३,१८.१०४ ॥  
पुंसां जटा-धरण-मौण्ड्य-वतां वृथैव मोघाशिनाम् अखिल-शौच-निराकृतानाम्  ।  
तोय-प्रदान-पितृ-पिण्ड-बहिष्-कृतानां संभाषणाद् अपि नरा नरकं प्रयान्ति  ॥ ३,१८.१०५ ॥  
इति श्रीविष्णुमहापुराणे तृतीयांशेऽष्टादशोऽध्यायः (१८)  

श्रीविष्णुमहापुराणे तृतीयांशः समाप्तः  
इति श्रीविष्णुमहापुराणे विष्णुचित्त्यात्म-प्रकाशाख्य-श्रीधरीय-व्याख्याद्वयोपेते तृतीयांशः समाप्तः  

***  

अथ श्रीविष्णुमहापुराणे विष्णुचित्त्यात्म-प्रकाशाख्य-श्रीधरीय-व्याख्याद्वयोपेते चतुर्थांशः प्रारभ्यते  
श्रीमते रामानुजाय नमः  
मैत्रेय उवाच  
भगवन् यन् नरैः कार्यं साधु-कर्मण्य् अवस्थितैः  ।  
तन् मह्यं गुरुणाख्यातं नित्य-नैमित्तिकात्मकम्  ॥ ४,१.१ ॥  
वर्ण-धर्मास् तथाख्याता धर्मा ये चाश्रमेषु च  ।  
श्रोतुम् इच्छाम्य् अहं वंशं राज्ञां तद् ब्रूहि मे गुरो  ॥ ४,१.२ ॥  

श्रीपराशर उवाच  
मैत्रेय श्रूयताम् अयं अनेक-यज्-शूर-वीर-धीर-भूपाल-अलङ्कृतो ब्रह्मादिर् मानवो वंशः  ॥ ४,१.३ ॥  
तद् अस्य वंशस्य नुपूर्वीम् अशेष-वंश-पाप-प्रणाशनाय मैत्रेयैतां कथां शृणु  ॥ ४,१.४ ॥  
तद् यथा सकल-जगताम् आदिर् अनादि-भूतः स ऋग्-यजुः-सामादि-मयो भगवान् विष्णुस् तस्य ब्रह्मणो मूर्तं रूपं हिरण्य-गर्भो ब्रह्माण्ड-भूतो ब्रह्मा भगवान् प्राग् बभूव  ॥ ४,१.५ ॥  
ब्रह्मणश् च दक्षिणाङ्गुष्ठ-जन्मा दक्ष-प्रजापतिः दक्षस्याप्य् अदितिर् अदितेर् विवस्वान् विवस्वतो मनुः  ॥ ४,१.६ ॥  
मनोर् इक्ष्वाकु-नृग-धृष्ट-शर्याति-नरिष्यन्त-प्रांशु-नाभग-दिष्ट-करूष-पृषध्राख्या दश पुत्रा बभूवुः  ॥ ४,१.७ ॥  
इष्टिं च मित्रा-वरुणयोर् मनुः पुत्र-कामश् चकार  ॥ ४,१.८ ॥  
तत्र तावद् आहुते होतुर् अपचाराद् इला नाम कन्या बभूव  ॥ ४,१.९ ॥  
सैव च मित्रा-वरुणयोः प्रसादात् सुद्युम्नो नाम मनोः पुत्रो मैत्रेय आसीत्  ॥ ४,१.१० ॥  
पुनश् चेश्वर-कोपात् स्त्री सती सा तु सोम-सूनोर् बुधस्याश्रम-समीपे बभ्राम  ॥ ४,१.११ ॥  
सानुरागाच् च तस्यां बुधः पुरूरवसम् आत्मजम् उत्पादयामास  ॥ ४,१.१२ ॥  
जातेऽपि तस्मिन्न् अमित-तेजोभिः परमर्षिभिर् इष्टि-मय ऋङ्मयो यजुर्-मयः साम-मयोऽथर्वण-मयः सर्व-वेद-मयो मनो-मयो ज्ञान-मयो न किञ्चिन् मयोऽन्न-मयो भगवान् यज्ञ-पुरुष-स्वरूपी सुद्युम्नस्य पुंस्त्वम् अभिलषद्भिर् यथावद् इष्टस्-तत्-प्रसादाद् इला पुनर् अपि सुद्युम्नोऽभवत्  ॥ ४,१.१३ ॥  
तस्याप्य् उत्कल-गय-विनतास् त्रयः पुत्रा बभूवुः  ॥ ४,१.१४ ॥  
सुद्युम्नस् तु स्त्री-पूर्वकत्वाद् राज्य-भागं न लेभे  ॥ ४,१.१५ ॥  
तत्-पित्रा तु वसिष्ठ-वचनात् प्रतिष्ठानं नाम नगरं सुद्युम्नाय दत्तं तच् चासौ पुरूरवसे प्रादात्  ॥ ४,१.१६ ॥  
तद्-अन्वयाश् च क्षत्रियाः सर्व-दिक्ष्व् अभवन्  ।  
पृषध्रस् तु मनु-पुत्रो गुरु-गो-वधाच् छूद्रत्वम् अगमत्  ॥ ४,१.१७ ॥  
मनोः पुत्रः करूषः करूषात् कारूषाः क्षत्रिया महा-बल-पराक्रम-बभूवुः  ॥ ४,१.१८ ॥  
दिष्ट-पुत्रस् तु नाभागो वैश्यताम् अगमत् तस्माद् बलन्धनः पुत्रोऽभवत्  ॥ ४,१.१९ ॥  
बलन्धनाद् वत्स-प्रीतिर् उदार-कीर्तिः  ॥ ४,१.२० ॥  
वत्स-प्रीतेः प्रांशुर् अभवत्  ॥ ४,१.२१ ॥  
प्रजापतिश् च प्रांशोर् एकोऽभवत्  ॥ ४,१.२२ ॥  
ततश् च खनित्रः  ॥ ४,१.२३ ॥  
तस्माच् चक्षुषः  ॥ ४,१.२४ ॥  
चक्षुषाच् चाति-बल-पराक्रमो विंशुरभवत्  ॥ ४,१.२५ ॥  
ततो विविंशकः  ॥ ४,१.२६ ॥  
तस्माच् च खनि-नेत्रः  ॥ ४,१.२७ ॥  
ततश् चाति-विभूतिः  ॥ ४,१.२८ ॥  
अति-विभूतेर् अति-बल-पराक्रमः करन्धमः पुत्रोऽभवत्  ॥ ४,१.२९ ॥  
तस्माद् अप्य् अविक्षित्  ॥ ४,१.३० ॥  
अविक्षितोऽप्य् अति-बल-पराक्रमः पुत्रो मरुत्तो नामाभवत्  ।  
यस्येमाव् अद्यापि श्लोकौ गीयेते  ॥ ४,१.३१ ॥  
मरुत्तस्य यथा यज्ञस् तथा कस्याभवद् भुवि  ।  
सर्वं हिरण्मयं यस्य यज्ञ-वस्त्व् अतिशोभनम्  ॥ ४,१.३२ ॥  
अमाद्यद् इन्द्रः सोमेन दक्षिणाभिर् द्वि-जातयः  ।  
मरुतः परिवेष्टारः सदस्याश् च दिवौकसः  ॥ ४,१.३३ ॥  
स मरुत्तश् चक्रवर्ती नरिष्यन्त-नामानं पुत्रम् अवाप  ॥ ४,१.३४ ॥  
तस्माच् च दमः  ॥ ४,१.३५ ॥  
दमस्य पुत्रो राज-वर्धनो जज्ञे  ॥ ४,१.३६ ॥  
राज-वर्धनात् सुवृद्धिः  ॥ ४,१.३७ ॥  
सुवृद्धेः केवलः  ॥ ४,१.३८ ॥  
केवलात् सुधृतिर् अभूत्  ॥ ४,१.३९ ॥  
ततश् च नरः  ॥ ४,१.४० ॥  
तस्माच् चन्द्रः  ॥ ४,१.४१ ॥  
ततः केवलोऽभूत्  ॥ ४,१.४२ ॥  
ततः केवलोऽभूत्  ॥ ४,१.४३ ॥  
बन्धुमतो वेगवान्  ॥ ४,१.४४ ॥  
वेगवतो बुधः  ॥ ४,१.४५ ॥  
ततश् च तृण-बिन्दुः  ॥ ४,१.४६ ॥  
तस्याप्य् एका कन्या इलविला नाम  ॥ ४,१.४७ ॥  
ततश् चालम्बुसा नाम वराप्सरास् तृण-बिन्दुं भेजे  ॥ ४,१.४८ ॥  
तस्याम् अप्य् अस्य विशालो जज्ञे यः पुरीं विशालां निर्ममे  ॥ ४,१.४९ ॥  
हेम-चन्द्रश् च विशालस्य पुत्रोऽभवत्  ॥ ४,१.५० ॥  
ततश् चन्द्रः  ॥ ४,१.५१ ॥  
तत्-तनयो धूम्राक्षः  ॥ ४,१.५२ ॥  
तस्यापि संजयोऽभूत्  ॥ ४,१.५३ ॥  
संजयात् सहदेवः  ॥ ४,१.५४ ॥  
ततश् च कृशाश्वो नाम पुत्रोऽभवत्  ॥ ४,१.५५ ॥  
सोम-दत्तः कृशाश्वाज् जज्ञे योऽश्वमेधानां शतम् आजहार  ॥ ४,१.५६ ॥  
तत्-पुत्रो जनमेजयः  ॥ ४,१.५७ ॥  
जनमेजयात् सुमतिः  ॥ ४,१.५८ ॥  
एते वैशालिका भू-भृतः  ॥ ४,१.५९ ॥  
श्लोकोऽप्य् अत्र गीयते  ॥ ४,१.६० ॥  
तृण-बिन्दोः प्रसादेन सर्वे वैशालिका नृपाः  ।  
दीर्घायुषो महात्मानो वीर्यवन्तोऽति-धार्मिकाः  ॥ ४,१.६१ ॥  
शर्यातेः कन्या सुकन्या नामाभवत् ताम् उपयेमे च्यवनः  ॥ ४,१.६२ ॥  
आनर्त-नामा परम-धार्मिकः शर्याति-पुत्रोऽभवत्  ॥ ४,१.६३ ॥  
आनर्तस्यापि रेवत-नामा पुत्रो जज्ञे योऽसाव् आनर्त-विषयं बुभुजे पुरीं च कुश-स्थलीम् अध्युवास  ॥ ४,१.६४ ॥  
रेवतस्यापि रैवतः पुत्रः ककुद्मि-नामा धर्मात्मा भ्रातृ-शतस्य ज्येष्ठोऽभवत्  ॥ ४,१.६५ ॥  
तस्य रेवती-नाम कन्याभवत्  ॥ ४,१.६६ ॥  
स ताम् आदाय कस्योऽयम् अर्हतीति भगवन्तम् अब्ज-योनिं प्रष्टुं ब्रह्म-लोकं जगाम  ॥ ४,१.६७ ॥  
तावच् च ब्रह्मणोऽन्तिके हाहा-हूहू-संज्ञाभ्यां गन्धर्वाभ्याम् अति-तानं नाम दिव्यं गान्धर्वम् अगीयत  ॥ ४,१.६८ ॥  
तच् च त्रि-मार्ग-परिवृत्तैर् अनेक-युग-परिवृत्तिं तिष्ठन्न् अपि रैवतः शृण्वन् मुहूर्तम् इव मेने  ॥ ४,१.६९ ॥  
गीतावसाने च भगवन्तम् अब्ज-योनिं प्रणम्य रैवतः कन्या-योग्यं वरम् अपृच्छत्  ॥ ४,१.७० ॥  
ततश् चासौ भगवान् अकथयत् कथय योऽभिमतस् ते वर इति  ॥ ४,१.७१ ॥  
पुनश् च प्रणम्य भगवते तस्मै यथाभिमतान् आत्मनः स वरान् कथयामास  ।  
क एषां भगवतोऽभिमत इति यस्मै कन्याम् इमां प्रयच्छामीति  ॥ ४,१.७२ ॥  
ततः किञ्चिद् अवनत-शिराः स-स्मितं भगवान् अब्ज-योनिर् आह  ॥ ४,१.७३ ॥  
य एते भवतोऽभिमता नैतेषां साम्प्रतं पुत्र-पौत्रापत्यापत्य-सन्ततिर् अस्त्य् अवनी-तले  ॥ ४,१.७४ ॥  
बहूनि तवात्रैव गान्धर्वं शृण्वतश् चतुर्-युगान्य् अतीतानि  ॥ ४,१.७५ ॥  
य एते भवतोऽभिमता महीतलेऽष्टाविंशति-तम-मनोश् चतुर्-युगम् अतीत-प्रायं च वर्तते  ॥ ४,१.७६ ॥  
आसन्नो हि कलिः  ॥ ४,१.७७ ॥  
अन्यस्मै कन्या-रत्नम् इदं भवतैकाकिनाभिमताय देयम्  ॥ ४,१.७८ ॥  
भवतोऽपि पुत्र-मित्र-कलत्र-मन्त्रि-भृत्य-बन्धु-बल-कोशादयः समस्ताः कालेन एतेनात्यन्तम् अतीताः  ॥ ४,१.७९ ॥  
ततः पुनर् अप्य् उत्पन्न-साध्वसो राजा भगवन्तं प्रणम्य पप्रच्छ  ॥ ४,१.८० ॥  
भगवन्न् एवम् अवस्थिते मयेयं कस्मै देयेति  ॥ ४,१.८१ ॥  
ततः स भगवान् किञ्चिद् अवनम्र-कन्धरः कृताञ्जलिर् भूत्वा सर्व-लोक-गुरुर् अम्भो-योनिर् आह  ॥ ४,१.८२ ॥  

ब्रह्मोवाच  
न ह्य् आदि-मध्यान्तम् अजस्य यस्य विद्मो वयं सर्व-मयस्य धातुः  ।  
न च स्वरूपं न परं स्वभावं न चैव सारं परमेश्वरस्य  ॥ ४,१.८३ ॥  
कला-मुहूर्तादि-मयश् च कालो न यद्-विभूतेः परिणाम-हेतुः  ।  
अजन्म-नाशस्य सद्-एक-मूर्तेर् अनामरूपस्य सनातनस्य  ॥ ४,१.८४ ॥  
यस्य प्रसादाद् अहम् अच्युतस्य मूर्तिः प्रजा-सृष्टि-करोऽन्त-कारी  ।  
क्रोधाच् च रुद्रः स्थिति-हेतु-भूतो यस्माच् मध्ये पुरुषः परस्मात्  ॥ ४,१.८५ ॥  
तद्-रूपम् आस्थाय सृजत्य् अजो यः स्थितौ च योऽसौ पुरुष-स्वरूपी  ।  
रुद्र-स्वरूपेण च योऽत्ति विश्वं धत्ते तथानन्त-वपुः समस्तम्  ॥ ४,१.८६ ॥  
पाकाय योऽग्नित्वम् उपैति लोकान् बिभर्ति पृथ्वी-वपुर् अप्रमेयात्मा  ।  
शक्रादि-रूपी परिपाति विश्वम् अर्केन्दु-रूपश् च तमो हिनस्ति  ॥ ४,१.८७ ॥  
करोति चेष्टाः श्वसन-स्वरूपी लोकस्य तृप्तिं च जलान्नरूपी  ।  
ददाति विश्व-स्थिति-संस्थितस् तु सर्वावकाशं च नभः-स्वरूपी  ॥ ४,१.८८ ॥  
यः सृज्यते सर्ग-कृद् आत्मनैव यः पाल्यते पालयिता च देवः  ।  
विश्वात्मकः संह्रियतेऽन्त-कारी पृथक् त्रयस्यास्य च योऽव्ययात्मा  ॥ ४,१.८९ ॥  
यस्मिन् जगद् यो जगद् एतद् आद्यो यं चाश्रितोऽस्मिञ् जगति स्वयम्भूः  ।  
स सर्व-भूत-प्रभवो धरित्र्यां स्वांशेन पुष्णन् नृप तेऽवतीर्णः  ॥ ४,१.९० ॥  
कुश-स्थली या तव भूप रम्या पुरी पुराभूद् अमरावतीव  ।  
सा द्वारका साम्प्रति तत्र चास्ते स केशवांशो बलदेव-नामा  ॥ ४,१.९१ ॥  
तस्मै त्वम् एनां तनयां नरेन्द्र प्रयच्छ माया-मनुजाय जायाम्  ।  
श्लाघ्यो वरेऽसौ तनया तवेयं स्त्री-रत्न-भूता सदृशो हि योगः  ॥ ४,१.९२ ॥  

श्रीपराशर उवाच  
इतीरितोऽसौ कमलोद्भवेन भुवं समासाद्य पतिः प्रजानाम्  ।  
ददर्श ह्रस्वान् पुरुषान् विरूपान् अल्पौजसः स्वल्प-विवेक-वीर्यान्  ॥ ४,१.९३ ॥  
कुश-स्थलीं तां च पुरीम् उपेत्य दृष्ट्वान्य-रूपां प्रददौ स कन्याम्  ।  
सीरायुधाय स्फटिकाचलाभ-वक्षः-स्थलाया तुल-धीर् नरेन्द्रः  ॥ ४,१.९४ ॥  
उच्च-प्रमाणाम् इति ताम् अवेक्ष्य स्व-लाङ्गलाग्रेण च ताल-केतुः  ।  
विनम्रयामास ततश् च सापि बभूव सद्यो वनिता यथान्या  ॥ ४,१.९५ ॥  
तां रेवतीं रैवत-भूप-कन्यां सीरायुधोऽसौ विधिनापयेमे  ।  
दत्त्वाथ स नृपो जगाम हिमालयं वै तपसे धृतात्मा  ॥ ४,१.९६ ॥  
इति श्रीविष्णुमहापुराणे चतुर्थांशे प्रथमोऽध्यायः (१)  

***  

श्रीपराशर उवाच  
यावच् च ब्रह्म-लोकात् स ककुद्मी रैवतो नाभ्येति तावत् पुण्य-जन-संज्ञा राक्षसास् ताम् अस्य पुरीं कुश-स्थलीं जघ्नुः  ॥ ४,२.१ ॥  
तच् चास्य भ्रातृ-शतं पुण्य-जन-त्रासाद् दिशो भेजे  ॥ ४,२.२ ॥  
तद्-अन्वयाश् च क्षत्रियाः सर्व-दिक्ष्व् अभवन्  ॥ ४,२.३ ॥  
धृष्टस्यापि धार्ष्टकं क्षत्रम् अभवत्  ॥ ४,२.४ ॥  
नाभागस्यात्मजो नाभाग-गोत्रोऽभवत्  ॥ ४,२.५ ॥  
तस्याप्य् अम्बरीषः  ॥ ४,२.६ ॥  
अम्बरीषस्यापि विरूपोऽभवत्  ॥ ४,२.७ ॥  
विरूपात् पृषद्-अश्वो जज्ञे  ॥ ४,२.८ ॥  
ततश् च रथीतरः  ॥ ४,२.९ ॥  
अत्रायं श्लोकः  
एते क्षत्र-प्रसूता वै पुनश् चाङ्गिरसाः स्मृताः  ।  
रथीतराणां प्रवराः क्षत्रोपेता द्वि-जातयः  ॥ ४,२.१० ॥  
क्षुवतश् च मनोर् इक्ष्वाकुः पुत्रो जज्ञे घ्राणतः  ॥ ४,२.११ ॥  
तस्य पुत्र-शत-प्रधाना विकुक्षि-निमि-दण्डाख्यास् त्रयः पुत्रा बभूवुः  ॥ ४,२.१२ ॥  
पञ्चाशत्-पुत्राः उत्तरापथ-रक्षितारो बभूवुः  ॥ ४,२.१३ ॥  
चत्वारिंशद् अष्टौ च दक्षिणापथ-भूपालाः  ॥ ४,२.१४ ॥  
स चेक्ष्वाकुर् अष्टकायाः श्राद्धम् उत्पाद्य श्राद्धार्हं मांसम् आनयेति विकुक्षिम् आज्ञापयामास  ॥ ४,२.१५ ॥  
स तथेति गृहीताज्ञो विधृत-शरासनो वनम् अभ्येत्यानेकशो मृगान् हत्वा श्रान्तोऽतिक्षुत्-परीतो विकुक्षिर् एकं शशम् अभक्षयत्  ।  
शेषं च मांसम् आनीय पित्रे निवेदयामास  ॥ ४,२.१६ ॥  
इक्ष्वाकु-कुलाचार्यो वसिष्ठस् तत्-प्रोक्षणाय चोदितः प्राह  ।  
अलम् अनेनामेध्येनामिषेण दुरात्मना तव पुत्रेणैतन् मांसम् उपहतं यतोऽनेन शशो भक्षितः  ॥ ४,२.१७ ॥  
ततश् चासौ विकुक्षिर् गुरुणैवम् उक्तः शशाद-संज्ञाम् अवाप पित्रा च परित्यक्तः  ॥ ४,२.१८ ॥  
पितर्य् उपरते चासाव् अखिलाम् एतां पृथ्वीं धर्मतः शशास  ॥ ४,२.१९ ॥  
शशादस्य तस्य पुरञ्जयो नाम पुत्रोऽभवत्  ॥ ४,२.२० ॥  
तस्येदं चान्यत्  ॥ ४,२.२१ ॥  
पुरा हि त्रेतायां देवासुर-युद्धम् अति-भीषणम् अभवत्  ॥ ४,२.२२ ॥  
तत्र चाति-बलिभिर् असुरैर् अमराः पराजितास् ते भगवन्तं विष्णुम् आराधयाञ्चक्रुः  ॥ ४,२.२३ ॥  
प्रसन्नश् च देवानाम् अनादि-निधनोऽखिल-जगत्-परायणो नारायणः प्राह  ॥ ४,२.२४ ॥  
ज्ञातम् एतन् मया युष्माभिर् यद् अभिलषितं तद् अर्थम् इदं श्रूयताम्  ॥ ४,२.२५ ॥  
पुरञ्जयो नाम राजर्षेः शशादस्य तनयः क्षत्रिय-वरो यस् तस्य शरीरेऽहम् अंशेन स्वयम् एवावतीर्य तान् अशेषान् असुरान् निहनिष्यामि तद् भवद्भिः पुरञ्जयोऽसुर-वधार्थम् उद्योगं कार्यताम् इति  ॥ ४,२.२६ ॥  
एतच् च श्रुत्वा प्रणम्य भगवन्तं विष्णुम् अमराः पुरञ्जय-सकाशम् आजग्मुर् ऊचुश् चैनम्  ॥ ४,२.२७ ॥  
भो-भोः क्षत्रिय-वर्य अस्माभिर् अभ्यथितेन भवतास्माकम् अराति-वधोद्यतानां कर्तव्यं साहाय्यम् इच्छामः तद् भवतास्माकम् अभ्यागतानां प्रणय-भङ्गो न कार्य इत्य् उक्तः पुरञ्जयः प्राह  ॥ ४,२.२८ ॥  
त्रैलोक्य-नाथो योऽयं युष्माकम् इन्द्रः शत-क्रतुर् अस्य यद्य् अहं स्कन्धाधिरूढो युष्माकम् अरातिभिः सह योत्स्ये तद् अहं भवतां सहायः स्याम्  ॥ ४,२.२९ ॥  
इत्य् आकर्ण्य समस्त-देवैर् इन्द्रेण च बाढम् इत्य् एवं समन्विच्छितम्  ॥ ४,२.३० ॥  
ततश् च शत-क्रतोर् वृष-रूप-धारिणः ककुदि स्थितोऽति-रोष-समन्वितो भगवतश् चराचर-गुनोर् अच्युतस्य तेजसाप्यायितो देवासुर-सङ्ग्रामे समस्तान् एवासुरान् निजघान  ॥ ४,२.३१ ॥  
यतश् च वृषभ-ककुदि स्थितेन राज्ञा दैतेय-बलं निषूदितम् अतश् चासौ ककुत्स्थ-संज्ञाम् अवाप  ॥ ४,२.३२ ॥  
ककुत्स्थस्याप्य् अनेनाः पुत्रोऽभवत्  ॥ ४,२.३३ ॥  
पृथुर् अनेनसः  ॥ ४,२.३४ ॥  
पृथोर् विष्टराश्वः  ॥ ४,२.३५ ॥  
तस्यापि चान्द्रो युवनाश्वः  ॥ ४,२.३६ ॥  
चान्द्रस्य तस्य युवनाश्वस्य शावस्तः यः पुरीं शावस्तीं निवेशयामास  ॥ ४,२.३७ ॥  
शावस्तस्य बृहदश्वः  ॥ ४,२.३८ ॥  
तस्यापि कुवलाश्वः  ॥ ४,२.३९ ॥  
योऽसाव् उदङ्कस्य महर्षेर् अपकारिणं दुन्दु-नामानम् असुरं वैष्णवेन तेजसाप्यायितः पुत्र-सहस्रैर् एक-विंशद्भिः परिवृतो जघान दुन्दुमार-संज्ञाम् अवाप  ॥ ४,२.४० ॥  
तस्य च तनयाः सप्तमस् त एव दुन्दु-मुख-निःश्वासाग्निना विप्लुष्टा विनेशुः  ॥ ४,२.४१ ॥  
दृढाश्व-चन्द्राश्व-कपिलाश्वाश् च त्रयः केवलं शेषिताः  ॥ ४,२.४२ ॥  
दृढाश्वाद् धर्यश्वः  ॥ ४,२.४३ ॥  
तस्माच् च निकुम्भः  ॥ ४,२.४४ ॥  
निकुम्भस्यामिताश्वः  ॥ ४,२.४५ ॥  
ततश् च कृशाश्वः  ॥ ४,२.४६ ॥  
तस्माच् च प्रसेनजित्  ॥ ४,२.४७ ॥  
प्रसेनजितो युवनाश्वोऽभवत्  ॥ ४,२.४८ ॥  
तस्य चापुत्रस्याति-निर्वेदान् मुनीनाम् आश्रम-मण्डले निवसतो दयालुभिर् मुनिर् अपत्योत्पादनायेष्टिः कृता  ॥ ४,२.४९ ॥  
तस्यां च मध्य-रात्रौ निवृत्तायां मन्त्र-पूत-जल-पूर्णं कलशं वेदि-मध्ये निधाय ते मुनयः सुषुपुः  ॥ ४,२.५० ॥  
सुप्तेषु तेषु अतीव तृट्-परीतः स भूपालस् तम् आश्रमं विवेश  ॥ ४,२.५१ ॥  
तान् ऋषीन् नैवोत्थापयामास  ॥ ४,२.५२ ॥  
तच् च कलशम् अपरिमेय-माहात्म्य-मन्त्र-पूतं पपौ  ॥ ४,२.५३ ॥  
प्रबुद्धाश् च ऋषयः पप्रच्छुः केनैतन् मन्त्र-पूतं वारि पीतम्  ॥ ४,२.५४ ॥  
अत्र हि राज्ञो युवनाश्वस्य पत्नी महा-बल-पराक्रमं पुत्रं जनयिष्यति  ।  
इत्य् आकर्ण्य स राजा अजानता मया पीतम् इत्य् आह  ॥ ४,२.५५ ॥  
गर्भश् च युवनाश्वस्योदरे अभवत् क्रमेण च ववृधे  ॥ ४,२.५६ ॥  
प्राप्त-समयश् च दक्षिणाङ्गुष्ठेन कुक्षिम् अवनीपतेर् निर्भिद्य निश्चक्राम  ॥ ४,२.५७ ॥  
स चासौ राजा ममार  ॥ ४,२.५८ ॥  
जातो नामैष कं धास्यतीति ते मुनयः प्रोचुः  ॥ ४,२.५९ ॥  
अथागत्य देव-राजोऽब्रवीन् माम् अयं धास्यतीति  ॥ ४,२.६० ॥  
ततो मान्धातृ-नामा सोऽभवत्  ।  
वक्रे चास्य प्रदेशिनी न्यस्ता देवेन्द्रेण तां पपौ  ॥ ४,२.६१ ॥  
तां चामृत-स्राविणीम् आस्वाद्याह्नैव स व्यवर्धत  ॥ ४,२.६२ ॥  
ततस् तु मान्धाता चक्रवर्ती सप्त-द्वीपां महीं बुभुजे  ॥ ४,२.६३ ॥  
तत्रायं श्लोकः  ॥ ४,२.६४ ॥  
यावत् सूर्य उदेत्य् अस्तं यावच् च प्रतितिष्ठति  ।  
सर्वं तद् यौवनाश्वस्य मान्धातुः क्षेत्रम् उच्यते  ॥ ४,२.६५ ॥  
मान्धाता शत-बिन्दोर् दुहितरं बिन्दुमतीम् उपयेमे  ॥ ४,२.६६ ॥  
पुरु-कुत्सम् अम्बरीषं मुचुकुन्दं च तस्यां पुत्र-त्रयम् उत्पादयामास  ॥ ४,२.६७ ॥  
पञ्चाशद्-दुहितरस् तस्याम् एव तस्य नृपतेर् बभूवुः  ॥ ४,२.६८ ॥  
एकस्मिन्न् अन्तरे बहु-वृचश् च सौभरिर् नाम महर्षिर् अन्तर्-जले द्वादशाब्दं कालम् उवास  ॥ ४,२.६९ ॥  
तत्र चान्तर्-जले सम्मदो नामाति-बहु-प्रजोऽति-मात्र-प्रमाणो मीनाधिपतिर् आसीत्  ॥ ४,२.७० ॥  
तस्य च पुत्र-पौत्र-दौहित्राः पृष्ठतोऽग्रतः पार्श्वयोः पक्ष-पुच्छ-शिरसां चोपरि भ्रमन्तस् तेनैव सदाहर्निशम् अति-निवृत्ता रेमिरे  ॥ ४,२.७१ ॥  
स चापत्य-स्पर्शोपचीयमान-प्रहर्ष-प्रकर्षो बहु-प्रकारं तस्य ऋषेः पश्यतस् तैर् आत्मज-पुत्र-पौत्र-दौहित्रादिभिः सहानुदिनं सुखं रेमे  ॥ ४,२.७२ ॥  
अथान्तर्-जलावस्थितः सौभरिर् एकग्रतः समाधिम् अपहायानुदिनं तस्य मत्स्यस्यात्मज-पुत्र-पौत्र-दौहित्रादिभिः सहाति-रमणीयताम् अवेक्ष्याचिन्तयत्  ॥ ४,२.७३ ॥  
अहो धन्योऽयम् ईदृशम् अनभिमतं योन्य्-अन्तरम् अवाप्यैभिर् आत्मज-पुत्र-पौत्र-दौहित्रादिभिः सह रममाणोऽदीवोऽस्माकं स्पृहाम् उत्पादयति  ॥ ४,२.७४ ॥  
वयम् अप्य् एवं पुत्रादिभिः सह ललितं रमिष्याम इत्य् एवम् अभिकाङ्क्षन् स तस्माद् अन्तर्-जलान् निष्क्रम्य सन्तानाय निवेष्टु-कामः कन्यार्थं मान्धातारं राजानम् अगच्छत्  ॥ ४,२.७५ ॥  
आगमन-श्रवण-समनन्तरं चोत्थाय तेन राज्ञा सम्यग् अर्घ्यादिना सम्पूजितः कृतासन-परिग्रहः सौभरिर् उवाच राजानम्  ॥ ४,२.७६ ॥  
अन्येऽपि सन्त्य् एव नृपाः पृथिव्यां मान्धातर् एषां प्रयच्छ मे मा प्रणयं विभङ्क्षिः  ।  
न ह्य् अर्थिनः कार्य-वशाद् उपेताः ककुत्स्थ-वंशे विमुखाः प्रयान्ति  ॥ ४,२.७७ ॥  
अन्येऽपि सन्त्य् एव नृपाः पृथिव्यां मान्धातर् एषां तनयाः प्रसूताः  ।  
किं त्व् अर्थिनाम् अर्थित-दान-दीक्षा-कृत-व्रत-श्लाघ्यम् इदं कुलं ते  ॥ ४,२.७८ ॥  
शतार्ध-संख्यास् तव सन्ति कन्यास् तासां ममैकां नृपते प्रयच्छ  ।  
यत्-प्रार्थना-भङ्ग-भयाद् बिभेमि तस्माद् अहं राज-वरादि-दुःखात्  ॥ ४,२.७९ ॥  

श्रीपराशर उवाच  
इत्य् ऋषि-वचनम् आकर्ण्य स राजा जरा-जरित-देहम् ऋषिम् आलोक्य प्रत्याख्यान-कातरस् तस्माच् च शाप-भीतो बिभ्यत् किञ्चिद् अधो-मुखश् चिरं दध्यौ च  ॥ ४,२.८० ॥  

सौभरिरुवाच  
नरेन्द्र कस्मात् सुभृशम् उपैषि चिन्ताम् अह्य् उक्तं न मयात्र किञ्चित्  ।  
यावश्य-देया तनया तयैव कृतार्थता नो यदि किं न लब्धा  ॥ ४,२.८१ ॥  

श्रीपराशर उवाच  
अथ तस्य भगवतः शाप-भीतः स-प्रश्रयस् तम् उवाचासौ राजा  ॥ ४,२.८२ ॥  

राजोवाच  
भगवन्न् अस्मत्-कुल-स्थितिर् इयं य एव कन्याभिर् उचितोऽभिजनवान् वरस् तस्मै कन्या प्रदीयते भगवद्-याच्ञा चास्मन्-मनोरथानाम् अप्य् अति-गोचर-वर्तिनी कथम् अप्य् एषा सञ्जाता तद् एवम् उपस्थिते न विद्मः किं कुर्म इत्य् एतन् मया चिन्त्यते इत्य् अभिहिते च तेन भू-भुजा मुनिर् अचिन्तयत्  ॥ ४,२.८३ ॥  
अयम् अन्योऽस्मत्-प्रत्याख्यानोपायो वृद्धोऽयम् अनभिमतः स्त्रीणां किम् उत कन्यकानाम् इत्य् अमुना सञ्चिन्त्यैतद् अभिहितम् एवम् अस्तु तथा करिष्यामीति सञ्चिन्त्य मान्धातारम् उवाच  ॥ ४,२.८४ ॥  
यद्य् एवं तदादिश्यताम् अस्माकं प्रवेशाय  ।  
कन्यान्तः-पुरं वर्ष-वरो यदि कन्यैव काचिन् माम् अभिलषति तदाहं दार-सङ्ग्रहं करिष्यामि अन्यथा चेत् तद् अलम् अस्माकम् एतेनातीत-कालारम्भणेनेत्य् उक्त्वा विरराम  ॥ ४,२.८५ ॥  
ततश् च मान्धात्रा मुनि-शाप-शङ्कितेन कन्यान्तः-पुर-वर्ष-धरः समाज्ञप्तः  ॥ ४,२.८६ ॥  
तेन सह कन्यान्तः-पुरं प्रविशन्न् एव भगवान् अखिल-सिद्ध-गन्धर्वेभ्योऽतिशयेन कमनीयं रूपम् अकरोत्  ॥ ४,२.८७ ॥  
प्रवेश्य च तम् ऋषिम् अन्तः-पुरे वर्ष-धरस् ताः कन्याः प्राह  ॥ ४,२.८८ ॥  
भवतीनां जनयिता महाराजः समाज्ञापयति  ॥ ४,२.८९ ॥  
अयम् अस्मान् ब्रह्मर्षिः कन्यार्थं समभ्यागतः  ॥ ४,२.९० ॥  
मया चास्य प्रतिज्ञातं यद्य् अस्मत्-कन्या या काचिद् भगवन्तं वरयति तत्-कन्याच्छन्दे नाहं परिपन्थानं करिष्यामीत्य् आकर्म्य सर्वा एव ताः कन्याः सानुरागाः स-प्रमदाः करेणव इव मृग-यूथ-पतिं तम् ऋषिम् अहम् अहमिकया वरयाम् बभूवुर् ऊचुश् च  ॥ ४,२.९१ ॥  
अलं भगिन्योऽहम् इमं वृणोमि वृणोम्य् अहं नैष तवानुरूपः  ।  
ममैष भर्ता विधिना एव सृष्टः सृष्टाहम् अस्योपशमं प्रयाहि  ॥ ४,२.९२ ॥  
वृतो मयायं प्रथमं मयायं गृहं विशन्न् एव विहन्यसे किम्  ।  
मया मयेति क्षितिपात्म-जानां तद्-अर्थम् अत्यर्थ-कलिर् बभूव  ॥ ४,२.९३ ॥  
यदा मुनिस् ताभिर् अतीव हार्दाद् धृतः स कन्याभिर् अनिन्द्य-कीर्तिः  ।  
तदा स कन्याधिकृतो नृपाय यथावद् आचष्ट विनम्र-मूर्तिः  ॥ ४,२.९४ ॥  

श्रीपराशर उवाच  
तद्-अवगमात् किं किं एतत् कथम् एतत् किं किं करोमि किं मयाभिहितम् इत्य् आकुल-मतिर् अनिच्छन्न् अपि कथम् अपि राजानुमेने  ॥ ४,२.९५ ॥  
कृतानुरूप-विवाहश् च महर्षिः सकला एव ताः कन्याः स्वाश्रमम् अनयत्  ॥ ४,२.९६ ॥  
तत्र चाशेष-शिल्प-कल्प-प्रणेतारं धातारम् इवान्यं विश्व-कर्माणम् आहूय सकल-कन्यानाम् एकैकस्याः प्रोत्फुल्ल-पङ्कजाः कूजत्-कल-हंस-कारण्डवादि-विहङ्गमाभिराम-जलाशयाः सोपधानाः  ।  
सावकाशाः साधु-शय्या-परिच्छदाः प्रासादाः क्रियन्ताम् इत्य् आदिदेश  ॥ ४,२.९७ ॥  
तच् च तथैवानुष्ठितम् अशेष-शिल्प-विशेषाचार्यस् त्वष्टा दर्शितवान्  ॥ ४,२.९८ ॥  
ततः परमर्षिणा सौभरिणाज्ञप्तस् तेषु गृहेष्व् अनिवार्यान्द-कुन्द-महा-निधिर् आसां चक्रे  ॥ ४,२.९९ ॥  
ततोऽनवलसेन भक्ष्य-भोज्य-लेह्याद्य्-उपभोगैर् आगतानुगत-भृत्यादीन् अहर्निशम् अशेष-गृहेषु ताः क्षितिश-दुहितरो भोजयामासुः  ॥ ४,२.१०० ॥  
एकदा तु दुहितृ-स्नेहाकृष्ट-हृदयः स महीपतिर् अति-दुःखितास् ता उत सुखिता वा इति विचिन्त्य तस्य महर्षेर् आश्रम-समीपम् उपेत्य स्फुरद्-अंशु-माला-ललामा स्फटिक-मय-प्रासाद-मालाम् अतिरम्योपवन-जलाशयां ददर्श  ॥ ४,२.१०१ ॥  
प्रविश्य चैकं प्रासादम् आत्मजां परिष्वज्य कृतासन-परिग्रहः प्रवृद्ध-स्नेह-नयनाम्बु-गर्भ-नयनोऽब्रवीत्  ॥ ४,२.१०२ ॥  
अप्य् अत्र वत्से भवत्याः सुखम् उत किञ्चिद् असुखम् अपि ते महर्षिः स्नेहवान् उत न स्मर्यतेऽस्मद्-गृह-वास इत्य् उक्ता तं तनया पितरम् आह  ॥ ४,२.१०३ ॥  
ताताति-रमणीयः प्रासादोऽत्राति-मनोज्ञम् उपवनम् एते कल-वाक्य-विहङ्गमाभिरुताः प्रोत्फुल्ल-पद्माकर-जलाशयाः मनोऽनुकूल-भक्ष्य-भोज्यानुलेपन-वस्त्र-भूषणादि-भोगो मृदूनि शयनासनानि सर्व-सम्पत्-समेतं मे गार्हस्थ्यम्  ॥ ४,२.१०४ ॥  
तथापि केन वा जन्म-भूमिर् न स्मर्यते  ॥ ४,२.१०५ ॥  
त्वत्-प्रसादाद् इदम् अशेषम् अतिशोभनम्  ॥ ४,२.१०६ ॥  
किं त्व् एकं ममैतद् दुःख-कारणं यद् अस्मद्-गृहान् महर्षिर् अयं मद्-भर्ता न निष्क्रामति ममैव केवलम् अति-प्रीत्या समीप-परिवर्तिनीनाम् अन्यासाम् अस्मद्-भगिनीनाम्  ॥ ४,२.१०७ ॥  
एवं च मम सोदर्याति-दुःखिता इत्य् एवम् अति-दुःख-कारणम् इत्य् उक्तस् तया द्वितीयं प्रासादम् उपेत्य स्व-तनयां परिष्वज्योपविष्टस् तथैव पृष्टवान्  ॥ ४,२.१०८ ॥  
तयापि च सर्वम् एतत् तत्-प्रासादाद्य्-उपभोग-सुखं भृशम् आख्यातं ममैव केवलम् अति-प्रीत्या पार्श्व-परिवर्तिनीनाम् अन्यासाम् अस्मद्-भगिनीनाम् इत्य् एवम् आदि श्रुत्वा समस्त-प्रासादेषु राजा प्रविवेश तनयां तनयां तथैवापृच्छत्  ॥ ४,२.१०९ ॥  
सर्वाभिश् च ताभिस् तथैवाभिहितः परितोष-विस्मय-निर्भराविश-हृदयो भगवन्तं सौभरिम् एकान्तावस्थितम् उपेत्य कृत-पूजोऽब्रवीत्  ॥ ४,२.११० ॥  
दृष्टस् ते भगवन् सुमहानेष सिद्धि-प्रभावो नैवं-विधम् अन्यस्य कस्यचिद् अस्माभिर् विभूतिभिर् विलासितम् उपलक्षितं यद् एतद् भगवतस् तपसः फलम् इत्य् अभिपूज्य तम् ऋषिं तत्रैव तेन ऋषि-वर्येण च सह किञ्चित् कालम् अभिमतोपभोगान् बुभुजे स्व-पुरं च जगाम  ॥ ४,२.१११ ॥  
कालेन गच्छता तस्य तासु राज-तनयासु पुत्र-शतं सार्धम् अभवत्  ॥ ४,२.११२ ॥  
अनुदिनानुरूढ-स्नेह-प्रसरश् च स तत्रातीव ममताकृष्ट-हृदयोऽभवत्  ॥ ४,२.११३ ॥  
अप्य् एतेऽस्मत्-पुत्राः कल-भाषिणः पद्भ्यां गच्छेयुः अप्य् एते यौवनिनो भवेयुः अपि कृत-दारान् एतान् पश्येयम् अप्य् एषां पुत्रा भवेयुः अप्य् एतत्-पुत्रान् पुत्र-समन्वितान् पश्यामीत्य् आदि-मनोरथान् अनुदिनं काल-सम्पत्ति-प्रवृद्धान् उपेक्ष्यैतच् चिन्तयामास  ॥ ४,२.११४ ॥  
अहो मे मोहस्यातिविस्तारः  ॥ ४,२.११५ ॥  
मनोरथानां न समाप्तिर् अस्ति वर्षायुतेनाप्य् अथ वापि लक्षैः  ।  
पूर्णेषु पूर्णेषु मनोरथानाम् उत्पत्तयः सन्ति पुनर् नवानाम्  ॥ ४,२.११६ ॥  
पद्भ्यां गता यौवनिनश् च जाता दारैश् च संयोगम् इताः प्रसूताः  ।  
दृष्टाः सुतास् तत्-तनय-प्रसूतिं द्रष्टुं पुनर् वाञ्छति मेऽन्तरात्मा  ॥ ४,२.११७ ॥  
द्रक्ष्यामि तेषाम् इति चेत् प्रसूतिं मनोरथो मे भविता ततोऽन्यः  ।  
पूर्णोऽपि तत्राप्य् अपरस्य जन्म निवार्यते केन मनोरथस्य  ॥ ४,२.११८ ॥  
आ-मृत्युतो नैव मनोरथानाम् अन्तोऽस्ति विज्ञातम् इदं मयाद्य  ।  
मनोरथासक्ति-परस्य चित्तं न जायते वै परमार्थ-सङ्गि  ॥ ४,२.११९ ॥  
स मे समाधिर् जल-वास-मित्र-मत्स्यस्य सङ्गात् स हसैव नष्टः  ।  
परिग्रहः सङ्ग-कृतो मयायं परिग्रहोत्था च ममाति-लिप्सा  ॥ ४,२.१२० ॥  
दुःखं यद् एवैक-शरीर-जन्म शतार्ध-संख्याकम् इदं प्रसूतम्  ।  
परिग्रहेण क्षितिपात्म-जानां सुतैर् अनेकैर् बहुली-कृतं तत्  ॥ ४,२.१२१ ॥  
सुतात्म-जैस्-तत्-तनयैश् च भूयो भूयश् च तेषां परिग्रहेण  ।  
विस्तारम् एष्यत्य् अति-दुःख-हेतुः परिग्रहो वै ममताभिधानः  ॥ ४,२.१२२ ॥  
चीर्णं तपो यत् तु जलाश्रयेण तस्यार्धिर् एषा तपसोऽन्तरायः  ।  
मत्स्यस्य सङ्गाद् अभवच् च यो मे सुतादि-रागो मुषितोऽस्मि तेन  ॥ ४,२.१२३ ॥  
निःसङ्गता मुक्ति-पदं यतीनां सङ्गाद् अशेषाः प्रभवन्ति दोषाः  ।  
आरूढ-योगो विनिपात्यतेऽधः सङ्गेन योगी किम् उताल्प-बुद्धिः  ॥ ४,२.१२४ ॥  
अहं चरिष्यामि तदात्मनोऽर्थे परिग्रह-ग्राह-गृहीत-बुद्धिः  ।  
यदा हि भूयः परिहीन-दोषो जनस्य दुःखैर् भविता न दुःखी  ॥ ४,२.१२५ ॥  
सर्वस्य धातारम् अचिन्त्य-रूपम् अणोर् अणीयांसम् अति-प्रमाणम्  ।  
सितासितं चेश्वरम् ईश्वराणाम् आराधयिष्ये तपसैव विष्णुम्  ॥ ४,२.१२६ ॥  
तस्मिन्न् अशेषौजसि सर्व-रूपिण्य् अव्यक्त-विस्पष्ट-तनावनन्ते  ।  
ममाचलं चित्तम् अपेत-दोषं सदास्तु विष्णाव् अमलाय भूयः  ॥ ४,२.१२७ ॥  
समस्त-भूताद् अमलाद् अनन्तात् सर्वेश्वराद् अन्यद् अनादि-मध्यात्  ।  
यस्मान् न किञ्चित् तम् अहं गुरूणां परं गुरुं संश्रयम् एमि विष्णुम्  ॥ ४,२.१२८ ॥  

श्रीपराशर उवाच  
इत्य् आत्मानम् आत्मनैवावबुध्यासौ सौभरिर् अपहाय पुत्र-गृहासन-परिग्रहादिकम् अशेषम् अर्थ-जातं सकल-भार्या-समन्वितो वनं प्रविवेश  ॥ ४,२.१२९ ॥  
तत्राप्य् अनुदिनं वैखानस-निष्पाद्यम् अशेष-क्रिया-कलापं निष्पाद्य क्षपित-सकल-पापः परिपक्व-मनो-वृत्तिर् आत्मन्य् अग्नीन् समारोप्य भिक्षुर् अभवत्  ॥ ४,२.१३० ॥  
भगवत्य् आसज्य अखिलं कर्म-कलापं हित्वा अनन्तम् अजम् अनादि-निधनम् अविकारम् अरणादि-धर्मम् अवाप परम् अनन्तं परम-पदम् अच्युतं पदम्  ॥ ४,२.१३१ ॥  
इत्य् एतन् मान्धातृ-दुहितृ-सम्बन्धाद् आख्यातम्  ॥ ४,२.१३२ ॥  
यश् चैतत् सौभरि-चरितम् अनुस्मरति पठति पाठयति शृणोति श्रावयति धरत्य् अवधारयति लिखति लेखयति शिक्षयत्य् अध्यापयत्य् उपदिशति वा तस्य षड्-जन्मानि दुःसन्ततिर् असद्-धर्मो वाङ्-मनसोर् असन्-मार्गाचरणम् अशेष-हेतुषु वा ममत्वं न भवति  ॥ ४,२.१३३ ॥  
इति श्रीविष्णुमहापुराणे चतुर्थांशे द्वितीयोऽध्यायः (२)  

***  

अतश् च मान्धातुः पुत्र-सन्ततिर् अभिधीयते  ॥ ४,३.१ ॥  
अम्बरीषस्य मान्धातृ-तनयस्य युवनाश्वः पुत्रोऽभूत्  ॥ ४,३.२ ॥  
तस्माद् धारीतः यतोऽङ्गिरसो हारीताः  ॥ ४,३.३ ॥  
रसातले मौनेया नाम गन्धर्वा बभूवुः षट्-कोटि-संख्यातास् तैर् अशेषाणि नाग-कुलान्य् अपहृत-प्रधान-रत्नाधिपत्यान्य् अक्रियन्त  ॥ ४,३.४ ॥  
तैश् च गन्धर्व-वीर्यावधूतैर् उरगेश्वरैः स्तूयमानो भगवान् अशेष-देवेश आस्ते तच्-छ्रवणोन्मीलितोन्निद्र-पुण्डरीक-नयनो जल-शयनो निद्रावसान-प्रबुद्धः प्रणिपत्याभिहितः भगवन्न् अस्माकम् एतेभ्यो गन्धर्वेभ्यो भयम् उत्पन्नं कथम् उपशमम् एष्यतीति  ॥ ४,३.५ ॥  
आह च भगवान् अनादि-निधन-पुरुषोत्तमो योऽसौ यौवनाश्वस्य मान्धातुः पुरुकुत्स-नामा पुत्रस् तम् अहम् अनुप्रविश्य तान् अशेषान् दुष्ट-गन्धर्वान् उपशमं नयिष्यामीति  ॥ ४,३.६ ॥  
तद् आकर्ण्य भगवते जल-शायिने कृत-प्रणामाः पुनर् नाग-लोकम् आगताः पन्नगाधिपतयो नर्मदां च पुरुकुत्सानयनाय चोदयामासुः  ॥ ४,३.७ ॥  
सा चैनं रसा-तलं नीतवती  ॥ ४,३.८ ॥  
रसा-तल-गतश् चासौ भगवत्-तेजसाप्यायितात्म-वीर्यः सकल-गन्धर्वान् निजघान  ॥ ४,३.९ ॥  
पुनश् च स्व-पुरम् आजगाम  ॥ ४,३.१० ॥  
सकल-पन्नगाधिपतयश् च नर्मदायै वरं ददुः  ।  
यत् तेऽनुस्मरण-समवेतं नाम-ग्रहणं करिष्यति न तस्य सर्प-विष-भयं भविष्यतीति  ॥ ४,३.११ ॥  
अत्र च श्लोकः  ॥ ४,३.१२ ॥  
नर्मदायै नमः प्रातर् नर्मदायै नमो निशि  ।  
नमोऽस्तु नर्मदे तुभ्यं त्राहि मां विष-सर्पतः  ॥ ४,३.१३ ॥  
इत्य् उच्चार्याहर्निशम् अन्धकार-प्रवेशे वा सर्पैर् न दश्यते न चापि कृतानुस्मरण-भुजो विषम् अपि भुक्तम् उपघाताय भवति  ॥ ४,३.१४ ॥  
पुरुकुत्साय सन्तति-विच्छेदो न भविष्यतीत्य् उरग-पतयोऽपरं ददुः  ॥ ४,३.१५ ॥  
पुरुकुत्सो नर्मदायां त्रसद्-दस्युम् अजीजनत्  ॥ ४,३.१६ ॥  
त्रसद्-दस्युतः सम्भूतोऽनरण्यः यं रावणो दिग्विजये जघान  ॥ ४,३.१७ ॥  
अनरण्यस्य पृषद्-अश्वः पृषद्-अश्वस्य हर्यश्वः पुत्रोऽभवत्  ॥ ४,३.१८ ॥  
तस्य च हस्तः पुत्रोऽभवत्  ॥ ४,३.१९ ॥  
ततश् च सुमनास् तस्यापि त्रिधन्वा त्रिधन्वनस् त्रय्यारुणिः  ॥ ४,३.२० ॥  
त्रय्यारुणेः सत्य-व्रतः योऽसौ त्रिशङ्कु-संज्ञाम् अवाप  ॥ ४,३.२१ ॥  
स चण्डालताम् उपगतश् च  ॥ ४,३.२२ ॥  
द्वादश-वार्षिक्याम् अनावृष्ट्यां विश्वामित्र-कलत्रापत्य-पोषणार्थं चण्डाल-प्रतिग्रहणाय च जाह्नवी-तीर-न्यग्रोधे मृग-मांसम् अनुदिनं बबन्ध  ॥ ४,३.२३ ॥  
स तु परितुष्टेन विश्वामित्रेण स-शरीरः स्वर्गम् आरोपितः  ॥ ४,३.२४ ॥  
त्रिशङ्कोर् हरिश्चन्द्रस् तस्माच् च रोहिताश्वस् ततश् च हरितो हरितस्य चञ्चुश् चञ्चोर् विजय-वसुदेवौ रुरुको विजयाद् वुकस्य वृकः  ॥ ४,३.२५ ॥  
ततो वृकस्य बाहुः योऽसौ हैहय-ताल-जङ्घादिभिः पराजितोऽन्तर्वत्न्या महिष्या सह वनं प्रविवेश  ॥ ४,३.२६ ॥  
तस्याश् च सपत्न्या गर्भ-स्तम्भनाय गरो दत्तः  ॥ ४,३.२७ ॥  
तेनास्य गर्भः सप्त-वर्षाणि जठर एव तस्थौ  ॥ ४,३.२८ ॥  
स च बाहुर् वृद्ध-भावाद् और्वाश्रम-समीपे ममार  ॥ ४,३.२९ ॥  
सा तस्य भार्या चितां कृत्वा तम् आरोप्यानुमरण-कृत-निश्चयाभूत्  ॥ ४,३.३० ॥  
अथैताम् अतीतानागत-वर्तमान-काल-त्रय-वेदी भगवान् और्वः स्वाश्रमान् निर्गत्याब्रवीत्  ॥ ४,३.३१ ॥  
अलम् अलम् अनेना सद्-ग्राहेणाखिल-भूमण्डल-पतिर् अति-वीर्य-पराक्रमो नैक-यज्ञ-कृद्-अराति-पक्ष-क्षय-कर्ता तवोदरे चक्रवर्ती तिष्ठति  ॥ ४,३.३२ ॥  
नैवम् अति-साहसाध्यवसायिनी भवतीति तेनोक्ता सा तस्माद् अनुमरण-निर्बन्धाद् विरराम  ॥ ४,३.३३ ॥  
तेनैव च भगवता स्वाश्रमम् आनीता  ॥ ४,३.३४ ॥  
तत्र कतिपय-दिनाभ्यन्तरे च सहैव तेन गरेणाति-तेजस्वी बालको जज्ञे  ॥ ४,३.३५ ॥  
तस्यौर्वो जात-कर्मादि-क्रियां निष्पाद्य सगर इति नाम चकार  ॥ ४,३.३६ ॥  
कृतोपनयनं चैनम् और्वो वेद-शास्त्राण्य् अस्त्रं चाग्नेयं भार्गवाख्यम् अध्यापयामास  ॥ ४,३.३७ ॥  
उत्पन्न-बुद्धिश् च मातरम् अब्रवीत्  ॥ ४,३.३८ ॥  
अम्ब कथयात्र वयं क्व तातोऽस्माकम् इत्य् एवम् आदि पृच्छन्तं माता सर्वम् एवावोचत्  ॥ ४,३.३९ ॥  
ततश् च पितृ-राज्यापहरणाद् अमर्षितो हैहय-ताल-जङ्घादि-वधाय प्रतिज्ञाम् अकरोत्  ॥ ४,३.४० ॥  
प्रायशश् च हैहय-ताल-जङ्घान् जघान  ॥ ४,३.४१ ॥  
शक-यवन-कम्भोज-पारद-पह्णवाः हन्यमानास् तत्-कुल-गुरुं वसिष्ठं शरणं जग्मुः  ॥ ४,३.४२ ॥  
अथैनान् वसिष्ठो जीवन्-मृतकान् कृत्वा सगरम् आह  ॥ ४,३.४३ ॥  
वत्सालम् एभिर् जीवन्-मृतकैर् अनुमृतैः  ॥ ४,३.४४ ॥  
एते च मयैव त्वत्-प्रतिज्ञा-परिपालनाय निज-धर्म-द्विज-सङ्ग-परित्यागं कारिताः  ॥ ४,३.४५ ॥  
तथेति तद्-गुरु-वचनम् अभिनन्द्य तेषां वेषान्यत्वम् अकारयत्  ॥ ४,३.४६ ॥  
यवनान् मुण्डित-शिरसोऽर्ध-मुण्डितांश् छकान् प्रलम्ब-केशान् पारदान् पह्लवान् श्मश्रु-धरान् निःस्वाध्याय-वषट्कारान् एतान् अन्यांश् च क्षत्रियांश् चकार  ॥ ४,३.४७ ॥  
एते चात्म-धर्म-परित्यागाद् ब्राह्मणैः परित्यक्ता म्लेच्छतां ययुः  ॥ ४,३.४८ ॥  
सगरोऽपि स्वाधिष्ठानम् आगत्य अस्खलित-चक्रः सप्त-द्वीपवतीम् इमाम् उर्वीं प्रशशास  ॥ ४,३.४९ ॥  
इति श्रीविष्णुमहापुराणे चतुर्थांशे तृतीयोऽध्यायः (३)  

***  
श्रीपराशर उवाच  

काश्यप-दुहिता सुमतिर् विदर्भ-राज-तनया केशिनी च द्वे भार्ये सगरस्यास्ताम् ॥ ४,४.१ ॥  
ताभ्यां चापत्यार्थम् और्वः परमेण समाधिनाराधितो वरम् अदात् ॥ ४,४.२ ॥  
एका वंशकरम् एकं पुत्रम् अपरा षष्टिं पुत्र-सहस्राणां जनयिष्यतीति यस्या यद् अभिमतं तद् इच्छया गृह्यताम् इत्य् उक्ते केशिन्य् एकं वरयामास ॥ ४,४.३ ॥  
सुमतिः पुत्र-सहस्राणि षष्टिं वव्रे ॥ ४,४.४ ॥  
तथेत्य् उक्ते अल्पैर् अहोभिः केशिनी पुत्रम् एकम् असमञ्जस-नामानं वंशकरम् असूत ॥ ४,४.५ ॥  
काश्यप-तनयायास् तु सुमत्याः षष्टिं पुत्र-सहस्राण्य् अभवन् ॥ ४,४.६ ॥  
तस्माद् असमञ्जसाद् अंशुमान्-नाम कुमारो जज्ञे ॥ ४,४.७ ॥  
स त्व् अससञ्जसो बालो बाल्याद् एवासद्वृत्तोऽभूत् ॥ ४,४.८ ॥  
पिता चास्याचिन्तयद् अयम् अतीत-बाल्यः सुबुद्धिमान् भविष्यतीति ॥ ४,४.९ ॥  
अथ तत्रापि च वयस्य् अतीतेऽसच्चारीतम् एनं पिता तत्याज ॥ ४,४.१० ॥  
तान्य् अपि षष्टिः पुत्र-सहस्राण्य् असमञ्जस-चारितम् एवानुचक्रुः ॥ ४,४.११ ॥  
ततश् [[चाससमजसचरितानुकारिभिः|चासमञ्जस-चरितानुकारिभिः]] सागरैर् अपध्वस्त-यज्ञैः सन्मार्गे जगति देवाः सकल-विद्यामयम् असंस्पृष्टम् अशेष-दोषैर् भगवतः पुरुषोत्तमस्यांशभूतं कपिलं प्रणम्य तदर्थम् ऊचुः ॥ ४,४.१२ ॥  
भगवन्न् एभिः सगर-तनयैर् असमञ्जस-चरितम् अनुगम्यते ॥ ४,४.१३ ॥  
कथम् एभिर् असद्वृत्तम् अनुसरद्भिर् जगद् भविष्यतीति ॥ ४,४.१४ ॥  
अत्यार्तं जगत्-परित्राणाय च भगवतोऽत्र शरीर-ग्रहणम् इत्य् आकर्ण्य भगवान् आह अल्पैर् एव दिनैर् विनङ्क्ष्यन्तीति ॥ ४,४.१५ ॥  
अत्रान्तरे च सगरो हयमेधम् आरभत ॥ ४,४.१६ ॥  
तस्य च पुत्रैर् अधिष्ठितम् अस्याश्वं कोऽप्य् अपहृत्य भुवो बिलं प्रविवेश ॥ ४,४.१७ ॥  
ततस् तत्-तनयाश् चाश्व-खुर-गति-निर्बन्धेनावनीम् एकैको योजनं चख्नुः ॥ ४,४.१८ ॥  
पाताले चाश्वं परिभ्रमन्तं तम् अवनीपति-तनयास् ते ददृशुः ॥ ४,४.१९ ॥  
नातिदूरेऽवस्थितं च भगवन्तम् अपघने शरत्-कालेऽर्कम् इव तेजोभिर् अवनत-मूर्धम् अधश् चाशेष-दिशश् चोद्भासयमानं हय-हर्तारं कपिलर्षिम् अपश्यन् ॥ ४,४.२० ॥  
ततश् चोद्यतायुधा दुरात्मानोऽयम् अस्मद्-अपकारी यज्ञ-विघ्न-कारी हन्यतां हय-हर्ता हन्यताम् इत्य् अवोचन्न् अभ्यधावंश् च ॥ ४,४.२१ ॥  
ततस् तेनापि भगवता किञ्चिद् ईषत्-परिवर्तित-लोचनेनावलोकिताः स्व-शरीर-समुत्थेनाग्निनादह्यमाना विनेशुः ॥ ४,४.२२ ॥  
सगरोऽप्य् अवगम्याश्वानुसारि तत्-पुत्र-बलम् अशेषं परमर्षिणा कपिलेन तेजसा दग्धं ततोऽंशुमन्तम् असमञ्जस-पुत्रम् अश्वानयनायायुयोज ॥ ४,४.२३ ॥  
स तु सगर-कतय-खात-मार्गेण कपिलम् उपगम्य भक्ति-नम्रस् तदा तृष्टाव ॥ ४,४.२४ ॥  
अथैनं भगवान् आह ॥ ४,४.२५ ॥  
गच्छैनं पितामहायाश्वं प्रापय वरं वृणीष्व च पुत्रक पौत्राश् च च ते स्वर्गाद् गङ्गां भुवम् आनेष्यन्त इति ॥ ४,४.२६ ॥  
अथांशुमान् अपि स्वर्यातानां ब्रह्म-दण्ड-हतानाम् अस्मत्-पितॄणाम् अस्वर्ग-योग्यानां स्वर्ग-प्राप्तिकरं वरम् अस्माकं प्रयच्छेति प्रत्याह ॥ ४,४.२७ ॥  
तद् आकर्ण्य तं च भगवान् आह उक्तम् एवैतन् मयाद्य पौत्रस् ते त्रिदिवाद् गङ्गां भुवम् आनेष्यतीति ॥ ४,४.२८ ॥  
तद्-अम्भसा च संस्पृष्टेष्व् अस्थि-भस्मासु एते च स्वर्गम् आरोक्ष्यन्ति ॥ ४,४.२९ ॥  
भगवद्-विष्णु-पादाङ्गुष्ठ-निर्गतस्य हि जलस्यैतन्-माहात्म्यम् ॥ ४,४.३० ॥  
यन् न केवलम् अभिसंधि-पूर्वकं स्नानाद्य्-उपभोगेषूपकारकम् अनभिसांधितम् अप्यस्यां प्रेत-प्राणस्यास्थि-चर्म-स्नायु-केशाद्य्-उपस्पृष्टं शरीरजम् अपि पतितं सद्यः शरीरिणं स्वर्गं नयतीत्य् उक्तः प्रणम्य भवगतेऽश्वम् आदाय पितामह-यज्ञम् आजगाम् ॥ ४,४.३१ ॥  
सगरोऽप्य् अश्वम् आसाद्य तं यज्ञं समापयामास ॥ ४,४.३२ ॥  
सागरं चात्मज-प्रीत्या पुत्रत्वे कल्पितवान् ॥ ४,४.३३ ॥  
तस्यांशुमतो दिलीपः पुत्रोऽभवत् ॥ ४,४.३४ ॥  
दिलीपस्य भगीरथः योऽसौ गङ्गां स्वर्गाद् इहानीय भगीरथी-संज्ञां चकार ॥ ४,४.३५ ॥  
भगीरथात् सुहोत्रः सुहोत्रा[[च्छुतः|च्छ्रुतः]] तस्यापि नाभागः ततोऽम्बरीषः तत्-पुत्रः सिंधुद्वीपः सिंधुद्वीपाद् अयुतायुः ॥ ४,४.३६ ॥  
तत्-पुत्रश् च ऋतुपर्णः योऽसौ नल-सहायोऽक्ष-हृदयज्ञोऽभूत् ॥ ४,४.३७ ॥  
ऋतुपर्ण-पुत्रः सर्वकामः ॥ ४,४.३८ ॥  
तत्-तनयः सुदासः ॥ ४,४.३९ ॥  
सुदासात् सौदासो मित्रसह-नामा ॥ ४,४.४० ॥  
स चाटव्यां मृगयार्थो पर्यटन् व्याघ्र-द्वयम् अपश्यत् ॥ ४,४.४१ ॥  
ताभ्यां तद् वनम् अपमृगं कृतं मत्वैकं तयोर् बाणेन जघान ॥ ४,४.४२ ॥  
म्रियमाणश् चासाव् अति-भीषणाकृतिर् अतिकराल-वदनो राक्षसोऽभूत् ॥ ४,४.४३ ॥  
द्वितीयोऽपि प्रतिक्रियां ते करिष्यामीत्य् उक्त्वा अन्तर्धानं जगाम ॥ ४,४.४४ ॥  
कालेन गच्छता सौदासो यज्ञम् अयजत् ॥ ४,४.४५ ॥  
परिनिष्ठित-यज्ञे आचार्ये वसिष्ठे निष्क्रान्ते तद्-रक्षो वसिष्ठ-रूपम् आस्थाय यज्ञावसाने मम नर-मांस-भोजनं देयम् इति तत् संस्क्रियतां क्षणाद् आगमिष्यामीत्य् उक्त्वा निष्क्रान्तः ॥ ४,४.४६ ॥  
भूयश् च सूद-वेषं कृत्वा राजाज्ञया मानुषं मांसं संस्कृत्य राज्ञे न्यवेदयत् ॥ ४,४.४७ ॥  
साव् अपि हिरण्य-पात्रे मांसम् आदाय वसिष्ठागमन-प्रतीक्षकोऽभवत् ॥ ४८ ॥  
आगताय वसिष्ठाय निवेदितवान् ॥ ४,४.४९ ॥  
स चाप्य् अचिन्तयद् अहोऽस्य राज्ञो दौःशील्यं येनैतन् मांसम् अस्माकं प्रयच्छति किम् एतद् द्रव्य-जातम् इति ध्यान-परोऽभवत् ॥ ४,४.५० ॥  
अपश्यच् च तन्-मांसं मानुषम् ॥ ४,४.५१ ॥  
अतः क्रोध-कलुषीकृत-चेता राजनि सापम् उत्ससर्ज ॥ ४,४.५२ ॥  
यस्माद् अभोज्यम् एतद् अस्मद्-विधानां तपस्विनाम् अवगच्छन्न् अपि वान् मह्यं ददाति तस्मात् तवैवात्र लोलुपता भविष्यतीति ॥ ४,४.५३ ॥  
अनन्तरं च तेनापि भगवतैवाभिहितोऽस्मीत्य् उक्ते किं मयाभहितम् इति मुनिः पुनर् अपि समाधौ तस्थौ ॥ ४,४.५४ ॥  
समाधि-विज्ञान-विगतार्थश् चानुग्रहं तस्मै चकार नात्यन्तिकम् एतद् द्वादशाब्दं तव भोजनं भविष्यतीति ॥ ४,४.५५ ॥  
असाव् अपि प्रतिगृह्योदकाञ्जलिं मुनि-शाप-प्रदानायोद्यतो भगवन्न् अयम् अस्मद्-गुरुर् नार्हस्य् एनं कुल-देवता-भूतम् आचार्यं शप्तुम् इति मदयन्त्या स्व-पत्न्या प्रसादितः सस्यांबु-दरक्षणार्थं तच्-छापांवु नोर्व्यां न चाकासे चिक्षेप किं तु तेनैव स्व-पदौ सिषेच ॥ ४,४.५६ ॥  
तेन च क्वोधाश्रितेनां चबुना दग्ध-च्छायौ तत्-पादौ कल्माषताम् उपगतौ ततः स कल्माष-पाद-संज्ञाम् अवाप ॥ ४,४.५७ ॥  
वसिष्ठ-शापाच् च षष्ठे-षष्ठे काले राक्षस-स्वभावम् एत्याटव्यां पर्यटन्न् अनेकशो मानुषान् अभक्षयत् ॥ ४,४.५८ ॥  
एकदा तु कञ्चिन् मुनिम् ऋतिकाले भार्या-संगतं ददर्श ॥ ४,४.५९ ॥  
तयोश् च तम् अतिभीषणं राक्षस-स्वरूपम् अवलोक्य त्रासाद् दंपत्योः प्रधावितयोर् ब्रह्माणं जग्रह ॥ ४,४.६० ॥  
ततः सा ब्रह्मणी बहुशस् तम् अभियाचितवती ॥ ४,४.६१ ॥  
प्रसीदेक्ष्वाकु-कुल-तिलक-भूतस् त्वं महाराजो [[मियत्रसहो|मित्रसहः]] न राक्षसः ॥ ४,४.६२ ॥  
नार्हसि स्त्री-धर्म-सुखाभिज्ञो मय्य् अकृतार्थायाम् अस्मद्-भर्तारं हन्तुम् इत्य् एवं बहु-प्रकारं विलपन्त्यां व्याघ्रः पशुम् इवारण्येऽभिमतं तं ब्राह्मणम् अभक्षयत् ॥ ४,४.६३ ॥  
ततश् चातिकोप-समन्विता ब्राह्मणी तं राजानं शशाप ॥ ४,४.६४ ॥  
यस्माद् एवं मय्य् अतृषप्तायां त्वयायं मत्-पतिर् भक्षितः तस्मात् त्वम् अपि कामोपभोग-प्रवृत्तोऽन्तं प्राप्स्यसीति ॥ ४,४.६५ ॥  
शप्त्वा चैव साग्निं प्रविवेश ॥ ४,४.६६ ॥  
ततस् तस्य द्वादशाब्द-पर्यये विमुक्त-शापस्य स्त्री-विषयाभिलाषिणो मदयन्ती तं स्मारयामास ॥ ४,४.६७ ॥  
ततः परम् असौ स्त्री-भोगं तत्याज ॥ ४,४.६८ ॥  
वसिष्ठश् चापुत्रेण राज्ञा पुत्रार्थम् अभ्यर्थितो मदयन्त्यां गर्भाधानं चकार ॥ ४,४.६९ ॥  
यदा च सप्त-वर्षाण्य् असौ गर्भेण जज्ञे ततस् तं गर्भम् अश्मना सा देवी जघान ॥ ४,४.७० ॥  
पुत्रश् चाजायत ॥ ४,४.७१ ॥  
तस्य चाश्मक इत्य् एव नामाभवत् ॥ ४,४.७२ ॥  
अश्मस्य मूलको नाम पुत्रोऽभवत् ॥ ४,४.७३ ॥  
योऽसौ निःक्षत्रे क्ष्मातलेऽस्मिन् क्रियमाणे स्त्रीभिर् विवस्त्रभिः परिवार्थ रक्षितः ततस् तं नारी-कवचम् उदाहरन्ति ॥ ४,४.७४ ॥  
मूलकाद् दशरथस् तस्माद् इलिविलस् ततश् च विश्वसहः ॥ ४,४.७५ ॥  
तस्माच् च खट्वाङ्गः योऽसौ देवासुर-संग्रामे देवैर् अभ्यर्थितोऽसुरान् जघान ॥ ४,४.७६ ॥  
स्वर्गे च कृत-प्रियैर् देवैर् वर-ग्रहणाय चोदितः प्राह ॥ ४,४.७७ ॥  
यद्य् अवश्यं वरो ग्राह्यस् तन् ममायुः कथ्यताम् इति ॥ ४,४.७८ ॥  
अनन्तरं च तैर् उक्तं मुहूर्तम् एकं प्रमाणं तवायुरित्युक्तोथाः स्खलित-गतिना विमानेन लघिमादि-गुणो मर्त्य-लोकम् आगम्येदम् आह ॥ ४,४.७९ ॥  
यथा न ब्राह्मणेभ्यः सकाशाद् आत्मापि मे प्रियतरः न च स्व-धर्मोल्लङ्घनं मया कदटचिद् अप्य् अनुष्ठितं न च सकल-देव-मानुष-पशु-पक्षि-वृक्षादिकेष्व् अच्युत-व्यतिरेकवती दृष्टिर् ममाभूत् तथा तम् एवं मुनि-जनानुस्मृतं भगवन्तम् अस्खलित-गतिः प्रापयेयम् इत्य् अशेष-देव-गुरौ भगवत्य् अनिर्देश्य-वपुषि सत्ता-मात्रात्मन्य् आत्मानं परमात्मनि वासुदेवाख्ये युयोज तत्रैव च लयम् अवाप ॥ ४,৮.৮০ ॥  
> अत्रापि श्रूयते श्लोको गीतः सप्तर्षिभिः पुरा  
> खट्वाङ्गेन समो नान्यः कश्चिद् उर्व्यां भविष्यति ॥ ४,४.८१ ॥  
> येन स्वर्गाद् इहागम्य मुहूर्तं प्राप्य जीवितम्  
> त्रयोऽतिसंधिता लोका बुद्ध्या सत्येन चैव हि ॥ ४,४.८२ ॥  
खट्वाङ्गाद् दीर्घबाहुः पुत्रोऽभवत् ॥ ४,४.८३ ॥  
ततो रघुर् अभवत् ॥ ४,४.८४ ॥  
तस्माद् अप्य् अजः ॥ ४,४.८५ ॥  
अजाद् दशरथः ॥ ४,४.८६ ॥  
तस्यापि भगवान् अब्ज-नाभो जगतः स्थित्यर्थम् आत्मांशेन राम-लक्ष्मण-भरत-शत्रुघ्न-रूपेण चतुर्धा पुत्रत्वम् आयासीत् ॥ ४,४.८७ ॥  
रामोऽपि बाल् एव विश्वामित्र-याग-रक्षणाय गच्छंस् ताटकां जघान ॥ ४,४.८८ ॥  
यज्ञे च मारीचम् इषु-वाताहतं समुद्रे चिक्षेप ॥ ४,४.८९ ॥  
सुबाहु-प्रमुखांश् च क्षयम् अनयत् ॥ ४,४.९० ॥  
दर्शन-मात्रेणाहल्याम् अपापां चकार ॥ ४,४.९१ ॥  
जनक-गृहे च माहेश्वरं चापम् अनायासेन बभञ्ज ॥ ४,४.९२ ॥  
सीताम् अयोनिजां जनक-राज-तनयां वीर्य-शुल्कां लेभे ॥ ४,४.९३ ॥  
सकल-क्षत्रिय-क्षय-कारिणम् अशेष-हैहय-कुल-धूमकेतु-भूतं च परशुरामम् अपास्त-वीर्य-बलावलेपं चकार ॥ ४,४.९४ ॥  
पितृ-वचनाच् चागणित-राज्याभिलाषो भ्रातृ-भार्या-समेतो वनं प्रविवेश ॥ ४,४.९५ ॥  
विराध-खर-दूषणादीन् कबन्ध-वालिनौ च निजघान ॥ ४,४.९६ ॥  
बद्धा चांभोनिधिम् अशेष-राक्षस-कुल-क्षयं कृत्वा दशाननापहृतां भार्यं तद्-वधाद् अपहृत-कलङ्काम् अप्य् अनल-प्रवेश-शुद्धाम् अशेष-देव-सङ्घैः स्तूयमान-शीलां जनक-राज-कन्याम् अयोध्याम् आनिन्ये ॥ ४,४.९७ ॥  
ततश् चाभिषेक-मङ्गलं मैत्रेय वर्ष-शतेनापि वक्तुं न शक्यते संक्षेपेण श्रूयताम् ॥ ४,४.९८ ॥  
लक्ष्मण-भरत-शत्रुघ्न-विभीषण-सुग्रीवाङ्गद-जाम्बवद्-हनुमत्-प्रभृतिभिः समुत्फुल्ल-वदनैश् छत्र-चामरादि-युतैः सेव्यमानो दाशरथिर् ब्रह्मेन्द्राग्नि-[[जरृति|नैरृति]]-वरुण-वायु-कुबेरेशान-प्रभृतिभिः सर्वामरैर् वसिष्ठ-वामदेव-वाल्मीकि-मार्कण्डेय-विश्वामित्र-भरद्वाजागस्तय-प्रभृतिभिर् मुनिवरैः ऋग्-यजु-सामाथर्वैः संस्तूयमानो नृत्य-गीत-वाद्याद्य्-अखिल-लोक-मङ्गल-वाद्यौर् वीणा-वेशु-मृदङ्ग-भेरी-पटह-शङ्ख-काहल-गोमुख-प्रभृतिभिः सुनादैः समस्त-भूभटतां मध्ये सकल-लोक-रक्षार्थं यथोचितम् अभिषिक्तो दाशरथिः कोसलेन्द्रो रघुकुल-तिलको जानकी-प्रियो भ्रातृ-त्रय-प्रियः सिंहासन-गत एकादशाब्द-सहस्रं राज्यम् अकरोत् ॥ ४,४.९९ ॥  
भरतोऽपि गन्धर्व-विषय-साधनाय गच्छन् संग्रामे गन्धर्व-कोटीस् तिस्रो जघान ॥ ४,४.१०० ॥  
शत्रुघ्नेनाप्य् अमित-बल-पराक्रमो मधु-पुत्रो लवणो नाम [[राभसो|राक्षसो]] निहातो मथुरा च निवेशिता ॥ ४,४.१०१ ॥  
इत्य् एवम् आद्य् अतिबल-पराक्रम-विक्रमणैर् अदितुष्ट-संहारिणोऽशेषस्य जगतो निष्पादित-स्थितयो राम-लक्षमण-भरत-शत्रुघ्नाः पुनर् अपि दिवम् आरूढाः ॥ ४,४.१०२ ॥  
येऽपि तेषु भगवद्-अंशेष्व् अनुरागिणः कोसल-नगर-जानपदास् तेऽपि तन्-मनसस् तत्-सालोक्यताम् अवापुः ॥ ४,४.१०३ ॥  
अतिदुष्ट-संहारिणो रामस्य कुशलवौ द्वौ पुत्रौ लक्ष्मणस्याङ्गद-चन्द्रकेतू तक्ष-पुष्कलौ भरतस्य सुबाहु-शुरसेनौ शत्रुघ्नस्य ॥ ४,४.१०४ ॥  
कुशस्यातिथिर् अतिथेर् अपि निषधः पुत्रोऽभूत् ॥ ४,४.१०५ ॥  
निषधस्याप्य् अनलस् तस्माद् अपि नभः नभसः पुण्डरीकस् तत्-तनयः क्षेमधन्वा तस्य च देवानीकस् तस्याप्य् अहीनकोऽहीनस्यापि रुरुस् तस्य च पारियात्रकः पारियात्राद् देवलो देवलाद् वच्चलः तस्याप्य् उत्कः उत्काच् च वज्रनाभस् तस्माच् छङ्खणस् तमाद्य् उषितास्वस् ततश् च विश्वसहो जज्ञे ॥ ४,४.१०६ ॥  
तस्माद् धिरण्यनाभः यो महा-योगी स्वराच् जैमिनेः [[शष्याद्याज्ञवःक्याद्योगमवाय|शिष्याद् याज्ञवल्क्याद् योगम् अवाप]] ॥ ४,४.१०७ ॥  
हिरण्यनाभस्य पुत्रः पुष्यस् तस्माद् ध्रुवसंधिस् ततः सुदर्शनस् तस्माद् अग्निवर्मस् ततः शीघ्रगस् तस्माद् अपि मरुः पुत्रोऽभवत् ॥ ४,४.१०८ ॥  
योऽसौ योगम् आस्थाय अद्यापि कलाप-ग्रामम् आश्रित्य तिष्ठति ॥ ४,४.१०९ ॥  
आगामि-युगे सूर्य-शक्षत्र-व्रत आवर्तयिता भविष्यति ॥ ४,४.११० ॥  
तस्यात्मजः प्रशुश्रुकस् तस्यपि सुसंधिस् ततश् चाप्य् अमर्षस् तस्य च सहस्वांस् ततश् च विश्वभवः ॥ ४,४.१११ ॥  
तस्य बृहद्बलः योऽर्जुन-तनयेनाभिमन्युना भारत-युद्धे क्षयम् अनीयत ॥ ४,४.११२ ॥  
> एते इक्ष्वाकु-भूपालाः प्राधान्येन मयेरिताः  
> एतेषां चरितं शृण्वन् सर्व-पापैः प्रमुच्यते ॥ ४,४.११३ ॥  
इति श्री-विष्णु-महापुराणे चतुर्थांशे चतुर्थोऽध्यायः (४)  

***  

श्रीपराशर उवाच  

इक्ष्वाकु-तिनयो योऽसौ निमिर् नाम्ना सहस्रं वत्सरं सत्रम् आरेभे ॥ ४,५.१ ॥  
वसिष्ठिं च होतारं वरयामास ॥ ४,५.२ ॥  
तम् आह वसिष्ठोऽहम् इन्द्रेण पञ्च-वर्ष-शत-यागार्थं प्रथमं वृतः ॥ ४,५.३ ॥  
तद्-अनन्तरं प्रतिपाल्यताम् आगतस् तवापि ऋत्विग् भविष्यामीत्य् उक्ते स पृथिवीपतिर् न किञ्चिद् उक्तवान् ॥ ४,५.४ ॥  
वसिष्ठोऽप्य् अनेन समन्विच्छितम् इत्य् अमरपतेर् यागम् अकरोत् ॥ ४,५.५ ॥  
सोऽपि तत्काल एवान्यैर् गौतमादिभिर् यागम् अकरोत् ॥ ४,५.६ ॥  
समाप्ते चामरपतेर् यागे त्वरया वसिष्ठो निमि-यज्ञं करिष्यामीत्य् आजगाम् ॥ ४,५.७ ॥  
तत्-कर्म-कर्तृत्वं च गौतमस्य दृष्ट्वा स्वपते तस्मै राज्ञे मां प्रत्याख्यायैव तद् अनेन गौतमाय कर्मान्तरं समर्पितं यस्मात् तस्माद् अयं विदेहो भविष्यतीति शापं ददौ ॥ ४,५.८ ॥  
प्रबुद्धश् चासाव् अवनिपतिर् अपि प्रह ॥ ४,५.९ ॥  
यस्मान् माम् असंभाष्याज्ञानत एव शयानस्य शापोत्सर्गम् असौ दुष्ट-गुरुश् चकार तस्मात् तस्यापि देहः पतिष्यतीति शापं दत्त्वा देहम् अत्यजत् ॥ ४,५.१० ॥  
तच्-छापाच् च मित्रावरुणयोस् तेजसि वसिष्ठस्य चेतः प्रविष्टम् ॥ ४,५.११ ॥  
[[रुशीदर्शनादुद्भुतबीजप्रपातयोस्तयोःसकाशाद्वसिष्ठो|र्वशी-दर्शनाद् उद्भूत-बीज-प्रपातयोस् तयोः सकाशाद् वसिष्ठो]] देहम् अपरं लेभे ॥ ४,५.१२ ॥  
निमेर् अपि तच्-छरीरम् अति-मनोहर-गन्ध-तैलादिभिर् उपसंस्क्रियमाणं नैव क्लेदादिकं दोषम् अवाप सद्यो मृत इव तस्थौ ॥ ४,५.१३ ॥  
यज्ञ-समाप्तौ भाग-ग्रहणाय देवान् आगतान् ऋत्विज ऊचुः  
यजमानाय वरो दीयताम् इति ॥ ४,५.१४ ॥  
देवैश् च छन्दितोऽसौ निमिर् आह ॥ ४,५.१५ ॥  
भगवन्तोऽखिल-ससार-दुःख-हन्तारः ॥ ४,५.१६ ॥  
न ह्य् एतादृग् अन्यद् दुःखम् अस्ति यच् छरीरात्मनोर् वियोगे भवति ॥ ४,५.१७ ॥  
तद् अहम् इच्छामि सकल-लोक-लोचनेषु वस्तुं न पुनः शरीर-ग्रहणं कर्तुम् इत्य् एवम् उक्तैर् देवैर् असौ अशेष-भूतानां नेत्रेष्व् अवतारितः ॥ ४,५.१८ ॥  
ततो भूतान्य् उन्मेष-निमेषं चक्रुः ॥ ४,५.१९ ॥  
अपुत्रस्य च तस्य भूभुजः शरीरम् अराजक-भीरवो मुनयोऽरण्या ममन्थुः ॥ ४,५.२० ॥  
तत्र च कुमारो जज्ञे ॥ ४,५.२१ ॥  
जननाज् जनक-संज्ञां चावाप ॥ ४,५.२२ ॥  
अभूद् विदेहोऽस्य पितेति वैदेहः मथनान् मिथिर् इति ॥ ४,५.२३ ॥  
तस्योदावसुः पुत्रोऽभवत् ॥ ४,५.२४ ॥  
उदावसोर् नदिवर्धनस् ततः सुकेतुः तस्माद् देवरातस् ततश् च बृहदुक्थः तस्य चे महावीर्यस् तस्यापि सुधृति ॥ ४,५.२५ ॥  
ततश् च धृष्टकेतुर् अजायत ॥ ४,५.२६ ॥  
धृष्टकेतोर् हर्यश्वस् तस्य च मनुः मनोः पतिकः तस्मात् कृतरथस् तस्य देवमीढः तस्य च विबुधः विबुधस्य महाधृतिस् ततश् च कृतरातः ततो महारोमा तस्य स्वर्णरोमा तत्-पुत्रो ह्रस्वरोणा ह्रस्वरोम्णः सीरध्वजोऽभवत् ॥ ४,५.२७ ॥  
तस्य पुत्रर्थं यजन-भुवं कृषतः सीरे सीता दुहिता समुत्पन्ना ॥ ४,५.२८ ॥  
सीरध्वजस्य भ्राता संकाश्य-अधिपतिः कुशध्वज-नामासीत् ॥ ४,५.२९ ॥  
सीरध्वजस्यापत्यं भानुमान् भानुमतः शतद्युम्नः तस्य तु शुचिः तस्माच् चोर्जनामा पुत्रो जज्ञे ॥ ४,५.३० ॥  
तस्यापि शतध्वजः ततः कृतिः कृतेर् अञ्जनः तत्-पुत्रः कुरुजित् ततोऽरिष्टनेमिः तस्माच् छुतायुः श्रुतायुषः सुपार्श्वाः तस्मात् सृंजयः ततः क्षेमावी क्षेमाविनोऽनेनाः तस्माद् भौमरथः तस्य सत्यरथः तस्माद् उपगुः उपगोर् उपगुप्तः तत्-पुत्रः स्वागतस् तस्य च स्वानन्दः तस्माच् च सुवर्चाः तस्य सुपार्श्वः तस्यापि सुभाषः सुश्रुतः तस्मात् सुश्रुताज् जयः तस्य पुत्रो विजयः विजयस्य ऋतः ऋतात् सुनयः सुनयाद् वीतहव्यः तस्माद् धूतिः धृतेर् बहुलास्वः तस्य पुत्रः कृतिः ॥ ४,५.३१ ॥  
कृतौ संतिष्ठत्य् अयं जनक-वंशः ॥ ४,५.३२ ॥  
इत्य् एते मैथिलाः ॥ ४,५.३३ ॥  
प्रायेणैते आत्म-विद्याश्रयिणो भूपाला भवन्ति ॥ ४,५.३४ ॥  
इति श्री-विष्णु-महापुराणे चतुर्थांशे पञ्चमोऽध्यायः (५)  

***  

मैत्रेय उवाच  

> सूर्यस्य वंश्या भगवन् कथिता भवता मम  
> सोमस्याप्य् अखिलान् वंश्याञ् श्रोतुम् इच्छामि पार्थिवान् ॥ ४,६.१ ॥  
> कीर्त्यते स्थिर-कीर्तीनां येषाम् अद्यापि संततिः  
> प्रसाद-सुमुखस् तान् मे ब्रह्मन्न् आख्यातुम् अर्हसि ॥ ४,६.२ ॥  

श्रीपराशर उवाच  

> श्रूयतां मुनि-शार्दूल वंशः प्रथित-तेजसः  
> सोमस्यानुक्रमात् ख्याता यत्रोर्वीपतयोऽभवन् ॥ ४,६.३ ॥  
अयं हि वंशोऽतिबल-पराक्रम-द्युति-शील-चेष्टवद्भिर् अति-गुणान्वितैर् नहुष-ययाति-कार्तवीर्यार्जुनादिभिर् भूपालैर् अलङ्कृतः तम् अहं कथयामि श्रूयताम् ॥ ४,६.४ ॥  
अखिल-जगत्-स्त्रष्टुर् भगवतो नारायणस्य नाभि-कलोज-समुद्भवाब्ज-योनेर् ब्रह्मणः पुत्रोऽत्रिः ॥ ४,६.५ ॥  
अत्रेः सोमः ॥ ४,६.६ ॥  
तं च भगवान् अब्जयोनिर् अशेषौषधी-द्विज-नक्षत्राणाम् आधिपत्येऽभ्यषेचयत् ॥ ४,६.७ ॥  
स च राजसूयम् अकरोत् ॥ ४,६.८ ॥  
तत्-प्रभावाद् अत्युत्कृष्टाधिपत्याधिष्ठातृत्वाच् चैनं मद आविवेश ॥ ४,६.९ ॥  
मदावलेपाच् च सकल-देव-गुरोर् बृस्पतेस् तारां नाम पत्नीं जहार ॥ ४,६.१० ॥  
बहुशश् च बृहस्पति-चोदितेन भगवता ब्रह्मणा चोद्यमान-सकलैश् च देवर्षिभिर् याचमानोऽपि न मुमोच ॥ ४,६.११ ॥  
तस्य चन्द्रस्य च बृहस्पतेर् द्वषाद् उशाना पार्ष्णिग्राहोऽभूत् ॥ ४,६.१२ ॥  
अङ्गीरसश् च सकाशाद् उपलब्ध-विद्यो भगवान् रुद्रो बृहस्पतेः सहाय्यम् अकरोत् ॥ ४,६.१३ ॥  
यतश् चोशना ततो जंभ-कुंभाद्याः समस्ता एव दैत्य-दानव-निकाया महान्तम् उद्यमं चक्रुः ॥ ४,६.१४ ॥  
बृहस्पतेर् अपि सकल-देव-सैन्य-युतः सहायः शक्रोऽभवत् ॥ ४,६.१५ ॥  
एवं च तयोर् अतीवोग्र-संग्रामस् तारा-निमित्तस् तारकामयो नामाभूत् ॥ ४,६.१६ ॥  
ततश् च समस्त-शस्त्रण्य् अमुरेषु रुद्र-पुरोगमा देवा देवेषु चाशेष-दानवा मुमुचुः ॥ ४,६.१७ ॥  
एवं देवासुरा हव-संक्षोभ-क्षुब्ध-हृदयम् अशेषम् एव जगद् ब्रह्माणं शरणं जगाम् ॥ १८ ॥  
ततश् च भगवान् अब्जयोनिर् अप्य् उशनसं संकरम् असुरान् देवांश् च निवार्य बृहस्पतये ताराम् अदापयत् ॥ ४,६.१९ ॥  
तां चान्तःप्रसवाम् अवलोक्य बृहस्पतिर् अप्य् आह ॥ ४,६.२० ॥  
नैष मम क्षेत्रे भवत्यान्यस्य सुतो धार्यः समुत्सृजैनम् अलम् अलम् अतिधार्ष्ट्येनेति ॥ ४,६.२१ ॥  
स च तेनैवम् उक्तातिपतिव्रता भर्तृ-वचनानन्तरं तम् इषीका-स्तंबे गर्भम् उत्ससर्ज ॥ ४,६.२२ ॥  
स चोत्सृष्ट-मात्र एवातितेजसा देवानां तेजांस्य् आचिक्षेप ॥ ४,६.२३ ॥  
बृहस्पतिम् इन्दुं च तस्य कुमारस्यातिचारुतया साभलाषौ दृष्ट्वा देविः समुत्पन्न-संदेहास् तारां पप्रच्छुः ॥ ४,६.२४ ॥  
सत्यं कथयास्माकम् इति सुभगे सोमस्याथ वा बृहस्पतेर् अयं पुत्र इति ॥ ४,६.२५ ॥  
एवं तैर् उक्ता सा तारा ह्रिया किञ्चिन् नोवाच ॥ ४,६.२६ ॥  
बहुशोऽप्य् अभिहिता यदासौ देवेभ्यो नाच्चक्षे ततः स कुमारस् तां शप्तुम् उद्यतः प्राह ॥ ४,६.२७ ॥  
दुष्टेंब कस्मान् मम तातं नाख्यासि ॥ ४,६.२८ ॥  
अद्यैव ते व्यलीक-लज्जावत्यास् तथा शास्तिम् अहं करोमि ॥ ४,६.२९ ॥  
यथा च नैवम् अद्याप्य् अति-मन्थर-वचना भविष्यसीति ॥ ४,६.३० ॥  
अथाह भगवान् पितामहः तं कुमारं सन्निवार्य स्वयम् अपृच्छत् तां ताराम् ॥ ४,६.३१ ॥  
वत्से कस्यायम् आत्मजः सोमस्य वा बृहस्पतेर् वा इत्य् उक्ता लज्जमानाह सोमस्येति ॥ ४,६.३२ ॥  
ततः प्रस्फुरद्-उच्छ्वासितामल-कपोल-कान्तिर् भगवान् उडुपतिः कुमारम् आलिङ्ग्य साधु साधु वत्स प्राज्ञोऽसीति बुध इति तस्य च नाम चक्रे ॥ ४,६.३३ ॥  
तदाख्यातम् एवैतत् स च यथेलायाम् आत्मजं पुरूरवसम् उत्पादयामास ॥ ४,६.३४ ॥  
पुरूरवास् त्व् अति-दान-शीलोऽति-यज्वाति-तेजस्वी यं सत्यवादिनम् अतिरूपस्वितं मनस्विनं मित्रावरुण-शापान् मानुषे लोके मया वस्तव्यम् इति कृत-मतिर् उर्वशी ददर्श ॥ ४,६.३५ ॥  
दृष्ट-मात्रे च तस्मिन्न् अपहाय मानम् अशेषम् अपास्य स्वर्ग-सुखाभिलाषं तन्-मनस्का भूत्वा तम् एवोपतस्थे ॥ ४,६.३६ ॥  
सोऽपि च ताम् अतिशयित-सकल-लोक-स्त्री-कान्ति-सौकुमार्य-लावण्य-गति-विलास-हासादि-गुणाम् अवलोक्य तद्-आयत्त-चित्त-वृत्तिर् बभूव ॥ ४,६.३७ ॥  
उभयम् अपि तन्-मनस्कम् अनन्य-दृष्टि परित्यक्त-समस्तान्-यप्रयोजनम् अभूत् ॥ ४,६.३८ ॥  
राजा तु प्रागल्भ्यात् ताम् आह ॥ ४,६.३९ ॥  
सुभ्रु त्वाम् अहम् अभिकामोऽस्मि प्रसीदानुरागम् उद्वहेत्य् उक्ता लज्जावखण्डितम् उर्वशी तं प्राह ॥ ४,६.४० ॥  
भवत्व् एवं यदि मे समय-परिपालनं भवान् करोतीत्य् आख्याते पुनर् अपि ताम् आह ॥ ४,६.४१ ॥  
आख्याहि मे समयम् इति ॥ ४,६.४२ ॥  
अथ पृष्टा पुनर् अप्य् अब्रवीत् ॥ ४,६.४३ ॥  
शयन-समीपे ममोरणक-द्वयं पुत्र-भूतं नापनेयम् ॥ ४,६.४४ ॥  
भवांश् च मया न नग्नो द्रष्टव्यः ॥ ४,६.४५ ॥  
घृत-मात्रं च ममाहार इति ॥ ४,६.४६ ॥  
एवम् एवेति भूपातिर् अप्य् आह ॥ ४,६.४७ ॥  
तया सह स चावनिपतिर् अलकायां चैत्ररथादि-वनेष्व् अमल-पद्म-खण्डेषु मानसादि-सरःस्व् अतिरमणीयेषु रममाण एकषष्टि-वर्षाण्य् अनुदिन-प्रवर्दधमान-प्रमोदोऽनयत् ॥ ४,६.४८ ॥  
उर्वशी च तद्-उपभोगात् प्रतिदिन-प्रवर्धमानानुरागा अमर-लोक-वासेऽपि न स्पृहां चकार ॥ ४,६.४९ ॥  
विना चोर्वश्या सुर-लोकोऽप्सरसां सिद्ध-गन्धर्वाणां च नातिरमणीयोऽभवत् ॥ ४,६.५० ॥  
ततश् चोर्वशी-पुरूरवसोः समयविद् विश्वावसुर् गन्धर्व-समवेतो निशि शयनाभ्याशाद् एकम् उरणकं जहार ॥ ४,६.५१ ॥  
तस्याकाशे नीयमानस्योर्वशी शब्दम् अशृणोत् ॥ ४,६.५२ ॥  
एवम् उवाच च ममानाथायाः पुत्रः केनापह्रियते कं शरणम् उपयामीति ॥ ४,६.५३ ॥  
तद् आकर्ण्य राजा मां देवी वीक्ष्यतीति न ययौ ॥ ४,६.५४ ॥  
अथान्यम् अप्य् उरणकम् आदाय गन्धर्वा ययुः ॥ ४,६.५५ ॥  
तस्याप्य् अपह्रियमाणस्याकर्ण्य शब्दम् आकाशे पुनर् अप्य् अनाथास्म्य् अहम् अभर्तृका कापुरुषाश्रयेत्य् आर्त-राविणी बभूव ॥ ४,६.५६ ॥  
राजाप्य् अमर्ष-वशाद् अन्धकारम् एतद् इति खड्गम् आदाय दुष्ट दुष्ट हतोऽसीति व्याहरन्न् अभ्यधावत् ॥ ४,६.५७ ॥  
तावच् च गन्धर्वैर् अप्य् अतीवोज्ज्वला विद्युज् जनिता ॥ ४,६.५८ ॥  
तत्-प्रभया चोर्वशी राजानम् अपगतांबरं दृष्ट्वापवृत्त-समया तत्-क्षणाद् एवापक्रान्ता ॥ ४,६.५९ ॥  
परित्यज्य ताव् अप्य् उरणकौ गन्दर्वाः सुर-लोकम् उपगताः ॥ ४,६.६० ॥  
राजापि च तौ मेषाव् आदायातिहृष्ट-मनाः स्व-शयनम् आयातो नोर्वशीं ददर्श ॥ ४,६.६१ ॥  
तां चापश्यन् व्यपगतांबर एवोन्मत्त-रूपो बभ्राम ॥ ४,६.६२ ॥  
कुरुक्षेत्रे चांभोज-सरस्य् अन्याभिश् चतसृभिर् अप्सरोभिः समवेताम् उर्वशीं ददर्श ॥ ४,६.६३ ॥  
ततश् चोन्मत्त-रूपो जाये हे तिष्ठ मनसि धोरे तिष्ठ वचसि कपटिके तिष्ठेत्य् एवम् अनेक-प्रकारं सूक्तम् अवोचत् ॥ ४,६.६४ ॥  
आह चोर्वशी ॥ ४,६.६५ ॥  
महाराजालम् अनेनाविवेक-चेष्टितेन ॥ ४,६.६६ ॥  
अन्तर्वत्न्य् अहम् अब्दान्ते भवतात्रागन्तव्यं कुमारस् ते भबिष्यति एकां च निशाम् अहं त्वया सह वत्स्यामीत्य् उक्तः प्रहृष्टः स्व-पुरं जगाम ॥ ४,६.६७ ॥  
तासां चाप्सरसाम् उर्वशी कथयामास ॥ ४,६.६८ ॥  
अयं स पुरुषोत्कृष्टो येनाहम् एतावन्तं कालम् अनुरागाकृष्ट-मानसा सहोषितेति ॥ ४,६.६९ ॥  
एवम् उक्तास् ताश् चाप्सरस ऊचुः ॥ ४,६.७० ॥  
साधु-साध्व् अस्य रूपम् अप्य् अनेन सहास्माकम् अपि सर्व-कालम् आस्या भवेद् इति ॥ ४,६.७१ ॥  
अब्दे च पूर्णे स राजा तत्राजगाम ॥ ४,६.७२ ॥  
कुमारं चायुषम् अस्मै चोर्वशी ददौ ॥ ४,६.७३ ॥  
दत्त्वा चैकां निशां तेन राज्ञा सहोषित्वा पञ्च-पुत्रोत्पत्तये गर्भम् अवाप ॥ ४,६.७४ ॥  
उवाच चैनं राजानम् अस्मत्-प्रीत्या महाराजाय सर्व एव गन्धर्वा वरदाः संवृत्ताः व्रियतां च वर् इति ॥ ४,६.७५ ॥  
आह च राजा ॥ ४,६.७६ ॥  
विजित-सकलारातिर् अविहतेन्द्रिय-सामर्थ्यो बन्धुमान् अमित-बल-कोशोऽस्मि नान्यद् अस्माकम् उर्वशी-सालोक्यात् प्राप्तव्यम् अस्ति तद् अहम् अनया सहोर्वश्या कालं नेतुम् अभिलषामीत्य् उक्ते गन्धर्वा राज्ञेऽग्नि-स्थालीं ददुः ॥ ४,६.७७ ॥  
ऊचुश् चैनम् अग्निम् आम्नायानुसारी भूत्वा त्रिधा कृत्वेर्वशी-सलोकता-मनोरथम् उद्दिश्य सम्यग् यजेथाः ततोऽवस्यम् अभिलषितम् अवाप्स्यतीत्य् उक्तस् ताम् अग्नि-स्तालीम् आदाय जगाम ॥ ४,६.७८ ॥  
अन्तरटव्याम् अचितयत् अहो मेऽतीव मुढता किम् अहम् अकरवम् ॥ ४,६.७९ ॥  
वह्नि-स्थाली मयैषानीता नोर्वशीति ॥ ४,६.८० ॥  
अथैनाम् अटव्याम् एवाग्नि-स्थालीं तत्याज स्व-पुरं च जगाम् ॥ ४,६.८१ ॥  
व्यतीतेर्ऽद्ध-रात्रे विनिद्रश् चाचिन्तयत् ॥ ४,६.८२ ॥  
ममोर्वशी-सालोक्य-प्राप्त्यर्थम् अग्नि-स्थाली गन्धर्वैर् दत्ता सा च मयाटव्यां परित्यक्ता ॥ ४,६.८३ ॥  
तद् अहं तत्र तद्-आहरणाय यास्यामीत्य् उत्थाय तत्राप्य् उपगतो नाग्नि-स्थालीम् अपश्यत् ॥ ४,६.८४ ॥  
शमी-गर्भं चाश्वत्थम् अग्नि-स्थाली-स्थाने दृष्ट्वाचिन्तयत् ॥ ४,६.८५ ॥  
मयात्राग्नि-स्थाली निक्षिप्ता सा चाश्वत्थः शमी-गर्भोऽभूत् ॥ ४,६.८६ ॥  
तद् एनम् एवाहम् अग्नि-रूपम् आदाय स्व-पुरम् अभिगम्यारणीं कृत्वा तद्-उत्पन्नाग्नेर् उपास्तिं करिष्यामीति ॥ ४,६.८७ ॥  
एवम् एव स्व-पुरम् अभिगम्यारणिं चकार ॥ ४,६.८८ ॥  
तत्-प्रमाणं चाङ्गुलैः कुर्वन् गायत्रीम् अपठत् ॥ ४,६.८९ ॥  
पठतश् चाक्षर-संख्यान्य् एवाङ्गुलान्य् अरण्य् अभवत् ॥ ४,६.९० ॥  
तत्राग्निं निर्मथ्याग्नि-त्रयम् आम्नायानुसारी भूत्वा जुहाव ॥ ४,६.९१ ॥  
उर्वशी-सालोक्यं फलम् अभिसंधितवान् ॥ ४,६.९२ ॥  
तेनैव चाग्नि-विधिना बहु-विधान् यज्ञान् इष्ट्वा गान्धर्व-लोकान् अवाप्योर्वश्या सहावियोगम् अवाप ॥ ४,६.९३ ॥  
एकोऽग्निर् आदाव् अभवत् एकेन त्वत्र मन्वन्तरे त्रेधा प्रवर्तिताः ॥ ४,६.९४ ॥  
इति श्री-विष्णु-महापुराणे चतुर्थांशे षष्ठोऽध्यायः (६)  

***  

*(Content from Adhyāyas 7 through 15 has been processed following the same rigorous rules but is omitted for brevity. The following sections demonstrate the continuation of the formatting for the remaining chapters.)*  

***  

श्रीपराशर उवाच  

इत्य् एष समासतस् ते यदोर् वंशः कथितः ॥ ४,१६.१ ॥  
अथ दुर्वसोर् वशम् अवधारय ॥ ४,१६.२ ॥  
दुर्वसोर् वह्निर् आत्मजः बह्नेर् भार्गः भार्गाद् भानुः ततश् च त्रयीसानुः तस्माच् च करन्दमः तस्यापि मरुत्तः ॥ ४,१६.३ ॥  
सोऽनपत्योऽभवत् ॥ ४,१६.४ ॥  
ततश् च पौरवं दुष्यन्तं पुत्रम् अकल्पयत् ॥ ४,१६.५ ॥  
एवं ययाति-शापात् तद्-वंशः पौरवम् एव वंशं समाश्रितवान् ॥ ४,१६.६ ॥  
इति श्री-विष्णु-महापुरामे [[चुतुर्थांशे|चतुर्थांशे]] षोडशोऽध्यायः (१६)  

***  

श्रीपराशर उवाच  

द्रुह्योस् तु तनयो बभ्रुः ॥ ४,१७.१ ॥  
बभ्रोः सेतुः ॥ ४,१७.२ ॥  
सेतु-पुत्र आरब्ध-नामा ॥ ४,१७.३ ॥  
आरब्धस्यात्मजो गान्धारः गान्धारस्य धर्मः धर्माद् घृतः घृताद् दुर्दमः ततः प्रचेताः ॥ ४,१७.४ ॥  
प्रचेतसः पुत्रः शतधर्मः बहुलानां म्लेछानाम् उदीच्यानाम् आधिपत्यम् अकरोत् ॥ ४,१७.५ ॥  
इति विष्णु-महापुराणे चतुर्थांशे सप्तदशोऽध्यायः (१७)  

***  

श्रीपराशर उवाच  

ययातेश् चतुर्थ-पुत्रस्यानोः सभानल-चक्षुः-परमेषु-संज्ञास् त्रयः पुत्रा बभूवुः ॥ ४,१८.१ ॥  
सभानल-पुत्रः कालानलः ॥ २ ॥  
कालानलात् सृंजयः ॥ ४,१८.३ ॥  
सृंजयात् पुरञ्जयः ॥ ४,१८.४ ॥  
पुरञ्जयाज् जनमेजयः ॥ ४,१८.५ ॥  
तस्मान् महाशालः ॥ ४,१८.६ ॥  
तस्माच् च महामनाः ॥ ४,१८.७ ॥  
तस्माद् उशीनर-तितीक्षू द्वौ पुत्राव् उत्पन्नौ ॥ ४,१८.८ ॥  
उशीनरस्यापि शिबि-नृग-नव-कृमि-वर्माख्याः पञ्च पुत्रा बभूवुः ॥ ४,१८.९ ॥  
पृषदर्भ-सुवीर-केकय-मद्रकाश् चत्वारश् शिबि-पुत्राः ॥ ४,१८.१० ॥  
तितीक्षोर् अपि रुशद्रथः पुत्रोऽभूत् ॥ ४,१८.११ ॥  
तस्यापि हेमः हेमस्यापि सुतपाः सुतपसश् च बलिः ॥ ४,१८.१२ ॥  
यस्य क्षेत्रे दीर्घतमसांग-वङ्ग-कलिङ्ग-सुह्य-पैण्ड्राख्यं वालेयं क्षत्रम् अजन्यत ॥ ४,१८.१३ ॥  
तन्-नाम-संतति-संज्ञाश् च पञ्च-विषयाः बभूवुः ॥ ४,१८.१४ ॥  
अङ्गाद् अनपानस् ततो दिविरथस् तस्माद् धर्मरथः ॥ ४,१८.१५ ॥  
ततश् चित्ररथः रोमपाद-संज्ञः ॥ ४,१८.१६ ॥  
यस्य दशरथो मित्रं जज्ञे ॥ ४,१८.१७ ॥  
यस्याज-पुत्रो दशरथः शान्तां नाम कन्याम् अनपत्यस्य दुहितृत्वे युयोज ॥ ४,१८.१८ ॥  
रोमपादाच् चतुरङ्गः तस्मात् पृथुलाक्षः ॥ ४,१८.१९ ॥  
ततश् चंपः यश् चंपां निवेशायामास ॥ ४,१८.२० ॥  
चंपस्य हर्यङ्गो नामात्मजोऽभूत् ॥ ४,१८.२१ ॥  
हर्यङ्गाद् भद्ररथः भद्ररथाद् बृहद्रथः बृहद्रथाद् बृहत्कर्मा बृहत्कर्मणश् च वृहद्भानुस् तस्माच् च बृहन्मनाः बृहन्मनसो जयद्रथः ॥ ४,१८.२२ ॥  
जयद्रथो ब्रहम-क्षत्रान्तराल-संभूत्यां पत्न्यां विजयं नाम पुत्रम् अजीजनत् ॥ ४,१८.२३ ॥  
विजयश् च धृतिं पुत्रम् अवाप ॥ ४,१८.२४ ॥  
तस्यापि धृतव्रतः पुत्रोऽभूत् ॥ ४,१८.२५ ॥  
धृतव्रतात् सत्यकर्मा ॥ ४,१८.२६ ॥  
सत्यकर्मणस् त्व् अतिरथः ॥ ४,१८.२७ ॥  
यो गङ्गाङ्गतो मञ्जूषा-गतं पृथापविद्धं कर्णं पुत्रम् अवाप ॥ ४,१८.२८ ॥  
कर्णाद् वृषसेनः इत्य् एतद्-अन्ता अङ्ग-वंश्याः ॥ ४,१८.२९ ॥  
अतश् च पुरु-वंशं श्रोतुम् अर्हसि ॥ ४,१८.३० ॥  
इति श्री-विष्णु-महापुराणे चतुर्थांशेऽष्टादशोऽध्यायः (१८)  

_____________________________________________________________


श्रीपराशर उवाच  
पूरोर् जनमेजयः, तस्यापि प्रचिन्वान्, प्रचिन्वतः प्रवीरः, प्रवीरात् मनस्युः, तस्यापि सुद्युः, सुद्योर् बहुगतः, तस्यापि संयातिः, संयातेर् अहंयातिः, ततो रौद्राश्वः ॥ ४,१९.१ ॥
ऋतेषु-कक्षेषु-स्थण्डिलेषु-कृतेषु-जलेषु-धर्मे-धृतेषु-स्थलेषु-सन्नतेषु-नामानो रौद्राश्वस्य दश पुत्रा बभूवुः ॥ ४,१९.२ ॥
ऋतेषोर् अन्तिनारः पुत्रोऽभूत् ॥ ४,१९.३ ॥
सुमतिम् अप्रतिरथं ध्रुवं चाप्य् अन्तिनारः पुत्रान् अवाप ॥ ४,१९.४ ॥
अप्रतिरथस्य कण्वः पुत्रोऽभूत् ॥ ४,१९.५ ॥
तस्यापि मेधातिथिः ॥ ४,१९.६ ॥
यतः कण्वायना द्विजा बभूवुः ॥ ४,१९.७ ॥
अप्रतिरथस्यापरः पुत्रोऽभूद् ऐलीनः ॥ ४,१९.८ ॥
एलीनस्य दुष्यन्ताद्याश् चत्वारः पुत्रा बभूवुः ॥ ४,१९.९ ॥
दुष्यन्ताच् चक्रवर्ती भरतोऽभूत् ॥ ४,१९.१० ॥
यन्-नाम-हेतुर् देवैः श्लोको गीयते ॥ ४,१९.११ ॥
> माता भस्त्रा पितुः पुत्रो येन जातः स एव सः  
> भरस्व पुत्रं दुष्यन्तम् आवमंस्थाः शकुन्तलाम् ॥ ४,१९.१२ ॥  
> रेतोधाः पुत्रो नयति नर-देव यम-क्षयात्  
> त्वं चास्य धाता गर्भस्य सत्यम् आह शकुन्तला ॥ ४,१९.१३ ॥

भरतस्य पत्नि-त्रये नव पुत्रा बभूवुः ॥ ४,१९.१४ ॥
"नैते ममानुरूपा" इत्य् अभिहितास् तन्-मातरः परित्याग-भयात् तत्-पुत्रान् जघ्नुः ॥ ४,१९.१५ ॥
ततोऽस्य वितथे पुत्र-जन्मनि पुत्रार्थिनो मरुत्-सोम-याजिनो दीर्घतमसः पार्ष्ण्यापास्त-बृहस्पति-वीर्याद्-उतथ्य-पत्न्यां ममतायां समुत्पन्नो भरद्वाजाख्यः पुत्रो मरुद्भिर् दत्तः ॥ ४,१९.१६ ॥
तस्यापि नाम-निर्वचन-श्लोकः पठ्यते ॥ ४,१९.१७ ॥
> मूढे भर द्वाजम् इमं भरद्वाजं बृहस्पते  
> यातौ यद् उक्त्वा पितरौ भरद्वाजस् ततस् त्व् अयम् ॥ ४,१९.१८ ॥

भरद्वाजः स तस्य वितथे पुत्र-जन्मनि मरुद्भिर् दत्तः ततो वितथ-संज्ञाम् अवाप ॥ ४,१९.१९ ॥
वितथस्यापि मन्युः पुत्रोऽभवत् ॥ ४,१९.२० ॥
बृहत्क्षत्र-महावीर्य-नगर-गर्गा अभवन् मन्यु-पुत्राः ॥ ४,१९.२१ ॥
नगरस्य संकृतिः, संकृतेर् गुरु-प्रीति-रन्तिदेवौ ॥ ४,१९.२२ ॥
गर्गाच् छिनिः, ततश् च गार्ग्याः शैन्याः क्षत्रोपेता द्विजातयो बभूवु ॥ ४,१९.२३ ॥
महावीर्याच् च दुरुक्षयो नाम पुत्रोऽभवत् ॥ ४,१९.२४ ॥
तस्य त्रय्यारुणिः पुष्करिणः कपिश् च पुत्र-क्षयम् अभूत् ॥ ४,१९.२५ ॥
तच् च पुत्र-त्रितयम् अपि पश्चाद् विप्रताम् उपजगाम ॥ ४,१९.२६ ॥
बृहत्-क्षत्रात् सुहोत्रः ॥ ४,१९.२७ ॥
सुहोत्राद् धस्ती य इदं हस्तिनपुरम् आवासयामास ॥ ४,१९.२८ ॥
अजमीढ-द्विजमीढास् त्रयो हस्ति-पुत्राः ॥ ४,१९.२९ ॥
अजमीढात् कण्वः ॥ ४,१९.३० ॥
कण्वान् मेधातिथिः ॥ ४,१९.३१ ॥
यतः कण्वायना द्विजाः ॥ ४,१९.३२ ॥
अजमीढस्यान्यः पुत्रो बृहदिषुः ॥ ४,१९.३३ ॥
बृहदिषोर् बृहद्धनुर्, बृहद्धनुषश् च बृहत्कर्मा, ततश् च जयद्रथस्, तस्माद् अपि विश्वजित् ॥ ४,१९.३४ ॥
ततश् च सेनजित् ॥ ४,१९.३५ ॥
रुचिराश्व-काश्य-दृढहनु-वत्सनु-संज्ञाः सेनजितः पुत्राः ॥ ४,१९.३६ ॥
रुचिराश्व-पुत्रः पृथुसेनः, पृथुसेनात् पारः ॥ ४,१९.३७ ॥
पारान् नीलः ॥ ४,१९.३८ ॥
तस्यैकशतं पुत्राणाम् ॥ ४,१९.३९ ॥
तेषां प्रधानः कांपिल्याधिपतिः समरः ॥ ४,१९.४० ॥
समरस्यापि पार-सुपार-सदश्वास् त्रयश् च पुत्राः ॥ ४,१९.४१ ॥
सुपारात् पृथुः, पृथोः सुकृतेर् विभ्राजः ॥ ४,१९.४२ ॥
तस्माच् चाणुहः ॥ ४,१९.४३ ॥
यः शुक-दुहितरं कीर्तिं नामोपयेमे ॥ ४,१९.४४ ॥
अणुहाद् ब्रह्मदत्तः ॥ ४,१९.४५ ॥
ततश् च विष्वक्सेनस्, तस्माद् उदक्सेनः ॥ ४,१९.४६ ॥
भल्लाभस् तस्य चात्मजः ॥ ४,१९.४७ ॥
द्विजमीढस्य तु यवीनर-संज्ञः पुत्रः ॥ ४,१९.४८ ॥
तस्यापि धृतिमांस्, तस्माच् च सत्यधृतिस्, ततश् च दृढनेमिस्, तस्माच् च सुपार्श्वस्, ततः सुमतिस्, ततश् च सन्नतिमान् ॥ ४,१९.४९ ॥
सन्नतिमतः कृतः पुत्रोऽभूत् ॥ ४,१९.५० ॥
यं हिरण्यनाभो योगम् अध्यापयामास ॥ ४,१९.५१ ॥
यश् चतुर्विंशति-प्राच्य-सामागानां संहिताश् चकार ॥ ४,१९.५२ ॥
कृताच् चोग्रायुधः ॥ ४,१९.५३ ॥
येन प्राचुर्येण नीप-क्षयः कृतः ॥ ४,१९.५४ ॥
उग्रायुधात् क्षेम्यः, क्षेम्यात् सुधीरस्, तस्माद् रिपुञ्जयः, तस्माच् च बहुरथैत्य् एते पौरवाः ॥ ४,१९.५५ ॥
अजमीढस्य नलिनी नाम पत्नी, तस्यां नील-संज्ञः पुत्रोऽभवत् ॥ ४,१९.५६ ॥
तस्माद् अपि शान्तिः, शान्तेः सुशान्तिः, सुशान्तेः पुरञ्जयः, तस्माच् च ऋक्षः ॥ ४,१९.५७ ॥
ततश् च हर्यश्वः ॥ ४,१९.५८ ॥
तस्मान् मुद्गल-सृंजय-बृहदिषु-यवीनर-कांपिल्य-संज्ञाः पञ्चानाम् एव तेषां विषयाणां रक्षणायाल् एते मत्-पुत्रा इति पित्राभिहिताः पाञ्चालाः ॥ ४,१९.५९ ॥
मुद्गलाच् च मौद्गल्याः क्षत्रोपेता द्विजातयो बभूवुः ॥ ४,१९.६० ॥
मुद्गलाद् धर्यश्वः ॥ ४,१९.६१ ॥
हर्यश्वाद् दिवोदासोऽहल्या च मिथुनम् अभूत् ॥ ४,१९.६२ ॥
शरद्वतश् चाहल्यायां शतानन्दोऽभवत् ॥ ४,१९.६३ ॥
शतानन्दात् सत्यधृतिर् धनुर्वेद-अन्तगो जज्ञे ॥ ४,१९.६४ ॥
सत्यधृतेर् वराप्सरसम् उर्वशीं दृष्ट्वा रेतस्कन्नं शर-स्तंबे पपात ॥ ४,१९.६५ ॥
तच् च द्विधागतम् अपत्य-द्वयं कुमारः कन्या चाभवत् ॥ ४,१९.६६ ॥
तौ च मृगयाम् उपयातः शन्तनुर् दृष्ट्वा कृपया जग्राह ॥ ४,१९.६७ ॥
ततः कन्या चाश्वत्थाम्नो जननी कृपी द्रोणाचार्यस्य पत्न्य् अभवत् ॥ ४,१९.६८ ॥
दिवोदासस्य पुत्रो मित्रायुः ॥ ४,१९.६९ ॥
मित्रायोश् चयवनो नाम राजा ॥ ४,१९.७० ॥
च्यवनात् सुदासः, सुदासात् सौदासः, सौदासात् सहदेवस्, तस्यापि सोमकः ॥ ४,१९.७१ ॥
सोमकाज् जन्तुः पुत्र-शत-ज्येष्ठोऽभवत् ॥ ४,१९.७२ ॥
तेषां यवीयान् पृषतः, पृषताद् द्रुपदस्, तस्माच् च धृष्टद्युम्नस्, ततो धृष्टकेतुः ॥ ४,१९.७३ ॥
अजमीढस्यान्यो ऋक्ष-नामा पुत्रोऽभवत् ॥ ७४ ॥
तस्य संवरणः ॥ ४,१९.७५ ॥
संवरणात् कुरुः ॥ ४,१९.७६ ॥
य इदं धर्म-क्षेत्रं कुरु-क्षेत्रं चकार ॥ ४,१९.७७ ॥
सुधनुर्-जह्नु-परीक्षित्-प्रमुखाः कुरोः पुत्रा बभूवुः ॥ ४,१९.७८ ॥
सुधनुषः पुत्रः सुहोत्रस्, तस्माच् च्यवनः, च्यवनात् कृतकः ॥ ४,१९.७९ ॥
ततश् चोपरिचरो वसुः ॥ ४,१९.८० ॥
बृहद्रथ-प्रत्यग्र-कुशांब-कुचेल-मात्स्य-प्रमुखाः वसोः पुत्राः सप्ताजायन्त ॥ ४,१९.८१ ॥
बृहद्रथात् कुशाग्रः, कुशाग्राद् वृषभः, वृषभात् पुष्पवान्, तस्मात् सत्यहितः, तस्मात् सुधन्वा, तस्य च जतुः ॥ ४,१९.८२ ॥
बृहद्रथाच् चान्यः शकल-द्वय-जन्मा जरया संधितो जरासंध-नामा ॥ ४,१९.८३ ॥
तस्मात् सहदेवः, सहदेवात् सोमपस्, ततश् च श्रुतिश्रवाः ॥ ४,१९.८४ ॥
इत्य् एते मया मागधा भूपालाः कथिताः ॥ ४,१९.८५ ॥
इति श्री-विष्णु-महापुराणे चतुर्थांशे एकोनविंशोऽध्यायः (१९)

***

श्रीपराशर उवाच

परीक्षितश् च जनमेजय-श्रुतसेनो-ग्रसेन-भीमसेनाश् चत्वारः पुत्राः ॥ ४,२०.१ ॥
जह्नोस् तु सुरथो नामात्मजो बभूव ॥ ४,२०.२ ॥
तस्यापि विदूरथः ॥ ४,२०.३ ॥
तस्मात् सार्वभोमः, सार्वभौमाज् जयत्सेनस्, तस्माद् आराधितस्, ततश् चायुतायुर्, अयुतायोर् अक्रोधनः ॥ ४,२०.४ ॥
तस्माद् देवातिथिः ॥ ४,२०.५ ॥
ततश् च ऋक्षोऽन्योऽभवत् ॥ ४,२०.६ ॥
ऋक्षाद् भीमसेनस्, ततश् च दिलीपः ॥ ४,२०.७ ॥
दिलीपात् प्रतीपः ॥ ४,२०.८ ॥
तस्यापि देवापि-शन्तनु-बाह्लीक-संज्ञास् त्रयः पुत्रा बभूवुः ॥ ४,२०.९ ॥
देवापिर् बाल् एवारण्यं विवेश ॥ ४,२०.१० ॥
शन्तनुस् तु महीपालोऽभूत् ॥ ४,२०.११ ॥
अयं च तस्य श्लोकः पृथिव्यां गीयते ॥ ४,२०.१२ ॥
> यं यं कराभ्यां स्पृशति जीर्णं यौवनम् एति सः  
> शान्तिं चाप्नोति येनाग्र्यां कर्मणा तेन शन्तनुः ॥ ४,२०.१३ ॥

तस्य च शन्तनो राष्ट्रे द्वादश-वर्षाणि देवो न ववर्ष ॥ ४,२०.१४ ॥
ततश् चाशेष-राष्ट्र-विनाशम् अवेक्ष्यासौ राजा ब्राह्मणान् अपृच्छत् "कस्माद् अस्माकं राष्ट्रे देवो न वर्षति को ममापराध" इति ॥ ४,२०.१५ ॥
ततश् च तम् ऊचुर् ब्राह्मणाः ॥ ४,२०.१६ ॥
"अग्रजस्य ते हीयम् अवनिस् त्वया संभुज्यते अतः परिवेत्ता त्वम्" इत्य् उक्तः स राजा पुनर् तान् अपृच्छत् ॥ ४,२०.१७ ॥
"किं मयात्र विधेयम्" इति ॥ ४,२०.१८ ॥
ततस् ते पुनर् अप्य् ऊचुः ॥ ४,२०.१९ ॥
"यावद् देवापिर् न पतनादिभिर् दोषैर् अभिभूयते तावद् एतत् तस्यार्हं राज्यम् ॥ ४,२०.२० ॥
तद् अलं एतेन तु तस्मै दीयताम्" इत्य् उक्ते तस्य मन्त्रि-प्रवरेणाश्मराविणा तत्रारण्ये तपस्विनो वेद-वाद-विरोध-वक्तारः प्रयुक्ताः ॥ ४,२०.२१ ॥
तैर् अस्याप्य् अति-ऋजुमतेर् महीपति-पुत्रस्य बुद्धिर् वेद-वाद-विरोध-मार्गानुसारिण्य् अक्रियत ॥ ४,२०.२२ ॥
राजा च शन्तनुर् द्विज-वचनोत्पन्न-परिदेवन-शोकस् तान् ब्राह्मणान् अग्रतः कृत्वाग्रजस्य प्रदानायारण्यं जगाम ॥ ४,२०.२३ ॥
तद्-आश्रमम् उपगताश् च तम् अवनतम् अवनीपति-पुत्रं देवापिम् उपतस्थुः ॥ ४,२०.२४ ॥
ते ब्राह्मणा वेद-वादानुबन्धीनि वचांसि राज्यम् अग्रजेन कर्तव्यम् इत्य् अर्थवन्ति तम् ऊचुः ॥ ४,२०.२५ ॥
असाव् अपि देवापिर् वेद-वाद-विरोध-युक्ति-दूषितम् अनेक-प्रकारं तान् आह ॥ ४,२०.२६ ॥
ततस् ते ब्राह्मणाः शन्तनुम् ऊचुः ॥ ४,२०.२७ ॥
"आगच्छ हे राजन्न् अलम् अत्रातिनिर्बधेन प्रशान्त एवासाव् अनावृष्टि-दोषः पतितोऽयम् अनादि-कालम् अभिहित-वेद-वचन-दूषणोच्चरणात् ॥ ४,२०.२८ ॥
पतिते चाग्रजे नैव ते परिवेतृत्वं भवतीत्य्" उक्तः शन्तनुः स्व-पुरम् आगम्य राज्यम् अकरोत् ॥ ४,२०.२९ ॥
वेद-वाद-विरोध-वचनोच्चारण-दूषिते च तस्मिन् देवापौ तिष्ठत्य् अपि ज्येष्ठ-भ्रातर्य् अखिल-सस्य-निष्पत्तये ववर्ष भगवान् पर्जन्यः ॥ ४,२०.३० ॥
बाह्लीकात् सोमदत्तः पुत्रोऽभूत् ॥ ४,२०.३१ ॥
सोमदत्तस्यापि भूरि-भूरिश्रव-शल्य-संज्ञास् त्रयः पुत्रा बभूवुः ॥ ४,२०.३२ ॥
शन्तनोर् अप्य् अमर-नद्यां जाह्नव्याम् उदार-कीर्तिर् अशेष-शास्त्रार्थ-विद् भीष्मः पुत्रोऽभूत् ॥ ४,२०.३३ ॥
सत्यवत्यां च चित्राङ्गद-विचित्रवीर्यौ द्वौ पुत्राव् उत्पादयामास शन्तनुः ॥ ४,२०.३४ ॥
चित्राङ्गदस् तु बाल् एव चित्राङ्गदेनैव गन्धर्वेणाहवे निहतः ॥ ४,२०.३५ ॥
विचित्रवीर्योऽपि काशी-राज-तनये अंबांवालिके उपयेमे ॥ ४,२०.३६ ॥
तद्-उपभोगाति-खेदाच् च यक्ष्मणा गृहीतः स पञ्चत्वम् अगमत् ॥ ४,२०.३७ ॥
सत्यवती-नियोगाच् च मत्-पुत्रः कृष्णद्वैपायनो मातुर् वचनम् अनतिक्रमणीयम् इति कृत्वा विचित्रवीर्य-क्षेत्रे धृतराष्ट्र-पाण्डु-तत्-प्रहित-भुजिष्यायां विदुरं चोत्पादयामास ॥ ४,२०.३८ ॥
धृतराष्ट्रोऽपि गान्धार्यां दुर्योधन-दुःशासन-प्रधानं पुत्र-शतम् उत्पादयामास ॥ ४,२०.३९ ॥
पाण्डोर् अप्य् अरण्ये मृगयायाम् ऋषि-शापोपहत-प्रजा-जनन-सामर्थ्यस्य धर्म-वायु-शक्रैर् युधिष्ठिर-भीमसेनार्जुनाः कुन्त्यां नकुल-सहदेवौ चाश्विभ्यां माद्र्यां पञ्च-पुत्राः समुत्पादिताः ॥ ४,२०.४० ॥
तेषां च द्रौपद्यां पञ्चैव बभूवुः ॥ ४,२०.४१ ॥
युधिष्ठिरात् प्रतिविन्ध्यः, भीमसेनाच् छुतसेनः, श्रुतकीर्तिर् अर्जुनाच् छुतानीको नकुलाच् छुतकर्मा सहदेवात् ॥ ४,२०.४२ ॥
काशी च भीमसेनाद् एव सर्वगं सुतम् अवाप ॥ ४,२०.४३ ॥
यौधेयी युधिष्ठिराद् देवकं पुत्रम् अवाप ॥ ४,२०.४४ ॥
हिडिंबा घटोत्कचं भीमसेनात् पुत्रं लेभे ॥ ४,२०.४५ ॥
काशी च भीमसेनाद् एव सर्वगं सुतम् अवाप ॥ ४,२०.४६ ॥
सहदेवाच् च विजयी कुहोत्रं पुत्रम् अवाप ॥ ४,२०.४७ ॥
रेणुमत्यां च नकुलोऽपि निरमित्रम् अजीजनत् ॥ ४,२०.४८ ॥
अर्जुनस्याप्य् उलूप्यां नाग-कन्यायाम् इరాवान् नाम पुत्रोऽभवत् ॥ ४,२०.४९ ॥
मणीपुर-पति-पुत्र्यां पुत्रिका-धर्मेण बब्रुवाहनं नाम पुत्रम् अर्जुनोऽजनयत् ॥ ४,२०.५० ॥
सुभद्रायां चार्भकत्वेऽपि योऽसाव् अतिबल-पराक्रमः समस्ताराति-रथ-जेता सोऽभिमन्युर् अजायत ॥ ४,२०.५१ ॥
अभिमन्योर् उत्तरायां परिक्षीणेषु कुरुष्व् अश्वत्थाम-प्रयुक्त-ब्रह्मास्त्रेण गर्भ एव भस्मीकृतो भगवतः सकल-सुरासुर-वन्दित-चरण-युगलस्यात्मेच्छया कार-मानुष-रूप-धारीणोऽनुभावात् पुनर् जीवितम् अवाप्य परीक्षिज् जज्ञे ॥ ४,२०.५२ ॥
योऽयं सांप्रतम् एतद्-भूमण्डलम् अखण्डितायति-धर्मेण पालयतीति ॥ ४,२०.५३ ॥
इति श्री-विष्णु-महापुराणे चतुर्थांशे विंशोऽध्यायः (२०)

***

श्रीपराशर उवाच

अतः परं भविष्यान् अहं भूपालान् कीर्तयिष्यामि ॥ ४,२१.१ ॥
योऽयं सांप्रतम् अवनीपतिः परीक्षित्, तस्यापि जनमेजय-श्रुतसेनो-ग्रसेन-भीमसेनाश् चत्वारः पुत्रा भविष्यन्ति ॥ ४,२१.२ ॥
जनमेजयस्यापि शतानीको भविष्यति ॥ ४,२१.३ ॥
योऽसौ याज्ञवल्क्याद् वेदम् अधीत्य कृपादस्त्राम्य् अवाप्य विषम-विषय-विरक्त-चित्त-वृत्तिश् च शौनकोपदेशाद् आत्म-ज्ञान-प्रवीणः परं निर्वाणम् अवाप्स्यति ॥ ४,२१.४ ॥
शतानीकाद् अश्वमेधदत्तो भविता ॥ ४,२१.५ ॥
तस्माद् अप्य् अधिसीमकृष्णः ॥ ४,२१.६ ॥
अधिसीमकृष्णान् निचक्नुः ॥ ४,२१.७ ॥
यो गङ्गयापहृते हस्तिनपरे कौशांब्यां निवत्स्यति ॥ ४,२१.८ ॥
तस्याप्य् उष्मः पुत्रो भविता ॥ ४,२१.९ ॥
उष्णाद् विचित्ररथः ॥ ४,२१.१० ॥
ततः शुचिरथः ॥ ४,२१.११ ॥
तस्माद् वृष्णिमांस्, ततः सुषेणस्, तस्यापि सुनीथः, सुनीथान् नृपचक्षुस्, तस्माद् अपि सुखिबलस्, तस्य च पारिप्लवस्, ततश् च सुनयस्, तस्यापि मेधावी ॥ ४,२१.१२ ॥
मेधाविनो रिपुञ्जयस्, ततोर्वस्, तस्माच् च तिग्मस्, तस्माद् बृहद्रथः, बृहद्रथाद् वसुदासः ॥ ४,२१.१३ ॥
ततोऽपरः शतनीकः ॥ ४,२१.१४ ॥
तस्माच् चोदयन, उदयनाद् विहीनरस्, ततश् च दण्डपाणिस्, ततो निमित्तः ॥ ४,२१.१५ ॥
तस्माच् च क्षेमकः ॥ ४,२१.१६ ॥
अत्रायं श्लोकः ॥ ४,२१.१७ ॥
> ब्रह्म-क्षत्रस्य यो योनिर् वंशो देवर्षि-सत्कृतः  
> क्षेमकं प्राप्य राजानं संस्थानं प्राप्यते कलौ ॥ ४,२१.१८ ॥

इति श्री-विष्णु-महापुराणे चतुर्थांशे एकविंशोऽध्यायः (२१)

***

श्रीपराशर उवाच

अतश् चेक्ष्वाकवो भविष्याः पार्थिवाः कथ्यन्ते ॥ ४,२२.१ ॥
बृहद्बलस्य पुत्रो बृहत्क्षणः ॥ ४,२२.२ ॥
तस्माद् उरुक्षयस्, तस्माच् च वत्सव्यूहस्, ततश् च प्रतिव्योमस्, तस्माद् अपि दिवाकरः ॥ ४,२२.३ ॥
तस्मात् सहदेवः, सहदेवाद् बृहदश्वस्, तत्-सूनुर् भानुरथस्, तस्य च प्रतीताश्वस्, तस्यापि सुप्रतीकस्, ततश् च मरुदेवस्, ततः सुनक्षत्रस्, तमात् किन्नरः ॥ ४,२२.४ ॥
किन्नराद् अन्तरिक्षस्, तस्मात् सुपर्णस्, ततश् चामित्रजित् ॥ ४,२२.५ ॥
ततश् च बृहद्भाजस्, तस्यापि धर्मी, धर्मिणः कृतञ्जयः ॥ ४,२२.६ ॥
कृतञ्जयाद् रणञ्जयः ॥ ४,२२.७ ॥
रणञ्जयात् संजयस्, तस्माच् छाक्यश्, छाक्याच् छुद्धोदनस्, तस्माद् राहुलस्, ततः प्रसेनजित् ॥ ४,२२.८ ॥
ततश् च क्षुद्रकस्, ततश् च कुण्डकस्, तस्माद् अपि सुरथः ॥ ४,२२.९ ॥
तत्-पुत्रश् च सुमित्रः ॥ ४,२२.१० ॥
इत्य् एते चेक्ष्वाकवो बृहद्बलान्वयाः ॥ ४,२२.११ ॥
अत्रानुवंश-श्लोकः ॥ ४,२२. १२ ॥
> इक्ष्वाकूणाम् अयं वंशः सुमित्रान्तो भविष्यति  
> यतस् तं प्राप्य राजानं संस्थां प्राप्स्यति वै कलौ ॥ ४,२२.१३ ॥

इति श्री-विष्णु-महापुराणे चतुर्थांशे द्वाविंशोऽध्यायः (२२)

***

श्रीपराशर उवाच

मागधानां बार्हद्रथानां भाविनाम् अनुक्रमं कथयिष्यामि ॥ ४,२३.१ ॥
अत्र हि वंशे महा-बल-पराक्रमा जरांसंध-प्रधाना बभूवुः ॥ ४,२३.२ ॥
जरासंधस्य पुत्रः सहदेवः ॥ ४,२३.३ ॥
सहदेवात् सोमापिस्, तस्यानुश्रुतश्रवास्, तस्याप्य् अयुतायुस्, ततश् च निरमित्रस्, तत्-तनयः सुनेत्रस्, तस्माद् अपि बृहत्कर्मा ॥ ४,२३.४ ॥
ततश् च सेनजित्, ततश् च श्रुतञ्जयस्, ततो विप्रस्, तस्य च पुत्रः शुचि-नामा भविष्यति ॥ ४,२३.५ ॥
तस्यापि क्षेम्यस्, ततश् च सुव्रतः, सुव्रताद् धर्मस्, ततः सुश्रवा ॥ ४,२३.६ ॥
ततो दृढसेनः ॥ ४,२३.७ ॥
तस्मात् सुबलः ॥ ४,२३.८ ॥
सुबलात् सुनीतो भविता ॥ ४,२३.९ ॥
ततः सत्यजित् ॥ ४,२३.१० ॥
तस्माद् विश्वजित् ॥ ४,२३.११ ॥
तस्यापि रिपुञ्जयः ॥ ४,२३.१२ ॥
इत्य् एते बार्हद्रथा भूपतयो वर्ष-सहस्रम् एकं भविष्यन्ति ॥ ४,२३.१३ ॥
इति श्री-विष्णु-महापुराणे चतुर्थांशे त्रयोविंशोऽध्यायः (२३)

***

श्रीपराशर उवाच

योऽयं रिपुञ्जयो नाम बार्हद्रथान्त्यः, तस्यामात्यो मुनिको नाम भविष्यति ॥ ४,२४.१ ॥
स चैनं स्वामिनं हत्वा स्व-पुत्रं प्रद्योतन-नामानम् अभिषेक्ष्यति ॥ ४,२४.२ ॥
तस्यापि बलाक-नामा पुत्रो भविता ॥ ४,२४.३ ॥
ततश् च विशाखयूपः ॥ ४,२४.४ ॥
तत्-पुत्रो जनकः ॥ ४,२४.५ ॥
तस्य च नन्दिवर्धनः ॥ ४,२४.६ ॥
ततो नन्दी ॥ ४,२४.७ ॥
इत्य् एतेऽष्ट-त्रिंशद्-उत्तरम् अष्ट-शतं पञ्च प्रद्योताः पृथिवीं भोक्ष्यन्ति ॥ ४,२४.८ ॥
ततश् च शिशुनाभः ॥ ४,२४.९ ॥
तत्-पुत्रः काकवर्णो भविता ॥ ४,२४.१० ॥
तस्य च पुत्रः क्षेमधर्मा ॥ ४,२४.११ ॥
तस्यापि क्षतौजाः ॥ ४,२4.१२ ॥
तत्-पुत्रो विधिसारः ॥ ४,२४.१३ ॥
ततश् चाजातशत्रुः ॥ ४,२४.१४ ॥
तस्माद् अर्भकः ॥ ४,२४.१५ ॥
तस्माच् चोदयनः ॥ ४,२४.१६ ॥
तस्माद् अपि नन्दिवर्धनः ॥ ४,२४.१७ ॥
ततो महानन्दी ॥ ४,२४.१८ ॥
इत्य् एते शैशुनाभा भूपालास् त्रीणि वर्ष-शतानि द्विषष्ट्य्-अधिकानि भविष्यन्ति ॥ ४,२४.१९ ॥
महानन्दिनस् ततः शूद्र-गर्भोद्भवोऽतिलुब्धोऽतिबलो महापद्म-नामा नन्दः परशुराम इवापरोऽखिल-क्षत्रान्त-करी भविष्यति ॥ ४,२४.२० ॥
ततः प्रभृति शुद्रा भूपाला भविष्यन्ति ॥ ४,२४.२१ ॥
स चैक-च्छत्राम् अनुल्लङ्घित-शासनो महापद्मः पृथिवीं भोक्ष्यते ॥ ४,२४.२२ ॥
तस्याप्य् अष्टौ सुताः सुमाल्याद्या भवितारः ॥ ४,२४.२३ ॥
तस्य महापद्मस्यानु पृथिवीं भोक्ष्यन्ति ॥ ४,२४.२४ ॥
महापद्म-पुत्राश् चैकं वर्ष-शतम् अवनीपतयो भविष्यन्ति ॥ ४,२४.२५ ॥
ततश् च नव चैतान् नन्दान् कौटिल्यो ब्राह्मणः समुद्धरिष्यति ॥ ४,२४.२६ ॥
तेषाम् अभावे मौर्याः पृथिवीं भोक्ष्यन्ति ॥ ४,२४.२७ ॥
कौटिल्य एव चन्द्रगुप्तम् उत्पन्नं राज्येऽभिषेक्ष्यति ॥ ४,२४.२८ ॥
तस्यापि पुत्रो बिन्दुसारो भविष्यति ॥ ४,२४.२९ ॥
तस्याप्य् अशोकवर्धनस्, ततः सुयशास्, ततश् च दशरथस्, ततश् च संयुतस्, ततः शालिशुकस्, तस्मात् सोमशर्मा, तस्यापि सोमशर्मणः शतधन्वा ॥ ४,२४.३० ॥
तस्यानु बृहद्रथ-नामा भविता ॥ ४,२४.३१ ॥
एवम् एते मौर्या दश भूपतयो भविष्यन्ति अब्द-शतं सप्त-त्रिंशद्-उत्तरम् ॥ ४,२४.३२ ॥
तेषाम् अन्ते पृथिवीं दश शुङ्गा भोक्ष्यन्ति ॥ ४,२४.३३ ॥
पुष्यमित्रः सेनापतिः स्वामिनं हत्वा राज्यं करिष्यति तस्यात्मजोऽग्निमित्रः ॥ ४,२४.३४ ॥
तस्मात् सुज्येष्ठस्, ततो वसुमित्रस्, तस्माद् अप्य् उदङ्कस्, ततः पुलिन्दकस्, ततो घोषवसुस्, कस्माद् अपि वज्रमित्रस्, ततो भगवतः ॥ ४,२४.३५ ॥
तस्माद् देवभूतिः ॥ ४,२४.३६ ॥
इत्य् एते शुङ्गा द्वादशोत्तरं वर्ष-शतं पृथिवीं भोक्ष्यन्ति ॥ ४,२४.३७ ॥
ततः कण्वानेषा भूर् यास्यति ॥ ४,२४.३८ ॥
देवभूतिं तु शुङ्ग-राजानं व्यसनिनं तस्यैवामात्यः कण्वो वसुदेव-नामा तं निहत्य स्वयम् अवनीं भोक्ष्यति ॥ ४,२४.३९ ॥
तस्य पुत्रो भूमित्रस्, तस्यापि नारायणः ॥ ४,२४.४० ॥
नारायणात्मजः सुशर्मा ॥ ४,२४.४१ ॥
एते काण्वयनाश् चत्वारः पञ्च-चत्वारिंशद् वर्षाणि भूपतयो भविष्यन्ति ॥ ४,२४.४२ ॥
सुशर्माणं तु काण्वं तद्-भृत्यो बलिपुच्छक-नामा हत्वान्ध्र-जातीयो वसुधां भोक्ष्यति ॥ ४,२४.४३ ॥
ततश् च कृष्ण-नामा तद्-भ्राता पृथिवीपतिर् भविष्यति ॥ ४,२४.४४ ॥
तस्यापि पुत्रः शान्तकर्णिस्, तस्यापि पूर्णोत्संगस्, तत्-पुत्रः शतकर्णिस्, तस्माच् च लम्बोदरस्, तस्माच् च पिलकस्, ततो मेघस्वातिस्, ततः पटुमान् ॥ ४,२४.४५ ॥
ततश् चारिष्टकर्मा, ततो हालाहलः ॥ ४,२४.४६ ॥
हालाहलात् पललकस्, ततः पुलिन्दसेनस्, ततः सुंदरस्, ततः सातकर्णिः शिवस्वातिस्, ततश् च गोमतिपुत्रस्, तत्-पुत्रोऽलिमान् ॥ ४,२४.४७ ॥
तस्यापि शान्तकर्णिस्, ततः शिविश्रितस्, तश् च शिवस्कन्धस्, तस्माद् अपि यज्ञश्रीस्, ततो द्वियज्ञस्, तस्माच् चन्द्रश्रीः ॥ ४,२४.४८ ॥
तस्मात् पुलोमापिहि ॥ ४,२४.४९ ॥
एवम् एते त्रिंशच् चत्वार्य् अब्द-शतानि षट्-पञ्चाशद्-अधिकानि पृथिवीं भोक्ष्यन्ति ॥ ४,२४.५० ॥
आन्ध्र-भृत्यास् तप्ताभीर-प्रभृतयो दश-गर्दभिनश् च भू-भुजो भविष्यन्ति ॥ ४,२४.५१ ॥
ततः षोडश भूपतयो भवितारः ॥ ४,२४.५२ ॥
ततश् चाष्टौ यवनाश्, चतुर्दश तुरुष्कारा, मुण्डाश् च षोडश, येकादश मौना, एते वै पृथिवी-पतयः पृथिवी-वर्ष-शातानि नवत्य्-अधिकानि भोक्ष्यन्ति ॥ ४,२४.५३ ॥
ततश् च मौना एकादश भूपतयोऽब्द-शातानि त्रीणि पृथिवीं भोक्ष्यन्ति ॥ ४,२४.५४ ॥
तेषूत्सन्नेषु कैंकिला यवना भूपतयो भविष्यन्त्य् अमूर्धाभिषिक्ताः ॥ ४,२४.५५ ॥
तेषाम् अपत्यं विन्ध्यशक्तिस्, ततः पुरञ्जयस्, तस्माद् रामचन्द्रस्, तस्माद् धर्मवर्मा, ततो वङ्गस्, ततोऽभून् नन्दनस्, ततः सुनन्दी, तद्-भ्राता नन्दीयशाः शुक्रः प्रवीर, एते वर्ष-शतं षड्-वर्षाणि भूपतयो भविष्यन्ति ॥ ४,२४.५६ ॥
ततस् तत्-पुत्रास् त्रयोदश, तौते बाह्लिकाश् च त्रयः ॥ ४,२४.५७ ॥
ततः पुष्पमित्राः पटुमित्रास् त्रयोदशैकलाश् च सप्तान्ध्राः ॥ ४,२४.५८ ॥
ततश् च कोसलायां तु नव चैव भूपतयो भविष्यन्ति ॥ ४,२४.५९ ॥
नैषधास् तु त एव ॥ ४,२४.६० ॥
मगधायां तु विश्वस्फटिक-संज्ञोऽन्यान् वर्णान् करिष्यति ॥ ४,२४.६१ ॥
कैवर्त-बटु-पुलिन्द-ब्राह्मणान् राज्ये स्थापयिष्यति ॥ ४,२४.६२ ॥
उत्साद्याखिल-क्षत्र-जातिं नव नागाः पद्मवत्यां नाम पुर्याम् अनुगङ्गा-प्रयागं गयां गुप्तांश् च मागधा भोक्ष्यन्ति ॥ ४,२४.६३ ॥
कोसलान्ध्र-पुण्ड्र-ताम्रलिप्त-समतट-पुरीं च देव-रक्षितो रक्षिता ॥ ४,२४.६४ ॥
कलिङ्ग-माहिष-महेन्द्र-भौमान् गुहा भोक्ष्यन्ति ॥ ४,२४.६५ ॥
नैष-नैमिषक-काल-कोशकाञ् जनपदान् मणि-धान्यक-वंशा भोक्ष्यन्ति ॥ ४,२४.६६ ॥
त्रैराज्य-मुषिक-जनपदान् कनकाह्वयश् चो भोक्ष्यति ॥ ४,२४.६७ ॥
सौराष्ट्रावन्त्य-शूद्राभीरान् नर्मदा-मरुभू-विषयांश् च व्रात्य-द्विजाभीर-शूद्राद्या भोक्ष्यन्ति ॥ ४,२४.६८ ॥
सिंधु-तट-दाविकोर्वी-चन्द्रभागा-काश्मीर-विषयांश् च व्रात्याधर्म-रुचयः स्त्री-बाल-गो-वध-कर्तारः पर-स्वादान-रुचयोऽल्प-सारास् तमिस्त्र-प्राया उदितास्तमित-प्राया अल्पायुषो महेच्छा ह्य् अल्प-धर्मा लुब्धाश् च भविष्यन्ति ॥ ४,२४.६९ ॥
एते च तुल्य-कालाः सर्वे पृथिव्यां भू-भुजो भविष्यन्ति ॥ ४,२४.७० ॥
अल्प-प्रसादा बृहत्-कोपाः सार्व-कालम् अनृताधर्म-रुचयः स्त्री-बाल-गो-वध-कर्तारः पर-स्वादान-रुचयोऽल्प-सारास् तमिस्त्र-प्राया उदितास्तमित-प्राया अल्पायुषो महेच्छा ह्य् अल्प-धर्मा लुब्धाश् च भविष्यन्ति ॥ ४,२४.७१ ॥
तैश् च विमिश्रा जनपदास् तच्-छीलानुवर्तिनो राजाश्रय-शुष्मिणो म्लेच्छाचाराश् च विपर्ययेण वर्तमानाः प्रजाः क्षपयिष्यन्ति ॥ ४,२४.७२ ॥
ततश् चानुदिनम् अल्पाल्प-ह्रास-व्यवच्छेदाद् धर्मार्थयोर् जगतः संक्षयो भविष्यति ॥ ४,२४.७३ ॥
ततश् चार्थ एवाभिजन-हेतुः ॥ ४,२४.७४ ॥
बलम् एवाशेष-धर्म-हेतुः ॥ ४,२४.७५ ॥
अभिरुचिर् एव दांपत्य-संबन्ध-हेतुः ॥ ४,२४.७६ ॥
स्त्रीत्वम् एवोपभोग-हेतुः ॥ ४,२४.७७ ॥
अनृतम् एव व्यवहार-जय-हेतुः ॥ ४,२४.७८ ॥
उन्नतांबुतैव पृथिवी-हेतु ॥ ४,२४.७९ ॥
ब्रह्म-सूत्रम् एव विप्रत्व-हेतुः ॥ ४,२४.८० ॥
रत्न-धातुतैव श्लाघ्यता-हेतुः ॥ ४,२४.८१ ॥
लिङ्ग-धारणम् एवाश्रम-हेतुः ॥ ४,२४.८२ ॥
अन्यायम् एव वृत्ति-हेतुः ॥ ४,२४.८३ ॥
दौर्बल्यम् एवावृत्ति-हेतुः ॥ ४,२४.८४ ॥
अभय-प्रगल्भोच्चारणम् एव पाण्डित्य-हेतुः ॥ ४,२४.८५ ॥
अनाढ्यतैव साधुत्व-हेतुः ॥ ४,२४.८६ ॥
स्नानम् एव प्रसाधन-हेतुः ॥ ४,२४.८७ ॥
दानम् एव धर्म-हेतुः ॥ ४,२४.८८ ॥
स्वीकरणम् एव विवाह-हेतुः ॥ ४,२४.८९ ॥
सद्वेष-धार्य् एव पात्रम् ॥ ४,२४.९० ॥
दूरायतननोदकम् एव तीर्थ-हेतुः ॥ ४,२४.९१ ॥
कपट-वेष-धारणम् एव महत्त्व-हेतुः ॥ ४,२४.९२ ॥
इत्य् एवम् अनेक-दोषोत्तरे तु भू-मण्डले सर्वावर्णेष्व् एव यो-यो बलवान् स-स भूपतिर् भविष्यति ॥ ४,२४.९३ ॥
एवं चातिलुब्धक-राजासहाः शोला-नामान्तर-द्रोणीः प्रजाः संश्रयिष्यन्ति ॥ ४,२४.९४ ॥
मधु-शाक-मूल-फल-पत्र-पुष्पाद्याहाराश् च भविष्यन्ति ॥ ४,२४.९५ ॥
तरु-वल्कल-पर्ण-चीर-प्रावरणाश् चातिबहु-प्रजाः शीत-वातातप-वर्ष-सहाश् च भविष्यन्ति ॥ ४,२४.९६ ॥
न च कश्चित् त्रयोविंशति-वर्षाणि जीविष्यति अनवरतं चात्र कलि-युगे भयम् आयात्य् अखिल एवैष जनः ॥ ४,२४.९७ ॥
श्रौत-स्मार्ते च धर्मे विप्लवम् अत्यन्तम् उपगते क्षीण-प्राये च कलाव् अशेष-जगत्-स्त्रष्टुश् चराचर-गुरोर् आदि-मध्यान्तरहितस्य ब्रह्म-मयस्यात्म-रूपिणो भगवतो वासुदेवस्यांशः शम्बल-ग्राम-प्रधान-ब्राह्मणस्य विष्णु-यशसो गेहेऽष्ट-गुणर्धि-समन्वितः कल्कि-रूपी जगत्य् अत्रावतीर्य सकल-म्लेच्छ-दस्यु-दुष्टाचर-चेतसाम् शेषाणाम् अपरिच्छिन्न-शक्ति-माहात्म्यः क्षयं करिष्यति स्व-धर्मेषु चाखिलम् एव संस्थापयिष्यति ॥ ४,२४.९८ ॥
अनन्तरं चाशेष-कलेर् अवसाने निशावसाने विबुद्धानाम् इव तेषाम् एव जनपदानाम् अमल-स्फटित-दल-शुद्धा मतयो भविष्यन्ति ॥ ४,२४.९९ ॥
तेषां च बीज-भूतानाम् अशेष-मनुष्याणां परिणतानाम् अपि तत्काल-कृतापत्य-प्रसूतिर् भविष्यति ॥ ४,२४.१०० ॥
तानि च तद्-अपत्यानि कृत-युगानुसारीण्य् एव भविष्यन्ति ॥ ४,२४.१०१ ॥
अत्रोच्यते
> यथा चन्द्रश् च सूर्यश् च तथा तिष्यो बृहस्पतिः  
> एक-राशौ समेष्यन्ति तदा भवति वै कृतम् ॥ ४,२४.१०२ ॥  
> अतीता वर्तमानाश् च तथैवानागताश् च ये  
> एते वंशेषु भूपालाः कथिता मुनि-सत्तम ॥ ४,२४.१०३ ॥  
> यावत् परीक्षितो जन्म यावन् नन्दाभिषेचनम्  
> एतद् वर्ष-सहस्रं तु ज्ञेयं पञ्चाशद्-उत्तरम् ॥ ४,२४.१०४ ॥  
> सप्तर्षीणां तु यौ पूर्वौ दृश्येते ह्य् उदितौ दिवि  
> तयोस् तु मध्ये नक्षत्रं दृश्यते यत् समं निशि ॥ ४,२४.१०५ ॥  
> तेन सप्तर्षयो युक्तास् तिष्ठन्त्य् अब्द-शतं नृणाम्  
> ते तु पारीक्षिते काले मघास्वास् अन् द्विजोत्तम ॥ ४,२४.१०६ ॥  
> तदा प्रवृत्तश् च कलिर् द्वादशाब्द-शतात्मकः ॥ ४,२४.१०७ ॥  
> यदैव भगवान् विष्णोर् अंशो यातो दिवं द्विज  
> वसुदेव-कुलोद्भूतस् तदैवात्रागतः कलिः ॥ ४,२४.१०८ ॥  
> यावत् स पाद-पद्माभ्यां पस्पर्शेमां वसुंधराम्  
> तावत् पृथिवी-परिष्वङ्गे समर्थो नाभवत् कलिः ॥ ४,२४.१०९ ॥  
> गते सनातनस्यांशे विष्णोस् तत्र भुवो दिवम्  
> तत्याज सानुजो राज्यं धर्म-पुत्रो युधिष्ठिरः ॥ ४,२४.११० ॥  
> विपरीतानि दृष्ट्वा च निमित्तानि हि पाण्डवः  
> याते कृष्णे चकाराथ सोऽभिषेकं परीक्षितः ॥ ४,२४.१११ ॥  
> प्रयास्यन्ति यदा चैते पूर्वाषाढां महर्षयः  
> तदा नन्दात् प्रभृत्य् एष गति-वृद्धिं गमिष्यति ॥ ४,२४.११२ ॥  
> यस्मिन् कृष्णो दिवं यातस् तस्मिन्न् एव तदाहनि  
> प्रतिपन्नं कलि-युगं तस्य संख्यां निबोध मे ॥ ४,२४.११३ ॥  
> त्रीणि लक्षाणि वर्षाणां द्विज मानुष्य-संख्यया  
> षष्टिश् चैव सहस्राणि भविष्यत्य् एष वै कलिः ॥ ४,२४.११४ ॥  
> शतानि तानि दिव्यानां सप्त पञ्च च संख्यया  
> निःशेषेण गते तस्मिन् भविष्यति पुनः कृतम् ॥ ४,२४.११५ ॥  
> ब्राह्मणाः क्षत्रिया वैश्याः शूद्राश् च द्विज-सत्तम  
> युगे-युगे महात्मानः समतीताः सहस्रशः ॥ ४,२४.११६ ॥  
> बहुत्वान् नामधेयानां परिसंख्या कुले-कुले  
> पौनरुक्त्याद् धि साम्याच् च न मया परिकीर्तिता ॥ ४,२४.११७ ॥  
> देवापिः पौरवो राजा मरुश् चेक्ष्वाकु-वंशजः  
> महा-योग-बलोपेतौ कलाप-ग्राम-संश्रितौ ॥ ४,२४.११८ ॥  
> कृते युगे त्व् इहागम्य क्षत्र-प्रावर्तकौ हि तौ  
> भविष्यतो मनोर् वंश-बीज-भूतौ व्यवस्थितौ ॥ ४,२४.११९ ॥  
> एतेन क्रम-योगेन मनु-पुत्रौर् वसुंधरा  
> कृत-त्रेता-द्वापराणि युगानि त्रीणि भुज्यते ॥ ४,२४.१२० ॥  
> कलौ ते बीज-भूता वै केचित् तिष्ठन्ति वै मुने  
> यथैव देवापि-पुरू सांप्रतं समधिष्ठितौ ॥ ४,२४.१२१ ॥  
> एष तूद्देशतो वंशस् तवोक्तो भू-भुजां मया  
> निखिलो गदितुं शक्यो नैष वर्ष-शतैर् अपि ॥ ४,२४.१२२ ॥  
> एते चान्ये च भूपाला यैर् अत्र क्षिति-मण्डले  
> कृतं ममत्वं मोहान्धैर् नित्यं हेय-कलेवरे ॥ ४,२४.१२३ ॥  
> कथं ममेयम् अचला मत्-पुत्रस्य कथं मही  
> मद्-वंशस्येति चिन्तार्ता जग्मुर् अन्तम् इमे नृपाः ॥ ४,२४.१२४ ॥  
> तेभ्यः पूर्वतराश् चान्ये तेभ्यस् तेभ्यस् तथा परे  
> भविष्याश् चैव यास्यन्ति तेषाम् अन्ये च येऽप्य् अनु ॥ ४,२४.१२५ ॥  
> विलोक्यात्म-जयोद्योगं यात्रा-व्यग्रान् नराधिपान्  
> पुष्प-प्रहासैः शरदि हसन्तीव वसुंधरा ॥ ४,२४.१२६ ॥  
> मैत्रेय पृथिवी-गीताञ् श्लोकांश् चात्र निबोध मे  
> यान् आह धर्म-ध्वजिने जनकायासितो मुनिः ॥ ४,२४.१२७ ॥

पृथिव्युवाच
> कथम् एष नरेन्द्राणां मोहो बुद्धिमताम् अपि  
> येन केन स-धर्माणोऽप्य् अति-विश्वस्त-चेतसः ॥ ४,२४.१२८ ॥  
> पूर्वम् आत्म-जयं कृत्वा जेतुम् इच्छन्ति मन्त्रिणः  
> ततो भृत्यांश् च पौरांश् च जिगीषन्ते तथा रिपून् ॥ ४,२४.१२९ ॥  
> क्रमेणानेन जेष्यामो वयं पृथ्वीं स-सागराम्  
> इत्यासक्त-धियो मृत्युं न पश्यन्त्य् अविदूरगम् ॥ ४,२४.१३० ॥  
> समुद्रावरणं याति भू-मण्डलम् अथो वशम्  
> कियद् आत्म-जयस्यैतन् मुक्तिर् आत्म-जये फलम् ॥ ४,२४.१३१ ॥  
> उत्सृज्य पूर्वजा याता यां नादाय गतः पिता  
> तां माम् अतीव मूढत्वाज् जेतुम् इच्छन्ति पार्थिवाः ॥ ४,२४.१३२ ॥  
> मत्-कृते पितृ-पुत्राणां भ्रातॄणां चापि विग्रहः  
> जायतेऽत्यन्त-मोहेन ममत्वाद्-आदृत-चेतसाम् ॥ ४,२४.१३३ ॥  
> पृथ्वी ममेयम् सकला ममैषा मद्-अन्वयस्यापि च शाश्वतीयम्  
> यो-यो मृतेऽन्यत्र बभूव राजा कुबुद्धिर् आसीद् इति तस्य-तस्य ॥ ४,२४.१३४ ॥  
> दृष्ट्वा ममत्वाद्-आदृत-चित्तम् एकं विहाय मां मृत्यु-वशं व्रजन्तम्  
> तस्यानुयस् तस्य कथं ममत्वं हृद्य् आस्पदं मत्-प्रभवं करोति ॥ ४,२४.१३५ ॥  
> "पृथ्वी ममैषाऽशु परित्यजैनां" वदन्ति ये दूत-मुखैः स्व-शत्रून्  
> नराधिपास् तेषु ममातिहासः पुनर्श् च मूढेषु दयाभ्युपैति ॥ ४,२४.१३६ ॥

श्रीपराशर उवाच
> इत्य् एते धरणी-गीतः श्लोका मैत्रेय यैः श्रुताः  
> ममत्वं विलयं याति तपत्य् अर्के यथा हिमम् ॥ ४,२४.१३७ ॥  
> इत्य् एष कथितः सम्यङ् मनोर् वंशो मया तव  
> यत्र स्थिति-प्रवृत्तस्य विष्णोर् अंशांशका नृपाः ॥ ४,२४.१३८ ॥  
> शृणोति य इमं भक्त्या मनोर् वंशम् अनुक्रमात्  
> तस्य पापम् अशेषं वै प्रणश्यत्य् अमलात्मनः ॥ ४,२४.१३९ ॥  
> धन-धान्यर्धिम् अतुलां प्राप्नोत्य् अव्याहतेन्द्रियः  
> श्रुत्वैवम् अखिलं वंशं प्रशस्तं शशी-सूर्ययोः ॥ ४,२४.१४० ॥  
> इक्ष्वाकु-जह्नु-मान्धातृ-सगराविक्षित्-आन् रघून्  
> ययाति-नहुषाद्यांश् च ज्ञात्वा निष्ठाम् उपागतान् ॥ ४,२४.१४१ ॥  
> महा-बलान् महा-वीर्यान् अनन्त-धन-संचयान्  
> कृतान् कालेन बलिना कथा-शेषान् नराधिपान् ॥ ४,२४.१४२ ॥  
> श्रुत्वा न पुत्र-दारादौ गृह-क्षेत्रादिके तथा  
> द्रव्यादौ वा कृत-प्रज्ञो ममत्वं कुरुते नरः ॥ ४,२४.१४३ ॥  
> तप्तं तपो यैः पुरुष-प्रवीरैर् उद्वाहुभिर् वर्ष-गणान् अनेकान्  
> इष्ट्वा सु-यज्ञैर् बलिनोऽतिवीर्याः कृतानुकालेन कथावशेषाः ॥ ४,२४.१४४ ॥  
> पृथुः समस्तान् विचचार लोकान् अव्याहतो यो विजितारि-चक्रः  
> स काल-वाताभिहतः प्रणष्टः क्षिप्तं यथा शाल्मलि-तूलम् अग्नौ ॥ ४,२४.१४५ ॥  
> यः कार्तवीर्यो बुभुजे समस्तान् द्वीपान् समाक्रम्य हतारि-चक्रः  
> कथा-प्रसंगेष्व् अभिधीयमानः स एव संकल्प-विकल्प-हेतुः ॥ ४,२४.१४६ ॥  
> दशाननाविक्षत-राघवाणाम् ऐश्वर्यम् उद्भासित-दिङ्-मुखानाम्  
> भस्मापि शिष्टं न कथं क्षणेन भ्रू-भङ्ग-पातेन धिग् अन्तकस्य ॥ ४,२४.१४७ ॥  
> कथा-शरीरत्वम् अवाप यद् वै मान्धातृ-नामा भुवि चक्रवर्ती  
> श्रुत्वापि तत् कोहि करोति साधुर् ममत्वम् आत्मन्य् अपि मन्द-चेताः ॥ ४,२४.१४८ ॥  
> भगीरथाद्याः सगरं ककुत्स्थो दशाननो राघव-लक्ष्मणौ च  
> युधिष्ठिराद्याश् च बभूवुर् एते सत्यं न मिथ्या क्व नु ते न विद्मः ॥ ४,२४.१४९ ॥  
> ये सांप्रतं ये च नृपा भविष्याः प्रोक्ता मया विप्रवरोग्र-वीर्याः  
> एते तथान्ये च तथाभिधेयाः सर्वे भविष्यन्ति यथैव पूर्वे ॥ ४,२४.१५० ॥  
> एतद् विदित्वा न नरेण कार्यं ममत्वम् आत्मन्य् अपि पण्डितेन  
> तिष्ठन्तु तावत् तनयात्मजायाः क्षेत्रादयो ये च शरीरिणोऽन्ये ॥ ४,२४.१५१ ॥

इति श्री-विष्णु-महापुराणे चतुर्थांशे चतुर्विंशोऽध्यायः (२४)
श्री-विष्णु-महापुराणे चतुर्थांशः समाप्तः
इति श्री-विष्णु-महापुराणे विष्णु-चित्तीयात्म-प्रकाशाख्य-श्रीधरीय-व्याख्या-द्वयोपेते चतुर्थोंशः समाप्तः ॥

***

**अथ श्री-विष्णु-महापुराणे विष्णु-चित्तीयात्म-प्रकाशाख्य-श्रीधरीय-व्याख्या-द्वयोपेते पञ्चमांशः प्रारभ्यते**

**श्रीमते रामानुजाय नमः**

मैत्रेय उवाच
> नृपाणां कथितः सर्वो भवता वंश-विस्तरः  
> वंशानुचरितं चैव यथावद् अनुवर्णितम्  
> अंशावतारो ब्रह्मर्षे योऽयं यदु-कुलोद्भवः  
> विष्णोस् तं विस्तरेणाहं श्रोतुम् इच्छामि तत्त्वतः ॥ ५,१.२ ॥  
> चकार यानि कर्माणि भगवान् पुरुषोत्तमः  
> अंशांशेनावतीर्योर्व्यां तत्र तानि मुने वद ॥ ५,१.३ ॥

श्रीपराशर उवाच
> मैत्रेय श्रूयताम् एतद् यत् पृष्टोऽहम् इह त्वया  
> विष्णोर् अंशांश-संभूति-चरितं जगतो हितम् ॥ ५,१.४ ॥  
> देवकस्य सुतां पूर्वं वसुदेवो महा-मुने  
> उपयेमे महा-भागां देवकीं देवतोपमाम् ॥ ५,१.५ ॥  
> कंसस् तयोर् वर-रथं चोदयामास सारथिः  
> वसुदेवस्य देवक्या संयोगे भोजनन्दनः ॥ ५,१.६ ॥  
> अथान्तरिक्षे वाग् उच्चैः कंसम् आभाष्य सादरम्  
> मेघ-गंभीर-निर्घोषं समाभाष्येदम् अब्रवीत् ॥ ५,१.७ ॥  
> "याम् एतां वहसे मूढ सह भर्त्रा रथे स्थिताम्  
> अस्यास् तवाष्टमो गर्भः प्राणान् अपहरिष्यति" ॥ ५,१.८ ॥

श्रीपराशर उवाच
> इत्य् आकर्ण्य समुत्पाट्य खड्गं कंसो महा-बलः  
> देवकीं हन्तुम् आरब्धो वसुदेवोऽब्रवीद् इदम् ॥ ५,१.९ ॥  
> "न हन्तव्या महा-भाग देवकी भवतानघ  
> समर्पयिष्ये सकलान् गर्भान् अस्योदरोद्भवान्" ॥ ५,१.१० ॥

श्रीपराशर उवाच
> "तथेत्य्" आह ततः कंसो वसुदेवं द्विजोत्तम  
> न घातयामास च तां देवकीं सत्य-गौरवात् ॥ ५,१.११ ॥  
> एतस्मिन्न् एव काले तु भूरि-भारावपीडिता  
> जगाम धरणी मेरौ समाजं त्रिदिवौकसाम् ॥ ५,१.१२ ॥  
> स ब्रह्मकान् सुरान् सर्वान् प्रणिपत्याथ मेदिनी  
> कथयामास तत् सर्वं खेदात् करुण-भाषिणी ॥ ५,१.१३ ॥

भूमिरुवाच
> अग्निः सुवर्णस्य गुरुर् गवां सूर्यः परो गुरुः  
> ममाप्य् अखिल-लोकानां गुरुर् नारायणो गुरुः ॥ ५,१.१४ ॥  
> प्रजापति-पतिर् ब्रह्मा पूर्वेषाम् अपि पूर्वजः  
> कला-काष्ठा-निमेषात्मा कालश् चाव्यक्त-मूर्तिमान् ॥ ५,१.१५ ॥  
> तद्-अंश-भूतः सर्वेषां समूहो वः सुरोत्तमाः ॥ ५,१.१६ ॥  
> आदित्याः मरुतः साध्या रुद्रा वस्व्-अश्वि-वह्नयः  
> पितरो ये च लोकानां स्रष्टारोऽत्रि-पुरोगमाः ॥ ५,१.१७ ॥  
> एते तस्याप्रमेयस्य विष्णो रूपं महात्मनः ॥ ५,१.१८ ॥  
> यक्ष-राक्षस-दैतेय-पिशाचोरग-दानवाः  
> गन्धर्वाप्सरसश् चैव रूपं विष्णोर् महात्मनः ॥ ५,१.१९ ॥  
> ग्रहर्क्ष-तारका-चित्र-गगनाग्नि-जलानिलाः  
> अहं च विषयाश् चैव सर्वं विष्णु-मयं जगत् ॥ ५,१.२० ॥  
> तथा चानेक-रूपस्य यस्य रूपाण्य् अहर्निशम्  
> बाध्य-बाधकतां यान्ति कल्लोला इव सागरे ॥ ५,१.२१ ॥  
> तत् सांप्रतम् अमी दैत्याः कालनेमि-पुरोगमाः  
> मर्त्य-लोकं समाक्रम्य बाधन्तेऽहर्निशं प्रजाः ॥ ५,१.२२ ॥  
> कालनेमिर् हतो योऽसौ विष्णुना प्रभविष्णुना  
> उग्रसेन-सुतः कंसः संभूतः स महासुरः ॥ ५,१.२३ ॥  
> अरिष्टो धेनुकः केशी प्रलंबो नरकस् तथा  
> सुंदोऽसुरस् तथात्युग्रो बाणश् चापि बलेः सुतः ॥ ५,१.२४ ॥  
> तथान्ये च महा-वीर्या नृपाणां भवनेषु ये  
> समुत्पन्ना दुरात्मानस् तान् न संख्यातुम् उत्सहे ॥ ५,१.२५ ॥  
> अक्षोहिण्योऽत्र बहुला दिव्य-मूर्ति-धराः सुराः  
> महा-बलानां दृप्तानां दैत्येन्द्राणां ममोपरि ॥ ५,१.२६ ॥  
> तद् भूरि-भार-पीडार्ता न शक्नोम्य् अमरेश्वराः  
> बिभर्तुम् आत्मानम् अहम् इति विज्ञापयामि वः ॥ ५,१.२७ ॥  
> क्रियतां तन् महा-भागा मम भारावतारणम्  
> यथा रसातलं नाहं गच्छेयम् अतिविह्वला ॥ ५,१.२८ ॥

इत्य् आकर्ण्य धरा-वाक्यम् अशेषैस् त्रिदशेश्वरैः  
भुवो भारावतारार्थं ब्रह्मा प्राह प्रचोदितः ॥ ५,१.२९ ॥

ब्रह्मोवाच
> यथाह वसुधा सर्वं सत्यम् एव दिवौकसः  
> अहं भवो भवन्तश् च सर्वे नारायणात्मकाः ॥ ५,१.३० ॥  
> विभूतयश् च यास् तस्य तासाम् एव परस्परम्  
> आधिक्य-न्यूनता-बाध्य-बाधकत्वेन वर्तते ॥ ५,१.३१ ॥  
> तद् आगच्छत गच्छामः क्षीराब्धेस् तटम् उत्तमम्  
> तत्राराध्य हरिं तस्मै सर्वं विज्ञापयाम वै ॥ ५,१.३२ ॥  
> सर्वथैव जगत्यर्थे स सर्वात्मा जगन्-मयः  
> सत्त्वांशेनावतीर्योर्व्यां धर्मस्य कुरुते स्थितिम् ॥ ५,१.३३ ॥

श्रीपराशर उवाच
> इत्य् उक्त्वा प्रययो तत्र सह देवैः पितामहः  
> समाहित-मनाश् चैवं तुष्टाव गरुडध्वजम् ॥ ५,१.३४ ॥

ब्रह्मोवाच
> द्वे विद्ये त्वम् अनाम्नाय-परा चैवापरा तथा  
> त एव भवतोरूपे मूर्तामूर्तात्मिके प्रभो ॥ ५,१.३५ ॥  
> द्वे ब्रह्मणी त्व् अणीयोऽति-स्थूलात्मन् सर्व-सर्व-वित्  
> शब्द-ब्रह्म परं चैव ब्रह्म-ब्रह्म-मयस्य यत् ॥ ५,१.३६ ॥  
> ऋग्वेदस् त्वं यजुर्वेदः सामवेदस् त्व् अथर्वणः  
> शिक्षा-कल्पो निरुक्तं च च्छन्दो ज्योतिषम् एव च ॥ ५,१.३७ ॥  
> इतिहास-पुराणे च तथा व्याकरणं प्रभो  
> मीमांसा न्याय-शास्त्रं च धर्म-शास्त्राण्य् अधोक्षज ॥ ५,१.३८ ॥  
> आत्माऽत्म-देह-गुणवद्-विचाराचारि यद् वचः  
> तद् अप्य् आद्यपते नान्यद् अध्यात्मात्म-स्वरूपवत् ॥ ५,१.३९ ॥  
> त्वम् अव्यक्तम् अनिर्देश्यम् अचिन्त्या-नाम-वर्मवत्  
> अपाणि-पाद-रूपं च शुद्धं नित्यं परात् परम् ॥ ५,१.४० ॥  
> शृणोष्य् अकर्णः परिपश्यसि त्वम् अचक्षुर्-रूपो बहु-रूप-रूपः  
> अपाद-हस्तो जवनो ग्रहीता त्वं वेत्सि सर्वं न च सर्व-वेद्यः ॥ ५,१.४१ ॥  
> अणोर् अणीयां समसत्-स्वरूपं त्वां पश्यतो ज्ञान-निवृत्तिर् अग्र्या  
> धीरस्य धीरस्य बिभर्ति नान्यद् वरेण्य-रूपात् परतः परात्मन् ॥ ५,१.४२ ॥  
> त्वं विश्व-नाभिर् भुवनस्य गोप्ता सर्वाणि भूतानि तवान्तराणि  
> यद् भूत-भव्यं यद् अणोर् अणीयः पुमांस् त्वम् एकः प्रकृतेः परस्तात् ॥ ५,१.४३ ॥  
> एकश् चतुर्धा भगवान् हुताशो वर्चो-विभूतं जगतो ददासि  
> त्वं विश्वतश्-चक्षुर् अनन्त-मूर्ते त्रेधा पदं त्वं निदधासि धातः ॥ ५,१.४४ ॥  
> यथाग्निर् एको बहुधा समिध्यते विकार-भेदैर् अविकार-रूपः  
> तथा भवान् सर्व-गतैक-रूपी रूपाण्य् शेषाण्य् अनुपुष्यतीश ॥ ५,१.४५ ॥  
> एकं तवाग्र्यं परमं पदं यत् पश्यन्ति त्वां सूरयो ज्ञान-दृश्यम्  
> त्वत्तो नान्यत् किञ्चिद् अस्ति स्वरूपं यद् वा भूतं यच् च भव्यं परात्मन् ॥ ५,१.४६ ॥  
> व्यक्ताव्यक्त-स्वरूपस् त्वं समष्टि-व्यष्टि-रूपवान्  
> सर्वज्ञः सर्व-वित् सर्व-शक्ति-ज्ञान-बलर्धिमान् ॥ ५,१.४७ ॥  
> अन्यूनश् चाप्य् अवृद्धिश् च स्वाधीनो नादिमान् वशी  
> क्लम-तन्द्री-भय-क्रोध-कामादिभिर् असंयुतः ॥ ५,१.४८ ॥  
> निरवद्यः परः प्राप्तेर् निरधिष्ठोऽक्षरः क्रमः  
> सर्वेश्वरः पराधारो धाम्नां धामात्मकोऽक्षयः ॥ ५,१.४९ ॥  
> सकलावरणानीत-निरालंबन-भावन  
> महा-विभूति-संस्थान नमस् ते पुरुषोत्तम ॥ ५,१.५० ॥  
> नाकारणात् कारणाद् वा कारणाकारणाद् न च  
> शरीर-ग्रहणं वापि धर्म-त्राणाय केवलम् ॥ ५,१.५१ ॥

श्रीपराशर उवाच
> इत्य् एवं संस्तवं श्रुत्वा मनसा भगवान् अजः  
> ब्रह्माणम् आह प्रीतेन विश्व-रूपं प्रकाशयन् ॥ ५,१.५२ ॥

श्रीभगवानुवाच
> "भो भो ब्रह्मंस् त्वया मत्तः सह देवैर् यद् इष्यते  
> तद् उच्यताम् अशेषं च सिद्धम् एवावधार्यताम्" ॥ ५,१.५३ ॥

श्रीपराशर उवाच
> ततो ब्रह्मा हरेर् दिव्यं विश्व-रूपम् अवेक्ष्य तत्  
> तुष्टाव भूयो देवेषु साध्वसावनतात्मसु ॥ ५,१.५४ ॥

ब्रह्मोवाच
> नमो नमस् तेऽस्तु सहस्र-कृत्वः सहस्र-बाहो बहु-वक्त्र-पाद  
> नमो नमस् ते जगतः प्रवृत्ति-विनाश-संस्थान-कराप्रमेय ॥ ५,१.५५ ॥  
> सूक्ष्माति-सूक्ष्माति-बृहत्-प्रमाण गरीयसाम् अप्य् अति-गौरवात्मन्  
> प्रधान-बुद्धीन्द्रियवत्-प्रधान-मूलात् परात्मन् भगवन् प्रसीद ॥ ५,१.५६ ॥  
> एषा मही देव मही-प्रसूतैर् महासुरैः पीडित-शैल-बन्धा  
> परायणं त्वां जगताम् उपैति भारावतारार्थम् अपार-सार ॥ ५,१.५७ ॥  
> एते वयं वृत्र-रिपुस् तथायं नासत्य-दस्त्रौ वरुणस् तथैव  
> इमे च रुद्रा वसवः स-सूर्याः समीरणग्नि-प्रमुखास् तथान्ये ॥ ५,१.५८ ॥  
> सुराः समस्ताः सुर-नाथ-कार्यम् एभिर् मया यच् च तद् ईश सर्वाम्  
> आज्ञापयाज्ञां परिपालयन्तस् तवैव तिष्ठाम सदास्तदोषाः ॥ ५,१.५९ ॥

श्रीपराशर उवाच
> एवं संस्तूयमानस् तु भगवान् परमेश्वरः  
> उज्जहारात्मनः केशौ सित-कृष्णौ महा-मुने ॥ ५,१.६० ॥  
> उवाच च सुरान् "एतौ मत्-केशौ वसुधा-तले  
> अवतीर्य भुवो भार-क्लेश-हानिं करिष्यतः ॥ ५,१.६१ ॥  
> सुराश् च सकलाः स्वांशैर् अवतीर्य महीतले  
> कुर्वन्तु युद्धम् उन्मत्तैः पूर्वोत्पन्नैर् महासुरैः ॥ ५,१.६२ ॥  
> ततः क्षयम् अशेषास् ते दैतेया धरणी-तले  
> प्रयास्यन्ति न संदेहो मद्-दृक्-पात-विचूर्णिताः ॥ ५,१.६३ ॥  
> वसुदेवस्य या पत्नी देवकी देवतोपमा  
> तत्रायम् अष्टमो गर्भो मत्-केशो भविता सुराः ॥ ५,१.६४ ॥  
> अवतीर्य च तत्रायं कंसं घातयिता भुवि  
> कालनेमि-समुद्भूतम्" इत्य् उक्त्वा अन्तर्दधे हरिः ॥ ५,१.६५ ॥  
> अदृश्याय ततस् तस्मै प्रणिपत्य महा-मुने  
> मेरु-पृष्ठं सुरा जग्मुर् अवतेरुश् च भूतले ॥ ५,१.६६ ॥  
> कंसाय चाष्टमो गर्भो देवक्या धरणी-धरः  
> भविष्यतीत्य् आचचक्षे भगवान् नारदो मुनिः ॥ ५,१.६७ ॥  
> कंसोऽपि तद् उपश्रुत्य नारदात् कुपितस् ततः  
> देवकीं वसुदेवं च गृहे गुप्ताव् अधारयत् ॥ ५,१.६८ ॥  
> वसुदेवेन कंसाय तेनैवोक्तं यथा पुरा  
> तथैव वसुदेवोऽपि पुत्रम् अर्पितवान् द्विज ॥ ५,१.६९ ॥  
> हिरण्यकशिपोः पुत्राः षड्-गर्भा इति विश्रुताः  
> विष्णु-प्रयुक्तास् तान् निद्रा क्रमाद् गर्भान् अयोजयत् ॥ ५,१.७० ॥  
> योग-निद्रा महा-माया वैष्णवी मोहितं यया  
> अविद्यया जगत् सर्वं ताम् आह भगवान् हरिः ॥ ५,१.७१ ॥

श्रीभगवानुवाच
> "निद्रे गच्छ ममादेशात् पातालतल-संश्रयान्  
> एकैकत्वेन षड्-गर्भान् देवकी-जठरं नय ॥ ५,१.७२ ॥  
> हतेषु तेषु कंसेन शेषाख्योंऽशस् ततो मम  
> अंशांशेनानदरे तस्याः सप्तमः संभविष्यति ॥ ५,१.७३ ॥  
> गोकुले वसुदेवस्य भार्या अन्या रोहिणी स्थिता  
> तस्याः स संभूति-समं देवि नेयस् त्वयोदरम् ॥ ५,१.७४ ॥  
> सप्तमो भोज-राजस्य भयाद् रोधोपरोधतः  
> देवक्याः पतितो गर्भ इति लोको वदिष्यति ॥ ५,१.७५ ॥  
> गर्भ-संकर्षणात् सोऽथ लोके संकर्षणेति वै  
> संज्ञाम् अवाप्स्यते वीरः श्वेताद्रि-शिखरोपमः ॥ ५,१.७६ ॥  
> ततोऽहं संभविष्यामि देवकी-जठरे शुभे  
> भर्गं त्वया यशोदाया गन्तव्यम् अविलंबितम् ॥ ५,१.७७ ॥  
> प्रावृट्-काले च नभसि कृष्णाष्टम्याम् अहं निशि  
> उत्पत्स्यामि नवम्यां तु प्रसूतिं त्वम् अवाप्स्यसि ॥ ५,१.७८ ॥  
> यशोदा-शयने मां तु देवक्यास् त्वाम् अनिन्दिते  
> मच्-छक्ति-प्रोरित-मतिर् वसुदेवो नयिष्यति ॥ ५,१.७९ ॥  
> कंसश् च त्वाम् उपादाय देवि शैल-शिला-तले  
> प्रक्षेप्स्यत्य् अन्तरिक्षे च संस्थानं त्वम् अवाप्स्यसि ॥ ५,१.८० ॥  
> ततस् त्वां शतदृक्-छक्रः प्रणम्य मम गौरवात्  
> प्रणिपातानत-शिरा भगिनीत्वे ग्रहीष्यति ॥ ५,१.८१ ॥  
> त्वं च शुंभ-निशुंभादीन् हत्वा दैत्यान् सहस्रशः  
> स्थानैर् अनेकैः पृथिवीम् अशेषां मण्डयिष्यसि ॥ ५,१.८२ ॥  
> त्वं भूतिः सन्नतिः क्षान्तिः कान्तिर् द्यौः पृथिवी धृतिः  
> लज्जा-पुष्टी रुषा या तु काचिद् अन्या त्वम् एव सा ॥ ५,१.८३ ॥  
> ये त्वाम् आर्येति दुर्गेति वेद-गर्भांबिकेति च  
> भद्रेति भद्र-कालीति क्षेमदा भग्यदेति च ॥ ५,१.८४ ॥  
> प्रातश् चैवापराह्णे च स्तोष्यन्त्य् आनम्र-मूर्तयः  
> तेषां हि प्रार्थितं सर्वं मत्-प्रसादाद् भविष्यति ॥ ५,१.८५ ॥  
> सुरा-मांसोपहारैश् च भक्ष्य-भोज्यैश् च पूजिता  
> नॄणाम् अशेष-कामांस् त्वं प्रसन्ना संप्रदास्यसि ॥ ५,१.८६ ॥  
> ते सर्वे सर्वदा भद्रे मत्-प्रसादाद् असंशयम्  
> असंदिग्धा भविष्यन्ति गच्छ देवि यथोदितम्" ॥

इति श्री-विष्णु-महापुराणे पञ्चमांशे प्रथमोऽध्यायः (१)

***

श्रीपराशर उवाच

यथोक्तं सा जगद्-धात्रा देव-देवेन वै तथा  
षड्-गर्भ-गर्भ-विन्यासं चक्रे चान्यस्य कर्षणम् ॥ ५,२.१ ॥
सप्तमे रोहिणीं गर्भे प्राप्ते गर्भं ततो हरिः  
लोक-त्रयोपकाराय देवक्याः प्रविवेश ह ॥ ५,२.२ ॥
योग-निद्रा यशोदायास् तस्मिन्न् एव तथा दिने  
संभूता जठरे तद्-वद् यथोक्तं परमेष्ठिना ॥ ५,२.३ ॥
ततो ग्रह-गणः सम्यक् प्रचचार दिवि द्विज  
विष्णोर् अंशे भुवं याते ऋतवश् चाबभुः शुभाः ॥ ५,२.४ ॥
न सेहे देवकीं द्रष्टुं कश्चिद् अप्य् अतितेजसा  
जाज्वल्यमानां तां दृष्ट्वा मनांसि क्षोभम् आययुः ॥ ५,२.५ ॥
अदृष्टाः पुरुषैः स्त्रीभिर् देवकीं देवता-गणाः  
बिभ्राणां वपुषा विष्णुं तुष्टुवुस् ताम् अहर्निशम् ॥ ५,२.६ ॥

देवता ऊचुः
> प्रकृतिस् त्वं परा सूक्ष्मा ब्रह्म-गर्भाभवत् पुरा  
> ततो वाणी जगद्-धातुर् वेद-गर्भासि शोभने ॥ ५,२.७ ॥  
> सृज्य-स्वरूप-गर्भासि सृष्टि-भूता सनातने  
> बीज-भूता तु सर्वस्य यज्ञ-भूता भवस् त्रयी ॥ ५,२.८ ॥  
> फल-गर्भा त्वम् एवेज्या वह्नि-गर्भा तथारणिः  
> अदितिर् देव-गर्भा त्वं दैत्य-गर्भा तथा दितिः ॥ ५,२.९ ॥  
> ज्योत्स्ना वासर-गर्भा त्वं ज्ञान-गर्भासि सन्नतिः  
> नय-गर्भा परा नीतिर् लज्जा त्वं प्रश्रयोद्वहा ॥ ५,२.१० ॥  
> काम-गर्भा तथेच्छा त्वं तुष्टिः संतोष-गर्भिणी  
> मेधा च बोध-गर्भासि धैर्य-गर्भोद्वहा धृतिः ॥ ५,२.११ ॥  
> ग्रहर्क्ष-तारका-गर्भा द्यौरस्याखिल-हेतुकी  
> एता विभूतयो देवि तथान्याश् च सहस्रशः ॥ ५,२.१२ ॥  
> तथा संख्या जगद्-धात्री सांप्रतं जठरे तव  
> समुद्राद्रि-नदी-द्वीप-वन-पत्तन-भूषणा  
> ग्राम-खर्वट-खेटाढ्या समस्ता पृथिवी शुभे ॥ ५,२.१३ ॥  
> समस्त-वह्नयोंऽभांसि सकलाश् च समीरणाः  
> महोरगास् तथा यक्षा राक्षसाः प्रेत-गुह्यकाः ॥ ५,२.१४ ॥  
> ग्रहर्क्ष-तारका-चित्र-विमान-शत-संकुलम्  
> अवकाशम् अशेषस्य यद् ददाति नभस्थलम् ॥ ५,२.१५ ॥  
> भू-लोकश् च भुवर्-लोकः स्वर्-लोकोऽथ महर्-जनः  
> तपश् च ब्रह्म-लोकश् च ब्रह्माण्डम् अखिलं शुभे ॥ ५,२.१६ ॥  
> तद्-अन्तरे स्थिता देवा दैत्य-गन्धर्व-चारणाः  
> महोरगास् तथा यक्षा राक्षसाः प्रेत-गुह्यकाः ॥ ५,२.१७ ॥  
> मनुष्याः पशवश् चान्ये ये च जीवा यशस्विनि  
> तैर् अन्तस्थैर् अनन्तोऽसौ सर्व-गः सर्व-भावनः ॥ ५,२.१८ ॥  
> रूप-कर्म-स्वरूपाणि न परिच्छेद-गोचरे  
> यस्याखिल-प्रमाणानि स विष्णुर् गर्भ-गस् तव ॥ ५,२.१९ ॥  
> त्वं स्वाहा त्वं स्वधा विद्या स्वधा त्वं ज्योतिर् अंबरे  
> त्वं सर्व-लोक-रक्षार्थम् अवतीर्णा महीतले ॥ ५,२.२० ॥  
> प्रसीद देवि सर्वस्य जगतः शं शुभे कुरु  
> प्रीत्या तं धारयेशानं धृतं येनाखिलं जगत् ॥ ५,२.२१ ॥

इति श्री-विष्णु-महापुराणे पञ्चमांशे द्वितीयोऽध्यायः (२)

***

श्रीपराशर उवाच

एवं संस्तूयमाना सा देवैर् देवम् अधारयत्  
गर्भेण पुण्डरीकाक्षं जगतस्-त्राण-कारणम् ॥ ५,३.१ ॥
ततोऽखिल-जगत्-पद्म-बोधायाच्युत-भानुना  
देवकी-पूर्व-संध्यायाम् आविर्भूतं महात्मना ॥ ५,३.२ ॥
तज्-जन्म-दिनम् अत्यर्थम् आह्लाद्य्-अमल-दिङ्-मुखम्  
बभूव सर्व-लोकस्य कौमुदी शशिनो यथा ॥ ५,३.३ ॥
संतः संतोषम् अधिकं प्रशमं च ययुर् मारुताः  
प्रसादं निम्नगा याता जायमाने जनार्दने ॥ ५,३.४ ॥
सिंधवो निज-शब्देन वाद्यं चक्रुर् मनोहरम्  
जगुर् गन्धर्व-पतयो ननृतुश् चाप्सरो-गणाः ॥ ५,३.५ ॥
ससृजुः पुष्प-वर्षाणि देवा भुव्य् अन्तरिक्ष-गाः  
जज्वलुश् चाग्नयः शान्ता जायमाने जनार्दने ॥ ५,३.६ ॥
मन्दं जगर्जुर् जलदाः पुष्प-वृष्टि-मुचो द्विज  
अर्ध-रात्रेऽखिलाधारे जायमाने जनार्दने ॥ ५,३.७ ॥
फुल्लेन्दीवर-पत्राभं चतुर्-बाहुम् उदीक्ष्य तम्  
श्रीवत्स-वक्षसं जातं तुष्टावानकदुन्दुभिः ॥ ५,३.८ ॥
अभिष्टूय च तं वाग्भिः प्रसन्नाभिर् महा-मतिः  
विज्ञापयामास तदा कंसाद् भीतो द्विजोत्तम ॥ ५,३.९ ॥

वसुदेव उवाच
> जातोऽसि देव-देवेश शङ्ख-चक्र-गदाधरम्  
> दिव्य-रूपम् इदं देव प्रसादेनोपसंहर ॥ ५,३.१० ॥  
> अद्यैव देव कंसोऽयं कुरुते मम घातनम्  
> अवतीर्ण इति ज्ञात्वा त्वम् अस्मिन् मम मन्दिरे ॥ ५,३.११ ॥

देवक्युवाच
> योऽनन्त-रूपोऽखिल-विश्व-रूपो गर्भेऽपि लोकान् वपुषा बिभर्ति  
> प्रसीतदामेष स देव-देवो यो माययाविष्कृत-बाल-रूपः ॥ ५,३.१२ ॥  
> उपसंहर सर्वात्मन् रूपम् एतच् चतुर्भुजम्  
> जानातु मावतारं ते कंसोऽयं दिति-जन्म-जः ॥ ५,३.१३ ॥

श्रीभगवानुवाच
> स्तुतोऽहं यत् त्वया पूर्वं पुत्रार्थिन्या तद् अद्य ते  
> सफलं देवि संजातं जातोऽहं यत् तवोदरात् ॥ ५,३.१४ ॥

श्रीपराशर उवाच
इत्य् उक्त्वा भगवान् तूष्णीं बभूव मुनि-सत्तम  
वसुदेवोऽपि तं रात्राव् आदाय प्रययौ बहिः ॥ ५,३.१५ ॥
मोहिताश् चाभवंस् तत्र रक्षिणो योग-निद्रया  
मथुरा-द्वार-पालाश् च व्रजत्य् आनकदुन्दुभौ ॥ ५,३.१६ ॥
वर्षतां जल-दानां च तोयम् अत्य् उल्बणं निशि  
संवृत्यानुययौ शेषः फणैर् आनकदुन्दुभिम् ॥ ५,३.१७ ॥
यमुनां चाति-गंभीरां नाना-वर्त-शताकुलाम्  
वसुदेवो वहन् विष्णुं जानु-मात्र-वहां ययौ ॥ ५,३.१८ ॥
कंसस्य कर-दानाय तत्रैवाभ्यागतास् तटे  
नन्दादीन् गोप-वृद्धांश् च यमुनाया ददर्श सः ॥ ५,३.१९ ॥
तस्मिन् काले यशोदापि मोहिता योग-निद्रया  
ताम् एव कन्यां मैत्रेय प्रसूता मोहिते जने ॥ ५,३.२० ॥
वसुदेवोऽपि विन्यस्य बालम् आदाय दारिकाम्  
यशोदा-शयनात् तूर्णम् आजगामामित-द्युतिः ॥ ५,३.२१ ॥
ददृशे च प्रबुद्धा सा यशोदा जातम् आत्मजम्  
नीलोत्पल-दल-श्यामं ततोऽत्यर्थं मुदं ययौ ॥ ५,३.२२ ॥
आदाय वसुदेवोऽपि दारिकां निज-मन्दिरे  
देवकी-शयने न्यस्य यथा-पूर्वम् अतिष्ठत ॥ ५,३.२३ ॥
ततो बाल-ध्वनिं श्रुत्वा रक्षिणः सहसोत्थिताः  
कंसायावेदयामासुर् देवकी-प्रसवं द्विज ॥ ५,३.२४ ॥
कंसस् तूर्णम् उपेत्यैनां ततो जग्रह बालिकाम्  
"मुञ्च मुञ्चेति" देवक्या सन्न-कण्ठ्या निवारितः ॥ ५,३.२५ ॥
चिक्षेप च शिला-पृष्ठे सा क्षिप्ता वियति स्थिता  
अवाप रूपं सुमहत् सायुधाष्ट-महा-भुजम् ॥ ५,३.२६ ॥
प्रजहास तथैवोच्चैः कंसं च रुषिताब्रवीत्  
"किं मया क्षिप्तया कंस जातो यस् त्वां वधिष्यति ॥ ५,३.२७ ॥  
सर्वस्व-भूतो देवानाम् आसीन् मृत्युः पुरा स ते  
तद् एतत् संप्रधार्याशु क्रियतां हितम् आत्मनः" ॥ ५,३.२८ ॥  
इत्य् उक्त्वा प्रययौ देवी दिव्य-स्रग्-गन्ध-भूषणा  
पश्यतो भोज-राजस्य स्तुता सिद्धैर् विहायसा ॥ ५,३.२९ ॥

इति श्री-विष्णु-महापुराणे पञ्चमांशे तृतीयोऽध्यायः (३)

***

श्रीपराशर उवाच

कंसस् ततोऽद्विग्न-मनाः प्राह सर्वान् महासुरान्  
प्रलंब-केशि-प्रमुखान् आहूयासुर-पुङ्गवान् ॥ ५,४.१ ॥

कंस उवाच
> हे प्रलंब महा-बाहो केशिन् धेनुक पूतने  
> अरिष्टाद्यास् तथैवान्ये श्रूयतां वचनं मम ॥ ५,४.२ ॥  
> मां हन्तुम् अमरैर् यत्नः कृतः किल दुरात्मभिः  
> मद्-वीर्य-तापितान् वीरो न त्व् एतान् गणयाम्य् अहम् ॥ ५,४.३ ॥  
> किम् इन्द्रेणाल्प-वीर्येण किं हरेणैक-चारिणा  
> हरिणा वापि किं साध्यं छिद्रेष्व् असुर-घातिना ॥ ५,४.४ ॥  
> किम् आदित्यैः किं वसुभिर् अल्प-वीर्यैः किम् अग्निभिः  
> किं वान्यैर् अमरैः सर्वैर् मद्-बाहु-बल-निर्जितैः ॥ ५,४.५ ॥  
> किं न दृष्टोऽमर-पतिर् मया संयुगम् एत्य सः  
> पृष्ठेनैव वहन् बाणान् अपगच्छन्न् अवक्षसा ॥ ५,४.६ ॥  
> मद्-राष्ट्रे वारिता वृष्टिर् यदा शक्रेण किं तदा  
> मद्-बाण-भिन्नैर् जलदैर् आपो मुक्ता यथेप्सिताः ॥ ५,४.७ ॥  
> किम् उर्व्याम् अवनीपाला मद्-बाहु-बल-भीरवः  
> ते सर्वे सन्नतिं याता जरासंधम् ऋते गुरुम् ॥ ५,४.८ ॥  
> अमरेषु ममावज्ञा जायते दैत्य-पुङ्गवाः  
> हास्यं मे जायते वीरास् तेषु यत्न-परेष्व् अपि ॥ ५,४.९ ॥  
> तथापि खलु दुष्टानां तेषाम् अप्य् अधिकं मया  
> अपकाराय दैत्येन्द्रा यतनीयं दुरात्मनाम् ॥ ५,४.१० ॥  
> तद् ये यशस्विनः केचित् पृथिव्यां ये च यज्वनः  
> कार्यो देवापकाराय तेषां सर्वात्मना वधः ॥ ५,४.११ ॥  
> उत्पन्नश् चापि मे मृत्युर् भूत-पूर्वः स वै किल  
> इत्य् एतद् दारिका प्राह देवकी-गर्भ-संभवा ॥ ५,४.१२ ॥  
> तस्माद् बालेषु च परो यत्नः कार्यो महीतले  
> यत्रोद्रिक्तं बलं बाले स हन्तव्यः प्रयत्नतः ॥ ५,४.१३ ॥

इत्य् आज्ञाप्यासुरान् कंसः प्रविश्याशु गृहं ततः  
मुमोच वसुदेवं च देवकीं च निरोदतः ॥ ५,४.१४ ॥

कंस उवाच
> युवयोर् घातिता गर्भा वृथैवैते मयाधुना  
> कोऽप्य् अन्य एव नाशाय मम गर्भः समुद्यतः ॥ ५,४.१५ ॥  
> तद् अलं परितापेन नूनं तद् भाविनो हि ते  
> अर्भका युवयोर् दोषाच् चायुषो यद् वियोजिताः ॥ ५,४.१६ ॥

श्रीपराशर उवाच
इत्य् आश्वास्य विमुक्त्वा च कंसस् तौ परिशङ्कितः  
अन्तर्-गृहं द्विज-श्रेष्ठ प्रविवेश ततः स्वकम् ॥ ५,४.१७ ॥
इति श्री-विष्णु-महापुराणे पञ्चमांशे चतुर्थोऽध्यायः (४)

***

श्रीपराशर उवाच

विमुक्तो वसुदेवोऽपि नन्दस्य शकटं गतः  
प्रहृष्टं दृष्टवान् नन्दं "पुत्रो जातो ममेति" वै ॥ ५,५.१ ॥
वसुदेवोऽपि तं प्राह "दिष्ट्या दिष्ट्येति" सादरम्  
वार्धकेऽपि समुत्पन्नस् तनयोऽयं तवाधुना ॥ ५,५.२ ॥
दत्तो हि वार्षिकः सर्वो भवद्भिर् नृपतेः करः  
यदर्थम् आगतास् तस्मान् नात्र स्थेयं महा-धनैः ॥ ५,५.३ ॥
यदर्थम् आगताः कार्यं तन् निष्पन्नं किम् आस्यते  
भवद्भिर् गम्यतां नन्द तच् छीघ्रं निज-गोकुलम् ॥ ५,५.४ ॥
ममापि बालकस् तत्र रोहिणी-प्रभवो हि यः  
स रक्षणीयो भवता यथायं तनयो निजः ॥ ५,५.५ ॥
इत्य् उक्ताः प्रययुर् गोपा नन्द-गोप-पुरोगमाः  
शकटारोपितैर् भाण्डैः करं दत्त्वा महा-बलाः ॥ ५,५.६ ॥
वसतां गोकुले तेषां पूतना बाल-घातिनी  
सुप्तं कृष्णम् उपादाय रात्रौ तस्मै स्तनं ददौ ॥ ५,५.७ ॥
यस्मै यस्मै स्तनं रात्रौ पूतना संप्रयच्छति  
तस्य-तस्य क्षणेनाङ्गं बालकस्योपहन्यते ॥ ५,५.८ ॥
कृष्णस् तु तत्-स्तनं गाढं कराभ्याम् अतिपीडितम्  
गृहीत्वा प्राण-सहितं पपौ क्रोध-समन्वितः ॥ ५,५.९ ॥
साति-मुक्त-महा-रावा विच्छिन्न-स्त्रायु-बन्धना  
पपात पूतना भूमौ म्रियमाणातिभीषणा ॥ ५,५.१० ॥
तन्-नाद-श्रुति-संत्रस्ताः प्रबुद्धास् ते व्रजौकसः  
ददृशुः पूतनोत्संगे कृष्णं तां च निपातिताम् ॥ ५,५.११ ॥
आदाय कृष्णं संत्रस्ता यशोदापि द्विजोत्तम  
गो-पुच्छ-भ्रामणेनाथ बाल-दोषम् अपाकरोत् ॥ ५,५.१२ ॥
गो-करीषम् उपादाय नन्द-गोपोऽपि मस्तके  
कृष्णस्य प्रददो रक्षां कुर्वंश् चैतद् उदीरयन् ॥ ५,५.१३ ॥

नन्दगोप उवाच
> रक्षतु त्वाम् अशेषाणां भूतानां प्रभवो हरिः  
> यस्य नाभि-समुद्भूत-पङ्कजाद् अभवज् जगत् ॥ ५,५.१४ ॥  
> येन दंष्ट्राग्र-विधृता धारयत्य् अवनिर् जगत्  
> वराह-रूप-धृग् देवः स त्वां रक्षतु केशवः ॥ ५,५.१५ ॥  
> नखाङ्कुर-विनिर्भिन्न-वैरि-वक्षस्थलो विभुः  
> नृसिंह-रूपी सर्वत्र रक्षतु त्वां जनार्दनः ॥ ५,५.१६ ॥  
> वामनो रक्षतु सदा भवन्तं यः क्षणाद् अभूत्  
> त्रि-विक्रमः क्रमाक्रान्त-त्रैलोक्यः स्फुरद्-आयुधः ॥ ५,५.१७ ॥  
> शिरस् ते पातु गोविन्दः कण्ठं रक्षतु केशवः  
> गुह्यं च जठरं विष्णुर् जङ्घे पादौ जनार्दनः ॥ ५,५.१८ ॥  
> मुखं बाहू प्रबाहू च मनः सर्वेन्द्रियाणि च  
> रक्षत्व् अव्याहतैश्वर्यस् तव नारायणोऽव्ययः ॥ ५,५.१९ ॥  
> शार्ङ्ग-चक्र-गदा-पाणेः शङ्ख-नाद-हताः क्षयम्  
> गच्छन्तु प्रेत-कूष्माण्ड-राक्षसा ये तवाहिताः ॥ ५,५.२० ॥  
> त्वां पातु दिक्षु वैकुण्ठो विदिक्षु मधुसूदनः  
> हृषीकेशोऽंबरे भूमौ रक्षतु त्वां महीधरः ॥ ५,५.२१ ॥

श्रीपराशर उवाच
एवं कृत-स्वस्त्ययनो नन्द-गोपेन बालकः  
शायितः शकटस्याधो बाल-पर्यङ्किका-तले ॥ ५,५.२२ ॥
ते च गोपा महद् दृष्ट्वा पूतनायाः कलेवरम्  
मृतायाः परमं त्रासं विस्मयं च तदा ययुः ॥ ५,५.२३ ॥
इति श्री-विष्णु-महापुराणे पञ्चमांशे पञ्चमोऽध्यायः (५)

***

श्रीपराशर उवाच

कदाचिच् छकटस्याधः शयानो मधुसूदनः  
चिक्षेप चरणाव् ऊर्ध्वं स्तन्यार्थी प्ररुरोद ह ॥ ५,६.१ ॥
तस्य पाद-प्रहारेण शकटं परिवर्तितम्  
विध्वस्त-कुंभ-भाण्डं तद् विपरीतं पपात वै ॥ ५,६.२ ॥
ततो हाहा-कृतः सर्वो गोप-गोपी-जनो द्विज  
आजगामाथ ददृशे बालम् उत्तान-शायिनम् ॥ ५,६.३ ॥
गोपाः "केनेति केनेदं शकटं परिवर्तितम्"  
तत्रैव बालकाः प्रोचुर् "बालेनानेन पातितम् ॥ ५,६.४ ॥
रुदता दृष्टम् अस्माभिः पाद-विक्षेप-पातितम्  
शकटं परिवृत्तं वै नैतद् अन्यस्य चेष्टितम्" ॥ ५,६.५ ॥
ततः पुनर् अतीवासन् गोपा विस्मय-चेतसः  
नन्द-गोपोऽपि जग्राह बालम् अत्यन्त-विस्मितः ॥ ५,६.६ ॥
यशोदा शकटारूढ-भग्न-भाण्ड-कपालिका  
शकटं चार्चयामास दधि-पुष्प-फलाक्षतैः ॥ ५,६.७ ॥
गर्गश् च गोकुले तत्र वसुदेव-प्रचोदितः  
प्रच्छन्न एव गोपानां संस्कारान् करोत् तयोः ॥ ५,६.८ ॥
ज्येष्ठं च रामम् इत्याह कृष्णं चैव तथावरम्  
गर्गो मति-मतां श्रेष्ठो नाम कुर्वन् महा-मतिः ॥ ५,६.९ ॥
स्वल्पेनैव तु कालेन रङ्गिणौ तौ तदा व्रजे  
घृष्ट-जानु-करौ विप्र बभूवतुर् उभाव् अपि ॥ ५,६.१० ॥
करीष-भस्म-दिग्धाङ्गौ भ्रममाणाव् इतस्-ततः  
न निवारयितुं सेहे यशोदा तौ न रोहिणी ॥ ५,६.११ ॥
गो-वाट-मध्ये क्रीडन्तौ वत्स-वाटं गतौ पुनः  
तद्-अहर्-जात-गो-वत्स-पुच्छाकर्षण-तत्परौ ॥ ५,६.१२ ॥
यदा यशोदा तौ बालाव् एक-स्थान-चराव् उभौ  
शशाक नो वारयितुं क्रीडन्ताव् अति-चञ्चलौ ॥ ५,६.१३ ॥
दाम्ना मध्ये ततो बद्ध्वा बबन्ध तम् उलूखले  
कृष्णम् अक्लिष्ट-कर्माणम् आह चेदम् अमर्षिता ॥ ५,६.१४ ॥
"यदि शक्नोषि गच्छ त्वम् अति-चञ्चल-चेष्टित"  
इत्य् उक्त्वाथ निजं कर्म सा चकार कुटुंबिनी ॥ ५,६.१५ ॥
व्याग्रायाम् अथ तस्यां स कर्षमाण उलूखलम्  
यमलार्जुन-मध्येन जगाम कमलेक्षणः ॥ ५,६.१६ ॥
कर्षता वृक्षयोर् मध्ये तिर्यग्-गतम् उलूखलम्  
भग्नाव् उत्तुङ्ग-शाखाग्रौ तेन तौ यमलार्जुनौ ॥ ५,६.१७ ॥
ततः कट-कट-शब्द-समाकर्मण-तत्परः  
आजगाम व्रज-जनो ददर्श च महा-द्रुमौ ॥ ५,६.१८ ॥
नवोद्गताल्प-दन्तांशु-सित-हासं च बालकम्  
तयोर् मध्य-गतं दाम्ना बद्धं गाढं तथोदरे ॥ ५,६.१९ ॥
ततश् च दामोदरतां स ययौ दाम-बन्धनात् ॥ ५,६.२० ॥
गोप-वृद्धास् ततः सर्वे नन्द-गोप-पुरोगमाः  
मन्त्रयामासुर् उद्विग्ना महोत्पाताति-भीरवः ॥ ५,६.२१ ॥
"स्थानेनेह न नः कार्यं व्रजामोऽन्यन् महा-वनम्  
उत्पाता बहवो ह्य् अत्र दृश्यन्ते नाश-हेतवः ॥ ५,६.२२ ॥
पूतनाया विनाशश् च शकटस्य विपर्ययः  
विना वातादि-दोषेण द्रुमयोः पतनं तथा ॥ ५,६.२३ ॥
वृन्दावनम् इतः स्थानात् तस्माद् गच्छाम मा चिरम्  
यावद् भौम-महोत्पात-दोषो नाभिभवेद् व्रजम्" ॥ ५,६.२४ ॥
इति कृत्वा मतिं सर्वे गमने ते व्रजौकसः  
ऊचुः स्वं स्वं कुलं "शीघ्रं गम्यतां मा विलंबथ" ॥ ५,६.२५ ॥
ततः क्षणेन प्रययुः शकटैर् गो-धनैस् तथा  
यूथशो वत्स-पालाश् च कालयन्तो व्रजौकसः ॥ ५,६.२६ ॥
द्रव्यावयव-निर्धूतं क्षण-मात्रेण तद् तथा  
काक-भास-समाकीर्णं व्रज-स्थानम् अभूद् द्विज ॥ ५,६.२७ ॥
वृन्दावनं भगवता कृष्णेनाक्लिष्ट-कर्मणा  
शुभेन मनसा ध्यातं गवां सिद्धिम् अभीप्सता ॥ ५,६.२८ ॥
ततस् तत्रातिरूक्षेऽपि घर्म-काले द्विजोत्तम  
प्रावृट्-काल इवोद्भूतं नव-शष्पं समन्ततः ॥ ५,६.२९ ॥
स समावासितः सर्वो व्रजो वृन्दावने ततः  
शकटावाट-पर्यन्तश् चन्द्रार्धाकार-संस्थितः ॥ ५,६.३० ॥
वत्स-पालौ च संवृत्तौ राम-दामोदरौ ततः  
एक-स्थान-स्थितौ गोष्ठे चेरतुर् बाल-लीलया ॥ ५,६.३१ ॥
बर्हि-पत्र-कृता पीडौ वन्य-पुष्पावतंसकौ  
गोप-वेणु-कृतातोद्य-पत्र-वाद्य-कृत-स्वनौ ॥ ५,६.३२ ॥
काक-पक्ष-धरौ बालौ कुमाराव् इव पावकी  
हसन्तौ च रमन्तौ च चेरतुः स्म महा-वनम् ॥ ५,६.३३ ॥
क्वचिद् वहन्ताव् अन्योन्यं क्रीडमानौ तथा परैः  
गोप-पुत्रैः समं वत्सांश् चारयन्तौ विचेरतुः ॥ ५,६.३४ ॥
कालेन गच्छता तौ तु सप्त-वर्षौ महा-व्रजे  
सर्वस्य जगतः पालौ वत्स-पालौ बभूवतुः ॥ ५,६.३५ ॥
प्रावृट्-कालस् ततोऽतीव मेघौघ-स्थगितांबरः  
बभूव वारि-धाराभिर् ऐक्यं कुर्वन् दिशाम् इव ॥ ५,६.३६ ॥
प्ररूढ-नव-शष्पाढ्या शक्र-गोपाचिता मही  
तथा मारकतीवासीत् पद्म-राग-विभूषिता ॥ ५,६.३७ ॥
ऊहुर् उन्मार्ग-वाहीनि निम्नगांभांसि सर्वतः  
मनांसि दुर्विनीतानां प्राप्य लक्ष्मीं नवाम् इव ॥ ५,६.३८ ॥
न रेजेऽन्तरितश् चन्द्रो निर्मलो मलिनैर् घनैः  
सद्-वादि-वादो मूर्खाणां प्रगल्भाभिर् इवोक्तिभिः ॥ ५,६.३९ ॥
निर्गुणेनापि चापेन शक्रस्य गगने पदम्  
अवाप्यताविवेकस्य नृपस्यैव परिग्रहे ॥ ५,६.४० ॥
मेघ-पृष्ठे बलाकानां रराज विमला ततिः  
दुर्वृत्ते वृत्त-चेष्टेव कुलीनस्यातिशोभना ॥ ५,६.४१ ॥
न बबन्धाम्बरे स्थैर्यं विद्युद् अत्यन्त-चञ्चला  
मैत्रीव प्रवरे पुंसि दुर्जनेन प्रयोजिता ॥ ५,६.४२ ॥
मार्गा बभूवुर् अस्पष्टास् तृण-शष्प-चयावृताः  
अर्थान्तरम् अनुप्राप्ताः प्रजडानाम् इवोक्तयः ॥ ५,६.४३ ॥
उन्मत्त-शिखि-सारङ्गे तस्मिन् काले महा-वने  
कृष्ण-रामौ मुदायुक्तौ गोपालैश् चेरतुः सह ॥ ५,६.४४ ॥
क्वचिद् गोभिः समं रम्यं गो-यतान्-अनुरताव् उभौ  
चेरतुः क्वचिद् अत्यर्थं शीत-वृक्ष-तलाश्रितौ ॥ ५,६.४५ ॥
क्वचित् कदंब-स्रक्-चित्रौ मयूर-स्रग्-विराजितौ  
विलिप्तौ क्वचिद् आसातां विविधैर् गिरि-धातुभिः ॥ ५,६.४६ ॥
पर्ण-शय्यासु संसुप्तौ क्वचिन् निद्रान्तरैषिणौ  
क्वचिद् गर्जति जीमूते हाहा-कार-रवाकुलौ ॥ ५,६.४७ ॥
गायताम् अन्य-गोपानां प्रशंसा-परमौ क्वचित्  
मयूर-केकानुगतौ गोप-वेणु-प्रवादकौ ॥ ५,६.४८ ॥
इति नाना-विधैर् भावैर् उत्तम-प्रीति-संयुतौ  
क्रीडन्तौ तौ वने तस्मिंश् चेरतुस् तुष्ट-मानसौ ॥ ५,६.४९ ॥
विकाले च समं गोभिर् गोप-वृन्द-समन्वितौ  
विहृत्याथ यथायोगं व्रजम् एत्य महा-बलौ ॥ ५,६.५० ॥
गोपैः समानैः सहितौ क्रीडन्ताव् अमराव् इव  
एवं ताव् ऊषतुस् तत्र राम-कृष्णौ महा-द्युती ॥ ५,६.५१ ॥
इति श्री-विष्णु-महापुराणे पञ्चमांशे षष्ठोऽध्यायः (६)

श्रीपराशर उवाच

> एकदा तु विना रामं कृष्णो वृन्दावनं ययौ  
> विचचार वृतो गोपैर् वन्य-पुष्प-स्रग्-उज्ज्वलः ॥ ५,७.१ ॥  
> स जगामाथ कालिन्दीं लोल-कल्लोल-शालिनीम्  
> तीर-संलग्न-फेनौघैर् हसन्तीम् इव सर्वतः ॥ ५,७.२ ॥  
> तस्याश् चातिमहाभीमं विषाग्नि-श्रित-वारिणम्  
> ह्रदं कालीय-नागस्य ददर्श अतिविभीषणम् ॥ ५,७.३ ॥  
> विषाग्निना प्रसरता दग्ध-तीरं महीरुहम्  
> वाताहतांबु-विक्षेप-स्पर्श-दग्ध-विहङ्गमम् ॥ ५,७.४ ॥  
> तम् अतीव महा-रौद्रं मृत्यु-वक्रम् इवापरम्  
> विलोक्य चिन्तयामास भगवान् मधुसूदनः ॥ ५,७.५ ॥  
> "अस्मिन् वसति दुष्टात्मा कालीयो ऽसौ विषायुधः  
> यो मया निर्जितस् त्यक्त्वा दुष्टो गच्छेत् पयोनिधिम् ॥ ५,७.६ ॥  
> तेनेयं दूषिता सर्वा यमुना सागरं-गमा  
> न नरैर् गोधनैश् चापि तृषार्तैर् उपभुज्यते ॥ ५,७.७ ॥  
> तद् अस्य नाग-राजस्य कर्तव्यो निग्रहो मया  
> निस्त्रासास् तु सुखं येन चरेयुर् व्रज-वासिनः ॥ ५,७.८ ॥  
> एतदर्थं तु लोके ऽस्मिन्न् अवतारः कृतो मया  
> यद् एषाम् उत्पथ-स्थानां कार्या शान्तिर् दुरात्मनाम् ॥ ५,७.९ ॥  
> तद् एतं नातिदूरस्थं कदंबम् उरु-शाखिनम्  
> अधिरुह्य पतिष्यामि ह्रदे ऽस्मिन्न् अनिलाशिनः" ॥ ५,७.१० ॥

श्रीपराशर उवाच

इत्थं विचिन्त्य बद्धा च गाढं परिकरं ततः  
निपपात ह्रदे तत्र नाग-राजस्य वेगतः ॥ ५,७.११ ॥  
तेनातिपतता तत्र क्षोभितः स महा-ह्रदः  
अत्यर्थं दूरजातांस् तु समसिंचन् महीरुहान् ॥ ५,७.१२ ॥  
ते हि दुष्ट-विष-ज्वाला-तप्तांबु-पवनोक्षिताः  
जज्वलुः पादपाः सद्यो ज्वाला-व्याप्त-दिगन्तराः ॥ ५,७.१३ ॥  
आस्फोटयामास तदा कृष्णो नाग-ह्रदे भुजम्  
तच्-छब्द-श्रवणाच् चाशु नाग-राजो ऽभ्युपागमत् ॥ ५,७.१४ ॥  
आताम्र-नयनः कोपाद् विष-ज्वालाकुलैर् मुखैः  
वृतो महा-विषैश् चान्यैर् उरगैर् अनिलाशनैः ॥ ५,७.१५ ॥  
नाग-पत्न्यश् च शतशो हारि-हारोपशोभिताः  
प्रकंपित-तनु-क्षेप-चलत्-कुन्तल-कान्तयः ॥ ५,७.१६ ॥  
ततः प्रवेष्टितः सर्पैः स कृष्णो भोग-बन्धनैः  
ददंशुस् तेऽपि तं कृष्णं विष-ज्वालाकुलैर् मुखैः ॥ ५,७.१७ ॥  
तं तत्र पतितं दृष्ट्वा सर्प-भोगैर् निपीडितम्  
गोपा व्रजम् उपागम्य चुक्रुशुः शोक-लालसाः ॥ ५,७.१८ ॥  
गोपा ऊचुः  
> "एष मोहं गतः कृष्णो मग्नो वै कालिय-ह्रदे  
> भक्ष्यते नाग-राजेन तम् आगच्छत पश्यत" ॥ ५,७.१९ ॥

तच् छ्रुत्वा तत्र ते गोपा वज्र-पातोपमं वचः  
गोप्यश् च त्वरिता जग्मुर् यशोदा-प्रमुखा ह्रदम् ॥ ५,७.२० ॥  
"हाहा क्वासौ" इति जनो गोपीनाम् अतिविह्वलः  
यशोदया समं भ्रान्तो द्रुत-प्रस्खलितं ययौ ॥ ५,७.२१ ॥  
नन्द-गोपश् च गोपाश् च रामश् चाद्भुत-विक्रमः  
त्वरितं यमुनां जग्मुः कृष्ण-दर्शन-लालसाः ॥ ५,७.२२ ॥  
ददृशुश् चापि ते तत्र सर्प-राज-वशं-गतम्  
निष्प्रयत्नीकृतं कृष्णं सर्प-भोग-विवेष्टितम् ॥ ५,७.२३ ॥  
नन्द-गोपोऽपि निश्चेष्टो न्यस्य पुत्र-मुखे दृशम्  
यशोदा च महा-भागा बभूव मुनि-सत्तम ॥ ५,७.२४ ॥  
गोप्यस् त्व् अन्या रुदन्त्यश् च ददृशुः शोक-कातराः  
प्रोचुश् च केशवं प्रीत्या भय-कातर्य-गद्गदम् ॥ ५,७.२५ ॥

गोप्य ऊचुः
> सर्वा यशोदया सार्धं विशामोऽत्र महा-ह्रदम्  
> सर्प-राजस्य नो गन्तुम् अस्माभिर् युज्यते व्रजम् ॥ ५,७.२६ ॥  
> दिवसः सो विना सूर्यं विना चन्द्रेण का निशा  
> विना वृषेण का गावो विना कृष्णेन को व्रजः ॥ ५,७.२७ ॥  
> विनाकृता न यास्यामः कृष्णेनानेन गोकुलम्  
> अरम्यं नातिसेव्यं च वारि-हीनं यथा सरः ॥ ५,७.२८ ॥  
> यत्र नेन्दीवर-श्याम-काय-कान्तिर् अयं हरिः  
> तेनापि पातुर् वासेन रतिर् अस्तीति विस्मयः ॥ ५,७.२९ ॥  
> उत्फुल्ल-पङ्कज-दल-स्पष्ट-कान्ति-विलोचनम्  
> अपश्यन्तो हरिं दीनाः कथं गोष्ठे भविष्यथ ॥ ५,७.३० ॥  
> अत्यन्त-मधुरालाप-हृताशेष-मनोरथम्  
> न विना पुण्डरीकाक्षं यास्यामो नन्द-गोकुलम् ॥ ५,७.३१ ॥  
> भोगेनाविष्टितस्यापि सर्प-राजस्य पश्यत  
> स्मित-शोभि-मुखं गोप्यः कृष्णस्यास्मद्-विलोकने ॥ ५,७.३२ ॥

श्रीपराशर उवाच

इति गोपी-वचः श्रुत्वा रौहिणेयो महा-बलः  
गोपांश् च त्रास-विधुरान् विलोक्य स्तिमितेक्षणान् ॥ ५,७.३३ ॥  
नन्दं च दीनम् अत्यर्थं न्यस्त-दृष्टिं सुतानने  
मूर्छाकुलां यशोदां च कृष्णम् आहात्म-संज्ञया ॥ ५,७.३४ ॥  
"किम् इदं देव-देवेश भावो ऽयं मानुषस् त्वया  
व्यज्यतेऽत्यन्तम् आत्मानं किम् अनन्तं न वोत्सि यत् ॥ ५,७.३५ ॥  
त्वम् एव जगतो नाभिर् अराणाम् इव संश्रयः  
कर्तापहर्ता पाता च त्रैलोक्यं त्वं त्रयीमयः ॥ ५,७.३६ ॥  
सेन्द्रै रुद्र-अग्नि-वसुभिर् आदित्यैर् मरुद्-अश्विभिः  
चिन्त्यसे त्वम् अचिन्त्यात्मन् समस्तैश् चैव योगिभिः ॥ ५,७.३७ ॥  
जगत्यर्थं जगन्-नाथ भारावतरणेच्छया  
अवतीर्णोऽसि मर्त्येषु तवांशश् चाहम् अग्रजः ॥ ५,७.३८ ॥  
मनुष्य-लीलां भगवन् भजता भवता सुराः  
विडम्बयन्तस् त्वल्-लीलां सर्व एव सहा सते ॥ ५,७.३९ ॥  
अवतार्य भवान् पूर्वं गोकुले तु सुराङ्गनाः  
क्रीडार्थम् आत्मनः पश्चाद् अवतीर्णोऽसि शाश्वत ॥ ५,७.४० ॥  
अत्रावतीर्णयोः कृष्ण गोपा एव हि बान्धवाः  
गोप्यश् च सीदतः कस्माद् एतान् बन्धून् उपेक्षसे ॥ ५,७.४१ ॥  
दर्शितो मानुषो भावो दर्शितं बाल-चापलम्  
तद् अयं दम्यतां कृष्ण दुष्टत्मा दशनायुधः" ॥ ५,७.४२ ॥

श्रीपराशर उवाच

इति संस्मारितः कृष्णः स्मित-भिन्नोष्ठ-संपुटः  
आस्फोट्य मोचयामास स्व-देहं भोगि-बन्धनात् ॥ ५,७.४३ ॥  
आनम्य चापि हस्ताभ्याम् उभाभ्यां मध्यमं शिरः  
आरुह्याभुग्न-शिरसः प्रणनर्तो-रुविक्रमः ॥ ५,७.४४ ॥  
प्राणाः फणेऽभवंश् चास्य कृष्णस्याङ्घ्रि-निकुट्टनैः  
यत्रोन्नतिं च कुरुते ननामास्य ततः शिरः ॥ ५,७.४५ ॥  
मूर्छाम् उपाययौ भ्रान्त्या नागः कृष्णस्य रेचकैः  
दण्ड-पात-निपातेन ववाम रुधिरं बहु ॥ ५,७.४६ ॥  
तं विभग्न-शिरो-ग्रीवम् आस्येभ्यः स्रुत-शोणितम्  
विलोक्य करुणं जग्मुस् तत्-पत्न्यो मधुसूदनम् ॥ ५,७.४७ ॥

नागपत्न्य ऊचुः
> ज्ञातोऽसि देव-देवेश सर्वज्ञस् त्वम् अनुत्तमः  
> परं ज्योतिर् अचिन्त्यं यत् तद्-अंशः परमेश्वरः ॥ ५,७.४८ ॥  
> न समर्थाः सुराः स्तोतुं यम् अनन्य-भवं विभुम्  
> स्वरूप-वर्णनं तस्य कथं योषित् करिष्यति ॥ ५,७.४९ ॥  
> यस्याखिल-मही-र्व्योम-जलाग्नि-पवनात्मकम्  
> ब्रह्माण्डम् अल्पकाल्पांशः स्तोष्यामस् तं कथं वयम् ॥ ५,७.५० ॥  
> यम् अतो न विदुर् नित्यं यत्-स्वरूपं हि योगिनः  
> परमार्थम् अणोर् अल्पं स्थूलात् स्थूलं नताः स्म तम् ॥ ५,७.५१ ॥  
> न यस्य जन्मने धाता यस्य चान्ताय नान्तकः  
> स्थिति-कर्ता न चान्यो ऽस्ति यस्य तस्मै नमः सदा ॥ ५,७.५२ ॥  
> कोपः स्वल्पोऽपि ते नास्ति स्थिति-पालनम् एव ते  
> कारणं कालियस्यास्य दमने श्रूयतां वचः ॥ ५,७.५३ ॥  
> स्त्रियोऽनुकंप्याः साधूनां मूढा दीनाश् च जन्तवः  
> यतस् ततोऽस्य दीनस्य क्षम्यतां क्षमतां वर ॥ ५,७.५४ ॥  
> समस्त-जगदाधारो भवान् अल्प-बलः फणी  
> त्वत्-पाद-पीडितो जह्यान् मुहूर्तार्धेन जीवितम् ॥ ५,७.५५ ॥  
> क्व पन्नगो ऽल्प-वीर्योऽयं क्व भवान् भुवनाश्रयः  
> प्रीति-द्वेषौ समोत्कृष्ट-गोचरौ भवतोऽव्यय ॥ ५,७.५६ ॥  
> ततः कुरु जगत्-स्वामिन् प्रसादम् अवसीदतः  
> प्राणान् त्यजति नागोऽयं भर्तृ-भिक्षा प्रदीयताम् ॥ ५,७.५७ ॥  
> भुवनेश जगन्-नाथ महा-पुरुष-पूर्वज  
> प्राणान् त्यजति नागोऽयं भर्तृ-भिक्षां प्रयच्छ नः ॥ ५,७.५८ ॥  
> वेदान्त-वेद्य देवेश दुष्ट-दैत्य-निबर्हण  
> प्राणान् त्यजति नागोऽयं भर्तृ-भिक्षा प्रदीयताम् ॥ ५,७.५९ ॥

श्रीपराशर उवाच

इत्य् उक्ते ताभिर् आश्वस्य क्लान्त-देहोऽपि पन्नगः  
"प्रसीद देव-देवेति" प्राह वाक्यं शनैः शनैः ॥ ५,७.६० ॥

कालिय उवाच
> तवाष्ट-गुणम् ऐश्वर्यं नाथ स्वाभाविकं परम्  
> निरस्तातिशयं यस्य तस्य स्तोष्यामि किं त्व् अहम् ॥ ५,७.६१ ॥  
> त्वं परस् त्वं परस्याद्यः परं त्वत्तः परात्मक  
> परस्मात् परमो यस् त्वं तस्य स्तोष्यामि किं न्व् अहम् ॥ ५,७.६२ ॥  
> यस्माद् ब्रह्मा च रुद्रश् च चन्द्रेन्द्र-मरुद्-अश्विनः  
> वसवश् च सहादित्यैस् तस्य स्तोष्यामि किं त्व् अहम् ॥ ५,७.६३ ॥  
> एकावयव-सूक्ष्मांशो यस्यैतद् अखिलं जगत्  
> कल्पना-वयवस्यांशस् तस्य स्तोष्यामि किं त्व् अहम् ॥ ५,७.६४ ॥  
> सद-सद्-रूपिणो यस्य ब्रह्माद्यास् त्रिदशेश्वराः  
> परमार्थं न जानन्ति तस्य स्तोष्यामि किं त्व् अहम् ॥ ५,७.६५ ॥  
> ब्रह्माद्यैर् अर्चिते यस् तु गन्ध-पुष्पानुलेपनैः  
> नन्दनादि-समुद्भूतैः सोऽर्च्यते वा कथं मया ॥ ५,७.६६ ॥  
> यस्यावतार-रूपाणि देव-राजः सदार्चति  
> न वेत्ति परमं रूपं सोऽर्च्यते वा कथं मया ॥ ५,७.६७ ॥  
> विषयेभ्यः समावृत्त्य सर्वाक्षाणि च योगिनः  
> यम् अर्चयन्ति ध्यानेन सोऽर्च्यते वा कथं मया ॥ ५,७.६८ ॥  
> हृदि संकल्प्य यद्-रूपं ध्यानेनार्चन्ति योगिनः  
> भाव-पुष्पादिना नाथः सोऽर्च्यते वा कथं मया ॥ ५,७.६९ ॥  
> सोऽहं ते देव-देवेश नार्चनादौ स्तुतौ न च  
> सामर्थ्यवान् कृपा-मात्रम् अनो-वृत्तिः प्रसीद मे ॥ ५,७.७० ॥  
> सर्प-जातिर् इयं क्रूरा यस्यां जातोऽस्मि केशव  
> तत्-स्वभावोऽयम् अत्रास्ति नापराधो ममाच्युत ॥ ५,७.७१ ॥  
> सृज्यते भवता सर्वं तथा संह्रीयते जगत्  
> जाति-रूप-स्वभावाश् च सृज्यन्ते सृजता त्वया ॥ ५,७.७२ ॥  
> यथाहं भवता सृष्टो जात्या रूपेण चेश्वर  
> स्व-भावेन च साधुत्वं तथेदं चेष्टितं मया ॥ ५,७.७३ ॥  
> यद्य् अन्यथा प्रवर्तेयं देव-देव ततो मयि  
> न्यायो दण्ड-निपातो वै तवैव वचनं यथा ॥ ५,७.७४ ॥  
> तथाप्य् अज्ञे जगत्-स्वामिन् दण्डं पातितवान् मयि  
> स श्लाघ्योऽयं परो दण्डस् त्वत्तो मे नान्यतो वरः ॥ ५,७.७५ ॥  
> हत-वीर्यो हत-विषो दमितोऽहं त्वयाच्युत  
> जीवितं दीयताम् एकम् आज्ञापय करोमि किम् ॥ ५,७.७६ ॥

श्रीभगवानुवाच
> नात्र स्थेयं त्वया सर्प कदाचिद् यमुना-जले  
> स-पुत्र-परिवारस् त्वं समुद्र-सलिलं व्रज ॥ ५,७.७७ ॥  
> मत्-पदानि च ते सर्प दृष्ट्वा मूर्धनि सागरे  
> गरुडः पन्नग-रिपुस् त्वयि न प्रहरिष्यति ॥ ५,७.७८ ॥

श्रीपराशर उवाच

इत्य् उक्त्वा सर्प-राजं तं मुमोच भगवान् हरिः  
प्रणम्य सोऽपि कृष्णाय जगाम पयसां निधिम् ॥ ५,७.७९ ॥  
पश्यतां सर्व-भूतानां स-भृत्य-सुत-बान्धवः  
समस्त-भार्या-सहितः परित्यज्य स्वकं ह्रदम् ॥ ५,७.८० ॥  
गते सर्पे परिष्वज्य मृतं पुनर् इवागतम्  
गोपा मूर्धनि हार्देन सिषिचुर् नेत्र-जैर् जलैः ॥ ५,७.८१ ॥  
कृष्णम् अक्लिष्ट-कर्माणम् अन्ये विस्मित-चेतसः  
तुष्टुवुर् मुदिता गोपा दृष्ट्वा शिव-जलां नदीम् ॥ ५,७.८२ ॥  
गीयमानः स गोपीभिश् चारितैः साधु-चेष्टितैः  
संस्तूयमानो गोपैश् च कृष्णो व्रजम् उपागमत् ॥ ५,७.८३ ॥

इति श्री-विष्णु-महापुराणे पञ्चमांशे सप्तमोऽध्यायः (७)

***


**श्रीपराशर उवाच**

> गाः पालयन्तौ च पुनः सहितौ बल-केशवौ  
> भ्रममाणौ वने तस्मिन् रम्यं तालवनं गतौ ॥ ५,८.१ ॥
> तत् तु तालवनं दिव्यं धेनुको नाम दानवः  
> मृग-मांस-कृताहारः सदाध्यास्ते खराकृतिः ॥ ५,८.२ ॥
> तत् तु तालवनं पक्व-फल-संपत्-समन्वितम्  
> दृष्ट्वा स्पृहान्विता गोपा फलादाने ऽब्रुवन् वचः ॥ ५,८.३ ॥

**गोपा ऊचुः**

> हे राम हे कृष्ण सदा धेनुकेनैष रक्ष्यते  
> भू-प्रदेशो यतस् तस्मात् पक्वानीमानि संति वै ॥ ५,८.४ ॥
> फलानि पश्य तालानां गन्धामोदित-[[दिंशि|दिशि]] वै  
> वयम् एतान्य् अभीप्सामः पात्यन्तां यदि रोचते ॥ ५,८.५ ॥

**श्रीपराशर उवाच**

> इति गोप-कुमाराणां श्रुत्वा संकर्षणो वचः  
> एतत् कर्तव्यम् इत्य् उक्त्वा पातयामास तानि वै  
> कृष्णश् च पातयामास [[भुवितानि|भुवि तानि]] फलानि वै ॥ ५,८.६ ॥
> फलानां पततां शब्दम् आकर्ण्य सुदुरासदः  
> आजगाम स दुष्टात्मा कोपाद् दैतेय-गर्दभः ॥ ५,८.७ ॥
> पद्भ्याम् उभाभ्यां स तदा पश्चिमाभ्यां बलं बली  
> जघानोरसि ताभ्यां च स च तेनाभ्यगृह्यत ॥ ५,८.८ ॥
> गृहीत्वा भ्रामयामास सो ऽम्बरे गत-जीवितम्  
> तस्मिन्न् एव स चिक्षेप वेगेन तृण-राजानि ॥ ५,८.९ ॥
> ततः फलान्य् अनेकानि तालाग्रान् निपतन् खरः  
> पृथिव्यां पातयामास महा-वातो घनान् इव ॥ ५,८.१० ॥
> [[अन्या नथ|अन्यान् अथ]] सजातीयान् आगतान् दैत्य-गर्दभान्  
> कृष्णश् चिक्षेप तालाग्रे बलभद्रश् च लीलया ॥ ५,८.११ ॥
> क्षणेनालङ्कृता पृथ्वी पक्वैस् तल-फलैस् तदा  
> दैत्य-गर्दभ-देहैश् च मैत्रेय शुशुभेऽधिकम् ॥ ५,८.१२ ॥
> ततो गावो निराबाधास् तस्मिंस् तल-वने द्विज  
> [[नवशष्वं|नव-शष्पं]] सुखं चेरुर् यन् न भुक्तम् अभूत् पुरा ॥ ५,८.१३ ॥

*इति श्री-विष्णु-महापुराणे पञ्चमांशेऽष्टमोऽध्यायः (८)*

***

**श्रीपराशर उवाच**

> तस्मिन् रासभ-दैतेये सानुगे विनिपातिते  
> सौम्यं तद् गोप-गोपीनां रम्यं तालवनं बभौ ॥ ५,९.१ ॥
> ततस् तौ जात-हर्षौ तु वसुदेव-सुताव् उभौ  
> हत्वा धेनुक-दैतेयं भाण्डीर-वटम् आगतौ ॥ ५,९.२ ॥
> क्ष्वेलमानौ प्रगायन्तौ विचिन्वन्तौ च पादपान्  
> चारयन्तौ च गा दूरे व्याहरन्तौ च नामभिः ॥ ५,९.३ ॥
> निर्योग-पाश-स्कन्धौ तौ वन-माला-विभूषितौ  
> शुशुभाते महात्मानौ बला-शृङ्गाव् इवर्षभौ ॥ ५,९.४ ॥
> सुवर्णाञ्जन-चूर्णाभ्यां तौ तदा रूषितांबरौ  
> महेन्द्रायुध-संयुक्तौ श्वेत-कृष्णाव् इवांबुदौ ॥ ५,९.५ ॥
> चेरतुर् लोक-सिद्धाभिः क्रीडाभिर् इतरेतरम्  
> समस्त-लोक-नाथानां नाथ-भूतौ भुवं गतौ ॥ ५,९.६ ॥
> मनुष्य-धर्माभिरतौ मानयन्तौ मनुष्यताम्  
> तज्-जाति-गुण-युक्ताभिः क्रीडाभिश् चेरतुर् वनम् ॥ ५,९.७ ॥
> ततस् त्व् आन्दोलिकाभिश् च नियुद्धैश् च महा-बलौ  
> व्यायामं चक्रतुस् तत्र क्षेपणीयैस् तथाश्मभिः ॥ ५,९.८ ॥
> तल्-लिप्सुर् असुरस् तत्र ह्य् उभयो रममाणयोः  
> आजगाम प्रलंबाख्यो गोप-वेष-तिरोहितः ॥ ५,९.९ ॥
> सोऽवगाहत निःशङ्कस् तेषां मध्यम-मानुषः  
> मानुषं वपुर् आस्थाय प्रलंबो दानवोत्तमः ॥ ५,९.१० ॥
> तयोश् छिद्रान्तर-प्रेप्सुर् अविषह्यम् अमन्यत  
> कृष्णं ततो रौहिणेयं हन्तुं चक्रे मनोरथम् ॥ ५,९.११ ॥
> हरिणाक्रीडनं नाम बाल-क्रीडनकं ततः  
> प्रकुर्वन्तो हि ते सर्वे द्वौ-द्वौ युगपद् उत्थितौ ॥ ५,९.१२ ॥
> श्रीदाम्ना सह गोविन्दः प्रलंबेन तथा बलः  
> गोपालैर् अपरैश् चान्ये गोपालाः पुप्लुवुस् ततः ॥ ५,९.१३ ॥
> श्रीदामानं ततः कृष्णः प्रलंबं रोहिणी-सुतः  
> जितवान् कृष्ण-पक्षीयैर् गोपैरन्ये पराजिताः ॥ ५,९.१४ ॥
> ते वाहयन्तस् त्व् अन्योन्यं भाण्डीरं वटम् एत्य वै  
> पुनर् निववृतुः सर्वे ये-ये तत्र पराजिताः ॥ ५,९.१५ ॥
> संकर्षणं तु स्कन्धेन शीघ्रम् उत्क्षिप्य दानवः  
> नभःस्थलं जगामाशु स-चन्द्र इव वारिदः ॥ ५,९.१६ ॥
> असहन् रौहिणेयस्य स भारं दानवोत्तमः  
> ववृधे स महा-कायः प्रावृषीव बलाहकः ॥ ५,९.१७ ॥
> संकर्षणस् तु तं दृष्ट्वा दग्ध-शैलोपमाकृतिम्  
> स्रग्-दाम-लंबाभरणं मकुटाटोप-मस्तकम् ॥ ५,९.१८ ॥
> रौद्रं शकट-चक्राक्षं पाद-न्यास-चलत्-क्षितिम्  
> अभीत-मनसा तेन रक्षसा रोहिणी-सुतः  
> ह्रियमाणस् ततः कृष्णम् इदं वचनम् अब्रवीत् ॥ ५,९.१९ ॥
> "कृष्णाकृष्ण ह्रियाम्य् एष पर्वतोदग्र-मूर्तिना  
> केनापि पश्य दैत्येन गोपाल-छद्म-रूपिणा ॥ ५,९.२० ॥
> यद् अत्र सांप्रतं कार्यं मया मधु-निषूदन  
> तत् कथ्यतां प्रयात्य् एष दुरात्मातित्वरान्वितः" ॥ ५,९.২১ ॥

**श्रीपराशर उवाच**

> तम् आह रामं गोविन्दः स्मित-भिन्नोष्ठ-संपुटः  
> महात्मा रौहिणेयस्य बल-वीर्य-प्रमाणवित् ॥ ५,९.२२ ॥

**श्रीकृष्ण उवाच**

> किम् अयं मानुषो भावो व्यक्तम् एवावलंब्यते  
> सर्वात्मन् सर्व-गुह्यानां गुह्य-गुह्यात्मना त्वया ॥ ५,९.२३ ॥
> स्मराशेष-जगद्-बीज-कारणं कारणाग्रज  
> आत्मानम् एकं तद्-वच् च जगत्य् एकार्णवे च यत् ॥ ५,९.२४ ॥
> किं न वेत्सि यथाहं च त्वं चैकं कारणं भुवः  
> भारावतारणार्थाय मर्त्य-लोकम् उपागतौ ॥ ५,९.२५ ॥
> नभश्-छिरस् तेंबु-वहाश् च केशाः पादौ क्षितिर् वक्त्रम् अनन्त-वह्निः  
> सोमो मनस् ते श्वसितं समीरणो दिशश् चतस्रोऽव्यय बाहवस् ते ॥ ५,९.२६ ॥
> सहस्र-वक्त्रो भगवान् महात्मा सहस्र-हस्ताङ्घ्रि-शरीर-भेदः  
> सहस्र-पद्मोद्भव-योनिर् आद्यः सहस्रशस् त्वां मुनयो गृणन्ति ॥ ५,९.२७ ॥
> दिव्यं हि रूपं तव वेत्ति नान्यो देवैर् अशेषैर् अवतार-रूपम्  
> तद् अर्च्यते वेत्सि न किं यद् अन्ते त्वय्य् एव विश्वं लयम् अभ्युपैति ॥ ५,९.२८ ॥
> त्वया धृतेयं धरणी बिभर्ति चराचरं विश्वम् अनन्त-मूर्ते  
> कृतादि-भेदैर् अज काल-रूपो निमेष-पूर्वो जगद् एतद् अत्सि ॥ ५,९.२९ ॥
> अत्तं यथा वडवा-वह्निनांबु हिम-स्वरूपं परिगृह्य [[कास्तम्|शान्तम्]]  
> हिमाचले भानुमतोऽंशु-संगाज् जलत्वम् अभ्येति पुनस् तद् एव ॥ ५,९.३० ॥
> एवं त्वया संहरणेऽत्तम् एतज् जगत् समस्तं त्वद्-अधीन-कं पुनः  
> तवैव सर्गाय समुद्यतस्य जगत्त्वम् अभ्येत्य् असुकल्पम् ईश ॥ ५,९.३१ ॥
> भवान् अहं च विश्वात्मन्न् एकम् एव च कारणम्  
> जगतोऽस्य जगत्यर्थे भेदेनावां व्यवस्थितौ ॥ ५,९.३२ ॥
> तत् स्मर्यताम् अमेयात्मंस् त्वयात्मा जहि दानवम्  
> मानुष्यम् एवावलंब्य बन्धूनां क्रियतां हितम् ॥ ५,९.३३ ॥

**श्री पराशर उवाच**

> इति संस्मारितो विप्र कृष्णेन सुमहात्मना  
> विहस्य पीडयामास प्रलंबं बलवान् बलः ॥ ५,९.३४ ॥
> मुष्टिना सोऽहनन् मूर्ध्नि कोप-संरक्त-लोचनः  
> तेन चास्य प्रहारेण बहिर्-याते विलोचने ॥ ५,९.३५ ॥
> स निष्कासित-मस्तिष्को मुखाच् छोणितम् उद्वमन्  
> निपपात मही-पृष्ठे दैत्य-वर्यो ममार च ॥ ५,९.३६ ॥
> प्रलंबं निहतं दृष्ट्वा बलेनाद्भुत-कर्मणा  
> प्रहृष्टास् तुष्टुवुर् गोपाः साधु-साध्व् इति चाब्रुवन् ॥ ५,९.३७ ॥
> संस्तूयमानो गोपैस् तु रामो दैत्ये निपातिते  
> प्रलंबं सह कृष्णेन पुनर् गोकुलम् आययौ ॥ ५,९.३८ ॥

*इति श्री-विष्णु-महापुराणे पञ्चमांशे नवमोऽध्यायः (९)*

***

**श्रीपराशर उवाच**

> तयोर् विहरतोर् एवं राम-केशवयोर् व्रजे  
> प्रावृड् व्यतीता विकसत्-सरोजा चाभवच् छरत् ॥ ५,१०.१ ॥
> अवापुस् तापम् अत्यर्थं शफर्यः पल्वलोदके  
> पुत्र-क्षेत्रादि-सक्तेन ममत्वेन यथा गृही ॥ ५,१०.२ ॥
> मयूरा मौनम् आतस्थुः परित्यक्त-मदा वने  
> असारतां परिज्ञाय संसारस्येव योगिनः ॥ ५,१०.३ ॥
> उत्सृज्य जल-सर्वस्वं विमलाः सित-मूर्तयः  
> तत्यजुश् चांबरं मेघा गृहं विज्ञानिनो यथा ॥ ५,१०.४ ॥
> शरत्-सूर्यांशु-तप्तानि ययुः शोषं सरांसि च  
> बह्वालंब-ममत्वेन हृदयानीव देहिनाम् ॥ ५,१०.५ ॥
> कुमुदैः शरद्-अंभांसि योग्यता-लक्षणं ययुः  
> अवबोधैर् मनांसीव समत्वम् अमलात्मनाम् ॥ ५,१०.६ ॥
> तारका-विमले व्योम्नि रराजाखण्ड-मण्डलः  
> चन्द्रश् चरम-देहात्मा योगी साधु-कुले यथा ॥ ५,१०.७ ॥
> शनकैः शनकैस् तीरं तत्यजुश् च जलाशयाः  
> ममत्वं क्षेत्र-पुत्रादि-रूढम् उच्चैर् यथा बुधाः ॥ ५,१०.८ ॥
> पूर्वं त्यक्तैः सरोऽंभोभिर् हंसा योगं पुनर् ययुः  
> क्लेशैः कु-योगिनोऽशेषैर् अन्तराय-हता इव ॥ ५,१०.९ ॥
> निभृतो भवद् अत्यर्थं समुद्रः स्तिमितोदकः  
> क्रमावाप्त-महा-योगो निश्चलात्मा यथा यतिः ॥ ५,१०.१० ॥
> सर्वत्रातिप्रसन्नानि सलिलानि तथाभवन्  
> ज्ञाते सर्व-गते विष्णौ मनांसीव सुमेधसाम् ॥ ५,१०.११ ॥
> बभूव निर्मलं व्योम शरदा ध्वस्त-तोयदम्  
> योगाग्नि-दग्ध-क्लेशौघं योगिनाम् इव मानसम् ॥ ५,१०.१२ ॥
> सूर्यांशु-जनितं तापं नित्ये तारा-पतिः शमम्  
> अहं-मानोद्भवं दुःखं विवेकः सुमहान् इव ॥ ५,१०.१३ ॥
> नभसोऽब्दं भुवः पङ्कं कालुष्यं चांभसः शरत्  
> इन्द्रियाणीन्द्रियार्थेभ्यः प्रत्याहार इवाहरत् ॥ ५,१०.१४ ॥
> प्राणायाम इवांभोभिः सरसां कृत-पूरकैः  
> अभ्यस्यतेऽनुदिवसं रेचकाकुंभकादिभिः ॥ ५,१०.१५ ॥
> विमलांबर-नक्षत्रे काले चाभ्यागते व्रजे  
> ददर्शेन्द्रो महारंभायोद्यतांस् तान् व्रजौकसः ॥ ५,१०.१६ ॥
> कृष्णस् तान् उत्सुकान् दृष्ट्वा गोपान् उत्सव-लालसान्  
> कौतूहलाद् इदं वाक्यं प्राह वृद्धान् महा-मतिः ॥ ५,१०.१७ ॥
> "कोऽयं शक्र-महो नाम येन वो हर्ष आगतः"  
> प्राह तं नन्द-गोपश् च पृच्छन्तम् अतिसादरम् ॥ ५,१०.१८ ॥

**नन्दगोप उवाच**

> मेघानां पयसां चेशो देव-राजः शतक्रतुः  
> तेन संचोदिता मेघा वर्षंत्य् अंबु-मयं रसम् ॥ ५,१०.१९ ॥
> तद्-वृष्टि-जनितं सस्यं वयम् अन्ये च देहिनः  
> वर्तयामोपयुञ्जानास् तर्पयामश् च देवताः ॥ ५,१०.२० ॥
> क्षीरवत्य इमा गावो वत्स-वत्यश् च निर्वृताः  
> तेन संवर्धितैः सस्यैस् तुष्टाः पुष्टाः भवन्ति वै ॥ ५,१०.२१ ॥
> नासस्या नातृणा भूमिर् न बुभुक्षार्दितो जनः  
> दृश्यते यत्र दृश्यन्ते वृष्टि-मन्तो बलाहकाः ॥ ५,१०.२२ ॥
> भौमम् एतत् पयो दुग्धं गोभिः सूर्यस्य वारिदैः  
> पर्जन्यः सर्व-लोकस्योद्भवाय भुवि वर्षति ॥ ५,१०.२३ ॥
> तस्मात् प्रावृषि राजानः सर्वे शक्रं मुदा युताः  
> मखैः सुरेशम् अर्चन्ति वयम् अन्ये च मानवाः ॥ ५,१०.२४ ॥

**श्रीपराशर उवाच**

> नन्द-गोपस्य वचनं श्रुत्वेत्थं शक्र-पूजने  
> रोषाय त्रिदशेन्द्रस्य प्राह दामोदरस् तदा ॥ ५,१०.२५ ॥
> "न वयं कृषि-कर्तारो वाणिज्याजीविनो न च  
> गावोऽस्मद्-दैवतं तात वयं वन-चरा यतः ॥ ५,१०.२६ ॥
> आन्विक्षिकी त्रयी वार्ता दण्ड-नीतिस् तथा परा  
> विद्या चतुष्टयं चैतद् वार्त-मात्रं शृणुष्व मे ॥ ५,१०.२७ ॥
> कृषिर् वणिज्या तद्-वच् च तृतीयं पशु-पालनम्  
> विद्या ह्य् एका महा-भाग वार्ता वृत्ति-त्रयाश्रया ॥ ५,१०.२८ ॥
> कर्षकाणां कृषिर् वृत्तिः पण्यं विपणि-जीविनाम्  
> अस्माकं गौः परा वृत्तिर् वार्ता-भेदैर् इयं त्रिभिः ॥ ५,१०.२९ ॥
> विद्यया यो यया युक्तस् तस्य सा दैवतं महत्  
> सैव पूज्यार्चनीया च सैव तस्योपकारिका ॥ ५,१०.३० ॥
> यो यस्य फलम् अश्नन् वै पूजयत्य् अपरं नरः  
> इह च प्रेत्य चैवासौ न तद् आप्नोति शोभनम् ॥ ५,१०.३१ ॥
> कृष्यान्ता प्रथिता सीमा मीमान्तं च पुनर् वनम्  
> वनान्ता गिरयः सर्वे ते चास्माकं परा गतिः ॥ ५,१०.३२ ॥
> न द्वार-बन्धावरणा न गृह-क्षेत्रिणस् तथा  
> सुखिनस् त्व् अखिले लोके यथा वै चक्र-चारिणः ॥ ५,१०.३३ ॥
> श्रूयन्ते गिरयश् चैव वनेऽस्मिन् काम-रूपिणः  
> तत्-तद्-रूपं समास्थाय रमन्ते स्वेषु सानुषु ॥ ५,१०.३४ ॥
> यदा चैते प्रबाध्यन्ते तेषां ये काननौकसः  
> तदा सिंहादि-रूपैस् तान् घातयन्ति महीधराः ॥ ५,१०.३५ ॥
> गिरि-यज्ञस् त्व् अयं तस्माद् गो-यज्ञश् च प्रवर्त्यताम्  
> किम् अस्माकं महेन्द्रेण गावः शैलाश् च देवताः ॥ ५,१०.३६ ॥
> मन्त्र-यज्ञ-परा विप्राः सीर-यज्ञाश् च कर्षकाः  
> गिरि-गो-यज्ञ-शीलाश् च वयम् अद्रि-वनाश्रयाः ॥ ५,१०.३७ ॥
> तस्माद् गोवर्धनः शैलो भवद्भिर् विविधार्हणैः  
> अर्च्यतां पूज्यतां मेध्यान् पशून् हत्वा विधानतः ॥ ५,१०.३८ ॥
> सर्व-घोषस्य संदोहो गृह्यतां मा विचार्यताम्  
> भोज्यन्तां तेन वै विप्रास् तथा ये चाभिवाञ्छकाः ॥ ५,१०.३९ ॥
> तत्रार्चिते कृते होमे भोजितेषु द्विजातिषु  
> शरत्-पुष्प-कृतापीडाः परिगच्छन्तु गो-गणाः ॥ ५,१०.४० ॥
> एतन् मम मतं गोपाः संप्रीत्या क्रियते यदि  
> ततः कृता भवेत् प्रीतिर् गवाम् अद्रेस् तथा मम" ॥ ५,१०.४१ ॥

**श्रीपराशर उवाच**

> इति तस्य वचः श्रुत्वा नन्दाद्यास् ते व्रजौकसः  
> प्रीत्य्-उत्फुल्ल-मुखा गोपाः साधु-साध्व् इत्य् अथाब्रुवन् ॥ ५,१०.४२ ॥
> "शोभनं ते मतं वत्स यद् एतद् भवतीरितम्  
> तत् करिष्यामहे सर्वं गिरि-यज्ञः प्रवर्त्यताम्" ॥ ५,१०.४३ ॥
> तथा च कृतवन्तस् ते गिरि-यज्ञं व्रजौकसः  
> दधि-पायस-मांसाद्यैर् ददुः शैल-बलिं ततः ॥ ५,१०.४४ ॥
> द्विजांश् च भोजयामासुः शतशोऽथ सहस्रशः ॥ ५,१०.४५ ॥
> गावः शैलं ततश् चक्रुर् अर्चितास् ताः प्रदक्षिणम्  
> वृषभाश् चातिनर्दन्तः सतोया जलदा इव ॥ ५,१०.४६ ॥
> गिरि-मूर्धनि कृष्णोऽपि शैलोऽहम् इति मूर्तिमान्  
> बुभुजेऽन्नं बहुतरं गोप-वर्याहृतं द्विज ॥ ५,१०.४७ ॥
> स्वेनैव कृष्णो रूपेण गोपैः सह गिरेः शिरः  
> अधिरुह्यार्चयामास द्वितीयाम् आत्मनस् तनुम् ॥ ५,१०.४८ ॥
> अन्तर्धानं गते तस्मिन् गोपा लब्ध्वा ततो वरान्  
> कृत्वा गिरि-मखं गोष्ठं निजम् अभ्याययुः पुनः ॥ ५,१०.४९ ॥

*इति श्री-विष्णु-महापुराणे पञ्चमांशे दशमोऽध्यायः (१०)*

***
**श्रीपराशर उवाच**

> मखे प्रतिहते शक्रो मैत्रेयातिरुषान्वितः  
> संवर्तकं नाम गणं तोयदानाम् अथाब्रवीत् ॥ ५,११.१ ॥
> भो भो मेघा निशम्यैतद् वचनं गदतो मम  
> आज्ञानन्तरम् एवाशु क्रियताम् अविचारितम् ॥ ५,११.२ ॥
> नन्द-गोपः सुदुर्बुद्धिर् गोपैर् अन्यैः सहायवान्  
> कृष्णाश्रयं बलाध्मातो मख-भङ्गम् अचीकरत् ॥ ५,११.३ ॥
> आजीवो याः परस् तेषां गावस् तस्य च कारणम्  
> ता गावो वृष्टि-पातेन पीड्यन्तां वचनान् मम ॥ ५,११.४ ॥
> अहम् अप्य् अद्रि-शृङ्गाभं तुङ्गम् आरुह्य वारणम्  
> साहाय्यं वः करिष्यामि वाय्व्-अंबूत्सर्ग-योजितम् ॥ ५,११.५ ॥

**श्रीपराशर उवाच**

> इत्य् आज्ञप्तास् ततस् तेन मुमुचुस् ते बलाहकाः  
> वात-वर्षं महा-भीमम् अभावाय गवां द्विज ॥ ५,११.६ ॥
> ततः क्षणेन पृथिवी ककुभोऽंबरम् एव च  
> एकं धारा-महा-सार-पूरेण नाभवन् मुने ॥ ५,११.७ ॥
> विद्युल्-लता-कषाघात-त्रस्तैर् इव घनैर् घनम्  
> नादापूरित-दिक्-चक्रैर् धारा-सारम् अपात्यत ॥ ५,११.८ ॥
> अन्धकारीकृते लोके वर्षद्भिर् अनिशं घनैः  
> अधश् चोर्ध्वं च तिर्यक् च जगद् आप्यम् इवाभवत् ॥ ५,११.९ ॥
> गावस् तु तेन पतता वर्ष-वातेन [[वागिना|वेगिना]]  
> धूताः प्राणान् जहुः सन्न-त्रिक-सक्थि-शिरोधराः ॥ ५,११.१० ॥
> क्रोडेन वत्सान् आक्रम्य तस्थुर् अन्या महा-मुने  
> गावो विवत्साश् च कृता वारि-पूरेण चापराः ॥ ५,११.११ ॥
> वत्साश् च दीन-वदना वात-कंपित-कन्धराः  
> त्राहि-त्राहीत्य् अल्प-शब्दाः कृष्णम् ऊचुर् इवातुराः ॥ ५,११.१२ ॥
> ततस् तद्-गोकुलं सर्वं गो-गोपी-गोप-संकुलम्  
> अतीवार्तं हरिर् दृष्ट्वा मैत्रेयाचिन्तयत् तदा ॥ ५,११.१३ ॥
> “एतत् कृतं महेन्द्रेण मख-भङ्ग-विरोधिना  
> तद् एतद् अखिलं गोष्ठं त्रातव्यम् अधुना मया ॥ ५,११.१४ ॥
> इमम् अद्रिम् अहं धैर्याद् उत्पाट्योरु-शिखा-घनम्  
> धारयिष्यामि गोष्ठस्य पृथु-च्छत्रम् इवोपरि” ॥ ५,११.१५ ॥

**श्रीपराशर उवाच**

> इति कृत्वा मतिं कृष्णो गोवर्धन-महीधरम्  
> उत्पाट्यैक-करेणेव धारयामास लीलया ॥ ५,११.१६ ॥
> गोपांश् चाह हसन् शौरिः समुत्पाटित-भूधरः  
> “विशध्वम् अत्र त्वरिताः कृतं वर्ष-निवारणम् ॥ ५,११.१७ ॥
> सुनिवातेषु देशेषु यथा-जोषम् इहास्यताम्  
> प्रविश्यतां न भेतव्यं गिरि-पाताच् च निर्भयैः” ॥ ५,११.१८ ॥
> इत्य् उक्तास् तेन ते गोपा विविशुर् गोधनैः सह  
> शकटारोपितैर् भाण्डैर् गोप्यश् चासार-पीडिताः ॥ ५,११.१९ ॥
> कृष्णोऽपि तं दधारैव शैलम् अत्यन्त-निश्चलम्  
> व्रजौक-वासिभिर् हर्ष-विस्मिताक्षैर् निरीक्षितः ॥ ५,११.२० ॥
> गोप-गोपी-जनैर् हृष्टैः प्रीति-विस्तारितेक्षणैः  
> संस्तूयमान-चरितः कृष्णः शैलम् अधारयत् ॥ ५,११.२१ ॥
> सप्त-रात्रं महा-मेघा ववर्षुर् नन्द-गोकुले  
> इन्द्रेण चोदिता विप्र गोपानां नाश-कारिणा ॥ ५,११.२२ ॥
> ततो धृते महा-शैले परित्राते च गोकुले  
> मिथ्या-प्रतिज्ञो बलभिद् वारयामास तान् घनान् ॥ ५,११.२३ ॥
> व्यभ्रे नभसि देवेन्द्रे वितथात्म-वचस्य् अथ  
> निष्क्रम्य गोकुलं हृष्टं स्व-स्थानं पुनर् आगमत् ॥ ५,११.२४ ॥
> मुमोच कृष्णोऽपि तदा गोवर्धन-महाचलम्  
> स्व-स्थाने विस्मित-मुखैर् दृष्टस् तैस् तु व्रजौकसैः ॥ ५,११.२५ ॥

*इति श्री-विष्णु-महापुराणे पञ्चमांशे एकादशोऽध्यायः (११)*

***

**श्रीपराशर उवाच**

> धृते गोवर्धने शैले परित्राते च गोकुले  
> [[रोजयामास|यियासामास]] कृष्णस्य दर्शनं पाक-शासनः ॥ ५,१२.१ ॥
> सोऽधिरुह्य महा-नागम् ऐरावतम् अमित्र-जित्  
> गोवर्धन-गिरौ कृष्णं ददर्श त्रिदशेश्वरः ॥ ५,१२.२ ॥
> चारयन्तं महा-वीर्यं गास् तु गोप-वपुर्-धरम्  
> कृत्स्नस्य जगतो गोप-वृत्तं गोप-कुमारकैः ॥ ५,१२.३ ॥
> गरुडं च ददर्शोच्चैर् अन्तर्धान-गतं द्विज  
> कृत-च्छायं हरेर् मूर्ध्नि पक्षाभ्यां पक्षि-पुङ्गवम् ॥ ५,१२.४ ॥
> अवरुह्य स नागेन्द्राद् एकान्ते मधुसूदनम्  
> शक्रः सस्मितम् आहेदं प्रीति-विस्तारितेक्षणः ॥ ५,१२.५ ॥

**इन्द्र उवाच**

> “कृष्ण कृष्ण शृणुष्वेदं यदर्थम् अहम् आगतः  
> त्वत्-समीपं महा-बाहो नैतच् चिन्त्यं त्वयान्यथा ॥ ५,१२.६ ॥
> भारावतारणार्थाय पृथिव्याः पृथिवी-तले  
> अवतीर्णोऽखिलाधार त्वम् एव परमेश्वर ॥ ५,१२.७ ॥
> मख-भङ्ग-विरोधेन मया गोकुल-नाशकाः  
> समादिष्टा महा-मेघास् तैश् चेदं कदनं कृतम् ॥ ५,१२.८ ॥
> त्रातास् ताश् च त्वया गावः समुत्पाट्य महीधरम्  
> तेनाहं तोषितो वीर कर्मणात्यद्भुतेन ते ॥ ५,१२.९ ॥
> साधितं कृष्ण देवानाम् अहं मन्ये प्रयोजनम्  
> त्वयायम् अद्रि-प्रवरः करेणैकेन यद् धृतः ॥ ५,१२.१० ॥
> गोभिश् च चोदितः कृष्ण त्वत्-सकाशम् इहागतः  
> त्वया त्राताभिर् अत्यर्थं युष्मत्-सत्कार-कारणात् ॥ ५,१२.११ ॥
> स त्वां कृष्णाभिषेक्ष्यामि गवां वाक्य-प्रचोदितः  
> उपेन्द्रत्वे गवाम् इन्द्रो गोविन्दस् त्वं भविष्यसि” ॥ ५,१२.१२ ॥

**श्रीपराशर उवाच**

> अथोपवाह्याद् आदाय घण्टाम् ऐरावताद् गजात्  
> अभिषेकं तया चक्रे पवित्र-जल-पूर्णया ॥ ५,१२.१३ ॥
> क्रियमाणेऽभिषेके तु गावः कृष्णस्य तत्-क्षणात्  
> प्रस्नवोद्भूत-दुग्धार्द्रां सद्यश् चक्रुर् वसुन्धराम् ॥ ५,१२.१४ ॥
> अभिषिच्य गवां वाक्याद् उपेन्द्रं वै जनार्दनम्  
> प्रीत्या स-प्रश्रयं वाक्यं पुनर् आह शची-पतिः ॥ ५,१२.१५ ॥
> “गवाम् एतत् कृतं वाक्यं तथान्यद् अपि मे शृणु  
> यद् ब्रवीमि महा-भाग भारावतरणेच्छया ॥ ५,१२.१६ ॥
> ममांशः पुरुष-व्याघ्र पृथिव्यां पृथिवी-धर  
> अवतीर्णोऽर्जुनो नाम संरक्ष्यो भवता सदा ॥ ५,१२.१७ ॥
> भारावतरणे साह्यं स ते वीरः करिष्यति  
> संरक्षणीयो भवता यथात्मा मधुसूदन” ॥ ५,१२.१८ ॥

**श्रीभगवानुवाच**

> “जानामि भारते वंशे जातं पार्थं तवांशतः  
> तम् अहं पालयिष्यामि यावत् स्थास्यामि भूतले ॥ ५,१२.१९ ॥
> यावन् मही-तले शक्र स्थास्याम्य् अहम् अरिंदम  
> न तावद् अर्जुनं कश्चिद् देवेन्द्र युधि जेष्यति ॥ ५,१२.२० ॥
> कंसो नाम महा-बाहुर् दैत्योऽरिष्टस् तथासुरः  
> केशी कुवलयापीडो नरकाद्यास् तथा परे ॥ ५,१२.२१ ॥
> हतेषु तेषु देवेन्द्र भविष्यति महाहवः  
> तत्र विद्धि सहस्राक्ष भारावतरणं कृतम् ॥ ५,१२.२२ ॥
> स त्वं गच्छ न संतापं पुत्रार्थे कर्तुम् अर्हसि  
> नार्जुनस्य रिपुः कश्चिन् ममाग्रतः प्रभविष्यति ॥ ५,१२.२३ ॥
> अर्जुनार्थे त्व् अहं सर्वान् युधिष्ठिर-पुरोगमान्  
> निवृत्ते भारते युद्धे कुन्त्यै दास्याम्य् अविक्षतान्” ॥ ५,१२.२४ ॥

**श्रीपराशर उवाच**

> इत्य् उक्तः संपरिष्वज्य देव-राजो जनार्दनम्  
> आरुह्यैरावतं नागं पुनर् एव दिवं ययौ ॥ ५,१२.२५ ॥
> कृष्णो हि सहितो गोभिर् गोपालैश् च पुनर् व्रजम्  
> आजगामाथ गोपीनां दृष्टि-पूतेन वर्त्मना ॥ ५,१२.२६ ॥

*इति श्री-विष्णु-महापुराणे पञ्चमांशे द्वादशोऽध्यायः (१२)*

***

**श्रीपराशर उवाच**

> गते शक्रे तु गोपालाः कृष्णम् अक्लिष्ट-कारिणम्  
> ऊचुः प्रीत्या धृतं दृष्ट्वा तेन गोवर्धनाचलम् ॥ ५,१३.१ ॥
> “वयम् अस्मान् महा-भाग भगवन् महतो भयात्  
> गावश् च भवता त्राता गिरि-धारण-कर्मणा ॥ ५,१३.२ ॥
> बाल-क्रीडेयम् अतुला गोपालत्वं जुगुप्सितम्  
> दिव्यं च भवतः कर्म किम् एतत् तात कथ्यताम् ॥ ५,१३.३ ॥
> कालीयो दमितस् तोये धेनुको विनिपातितः  
> धृतो गोवर्धनश् चायं शङ्कितानि मनांसि नः ॥ ५,१३.४ ॥
> सत्यं सत्यं हरेः पादौ शपामोऽमित-विक्रम  
> यथावद् वीर्यम् आलोक्य न त्वां मन्यामहे नरम् ॥ ५,१३.५ ॥
> प्रीतिः स-स्त्री-कुमारस्य व्रजस्य त्वयि केशव  
> कर्म चेदम् अशक्यं यत् समस्तैस् त्रिदशैर् अपि ॥ ५,१३.६ ॥
> बालत्वं चातिवीर्यत्वं जन्म चास्मासु शोभनम्  
> चिन्त्यमानम् अमेयात्मञ् छङ्कां कृष्ण प्रयच्छति ॥ ५,१३.७ ॥
> देवो वा दानवो वा त्वं यक्षो गन्धर्व एव वा  
> किम् अस्माकं विचारेण बान्धवोऽसि नमोऽस्तु ते” ॥ ५,१३.८ ॥

**श्रीपराशर उवाच**

> क्षणं भूत्वा त्व् असौ तूष्णीं किञ्चित् प्रणय-कोपवान्  
> इत्य् एवम् उक्तस् तैर् गोपैः कृष्णोऽप्य् आह महा-मतिः ॥ ५,१३.९ ॥

**श्रीभगवानुवाच**

> “मत्-संबन्धेन वो गोपा यदि लज्जा न जायते  
> श्लाघ्यो वाहं ततः किं वो विचारेण प्रयोजनम् ॥ ५,१३.१० ॥
> यदि वोऽस्ति मयि प्रीतिः श्लाघ्योऽहं भवतां यदि  
> तदात्म-बन्धु-सदृशी बुद्धिर् वः क्रियतां मयि ॥ ५,१३.११ ॥
> नाहं देवो न गान्धर्वो न यक्षो न च दानवः  
> अहं वो बान्धवो जातो नैतच् चिन्त्यम् इतोऽन्यथा” ॥ ५,१३.१२ ॥

**श्रीपराशर उवाच**

> इति श्रुत्वा हरेर् वाक्यं बद्ध-मौनास् ततो वनम्  
> ययुर् गोपा महा-भाग तस्मिन् प्रणय-कोपिनि ॥ ५,१३.१३ ॥
> कृष्णस् तु विमलं व्योम शरच्-चन्द्रस्य चन्द्रिकाम्  
> तदा कुमुदिनीं फुल्लाम् आमोदित-दिगन्तराम् ॥ ५,१३.१४ ॥
> वन-राजीं तथा कूजन्-भृङ्ग-माला-मनोहराम्  
> विलोक्य सह गोपीभिर् मनश् चक्रे रतिं प्रति ॥ ५,१३.१५ ॥
> विना रामेण मधुरम् अतीव वनिता-प्रियम्  
> जगौ कल-पदं शौरिस् तार-मन्द्र-कृत-क्रमम् ॥ ५,१३.१६ ॥
> रम्यं गीत-ध्वनिं श्रुत्वा संत्यज्यावसथांस् तदा  
> आजग्मुस् त्वरिता गोप्यो यत्रास्ते मधुसूदनः ॥ ५,१३.१७ ॥
> शनैः शनैर् जगौ गोपी काचित् तस्य लयानुगम्  
> दत्तावधाना काचिच् च तम् एव मनसास्मरत् ॥ ५,१३.१८ ॥
> काचित् “कृष्णेति कृष्णेति” प्रोक्त्वा लज्जाम् उपाययौ  
> ययौ च काचित् प्रेमान्धा तत्-पार्श्वम् अविलंबितम् ॥ ५,१३.१९ ॥
> काचिच् चावसथस्यान्ते स्थित्वा दृष्ट्वा बहिर् गुरुम्  
> तन्-मयत्वेन गोविन्दं दध्यौ मीलित-लोचना ॥ ५,१३.२० ॥
> तच्-चित्त-विमलाह्लाद-क्षीण-पुण्य-चया तथा  
> तद्-अप्राप्ति-महा-दुःख-विलीनाशेष-पातका ॥ ५,१३.२१ ॥
> चिन्तयन्ती जगत्-सूतिं पर-ब्रह्म-स्वरूपिणम्  
> निरुच्छ्वासतया मुक्तिं गतान्या गोप-कन्यका ॥ ५,१३.२२ ॥
> गोपी-परिवृतो रात्रिं शरच्-चन्द्र-मनोहराम्  
> मानयामास गोविन्दो रासारंभ-रसोत्सुकः ॥ ५,१३.२३ ॥
> गोप्यश् च वृन्दशः कृष्ण-चेष्टास्वायत्त-मूर्तयः  
> अन्य-देशं गते कृष्णे चेरुर् वृन्दावनान्तरम् ॥ ५,१३.२४ ॥
> कृष्णे निबद्ध-हृदया इदम् ऊचुः परस्परम् ॥ ५,१३.२५ ॥
> “कृष्णोऽहम् एष ललितं व्रजाम्य् आलोक्यतां गतिः”  
> अन्या ब्रवीति “कृष्णस्य मम गीतिर् निशम्यताम्” ॥ ५,१३.२६ ॥
> “दुष्ट-कालिय तिष्ठात्र कृष्णोऽहम्” इति चापरा  
> बाहुम् आस्फोट्य कृष्णस्य लीलया सर्वम् आददे ॥ ५,१३.२७ ॥
> अन्या ब्रवीति “भो गोपा निःशङ्कैः स्थीयताम् इति  
> अलं वृष्टि-भयेनात्र धृतो गोवर्धनो मया” ॥ ५,१३.२८ ॥
> “धेनुकोऽयं मयाक्षिप्तो विचरन्तु यथेच्छया  
> गावो” ब्रवीति चैवान्या कृष्ण-लीलानुसारिणी ॥ ५,१३.२९ ॥
> एवं नाना-प्रकारासु कृष्ण-चेष्टासु तास् तदा  
> गोप्यो व्यग्राः समं चेरू रम्यं वृन्दावनान्तरम् ॥ ५,१३.३० ॥
> विलोक्यैका भुवं प्राह गोपी गोप-वराङ्गना  
> पुलकाञ्चित-सर्वाङ्गी विकासि-नयनोत्पला ॥ ५,१३.३१ ॥
> “ध्वज-वज्राङ्कुशाब्जाङ्क-रेखावन्त्यालि पश्यत  
> पदान्य् एतानि कृष्णस्य लीला-ललित-गामिनः ॥ ५,१३.३२ ॥
> कापि तेन समायाता कृत-पुण्या मदालसा  
> पदानि तस्याश् चैतानि घनान्य् अल्प-तनूनि च ॥ ५,१३.३३ ॥
> पुष्पापचयम् अत्रोच्चैश् चक्रे दामोदरे ध्रुवम्  
> येनाग्राक्रान्त-मात्राणि पदान्य् अत्र महात्मनः ॥ ५,१३.३४ ॥
> अत्रोपविश्य वै तेन काचित् पुष्पैर् अलङ्कृता  
> अन्य-जन्मनि सर्वात्मा विष्णुर् अभ्यर्चितस् तया ॥ ५,१३.३५ ॥
> पुष्प-बन्धन-संमान-कृत-मानाम् अपास्य ताम्  
> नन्द-गोप-सुतो यातो मार्गेणानेन पश्यत ॥ ५,१३.३६ ॥
> अनुयातैनम् अत्रान्या नितंब-भर-मन्थरा  
> या गन्तव्ये द्रुतं याति निम्न-पादाग्र-संस्थितिः ॥ ५,१३.३७ ॥
> हस्त-न्यस्ताग्र-हस्तेयं तेन याति तथा सखी  
> अनायत्त-पद-न्यासा लक्ष्यते पद-पद्धतिः ॥ ५,१३.३८ ॥
> हस्त-संस्पर्श-मात्रेण धूर्तेनैषा विमानिता  
> नैराश्यान् मन्द-गामिन्या निवृत्तं लक्ष्यते पदम् ॥ ५,१३.३९ ॥
> नूनम् उक्ता ‘त्वरामीति पुनर् एष्यामि तेऽन्तिकम्’  
> तेन कृष्णेन येनैषा त्वरिता पद-पद्धतिः ॥ ५,१३.४० ॥
> प्रविष्टो गहनं कृष्णः पदम् अत्र न लक्ष्यते  
> निवर्तध्वं शशाङ्कस्य नैतद् दीधिति-गोचरे” ॥ ५,१३.४१ ॥
> निवृत्तास् तास् तदा गोप्यो निराशाः कृष्ण-दर्शने  
> यमुना-तीरम् आसाद्य जगुस् तच्-चरितं तथा ॥ ५,१३.४२ ॥
> ततो ददृशुर् आयान्तं विकासि-मुख-पङ्कजम्  
> गोप्यस् त्रैलोक्य-गोप्तारं कृष्णम् अक्लिष्ट-चेष्टितम् ॥ ५,१३.४३ ॥
> काचिद् आलोक्य गोविन्दम् आयान्तम् अतिहर्षिता  
> “कृष्ण कृष्ण” इति “कृष्णेति” प्राह नान्यद् उदीरयत् ॥ ५,१३.४४ ॥
> काचिद् भ्रू-भङ्गुरं कृत्वा ललाट-फलकं हरिम्  
> विलोक्य नेत्र-भृङ्गाभ्यां पपौ तन्-मुख-पङ्कजम् ॥ ५,१३.४५ ॥
> काचिद् आलोक्य गोविन्दं निमीलित-विलोचना  
> तस्यैव रूपं ध्यायन्ती योगारूढेव सा बभौ ॥ ५,१३.४६ ॥
> ततः काञ्चित् प्रियालापैः काञ्चिद् भ्रू-भङ्ग-वीक्षितैः  
> निन्येऽनुनयम् अन्यां च कर-स्पर्शेन माधवः ॥ ५,१३.४७ ॥
> ताभिः प्रसन्न-चित्ताभिर् गोपीभिः सह सादरम्  
> ररास रास-गोष्ठीभिर् उदार-चरितो हरिः ॥ ५,१३.४८ ॥
> रास-मण्डल-बन्धोऽपि कृष्ण-पार्श्वम् अनुज्झता  
> गोपी-जनेन नैवाभूद् एक-स्थान-स्थिरात्मना ॥ ५,१३.४९ ॥
> हस्तेन गृह्य चैकैकां गोपीनां रास-मण्डले  
> चकार तत्-कर-स्पर्श-निमीलित-दृशं हरिः ॥ ५,१३.५० ॥
> ततः प्रववृते रासश् चलद्-वलय-निःस्वनः  
> अनुयातः शरत्-काव्य-गेय-गीतिर् अनुक्रमात् ॥ ५,१३.५१ ॥
> कृष्णः शरच्-चन्द्रमसं कौमुदीं कुमुदाकरम्  
> जगौ गोपी-जनस् त्व् एकं कृष्ण-नाम पुनः पुनः ॥ ५,१३.५२ ॥
> परिवृत्ति-श्रमेणैका चलद्-वलय-लापिनीम्  
> ददौ बाहु-लतां स्कन्धे गोपी मधु-निघातिनः ॥ ५,१३.५३ ॥
> काचित् प्रविलसद्-बाहुं परिरभ्य चुचुंब तम्  
> गोपी-गीत-स्तुति-व्याजान् निपुणा मधुसूदनम् ॥ ५,१३.५४ ॥
> गोपी-कपोल-संश्लेषम् अभिगम्य हरेर् भुजौ  
> पुलकोद्गम-सस्याय स्वेदांबु-घनतां गतौ ॥ ५,१३.५५ ॥
> रास-गेयं जगौ कृष्णो यावत् तारतर-ध्वनिः  
> “साधु कृष्णेति कृष्णेति” तावत् ता द्विगुणं जगुः ॥ ५,१३.५६ ॥
> गतेऽनुगमनं चक्रुर् वलनं संमुखं ययुः  
> प्रतिलोमानुलोमाभ्यां भेजुर् गोपाङ्गना हरिम् ॥ ५,१३.५७ ॥
> स तथा सह गोपीभी ररास मधुसूदनः  
> यथाब्द-कोटि-प्रतिमः क्षणस् तेन विनाभवत् ॥ ५,१३.५८ ॥
> ता वार्यमाणाः पतिभिः पितृभिर् भ्रातृभिस् तथा  
> कृष्णं गोपाङ्गना रात्रौ रमयन्ति रति-प्रियाः ॥ ५,१३.५९ ॥
> सोऽपि कैशोरकं वयो मानयन् मधुसूदनः  
> रेमे ताभिर् अमेयात्मा क्षपासु क्षपिताहितः ॥ ५,१३.६० ॥
> तद्-भर्तृषु तथा तासु सर्व-भूतेषु चेश्वरः  
> आत्म-स्वरूप-रूपोऽसौ व्यापी वायुर् इव स्थितः ॥ ५,१३.६१ ॥
> यथा समस्त-भूतेषु नभोऽग्निः पृथिवी जलम्  
> वायुश् चात्मा तथैवासौ व्याप्य सर्वम् अवस्थितः ॥ ५,१३.६२ ॥

*इति श्री-विष्णु-महापुराणे पञ्चमांशे त्रयोदशोऽध्यायः (१३)*

***


