+++
title = "१०"

+++
अथ दशमोऽध्यायः   
भृगुसर्गादीनां पुनः कथनम्  

श्रीमैत्रेय उवाच  
कथितं मे त्वया सर्वं यत् पृष्ठोऽसि मया मुने ।  
भृगुसर्गात् प्रभृत्य् एष सर्गो मे कथ्यतां पुनः ॥१॥  

श्रीपराशर उवाच  
भृगोः ख्यात्यां समुत्पन्ना लक्ष्मीर् विष्णुपरिग्रहः ।  
तथा धातृविधातारौ ख्यात्यां जातौ सुतौ भृगोः ॥२॥  
आयतिर् नियतिश् चैव मेरोः कन्ये महात्मनः ।  
भार्ये धातृविधात्रोस् ते तयोर् जातौ सुताव् उभौ ॥३॥  
प्राणश् चैव मृकण्डुश् च मार्कण्डेयो मृकण्डुतः ।  
ततो वेदशिरा जज्ञे प्राणस्यापि सुतं शृणु ॥४॥  
प्राणस्य द्युत्मान् पुत्रो राजवांश् च ततोऽभवत् ।  
ततो वंशो महाभाग विस्तरं भार्गवो गतः ॥५॥  
पत्नी मरीचेः सम्भूतिः पौर्णमासम् असूयत ।  
विरजाः पर्वतश् चैव तस्य पुत्रौ महात्मनः ॥६॥  
वंशसङ्कीर्तने पुत्रान् वदिष्येऽहं ततो द्विज ।  
स्मृतिश् चाङ्गिरसः पत्नी प्रसूता कन्यकास् तथा ।  
सिनीवाली कुहूश् चैव राका चानुमतिस् तथा ॥७॥  
अनसूया तथैवात्रेर् जज्ञे निष्कल्मषान् सुतान् ।  
सोमं दुर्वाससं चैव दत्तात्रेयं च योगिनम् ॥८॥  
प्रीत्यां पुलस्त्यभार्यायां दत्तोलिस् तत्सुतोऽभवत् ।  
पूर्वजन्मनि योऽगस्त्यः स्मृतः स्वायम्भुवेऽन्तरे ॥९॥  
कर्दमश् चोर्वरीयांश् च सहिष्णुश् च सुतास् त्रयः ।  
क्षमा तु सुषुवे भार्या पुलहस्य प्रजापतेः ॥१०॥  
क्रेताश् च सन्ततिर् भार्या वालखिल्यान् असूयत ।  
षष्टिपुत्रसहस्राणि मुनीनाम् ऊर्ध्वरेतसाम् ।  
अङ्गुष्ठपर्वमात्राणां ज्वलद्भास्करतेजसाम् ॥११॥  
ऊर्जायां तु वसिष्ठस्य सप्ताजायन्त वै सुताः ॥१२॥  
रजो गोत्रोर्ध्वबाहुश् च सवनश् चानघस् तथा ।  
सुतपाः शुक्र इत्य् एते सर्वे सप्तर्षयोऽमलाः ॥१३॥  
योऽसाव् अग्न्यभिमानी स्यात् ब्रह्मणस् तनयोऽग्रजः ।  
तस्मात् स्वाहा सुतान् लेभे त्रीन् उदारौजसो द्विज ॥१४॥  
पावकं पवमानं तु शुचिं चापि जलाशिनम् ॥१५॥  
तेषां तु सन्तताव् अन्ये चत्वारिंशच् च पञ्च च ।  
कथ्यन्ते वह्नयश् चैते पितापुत्रत्रयं च यत् ॥१६॥  
एवम् एकोनपञ्चाशद् वह्नयः परिकीर्तिताः ॥१७॥  
पितरो ब्रह्मणा सृष्टा व्याख्याता ये मया द्विज ।  
अग्निष्व् आत्ता बर्हिषदोऽनग्नयः साग्नयश् च ये ॥१८॥  
तेभ्यः स्वधा सुते जज्ञे मेनां वै धारिणीं तथा ।  
ते उभे ब्रह्मवादिन्यौ योगिन्याव् अप्य् उभे द्विज ॥१९॥  
उत्तमज्ञानसम्पन्ने सर्वैः समुदितैर् गुणैः ॥२०॥  
इत्य् एषा दक्षकन्यानां कथितापत्यसन्ततिः ।  
श्रद्धावान् संस्मरन्न् एताम् अनपत्न्यो न जायते ॥२१॥  

इति श्रीविष्णुपुराणे प्रथमेंऽशे दशमोऽध्यायः   
॥१०॥  

ओ)०(ओ  
