+++
title = "२०"

+++
अथ विंशोऽध्यायः   
श्रीभगवत आविर्भावः, हिरण्यकशिपुवधश् च  

पराशर उवाच  
एवं सञ्चितन्यन् विष्णुम् अभेदेनात्मनो द्विज ।  
तन्मयत्वम् अवाप्याग्र्यं मेने चात्मानम् अच्युतम् ॥१॥  
विसस्मार तथात्मानं नान्यत् किञ्चिद् अजानत ।  
अहम् एवाव्ययोऽनन्तः परमात्मेत्यचिन्तयत् ॥२॥  

आत्मानं प्रह्लादोऽहम् इति विस्मृतवान् ॥२॥  

तस्य तद्भावनायोगात् क्षीणपापस्य वै क्रमात् ।  
शुद्धेऽन्तःकरणे विष्णुस् तस्थौ ज्ञानमयेऽच्युतः ॥३॥  

क्षीणपापस्य ध्वस्तसमस्तकर्मवासनामलस्य ॥३॥  

योगप्रभावात् प्रह्लादे जाते विष्णुमयेऽसुरे ।  
चलत्य् उरगबन्धैस् तैर् मैत्रेय त्रुटितं क्षणात् ॥४॥  

त्रुटितं छिन्नं, भावे क्तः ॥४॥  

भ्रान्तग्राहगणः सोर्मिर् ययौ क्षोभं महार्णवः ।  
चचाल च मही सर्वा सशैलवनकानना ॥५॥  

भ्रान्तो ग्राहगणो यस्मिन् सः । सोर्मिः ऊर्मिभिः सह वर्तमानः ॥५॥  

स च तं शैलसम्पातं दैत्यैर् न्यस्तम् अथोपरि ।  
प्रक्षिप्य तस्मात् सलिलान् निश्चक्राम महामतिः ॥६॥  
दृष्ट्वा च स जगद् भूयो गगनाद्युपलक्षणम् ।  
प्रह्लादोऽस्मीति सस्मार पुनर् आत्मानम् आत्मना ॥७॥  
तुष्टाव च पुनर् धीमान् अनादिं पुरुषोत्तमम् ।  
एकाग्रमतिर् अव्यग्रो यतवाक् कायमानसः ॥८॥  

प्रह्लाद उवाच  
ओं नमो परमार्थार्थं स्थूलसूक्ष्मक्षराक्षर ।  
व्यक्ताव्यक्त कलातीत सकलेश निरञ्जन ॥९॥  

हे परमार्थज्ञानरूप ! हे अर्थदृश्यरूप !   

ज्ञानस्वरूपम् अत्यन्तनिर्मलं परमार्थतः ।  
तम् एवार्थस्वरूपेण भ्रान्तिदर्शनतः स्थितम् ॥ इत्य् उक्तत्वात् ।  

स्थूलजाग्रद्दृश्यरूप ! कलातीत निरवयव ! सकल सावयव ! ईश नियामक ! निरञ्जन निर्लेप ॥९॥  

गुणाञ्जन गुणाधार निर्गुणात्मन् गुणस्थिर ।  
मूर्तामूर्त महामूर्ते सूक्ष्ममूर्ते स्फुटास्फुट ॥१०॥  

गुणान् अनक्ति स्वसत्ताप्रकाशाभ्याम् अनुरञ्जयतीति वा । गुणानाम् आधार ! गुणेषु स्थिर ! परस्थितेति पाठे परम् अव्यक्तं तत्र स्थितेत्यर्थः । भक्तानां स्फुट, अन्येषाम् अस्फुट ॥१०॥  

करालसौम्यरूपात्मन् विद्याविद्यालयाच्युत ।  
सदसद्रूप सद्भाव सदसद्भावभावन ॥११॥  

करालसौम्यरूपाणाम् आत्मन् ! सदसद्रूपयोः कार्यकारणयोः सद्भाव उत्पत्तिर् यस्मात् ताव् एव च सदसद्भावौ भावयति पालयतीति तथा ॥११॥  

नित्यानित्यप्रपञ्चात्मन् निष्प्रपञ्चामलाश्रित ।  
एकानेक नमस् तुभ्यं वासुदेवादिकारण ॥१२॥  

अमलैर् ज्ञानिभिर् आश्रित परमार्थेत्यादिषु आदिकारणेत्यन्तेषु षट्त्रिंशत् सम्बोधनेषु तुभ्यं नम इत्यनुषङ्गेन प्रत्येकं वाक्यसमाप्तिः कर्तव्या ॥१२॥  

यः स्थूलसूक्ष्मः प्रकटः प्रकाशो  
यः सर्वभूतो न च सर्वभूतः ।  
विश्वं यतश् चैतद् अविश्वहेतोर्  
नमोऽस्तु तस्मै पुरुषोत्तमाय ॥१३॥  

सर्वेषां भूतानां यः प्रकटः प्रकाशश् चिद्रूपत्वात् । अविश्वहेतोः सर्वकारणव्यतिरिक्तत्वात् ॥१३॥  

पराशर उवाच  
तस्य तच्चेतसो देवः स्तुतिम् इत्थं प्रकुर्वतः ।  
आविर्बभूव भगवान् पीताम्बरधरो हरिः ॥१४॥  

तस्मिन् हराव् एव चेतो यस्य ॥१४॥  

ससम्भ्रमस् तम् आलोक्य समुत्थायाकुलाक्षरम् ।  
नमोऽस्तु विष्णवेत्य् एतद् व्याजहारासकृद् द्विज ॥१५॥  

विष्णवेति सन्धिर् आर्षः ॥१५॥  

प्रह्लाद उवाच  
देव प्रपन्नार्तिहर प्रसादं कुरु केशव ।  
अवलोकनदानेन भूयो मां पावयाच्युत ॥१६॥  

अवलोकनं प्रत्यक्षं दर्शनं तस्य दानेन ॥१६॥  

श्रीभगवान् उवाच  
कुर्वतस् ते प्रसन्नोऽहं भक्तिम् अव्यभिचारिणीम् ।  
यथाभिलषितो मत्तः प्रह्लाद व्रियतां वरः ॥१७॥  

प्रह्लाद उवाच  
नाथ योनिसहस्रेषु येषु येषु व्रजाम्यहम् ।  
तेषु तेष्व् अच्युता भक्तिर् अच्युतेऽस्तु सदा त्वयि ॥१८॥  
या प्रीतिर् अविवेकानां विषयेष्व् अनपायिनी ।  
त्वाम् अनुस्मरतः सा मे हृदयान् नापसर्पतु ॥१९॥  

हे अच्युत ! त्वयि मे अच्युता ऐकान्तिकी भक्तिर् अस्तु, एकान्तभक्तिः परमप्रीत्यधीनेति तां प्रीतिं प्रार्थ‎यतेयेति । यादृशी प्रीतिर् विषयेषु आसक्तानां, सा तादृशी प्रीतिर् मे हृदयात् मा अपसर्पतु, मा अपयातु हृदये सदा तिष्ठत्व् इत्यर्थः । यद् वा, हे माप लक्ष्मीपते ! सा विषयप्रीतिस् त्वाम् अनुस्मरतो हृदयात् सर्पतु निर्गच्छतु । तत् प्रीतौ सत्यां त्वदनुस्मरणायोगाद् इत्यर्थः ॥१८१९॥  

श्रीभगवान् उवाच  
मयि भक्तिस् तवास्त्य् एव भूयोऽप्य् एवं भविष्यति ।  
वरस् तु मत्तः प्रह्लाद व्रियतां यस् तवेप्सितः ॥२०॥  

प्रह्लाद उवाच  
मयि द्वेषानुबन्धोऽभूत् संस्तुताव् उद्यते तव ।  
मत्पितुस् तत्कृतं पापं देव तस्य प्रणश्यतु ॥२१॥  
शस्त्राणि पातितान्यङ्गे क्षिप्तो यच् चाग्निसंहतौ ।  
दंशितश् चोरगैर् दत्तं यद् विषं मम भोजने ॥२२॥  
बद्ध्वा समुद्रे यत् क्षिप्तो यच् चितोऽस्मि शिलोच्चयैः ।  
अन्यानि चाप्यसाधूनि यानि यानि कृतानि मे ॥२३॥  

शिलोच्चयैः पर्वतोघैश् चितोऽस्मि ॥२३॥  

त्वयि भक्तिमतो द्वेषाद् अघं तत्सम्भवं च यत् ।  
त्वत्प्रसादात् प्रभो सद्यस् तेन मुच्येत मे पिता ॥२४॥  

तेन पापेन मे पिता मुच्येत ॥२४॥  

श्रीभगवान् उवाच  
प्रह्लाद सर्वम् एतत् ते मत्प्रसादाद् भविष्यति ।  
अन्यच् च ते वरं दद्मि व्रियताम् असुरात्मज ॥२५॥  

प्रह्लाद उवाच  
कृतकृत्योऽस्मि भगवन् वरेणानेन यत् त्वयि ।  
भवित्री त्वत्प्रसादेन भक्तिर् अव्यभिचारिणी ॥२६॥  
धर्मार्थकामैः किं तस्य मुक्तिस् तस्य करे स्थिता ।  
समस्तजगतां मूले यस्य भक्तिः स्थिरा त्वयि ॥२७॥  

श्रीभगवान् उवाच  
यथा ते निश्चलं चेतो मयि भक्तिसमन्वितम् ।  
तथा त्वं मत्प्रसादेन निर्वाणं परम् आप्स्यति ॥२८॥  

पराशर उवाच  
इत्य् उक्त्वान्तर्दधे विष्णुस् तस्य मैत्रेय पश्यतः ।  
स चापि पुनर् आगम्य ववन्दे चरणौ पितुः ॥२९॥  
तं पिता मूर्धन्य् उपाघ्राय परिष्वज्य च पीडितम् ।  
जीवसीत्य् आह वत्सेति बाष्पार्द्रनयनो द्विज ॥३०॥  
प्रीतिमांश् चाभवत् तस्मिन्न् अनुतापी महासुरः ।  
गुरुपित्रोश् चकारैवं शुश्रूषां सोऽपि धर्मवित् ॥३१॥  

वैष्णवानुभावदर्शनात् प्रीतिमांश् च तदा तस्मिन् अभवत् ॥३१॥  

पितर्य् उपरतिं नीते नरसिंहस्वरूपिणा ।  
विष्णुना सोऽपि दैत्यानां मैत्रेयाभूत् पतिस् ततः ॥३२॥  

पुनश् च कालान्तरे ब्रह्मशापवशाद् उद्भूतेन विष्णुद्वेषणादिक्रोधा तं हन्तुम् उद्यते तत्पितरि नरसिंहस्वरूपेण विष्णुना उपरतिं नीते सति प्रह्लादो दैत्यानां पतिर् अभूत् ॥३२॥  

ततो राज्यद्युतिं प्राप्य कर्मशुद्धिकरीं द्विज ।  
पुत्रपौत्रांश् च सुबहून् अवाप्यैश्वर्यम् एव च ॥३३॥  

राज्यद्युतिं राजलक्ष्मीं कर्मशुद्धिकरीं भोगैः प्रारब्धक्षयकरीं प्राप्य ॥३३॥  

क्षीणाधिकारः स यदा पुण्यपापविवर्जितः ।  
तदासौ भगवद्ध्यानात् परं निर्वाणम् आप्तवान् ॥३४॥  

क्षीणाधिकारो भोगैः क्षीणप्रारब्धकर्मज्ञानात् पूर्वोत्तरैः पुण्यपापैश् च विवर्जितः पूर्वसर्वकर्मविनाशात् अश्लेषाच् च उत्तरेषां, तत् सुकृतदुष्कृते विधुनुत इत्यादिश्रुतेः । तदधिगम उत्तरपूर्वाद्ययोर् अश्लेषविनाशौ तद्व्यपदेशाद् इति न्यायाच् च ॥३४॥  

एवम्प्रभावो दैत्योऽसौ मैत्रेयासीन् महामतिः ।  
प्रह्लादो भगवद्भक्तो यं त्वं माम् अनुपृच्छसि ॥३५॥  
यस् त्व् एतच् चरितं तस्य प्रह्लादस्य महात्मनः ।  
शृणोति तस्य पापानि सद्यो गच्छन्ति सङ्क्षयम् ॥३६॥  
अहोरात्रकृतं पापं प्रह्लादचरितं नरः ।  
शृण्वन् पठंश् च मैत्रेय व्यपोहति न संशयः ॥३७॥  

अहोरात्रं निरन्तरं यत् कृतं पापं तत् सकृत् शृण्वन् एवं पठन्न् एव विशेषेण सवासनम् अपोहति निरस्यति, न तु सम्पूर्णं श्रुत्वा पठित्वा चेत्य् एकदेशचरणारविन्दपाठफलोक्तिः ॥३७॥  

पौर्णमास्याम् अमावस्याम् अष्टम्याम् अथवा पठन् ।  
द्वादश्यां वा तद् आप्नोति गोप्रदानफलं द्विज ॥३८॥  

अमावस्यायाम् इत्यर्थः । गोः प्रदानं प्रकर्षेण दानं कुरुक्षेत्रे सूर्यग्रहणे ब्रह्मविदे उभयतो मुख्याः सुवर्णशृङ्गादि सम्पूर्णदक्षिणादि सच्छ्रद्धादिसकलाङ्गकलापेन यथावद् दाने यत् फलं तत् फलम् एतच् चरितं सम्पठन्न् एव प्राप्नोतीत्यर्थः ॥३८॥  

प्रह्लादं सकलापत्सु यथा रक्षितवान् हरिः ।  
तथा रक्षितो यस् तस्य शृणोति चरितं सदा ॥३९॥  

सदा चरणारविन्दस्य फलम् आहप्रह्लादम् इति ।   

करुणं चरणानम्रे दारुणं प्रणतद्रुहि ।  
भूषणवरदं वन्दे नृसिंहं वृणिभीषणम् ॥  

इति श्रीविष्णुपुराणे प्रथमेंऽशे विंशोऽध्यायः   
॥२०॥  

ओ)०(ओ  
