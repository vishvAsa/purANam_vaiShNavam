+++
title = "१३"

+++
अथ त्रयोदशोऽध्यायः  
वेननृपपृथुनृपोपाख्यानम्  

श्रीपराशर उवाच  
ध्रुवा च्छिष्टिं च भव्यं च भव्याच् छम्भुर् व्यजायत ।  
शिष्टेर् आधत्त सुच्छाया पञ्चपुत्रान् अकल्मषान् ॥१॥  
रिपुं रिपुञ्जयं विप्रं वृकलं वृकतेजसम् ।  
रिपोर् आधत्त बृहती चाक्षुषं सर्वतेजसम् ॥२॥  
अजीजनत् पुष्करिण्यां वारुण्यां चाक्षुषो मनुम् ।  
प्रजापतेर् आत्मजायां वीरणस्य महात्मनः ॥३॥  
मनोर् अजायन्त दश नड्वलायां महौजसः ।  
कन्यायां तपतां श्रेष्ठ वैराजस्य प्रजापतेः ॥४॥  
कुरुः पुरुः शतद्युम्नस् तपस्वी सत्यवाञ् छुचिः ।  
अग्निष्टोमोऽतिरात्रश् च सुधुम्नश् चेति ते नव ।  
अभिमन्युश् च दशमो नड्वलायां महौजसः ॥५॥  
कुरोर् अजनयत् पुत्रान् षड् आग्नेयी महाप्रभान् ।  
अङ्गं सुमनसं ख्यातिं क्रतुम् अङ्गिरसं शिबिम् ॥६॥  
अङ्गात् सुनीथापत्यं वै वेनम् एकम् अजायत ।  
प्रजार्थम् ऋषयस् तस्य ममन्थुर् दक्षिणं करम् ॥७॥  
वेनस्य पाणौ मथिते सम्बभूव महामुने ।  
वैन्यो नाम महीपालो यः पृथुः परिकीर्तितः ॥८॥  
येन दुग्धा मही पूर्वं प्रजानां हितकारणात् ॥९॥  

श्रीमैत्रेय उवाच  
किमर्थं मथितः पाणिर् वेनस्य परमर्षिभिः ।  
यत्र जज्ञे महावीर्यः स पृथुर् मुनिसत्तम ॥१०॥  

श्रीपराशर उवाच  
सुनीथा नाम या कन्या मृत्योः प्रथमतोऽभवत् ।  
अङ्गस्य भार्या सा दत्ता तस्यां वेनो व्यजायत ॥११॥  
स मातामहदोषेण तेन मृत्योः सुतात्मजः ।  
निसर्गाद् एष मैत्रेय दुष्ट एव व्यजायत ॥१२॥  
अभिषिक्तो यदा राज्ये स वेनः परमर्षिभिः ।  
घोषयामास स तदा पृथिव्यां पृथिवीपतिः ॥१३॥  
न यष्टव्यं न दातव्यं न होतव्यं कथञ्चन ।  
भोक्ता यज्ञस्य कस् त्व् अन्यो ह्यहं यज्ञपतिः प्रभुः ॥१४॥  
ततस् तम् ऋषयः पूर्वं सम्पूज्य पृथिवीपतिम् ।  
ऊचुः सामफलं वाक्यं मैत्रेय समुपस्थिताः ॥१५॥  

ऋषय ऊचुः  
भो भो राजन् शृणुष्व त्वं यद् वदाम महीपते ।  
राज्यदेहोपकाराय प्रजानां च हितं परम् ॥१६॥  
दीर्घसत्रेण देवेशं सर्वयज्ञेश्वरं हरिम् ।  
पूजयिष्याम भद्रं ते तस्यांशस् ते भविष्यति ॥१७॥  
यज्ञेन यज्ञपुरुषो विष्णुः सम्प्रीणितो नृप ।  
अस्माभिर् भवतः कामान् सर्वान् एव प्रदास्यति ॥१८॥  
यज्ञैर् यज्ञेश्वरो येषां राष्ट्रे सम्पूजःय् हरिः ।  
तेषां सर्वेप्सितावाप्तिं ददाति नृप भूभृताम् ॥१९॥  

वेन उवाच  
मत्तः कोऽभ्यधिकोऽन्योऽस्ति कश् चाराध्यो ममापरः ।  
कोऽयं हरिर् इति ख्यातो यो वो यज्ञेश्वरो मतः ॥२०॥  
ब्रह्मा जनार्द्नः शम्भुर् इन्द्रो वायुर् यमो रविः ।  
हुतभुग् वरुणो धाता पूषा भूमिर् निशाकरः ॥२१॥  
एते चान्ये च ये देवाः शापानुग्रहकारिणः ।  
नृपस्यैते शरीरस्थाः सर्वदेवमयो नृपः ॥२२॥  
एवं ज्ञात्वा मयाज्ञप्तं यद् यथा क्रियतां तथा ।  
न दातव्यं न यष्टव्यं न होतव्यं च भो द्विजाः ॥२३॥  
भर्तृशुश्रूषणं धर्मो यथा स्त्रीणां परो मतः ।  
ममाज्ञापालनं धर्मो भवतां च तथा द्विजाः ॥२४॥  

ऋषय ऊचुः  
देह्यनुज्ञां महाराज मा धर्मो यातु सङ्क्षयम् ।  
हविषां परिणामोऽयं यद् एतद् अखिलं जगत् ॥२५॥  

श्रीपराशर उवाच  
इति विज्ञाप्यमानोऽपि स वेनः परमर्षिभिः ।  
यदा ददाति नानुज्ञां प्रोक्तः प्रोक्तः पुनः पुनः ॥२६॥  
ततस् ते मुनयः सर्वे कोपामर्षसमन्विताः ।  
हन्यतां हन्यतां पाप इत्य् ऊचुस् ते परस्परम् ॥२७॥  
यो यज्ञपुरुषं विष्णुम् अनादिनिधनं प्रभुम् ।  
विनिन्दत्यधमाचारो न स योग्यो भुवः पतिः ॥२८॥  
इत्य् उक्त्वा मन्त्रपूतैस् तैः कुशैर् मुनिगणा नृपम् ।  
निजघ्नुर् निहतं पूर्वं भगवन्निन्दनादिना ॥२९॥  
ततश् च मुनयो रेणुं ददृशुः सर्वतो द्विज ।  
किम् एतद् इति चासन्नान् पप्रच्छुस् ते जनांस् तदा ॥३०॥  
आख्यातं च जनैस् तेषां चोरीभूतैर् अराजके ।  
राष्ट्रे तु लोकैर् आरब्धं परस्वादानम् आतुरैः ॥३१॥  
तेषाम् उदीर्णवेगानां चोराणां मुनिसत्तमाः ।  
सुमहान् दृश्यते रेणुः परवित्तापहारिणाम् ॥३२॥  
ततः सम्मन्त्र्य ते सर्वे मुनयस् तस्य भूभृतः ।  
ममन्थुर् ऊरुं पुत्रार्थम् अनपत्यस्य यत्नतः ॥३३॥  
मथ्यमानात् समुत्तस्थौ तस्योरोः पुरुषः किल ।  
दग्धस्थूणाप्रतीकाशः खर्वाटास्योऽतिह्रस्वकः ॥३४॥  
किं करोमीति तान् सर्वान् स विप्रान् आह चातुरः ।  
निषीदेति तम् ऊचुस् ते निषादस् तेन सोऽभवत् ॥३५॥  
ततस् तत्सम्भवा जाता विन्ध्यशैलनिवासिनः ।  
निषादा मुनिशार्दूल पापकर्मोपलक्षणाः ॥३६॥  
तेन द्वारेण तत्पापं निष्क्रान्तं तस्य भूपतेः ।  
निषादास् ते ततो जाता वेनकल्मषनाशनाः ॥३७॥  
तस्यैव दक्षिणं हस्तं ममन्थुस् ते ततो द्विजाः ॥३८॥  
मथ्यमाने च तत्राभूत् पृथुर् वैन्यः प्रतापवान् ।  
दीप्यमानः स्ववपुषा साक्षाद् अग्निर् इव ज्वलन् ॥३९॥  
आद्यम् आजगवं नाम खात् पपात ततो धनुः ।  
शराश् च दिव्या नभसः कवचं च पपात ह ॥४०॥  
तस्मिन् जाते तु भूतानि सप्रहृष्टानि सर्वशः ॥४१॥  
सत्पुत्रेणैव जातेन वेनोऽपि त्रिदिवं ययौ ।  
पुन्नाम्नो नरकात् त्रातः सुतेन सुमहात्मना ॥४२॥  
तं समुद्राश् च नद्यश् च रत्नान्य् आदाय सर्वशः ।  
तोयानि चाभिषेकार्थं सर्वाण्य् एवोपतस्थिरे ॥४३॥  
पितामहश् च भगवान् देवैर् आङ्गिरसैः सह ।  
स्थावराणि च भूतानि जङ्गमानि च सर्वशः ।  
समागम्य तदा वैन्यम् अभ्यसिञ्चन् नराधिपम् ॥४४॥  
हस्ते तु दक्षिणे चक्रं दृष्ट्वा तस्य पितामहः ।  
विष्णोर् अंशं पृथुं मत्वा परितोषं परं ययौ ॥४५॥  
विष्णुचक्रं करे चिह्नं सर्वेषां चक्रवर्तिनाम् ।  
भवत्यव्याहतो यस्य प्रभावस् त्रिदशैर् अपि ॥४६॥  
महता राजराज्येन पृथुर् वैन्यः प्रतापवान् ।  
सोऽभिषिक्तो महातेजा विधिवद् धर्मकोविदैः ॥४७॥  
पित्रापरञ्जितास् तस्य प्रजास् तेनानुरञ्जिताः ।  
अनुरागात् ततस् तस्य नाम राजेत्यजायत ॥४८॥  
आपस् तस्तम्भिरे चास्य समुद्रम् अभियास्यतः ।  
पर्वताश् च ददुर् मार्गं ध्वजभङ्गश् च नाभवत् ॥४९॥  
अकृष्टपच्या पृथिवी सिद्ध्यन्त्यन्नानि चिन्तया ।  
सर्वकामदुघा गावः पुटके पुटके मधु ॥५०॥  
तस्य वै जातमात्रस्य यज्ञे पैतामहे शुभे ।  
सूतः सूत्यां समुत्पन्नः सौत्येऽहनि महामतिः ॥५१॥  
तस्मिन्न् एव महायज्ञे जज्ञे प्राज्ञोऽथ मागधः ।  
प्रोक्तौ तदा मुनिवरैस् ताव् उभौ सूतमागधौ ॥५२॥  
स्तूयताम् एष नृपतिः पृथुर् वैन्यः प्रतापवान् ।  
कर्मैतद् अनुरूपं वां पात्रं स्तोत्रस्य चापरम् ॥५३॥  
ततस् ताव् ऊचतुर् विप्रान् सर्वान् एव कृताञ्जली ।  
अद्य जातस्य नो कर्म ज्ञाःय्ऽस्य महीपतेः ॥५४॥  
गुणा न चास्य ज्ञायन्ते न चास्य प्रथितं यशः ।  
स्तोत्रं किम् आश्रयं त्व् अस्य कार्यम् अस्माभिर् उच्यतम् ॥५५॥  

ऋषय ऊचुः  
करिष्यत्य् एव यत् कर्म चक्रवर्ती महाबलः ।  
गुणा भविष्या ये चास्य तैर् अयं स्तूयतां नृपः ॥५६॥  

श्रीपराशर उवाच  
ततः स नृपतिस् तोषं तच् छ्रुत्वा परमं ययौ ।  
सद्गुणैः श्लाघ्यताम् एति तस्माल् लभ्या गुणा मम ॥५७॥  
तस्माद् यद् अद्य स्तोत्रेण गुणनिर्वर्णनं त्व् इमौ ।  
करिष्येते करिष्यामि तद् एवाहं समाहितः ॥५८॥  
यद् इमौ वर्जनीयं च किञ्चिद् अत्र वदिष्यतः ।  
तद् अहं वर्जयिष्यामीत्य् एवं चक्रे मतिं नृपः ॥५९॥  
अथ तौ चक्रतुः स्तोत्रं पृथोर् वैन्यस्य धीमतः ।  
भविष्यैः कर्मभिः सम्यक्त् सुस्वरौ सूतमागधौ ॥६०॥  
सत्यवाग्दानशीलोऽयं सत्यसन्धो नरेश्वरः ।  
ह्रीमान् मैत्रः क्षमाशीलो विक्रान्तो दुष्टशासनः ॥६१॥  
धर्मज्ञश् च कृतज्ञश् च दयावान् प्रियभाषकः ।  
मान्यान् मानयिता यज्वा ब्रह्मण्यः साधुसम्मतः ॥६२॥  
समः शत्रौ च मित्रे च व्यवहारस्थितौ नृपः ॥६३॥  
सूतेनोक्तान् गुणान् इत्थं स तदा मागधेन च ।  
चकार हृदि तादृक् च कर्मणा कृतवान् असौ ॥६४॥  
ततस् तु पृथिवीपालः पालयन् पृथिवीम् इमाम् ।  
इयाज विविधैर् यज्ञैर् महद्भिर् भूरिदक्षिणैः ॥६५॥  
तं प्रजाः पृथिवीनाथम् उपतस्थुः क्षुधार्दिताः ।  
ओषधीषु प्रणष्टासु तस्मिन् काले ह्यराजके ।  
तम् ऊचुस् ते नताः पृष्टास् तत्रागमनकारणम् ॥६६॥  

प्रजा ऊचुः  
अराजके नृपश्रेष्ठ धरित्र्या सकलौषधीः ।  
ग्रस्तास् ततः क्षयं यान्ति प्रजाः सर्वाः प्रजेश्वर ॥६७॥  
त्वं नो वृत्तिप्रदो धात्रा प्रजापालो निरूपितः ।  
देहि नः क्षुत्परीतानां प्रजानां जीवनौषधीः ॥६८॥  

श्रीपराशर उवाच  
ततस् तु नृपतिर् दिव्यम् आदायाजगवं धनुः ।  
शरांश् च दिव्यान् कुपितः सोऽन्वधावद् वसुन्धराम् ॥६९॥  
ततो ननाश त्वरिता गौर् भूत्वा च वसुन्धरा ।  
सा लोकान् ब्रह्मलोकादीन् सन्त्रासाद् अगमन् मही ॥७०॥  
यत्र यत्र ययौ देवी सा तदा भूतधारिनी ।  
तत्र तत्र तु सा वैन्यं ददृशेऽभ्युद्यतायुधम् ॥७१॥  
ततस् तं प्राह बसुधा पृथुं पृथुपराक्रमम् ।  
प्रवेपमाना तद्बाणपरित्राणपरायणा ॥७२॥  

पृथिव्य् उवाच  
स्त्रीवधे त्वं महापापं किं नरेन्द्र न पश्यसि ।  
येन मां हन्तुम् अत्यर्थं प्रकरोषि नृपोद्यमम् ॥७३॥  

पृथुर् उवाच  
एकस्मिन् यत्र निधनं प्रापिते दुष्टकारिणि ।  
बहूनां भवति क्षेमं तस्य पुण्यप्रदो वधः ॥७४॥  

पृथिव्य् उवाच  
प्रजानाम् उपकाराय यदि मां त्वं हनिष्यसि ।  
आधारः कः प्रजानां ते नृपश्रेष्ठ भविष्यति ॥७५॥  

पृथुर् उवाच  
त्वां हत्वा वसुधे बाणैर् मच्छासनपराङ्मुखीम् ।  
आत्मयोगबलेनेमा धार्यैष्याम्यहं प्रजाः ॥७६॥  

श्रीपराशर उवाच  
ततः प्रणम्य वसुधा तं भूयः प्राह पार्थिवम् ।  
प्रवेपिताङ्गी परमं साध्वसं समुपागता ॥७७॥  

पृथिव्य् उवाच  
उपायतः समारब्धाः सर्वे सिद्ध्यन्त्य् उपक्रमाः ।  
तस्माद् वदाम्य् उपायं ते तं कुरुष्व यदीच्छसि ॥७८॥  
समस्ता या मया जीर्णा नरनाथ महौषधीः ।  
यदीच्छसि प्रदास्यामि ताः क्षीरपरिणामिनीः ॥७९॥  
तस्मात् प्रजाहितार्थाय मम धर्मभृतां वर ।  
तं तु वत्सं कुरुष्व त्वं क्षरेयं येन वत्सला ॥८०॥  
समां च कुरु सर्वत्र येन क्षीरं समन्ततः ।  
वरौषधीबीजभूतं बीजं सर्वत्र भावये ॥८१॥  

श्रीपराशर उवाच  
तत उत्सारयामास शैलान् शतसहस्रशः ।  
धनुष्कोट्या तदा वैन्यस् तेन शैला विवर्धिताः ॥८२॥  
न हि पूर्वविसर्गे वै विषमे पृथिवीतले ।  
प्रविभागः पुराणां वा ग्रामाणां वा पुराभवत् ॥८३॥  
न सस्यानि न गोरक्ष्यं न कृषिर् न वणिक्पथः ।  
वैन्यात् प्रभृति मैत्रेय सर्वस्यैतस्य सम्भवः ॥८४॥  
यत्र यत्र समं त्व् अस्या भूमेर् आसीद् द्विजोत्तम ।  
तत्र तत्र प्रजाः सर्वा निवासं समरोचयन् ॥८५॥  
आहारः फलमूलानि प्रजानाम् अभवत् तदा ।  
कृच्छ्रेण महता सोऽपि प्रणष्टास्व् ओषधीषु वै ॥८६॥  
स कल्प्á वत्सं तु मनुं स्वायम्भुवं प्रभुम् ।  
स्वपाणौ पृथिवीनाथो दुदोह पृथिवीं पृथुः ।  
सस्यजातानि सर्वाणि प्रजानां हितकाम्यया ॥८७॥  
तेनान्नेन प्रजास् तात वर्तन्तेऽद्यापि नित्यशः ॥८८॥  
प्राणप्रदाता स पृथुर् यस्माद् भूमेर् अभूत् पिता ।  
ततस् तु पृथिवीसञ्ज्ञाम् अवापाखिलधारिणी ॥८९॥  
ततश् च देवैर् मुनिभिर् दैत्यैः रक्षोभिर् अद्रिभिः ।  
गन्धर्वैर् उरगैर् यक्षैः पितृभिस् तरुभिस् तथा ॥९०॥  
तत् तत् पात्रम् उपादाय तत् तद् दुग्धं मुने पयः ।  
वत्सदोग्धृविशेषाश् च तेषां तद्योनयोऽभवन् ॥९१॥  
सैषा धात्री विधात्री च धारिणी पोषणी तथा ।  
सर्वस्य तु ततः पृथ्वी विष्णुपादतलोद्भवा ॥९२॥  
एवम्प्रभावः स पृथुः पुत्रो वेनस्य वीर्यवान् ।  
जज्ञे महीपतिः पूर्वो राजाभूत् जनरञ्जनात् ॥९३॥  
य इदं जन्म वैन्यस्य पृथोः सङ्कीर्तयेन् नरः ।  
न तस्य दुष्कृतं किञ्चित् फलदायि प्रजायते ॥९४॥  
दुःस्वप्नोपशमं न्ṝणां शृण्वताम् एतद् उत्तमम् ।  
पृथोर् जन्म प्रभावश् च करोति सततं न्ṝणाम् ॥९५॥  

इति श्रीविष्णुपुराणे प्रथमेंऽशे त्रयोदशोऽध्यायः   
॥१३॥  


 ओ)०(ओ  
