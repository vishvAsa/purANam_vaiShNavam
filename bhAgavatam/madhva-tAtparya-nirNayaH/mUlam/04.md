+++
title = "०४"

+++

## प्रथमोऽध्यायः

मैत्रेय उवाच–

मनोस्तु शतरूपायां तिस्रः कन्याश्च जज्ञिरे ।  
आकूतिर्देवहूतिश्च प्रसूतिरिति विश्रुताः ॥ १ ॥

'पुनःपुनः कथां प्राहुरभ्यासादुत्तमं फलम् ।  
विज्ञापयितुकामास्तु विद्वांसस्तत्रतत्र तु''॥ इत्याग्नेये ॥ १ ॥

शरणं तं प्रपद्येऽहं य एव जगदीश्वरः ।  
प्रजामात्मसमां मह्यं प्रयच्छत्विति चिन्तयन् ॥ २० ॥

तप्यमानं त्रिभुवनं प्राणायामैधिताग्निना ।  
निर्गतेन मुनेर्मूघ्नः समीक्ष्य प्रभवस्त्रयः ॥ २१ ॥

अप्सरोमुनिगन्धर्वसिद्धविद्याधरोरगैः ।  
वितायमानयशसो मुदाऽऽश्रमपदं ययुः ॥ २२ ॥

'ब्रह्मस्थश्चैव रुद्रस्थः स्वयं चापि हरिः प्रभुः ।  
प्रजां त्रिपुरुषसमां यच्छत्वित्यत्रिरैच्छत ॥

तस्मात्स ब्रह्मरुद्राभ्यां सह विष्णुर्जगत्पतिः ।  
आगत्य तु त्रिमूर्त्यंशान् पुत्रान्प्रादाज्जनार्दनः ।  
भावित्वाच्चैव कार्यस्य लोकानां मोहनाय च''॥ इति ब्रह्मवैवर्ते ॥ २०-२२ ॥

देवा ऊचुः–

यथा कृतस्ते संकल्पो भाव्यं तेनैव नान्यथा ।  
तत्संकल्पस्य ते ब्रह्मन् यद् वै ध्यायसि ते वयम् ॥ ३० ॥

तत्स्थविष्ण्वपेक्षया ते वयमिति ॥ ३० ॥

सोमोऽभूद् ब्रह्मणोंऽशेन दत्तो विष्णोस्तु योगवित् ।  
दुर्वासाः शङ्करस्यांशो निबोधाङ्गिरसः प्रजाः ॥ ३३ ॥

'ब्रह्मणो नावतारोऽस्ति सन्निधानं तु केवलम् ।  
ऋते विष्णोरात्मनश्च तदंशोक्तिः प्रवेशतः''॥ इति च ।  
'सृष्टिभेदाद्विरूपं तु कथा पञ्चोत्तरं शतम् ।  
वैरूप्यमन्यद्विज्ञेयं तात्पर्यान्मोहनाय च''॥ इति स्कान्दे ।  
'ऋते तु पाण्डवकथां कार्ष्णं रामायणं तथा ।  
विष्णोर्ब्रह्मादिनां चैव क्रमाद्य्वत्यस्तशक्तिताम् ।  
एतदापादकं चान्यदृते कल्पादिभेदतः ।  
कथाभेदस्तु विज्ञेयो मोहायैतेषु भिन्नता''॥ इति वाराहे ॥ ३३ ॥

मेधा स्मृतिं तितिक्षा तु क्षेमं ह्रीः प्रश्रयं सुतम् ।  
मूर्तिः सर्वगुणोत्पत्ती नरनारायणावृषी ॥ ५२ ॥

नृत्यन्ति स्म स्त्रियो देव्य आसीत् परममङ्गलम् ।  
देवा ब्रह्मादयः सर्वे उपतस्थुरभिष्टवैः ॥ ५५ ॥

देवा ऊचुः–

यो मायया विरचितं निजयात्मनीदं

खे रूपभेदमिव तत्प्रतिचक्षणाय ।  
एतेन धर्मसदने ऋषिमूर्तिनाऽद्य

प्रादुश्चकार पुरुषाय नमः परस्मै ॥ ५६ ॥

ताविमौ वै भगवतो हरेरंशाविहाऽगतौ ।  
भारव्ययाय च भुवः कृष्णौ यदुकुरूद्वहौ ॥ ५९ ॥

'नरे विष्णुः समाविष्टः स्वयं नारायणो हरिः ।  
अर्जुने च नरावेशः कृष्णो नारायणः स्वयम्''॥ इति तत्त्वविवेके ॥

खे रूपभेदो ऽभ्रादिः ।  
'यथाकाशस्थितो नित्यम्''इत्यादि च ।  
'यथाकाशे विमानादिरूपभेदः प्रतीयते ।  
तथा हरौ जगदिदं तत्सामर्थ्यात्प्रतीयते''॥ इति ब्राह्मे ॥ ५२-५९ ॥

पितर्यप्रतिरूपे स्वे भवायानागसे रुषा ।  
अप्रौढेवात्मनात्मानमजहाद् योगसंयुता ॥ ६६ ॥

॥ इति श्रीमदानन्दतीर्थभगवत्पादाचार्यविरचिते श्रीभागवततात्पर्यनिर्णये चतुर्थस्कन्धे प्रथमोऽध्यायः ॥

अप्रौढेव अस्वीकृतेव ॥ ६६ ॥

## द्वितीयोध्यायः

नन्दिरुवाच–

य एतन्मर्त्यमुद्दिश्य भगवत्यप्रतिद्रुहि ।  
द्रुह्यत्यज्ञः पृथग्दृष्टिस्तत्त्वतो विमुखो भवेत् ॥ २२ ॥

गृहेषु कूटधर्मेषु सक्तो ग्राम्यसुखेच्छया ।  
कर्मतन्त्रं वितनुताद् वेदवादविपन्नधीः ॥ २३ ॥

बुद्ध्या पराभिध्यायिन्या विस्मृतात्मगतिः पशुः ।  
स्त्रीकामः सोऽस्तु नितरां दक्षो बस्तमुखोऽचिरात् ॥ २४ ॥

विद्याबुद्धिरविद्यायां कर्ममय्यामसावजः ।  
संसरन्त्विह ये चामुमनुशर्वावमानिनम् ॥ २५ ॥

'ये ज्ञानविषयाः शापा मुक्तिगाश्चाधिकारिणाम् ।  
कादाचित्कास्ते भवन्ति नैव ते सार्वकालिकाः ॥

तेषां ज्ञानस्य मुक्तेश्च तारतम्यस्य चैव हि ।  
भगवन्नियतत्वात्तु शापादिर्नात्र कारणम्''॥ इति वाराहे ॥२२-२५॥

गिरेः सुतायाः पुष्पिण्या मधुगन्धेन भूरिणा ।  
मथ्ना चोन्मथितात्मानः संमुह्यन्तु हरद्विषः ॥ २६ ॥

॥ इति श्रीमदानन्दतीर्थभगवत्पादाचार्यविरचिते श्रीभागवततात्पर्यनिर्णये चतुर्थस्कन्धे द्वितीयोऽध्यायः ॥

'गिरिः प्राणः समुद्दिष्टस्तत्सुता वेदवाक्स्मृता ।  
पुष्पं स्वर्गादयः प्रोक्ताः फलं मोक्ष उदाहृतम्''॥ इति वामने ॥

'अनङ्गो मन्मथो मन्था कामोऽङ्गज उदाहृतः''। इति शब्दनिर्णये ॥

## तृतीयोऽध्यायः

सत्त्वं विशुद्धं वसुदेवशब्दितं

यदीयते तत्र पुमानपावृतः ।  
सत्त्वं च यस्मिन् भगवान् वासुदेवो

ह्यधोक्षजो मे मनसा विधीयते ॥ २३ ॥

॥ इति श्रीमदानन्दतीर्थभगवत्पादाचार्यविरचिते श्रीभागवततात्पर्यनिर्णये चतुर्थस्कन्धे तृतीयोऽध्यायः ॥

विशेषेण धीयते चिन्त्यते ।  
'रुद्रेण धीयते विष्णुर्विष्णोर्ध्येयो न कश्चन''। इति ब्रह्मवैवर्ते ॥२३॥

## चतुर्थोऽध्यायः

यत्पादपद्मं महतां मनोऽलिभि-

र्निषेवितं ब्रह्मरसासवार्थिभिः ।  
लोकस्य यद् वर्षति चाशिषोऽर्थिनः

तस्मै भवान् द्रुह्यति विश्वबन्धवे ॥ १५ ॥

ब्रह्मरसासवार्थिभिः शिष्याणां मनोऽलिभिः ।  
'सनकादयो रुद्रशिष्यास्तेषामन्ये तु योगिनः ।  
ब्रह्मशिष्यस्तथा रुद्रो ब्रह्मा नारायणस्य च''॥ इति ब्राह्मे ॥ १५ ॥

किं वा शिवाख्यमशिवं न विदुस्त्वदन्ये

ब्रह्मादयस्तमवकीर्य जटाः श्मशाने ।  
तन्माल्यभस्मनृकपाल्यवसत्पिशाचै-

र्ये मूर्धभिर्दधति तच्चरणावसृष्टम् ॥ १६ ॥

ब्रह्मादयो ब्रह्मपुत्राः ।  
'सुपर्णशेषप्राणेशब्रह्मविष्णून् गिरं श्रियम् ।  
ऋते नमति नो रुद्रं क एव पुरुषार्थभाक्''॥ इति गारुडे ॥ १६ ॥

कर्म प्रवृत्तं च निवृत्तमप्युत

वेदे विविच्योभयलिङ्गमाश्रितम् ।  
विरोधि तद् यौगपदेककर्तरि

द्वयं यथाऽऽब्रह्मणि कर्म नर्च्छति ॥ २० ॥

॥ इति श्रीमदानन्दतीर्थभगवत्पादाचार्यविरचिते श्रीभागवततात्पर्यनिर्णये चतुर्थस्कन्धे चतुर्थोऽध्यायः ॥

आब्रह्मणि ब्रह्मग्ज्ञानिनि ।  
'आब्रह्मा स्थितधीर्जीवन्मुक्तश्चेत्यभिधीयते ।  
यस्तस्य न निवृत्तं च प्रवृत्तं कर्म चेष्यते ॥

यत्तु देवाः प्रकुर्वन्ति स महानियमः स्मृतः ।  
स्वर्गाद्यर्थं प्रवृत्तं स्यान्निवृत्तं मुक्तये तु यत् ॥

स महानियमो नाम कर्म यत्त्वाधिकारिकम् ।  
महतो नियमाद्विष्णोः प्रीत्या मुक्तौ सुखोन्नतिः ।  
केचिन्निवृत्तमित्याहुर्महानियममप्युत''॥ इति भविष्यत्पुराणे ॥

'यदि देवाश्च ऋष्याद्या निन्द्यन्ते यत्र कुत्रचित् ।  
न तावता गुणैर्हीनाः स्थितप्रज्ञा हि ते मताः ।  
यथायोग्यं तु तात्पर्यं निन्दाया अन्यदेव तु''॥ इति गारुडे ॥ २० ॥

## पञ्चमोऽध्यायः

ततः स्वभर्तुश्चरणाम्बुजासवं

जगद्गुरोश्चिन्तयती न चापरम् ।  
ददर्श देहे हतकल्मषा सती

सद्यः प्रजज्वाल समाधिजाग्निना ॥ ४ ॥

॥ इति श्रीमदानन्दतीर्थभगवत्पादाचार्यविरचिते श्रीभागवततात्पर्यनिर्णये चतुर्थस्कन्धे पञ्चमोऽध्यायः ॥

न चापरं तस्मादवरं न चिन्तयती । परन्तु विष्ण्वादिकं चिन्तयती चशब्दात् ।  
'रुद्रं च ब्रह्मवायू च विष्णुं चैव श्रियं गिरम् ।  
उमा चिन्तयती देहं तत्याजान्यं न चास्मरत्''॥ इति तत्त्वनिर्णये ॥ ४ ॥

## षष्ठोऽध्यायः

आक्रम्योरसि दक्षस्य शितधारेण हेतिना ।  
छिन्दन्नपि तदुद्धर्तुं नाशक्नोत् त्र्यम्बकस्तदा ॥ २२ ॥

शस्त्रैरस्त्रान्वितैरेनमनिर्भिण्णत्वचं हरः ।  
विस्मयं परमापन्नो दध्यौ पशुपतिश्चिरम् ॥ २३ ॥

दृष्ट्वा सञ्ज्ञपने योगं पशूनां स पतिर्मखे ।  
यजमानपशोः कस्य कायात् तेनाहरच्छिरः ॥ २४ ॥

जुहावैतच्छिरस्तस्मिन् दक्षिणाग्नावमर्षितः ।  
तद् देवयजनं दग्ध्वा प्रातिष्ठद् गुह्यकालयम् ॥ २६ ॥

॥ इति श्रीमदानन्दतीर्थभगवत्पादाचार्यविरचिते श्रीभागवततात्पर्यनिर्णये चतुर्थस्कन्धे षष्ठोऽध्यायः ॥

'वीरभद्राख्यरूपेण स्वेन पूर्वं ययौ हरः ।  
मूलरूपेण पश्चात्तु गत्वा दक्षमथावधीत् ॥

तत्रोपेन्द्रेण हरिणा जितो धर्मात्मजेन च ।  
अन्यान् जिगाय प्रययौ कैलासं स्वं निकेतनम्''॥ इति ब्राह्मे ॥२६॥

## सप्तमोऽध्यायः

उपलभ्य पुरैवैतद् भगवानब्जसम्भवः ।  
नारायणश्च विश्वात्मा न कस्याध्वरमीयतुः ॥ ३ ॥

त्रिमूर्तिगेन रूपेण नारायणो नाययौ ॥

नाहं न यज्ञो न च यूयमन्ये

ये देहभाजो मुनयश्च तत्त्वम् ।  
विदुः प्रमाणं बलवीर्ययोर्वा

तस्यात्मतन्त्रस्य क उद्विधित्सेत् ॥ ७ ॥

यज्ञ इन्द्रः ।  
'यज्ञो यज्ञपतिस्त्विन्द्रः पुरुहूतः पुरुष्टुतः''। इत्यभिधानम् ।  
तस्यात्मतन्त्रस्य । तस्य विष्णोर्मनोवशस्य ।  
'नाहं नेन्द्रो न चैवान्ये यत्तत्त्वं न विदुः परम् ।  
तस्य विष्णोर्वशे रुद्रो मम वायोरथापि वा ।  
नान्यस्य कस्यचित्पुंसस्तस्येत्थं वः कुतः कृतम्''॥ इति ब्रह्मवैवर्ते ॥

तस्मिन् महायोगमये मुमुक्षुशरणे सुराः ।  
ददृशुः शिवमासीनं त्यक्तामर्षमिवान्तकम् ॥ ३३ ॥

'मुमुक्षवो ब्रह्मणश्च शिवादिन्द्रादिभिस्तथा ।  
श्रुत्वा ज्ञानं परं गुह्यं मुच्यन्ते ब्रह्मणा सह''॥ इति कौर्मे ॥ ३३ ॥

स तूपलभ्यागतमात्मयोनिं

सुरासुरेशैरभिवन्दिताङ्घ्रि ।  
उत्थाय चक्रे शिरसाऽभिवन्दनं

महत्तमोऽर्कस्य यथैव विष्णोः ॥ ४० ॥

महत्तमः तेजस्वितमः अर्कस्य सकाशादपि ।  
'तेजोऽर्थ उत्तमार्थे च पूज्यार्थे च प्रयुज्यते ।  
महच्छब्दो महःशब्दो मान्यशब्दस्तथैव च''॥ इति शब्दनिर्णये ॥४०॥

ब्रह्मोवाच–

जाने त्वामीश विश्वस्य जगतो योनिबीजयोः ।  
शक्तेः शिवस्य च परं यत् तद् ब्रह्म निरन्तरम् ॥ ४२ ॥

अन्तर्याम्यपेक्षया शक्तेः शिवस्य च परमिति ।  
'क्रियन्ते स्तुतयोऽन्यत्र तदन्तर्याम्यपेक्षया ।  
न जीवेषु गुणाः पूर्णा यथायोग्या हि तद्गताः''॥ इति ब्राह्मे ॥४२॥

त्वमेव भगवन्नेतच्छिवशक्त्योः स्वरूपयोः ।  
विश्वं सृजसि पास्यत्सि क्रीडयोर्णपदो यथा ॥ ४३ ॥

'तद्वशत्वात्स्वरूपं तु विष्णोः सर्वमुदीर्यते ।  
स्वरूपं स च सर्वत्र बिम्बत्वादेव तूच्यते ॥

साक्षात्स्वरूपं मत्स्याद्या विष्णोर्नान्यत्कथञ्चन ।  
तस्मादन्यगता दोषा न तस्मिन् पुरुषोत्तमे''॥ इति तत्त्वनिर्णये ॥ ४३ ॥

त्वमेव धर्मार्थदुघाऽभिपत्तये

दक्षेण सूत्रेण विसर्जिताध्वरः ।  
त्वयैव लोकेऽवसिताश्च सेतवो

यान् ब्राह्मणाः श्रद्धधते धृतव्रताः ॥ ४४ ॥

अभिपत्तये प्रतीकाराय । सूत्रेण दोषसूचकेन ॥ ४४ ॥

न वै सतां त्वच्चरणार्पितात्मनां

भूतेषु सर्वेष्वभिपश्यतां तव ।  
भूतानि चात्मन्यपृथग् दिदृक्षतां

प्रायेण रोषोऽभिभवेद् यथा पशोः ॥ ४६ ॥

तव त्वाम् । 'चतुर्षु षष्ठी''इति सूत्रात् ॥

'विष्ण्वधीना जगत्सत्ता प्रतीतिश्चेष्टितं गतिः ।  
इति यन्नियतं ज्ञानमपृथग्दर्शनं स्मृतम् ॥

मिथ्याज्ञानं पृथग्ज्ञानमिति वेदविदो विदुः ।  
यथैवार्थस्तथाज्ञानमपृथग्दृष्टिरुच्यते''॥ इति गारुडे ॥ ४६ ॥

येऽस्मिन् यदा पुष्करनाभमायया

दुर्लङ्ध्यया स्पृष्टधियः पृथग्दृशः ।  
कुर्वन्ति तत्र ह्यनुकम्पया कृपां

न साधवो दैवबलात्कृताः कथम् ॥ ४८ ॥

यदा यस्मात् ।  
'हृदयस्य द्रवीभावस्त्वनुकम्पेति कथ्यते ।  
उपकारं कर्तुमिच्छा कृपेत्याहुर्मनीषिणः''॥ इति शब्दनिर्णये ॥४८॥

भवान् हि पुंसः परमस्य मायया

दुरन्तयाऽस्पृष्टमतिः समस्तदृक् ।  
तया हतात्मस्वनुकर्मचेत-

स्स्वनुग्रहं कर्तुमिहार्हति प्रभो ॥ ४९ ॥

॥ इति श्रीमदानन्दतीर्थभगवत्पादाचार्यविरचिते श्रीभागवततात्पर्यनिर्णये चतुर्थस्कन्धे सप्तमोऽध्यायः ॥

मायया विष्ण्वधीनया बन्धकशक्त्या ।  
'विष्णुमाया हरेरिच्छा बन्धशक्तिश्च तद्वशा ।  
सर्वत्रगा हरेरिच्छा बन्धशक्तिर्ज्ञवर्जिता''॥ इति शब्दनिर्णये ॥४९॥

## अष्टमोऽध्यायः

अप्यर्वाग्वृत्तयो यस्य महित्वे स्वभुवादयः ।  
यथामति गृणन्ति स्म कृतानुग्रहविग्रहम् ॥ २४ ॥

'उत्पत्तिर्हरिरूपाणां व्यक्तिरेव न संशयः ।  
उत्पत्तिरेव जीवानां देहोत्पत्तिरितीर्यते''। इति तत्त्वनिर्णये ॥ २४ ॥

दक्ष उवाच–

शुद्धं स्वधाम्न्युपरताखिलबुद्ध्यवस्थं

चिन्मात्रमेकमभयं प्रतिषिध्य मायाम् ।  
तिष्ठंस्तयैव पुरुषत्वमुपेत्य तस्या-

मास्ते भवानपरिशुद्धमिवामनन्ति ॥ २६ ॥

'जडमाया न तस्यास्ति शरीरत्वेन कुत्रचित् ।  
सृष्ट्वा तया शरीराणि तत्स्थितेः पुरुषः स्मृतः ।  
मायायामशरीरायामपि विष्णुः स्वयं स्थितः ॥

तस्मात्प्राकृत इत्येव जीववत्तं वदन्ति हि ।  
अस्पृष्टत्वेऽपि तद्धर्मैस्तद्गत्वादेव कारणात्''॥ इति तत्त्वविवेके ॥ २६ ॥

ऋत्विज ऊचुः–

तत्त्वं न ते वयमनञ्जन रुद्रशापात्

कर्मण्यवग्रहधियो भगवन् विदामः ।  
धर्मोपलक्षणमिदं त्रिवृदध्वराख्यं

ज्ञातं यदर्थमधिदैवमदस्त्वमास्थाः ॥ २७ ॥

अधिदैवं उत्तमदैवम् । यद्यज्ञभागार्थं यज्ञभुग्देवताशरीरे आस्थाः ।  
'भुङ्क्ते यज्ञभुजो देवानाविश्य पुरुषोत्तमः''। इति च ॥ २७ ॥

रुद्र उवाच–

तव वरद वराड्घ्रावाशिषा चानभिध्ये

ह्यपि मुनिभिरसक्तैरादरेणार्हणीये ।  
यदि रचितधियं मां विद्धि लोकापविद्धं

जगति न गणयेयं त्वत्परानुग्रहेण ॥ २९ ॥

आशिषोऽपि तत एव भवन्तीत्यतश्चशब्दः ॥ २९ ॥

नैतत् स्वरूपं भवतोऽसौ पदार्थ-

भेदग्रहः पुरुषो यावदीक्षेत् ।  
ज्ञानस्य चार्थस्य गुणस्य चाश्रया-

न्मायामयाद् व्यतिरिक्तो यतस्त्वम् ॥ ३१ ॥

'अव्यक्तादिपदार्थानां विशेषज्ञानिनाऽपि तु ।  
न देहो वैष्णवो ज्ञेय आनन्दः प्राकृतो न हि''॥ इति तन्त्रसारे ।  
पदार्थभेदग्रहः पदार्थविशेषज्ञः ।  
'भेदोऽन्तरं विशेषश्च सूक्ष्मेक्षा चाभिधीयते''इति तत्त्वनिर्णये ॥ ३१ ॥

ऋषय ऊचुः –

अनन्वितं ते भगवन् विचेष्टितं

यदात्मना चरसि हि कर्म नाज्यसे ।  
विभूतयो यत उपसेदुरीश्वरा-

न्न मन्यते स्वयमनुवर्तिनीं भवान् ॥ ३४ ॥

ईश्वरान् ॥ ३४ ॥

लोकपाला ऊचुः–

दृष्टः किं नो दृग्भिरसद्ग्रहैस्त्वं

प्रत्यग्दृष्ट्या दृश्यते येन विश्वम् ।  
माया ह्येषा भवदीया हि भूमन्

यस्त्वं षष्ठः पञ्चभिर्भासि भूतैः ॥ ३७ ॥

माया ह्येषा भवदीया भगवत्सामर्थ्यमेव ।  
'भगवन्महिमैवासौ यद्दृश्यो भगवान् स्वयम्''। इति च ॥ ३७ ॥

योगेश्वरा ऊचुः–

प्रेयान्न तेऽन्योऽस्त्यमृतप्रिय प्रभो

विश्वात्मनीक्षेन्न पृथग् य आत्मनः ।  
अथापि भृत्येश तयोपधावता-

मनन्यवृत्त्याऽनुगृहाण वत्सल ॥ ३८ ॥

न पृथग् य आत्मनः । अन्यथा यो न पश्यति ।  
'पृथग्ज्ञानं तदित्याहुर्यत्किञ्चिद्वीक्ष्यतेऽन्यथा ।  
ज्ञानज्ञेयाविरोधेन त्वपृथग्वस्तुनो दृशिः ॥

केचिद्भेदं विनिन्दन्ति ह्यासुरज्ञानवृत्तयः ।  
निराकुर्वन्त्यथो मन्दा भेदस्य परमार्थताम् ॥

ये तु तत्त्वविदो मुख्या भेदं ब्रह्मान्यवस्तुनोः ।  
परमार्थमिति ज्ञात्वा नित्यं विष्णुमुपासते''॥ इति गारुडे ।  
हे भृत्येश । तयाऽनन्यवृत्त्या उपधावतामस्माकमनुग्रहोऽस्त्येव । तथापि पुनरनुगृहाण ।  
'यथार्थज्ञानिनो नान्यः प्रियो विष्णोस्तु कश्चन ।  
तथाप्यधिकसन्तुष्ट्यै प्रसीदेत्यर्थनं पुनः''॥ इति च ॥ ३८ ॥

जगदुद्भवस्थितिलयेषु लीलया

प्रविभज्यमानगुणयाऽऽत्ममायया ।  
रचितात्मभेदमतये स्वसंस्थया

ह्यतिवर्तितभ्रमगुणात्मने नमः ॥ ३९ ॥

'प्रकृत्या जडया मिथ्याज्ञानं जनयतीश्वरः ।  
तस्य भ्रमश्च सत्वाद्या न सन्ति परमेशितुः''॥ इति च ॥ ३९ ॥

अग्निरुवाच–

यत्तेजसाऽहं सुसमिद्धतेजा

हव्यं वहाम्यध्वर आज्यसिक्तम् ।  
तं यज्ञियं पञ्चविधं च पञ्चभिः

स्विष्टं यजुर्भिः प्रणतोऽस्मि यज्ञम् ॥ ४१ ॥

'यज्ञो यज्ञपुमांश्चैव यज्ञेशो यज्ञभावनः ।  
यज्ञभुक्चेति पञ्चात्मा यज्ञेष्विज्यो हरिः स्वयम् ॥

ओश्रावयास्तुश्रौषड्यजाथो येयजामहे ।  
वषट्कारान्तकैर्नित्यं यजुर्भिः पञ्चभिर्विभुः''॥ इति तन्त्रसारे ॥४१॥

ब्राह्मणा ऊचुः–

त्वं क्रतुस्त्वं हविस्त्वं हुताशः स्वयं

त्वं हि मन्त्राः समिद् दर्भपात्राणि च ।  
त्वं सदस्यर्त्विजो दम्पती देवता

अग्निहोत्रं स्वधा सोम आज्यं पशुः ॥ ४५ ॥

'सर्वशब्दाभिधेयत्वं सर्वान्तर्यामिकत्वतः ।  
न तु सर्वस्वरूपत्वात्सर्वभिन्नो यतो हरिः''॥ इति मात्स्ये ॥ ४५ ॥

श्रीभगवानुवाच–

अहं ब्रह्मा च शर्वश्च जगतः कारणं परम् ।  
आत्मेश्वर उपद्रष्टा स्वयंदृगविशेषणः ॥ ५० ॥

'अन्तर्यामिस्वरूपेण ब्रह्मरुद्राद्यभिन्नता ।  
न तु जीवस्वरूपेण जीवा भिन्ना यतो हरेः ॥

विशेषाभेदवचनं सन्निधानविशेषतः ।  
सन्निधानं तु तत्प्रोक्तं सामर्थ्यव्यञ्जनं हरेः''॥ इति भविष्यत्पर्वणि ॥

तस्मिन् ब्रह्मण्यद्वितीये केवले परमात्मनि ।  
देहात्मबुद्धिर्भूतानि भेदेनाज्ञोऽनुपश्यति ॥ ५२ ॥

'हरेर्वशत्वदृष्टिस्तु भूतानामपृथग्दृशिः ।  
प्रियत्वदृष्टिरथवा ब्रह्मादीनां विशेषतः''॥ इति गारुडे ॥ ५२ ॥

त्रयाणामेकभावानां यो न पश्यति वै भिदाम् ।  
सर्वभूतात्मना ब्रह्मन् स शान्तिमधिगच्छति ॥ ५४ ॥

सर्वभूतात्मना सर्वभूतान्तर्यामित्वेन ॥ ५४ ॥

मैत्रेय उवाच–

एवं भगवताऽऽदिष्टः प्रजापतिपतिर्हरिम् ।  
अर्चित्वा क्रतुना स्वेन देवानुभयतोऽयजत् ॥ ५५ ॥

उभयतः सोमतो हविषश्च ॥ ५५ ॥

अनन्यभावैकगतिः शक्तिः सुप्तेव पूरुषम्

एतद् भगवतः शम्भोः कर्म दक्षाध्वरद्रुहः ।  
श्रुतं भागवताच्छिष्यादुद्धवान्मे बृहस्पतेः ॥ ५९ ॥

'शक्तित्वाद्विष्णुशक्तिस्तु शक्तिशब्देन चोच्यते ।  
शक्यत्वात्प्रकृतिश्चापि स्वापः सृष्टिं विना हरौ ।  
रतिस्तस्यास्तु कथितो नह्यन्यः स्वाप उच्यते''॥ इति तन्त्रसारे ॥

पीत्वाऽन्तरजरं वह्निश्चच्छर्द शरकानने ।  
कुमारोऽभूत् ततस्तस्मै स्तनं षट् कृत्तिका ददुः ॥ ६३ ॥

षड्भिर्मुखैः स्तनं पीत्वा स बालः षण्मुखोऽभवत् ।  
ततश्चक्रुः सैन्यपालं सर्वासुरभयंकरम् ॥ ६४ ॥

॥ इति श्रीमदानन्दतीर्थभगवत्पादाचार्यविरचिते श्रीभागवततात्पर्यनिर्णये चतुर्थस्कन्धे अष्टमोऽध्यायः ॥

'स्वाहाद्वारेण नदीतीरे शरकानने चच्छर्द''। इति भारतोक्तेः ॥६४॥

## नवमोऽध्यायः

अथातः कीर्तये वंशं पुण्यकीर्तेः कुरूद्वह ।  
स्वायंभुवस्यापि मनोर्हरेरंशांशजन्मनः ॥ ७ ॥

'आविष्टा हरिणा जीवा ब्रह्मा दक्षो मनुः पृथुः ।  
शक्राद्या ऋषयश्चैव मत्स्यव्यासादयो हरिः ॥''इति ब्रह्मवैवर्ते ॥७॥

प्रियव्रतोत्तानपादौ शतरूपापतेः सुतौ ।  
वासुदेवस्य कलया रक्षायां जगतः स्थितौ ॥ ८ ॥

'प्रियव्रतोत्तानपादप्रमुखेषु हरिः स्वयम् ।  
आविष्टः सर्वभूतेषु ऋषभाद्याः स्वयं हरिः''॥ इति हरिवंशेषु ॥८॥

विकल्पे विद्यमानेऽपि न ह्यसंतोषहेतवः ।  
पुंसो मोहमृते भिन्ना यल्लोका निजकर्मभिः ॥ ३१ ॥

विविधकल्पने विद्यमानेऽपि परिणततया ॥ ३१ ॥

स्मयमानमभिध्यायेत् सानुरागावलोकनम् ।  
नियमेनैकभूतेन मनसा वरदर्षभम् ॥ ५४ ॥

परिणततया एकस्मिन्नेव भूतेन ॥ ५४ ॥

परिचर्या भगवतो यावतीः पूर्वसेविताः ।  
ता मन्त्रहृदयेनैव प्रयुञ्ज्यान्मन्त्रमूर्तये ॥ ६१ ॥

मन्त्रहृदयेन मन्त्रेण च नमः शब्देन च ॥ ६१ ॥

सुदुष्करं कर्म कृत्वा लोकपालैरपि प्रभुः ।  
एष्यत्यचिरतो राजन् यशो विपुलयंस्तव ॥ ७२ ॥

तस्यैव योग्यत्वाल्लोकपालानां दुष्करम् ।  
'नाशक्यं देवतानां तु यदन्यैः शकितं क्वचित् ।  
शक्ता अपि न कुर्वन्ति यदन्यविहितं बुधाः''॥ इति ब्राह्मे ॥ ७२ ॥

तत्राभिषिक्तः प्रयतस्तामुपोष्य विभावरीम् ।  
समाहितः पर्यचरद् दृष्ट्याऽऽदेशेन पूरुषम् ॥ ७४ ॥

दृष्ट्या निरूपणया । आदेशेन उपदेशेन ॥ ७४ ॥

देवाश्चक्रुस्तपोविघ्नं त्रासयन्तः स्वमायया ।  
सर्पेभसिंहकूष्माण्डैस्तान् नापश्यत् परं गतः ॥ ८० ॥

'यत्र देवैः कृते विघ्ने खण्डितो न पुमान्भवेत् ।  
तत्र तद्यशसे विघ्नं कुर्युर्न तु विघातने ॥

यत्र खण्डितता तत्र खण्डनायैव केवलम् ।  
सत्यकामा यतो देवास्ते चित्ताद्यभिमानिनः ॥

अतो विमोहनायैव प्राप्नुयुस्ते पराजयम् ।  
तेषामशक्तितोक्तिश्च विमोहाय सुरद्विषाम्''॥ इति ब्रह्माण्डे ॥८०॥

सर्वतो मन आकृष्य हृदि भूतेन्द्रियाश्रयम् ।  
ध्यायन् भगवतो रूपं नाद्राक्षीत् किञ्चनापरम् ॥ ८१ ॥

भूतेन्द्रियाश्रयं भगवद्रूपम् ॥ ८१ ॥

तस्मिन्नभिध्यायति विश्वमात्मनो

द्वारं निरुध्यासुमनन्यया धिया ।  
लोका निरुच्छ्वासनिपीडिता भृशं

सलोकपालाः शरणं ययुर्हरिम् ॥ ८४ ॥

विश्वं भगवन्तम् । आत्मनो द्वारं सर्वजीवोत्पत्त्यादिद्वारम् । लोकानामेव निरुच्छ्वासः लोकपालास्तदर्थमेव शरणं ययुः ।  
'ध्यातुर्ध्रुवस्य कीर्त्यर्थं हरिणा सह देवताः ।  
लोकोच्छ्वासं निरुध्याथ श्वासार्थं च हरिं ययुः ॥

अन्यप्रवृत्तयस्तेभ्यो न तेषामन्यतः क्वचित् ।  
स्वोत्तमेभ्यस्तु देवेभ्यस्तेषां स्युः स्वप्रवृत्तयः''॥ इति तत्त्वनिर्णये ॥

देवा ऊचुः–

नैवं विदामो भगवन् प्राणरोधं

चराचरस्याखिलसत्वधाम्नः ।  
विधेहि तन्नो वृजिनाद् विमोक्षं

प्राप्ता वयं त्वां शरणं शरण्यम् ॥ ८५ ॥

॥ इति श्रीमदानन्दतीर्थभगवत्पादाचार्यविरचिते श्रीभागवततात्पर्यनिर्णये चतुर्थस्कन्धे नवमोऽध्यायः ॥

अखिलसत्वसमूहस्य ।  
'तेजः शक्तिः समूहश्च गृहं धामेति कथ्यते''।इति तत्त्वनिर्णये ॥ ८५ ॥

## दशमोऽध्यायः

या निर्वृतिस्तनुभृतां तव पादपद्म-

ध्यानाद् भवज्जनकथाश्रवणेन वा स्यात् ।  
सा ब्रह्मणि स्वमहिमन्यपि नाथ मा भूत्

किम्वन्तकासिलुलितात् पततां विमानात् ॥ १० ॥

परब्रह्मणि स्थितस्य ध्यानादिकं विना न भवति । सुप्तौ दृष्टत्वात् ॥१०॥

ते न स्मरन्त्यतितरां प्रियमीशमाद्यं

स्वान् संपदः सुतसुहृद्गृहवित्तदारान् ।  
ये त्वब्जनाभभवदीयपदारविन्द-

सौगन्ध्यलुब्धहृदयेषु कृतप्रसङ्गाः ॥ १२ ॥

ये स्वाः सम्पदः स्मरन्ति ते त्वां न स्मरन्ति ।  
ये भगवद्भक्तसङ्गाः ते स्वाः सम्पदो न स्मरन्ति ॥ १२ ॥

तिर्यङ्नगद्विजसरीसृपदेवदैत्य-

मर्त्यादिभिर्विरचितं सदसद्विशेषम् ।  
रूपं स्थविष्ठमज ते महदाद्यशेषं

नातः परं परम वेद्मि न यत्र वाचः ॥ १३ ॥

'पश्यमानोऽपि तु हरिं न तु वेत्ति कथञ्चन ।  
वेत्ति किञ्चित्प्रसादेन हरेरथ गुरोस्तथा''॥ इति ब्रह्मतर्के ॥ १३ ॥

त्वं नित्यमुक्तपरिशुद्धविशुद्ध आत्मा

कूटस्थ आदिपुरुषो भगवांस्त्र्यधीशः ।  
यद्बुध्द्यवस्थितमखण्डितया स्वबुद्ध्या

दृष्ट्वाऽऽस्थिता वधिमतो व्यतिरिक्त आस्से ॥ १५ ॥

वधिं अवधिम् । अल्लोपेन । संसारस्यावधिभूतं त्वामास्थिताः ॥ तैः सहैवास्ते ॥ १५ ॥

यस्मिन् विरुद्धगतयोऽप्यनिशं पतन्ति

विद्यादयो विविधशक्तय आनुपूर्व्या ।  
तद् ब्रह्म विश्वभवमेकमविश्वमाद्य-

मानन्दमात्रमविकारमहं प्रपद्ये ॥ १६ ॥

'आनुपूर्वी श्रुतिश्चैव त्रयी चाम्नाय उच्यते''। इत्यभिधानम् ॥ १६ ॥

सत्याशिषो हि भगवंस्तव पादमूल-

माशिष्टयोऽनुभजतः पुरुषार्थमूर्तेः ।  
अप्येवमार्य भगवान् परिपाति दीनान्

वास्रेव वत्सकमनुग्रहकातरोऽस्मान् ॥ १७ ॥

तव पादमूलं भजत आचार्यस्याशिष्टयः शिक्षाः सत्याशीःप्रदा एव । तथापि अस्मान् शिष्यान् विशिष्टफलप्राप्तये पुनः परिपाति भवान् । अहो बत ममानात्म्यं मन्दभाग्यस्य पश्यत । भवच्छिदः पादमूलं गत्वा याचे तदन्तवत् ॥ ३१ ॥

'आधिपत्यमनित्यं तु ध्रुवलोकस्य यद्ध्रुवे ।  
न तु तत्स्थानगन्तॄणां यतीनां गतिरुत्तमा ॥

तस्यापि मुक्तिर्नियता नियतं चापि तत्पदम् ।  
तथापि कामनानिन्दा ध्रुवेण सुकृता बत''॥ इति भविष्यत्पर्वणि ॥ ३१ ॥

दैवीं मायामुपाश्रित्य प्रसुप्त इव भिन्नदृक् ।  
तप्ये द्वितीयेऽप्यसति भ्रातृभ्रातृव्यहृद्रुजा ॥ ३३ ॥

'द्वितीयस्य स्वतन्त्रस्य त्वभावाद्द्वयवर्जितः ।  
ईश्वरश्चेशितव्यस्य भावात्स परमेश्वरः''॥ इति हरिवंशेषु ॥ ३३ ॥

भवच्छिदमयाचेऽहं भवं भाग्यविवर्जितः ।  
तादात्म्यं यच्छतो मौढ्यान्मानो मे भिक्षितं बत

ईश्वरात् क्षीणपुण्येन पुलकानिव चाधनः ॥ ३५ ॥

'हरौ नियतचित्तत्वाद्गृहवत्तत्प्रवेशनात् ।  
मोक्षं तादात्म्यमित्याहुर्न तद्रूपत्वतः क्वचित्''॥ इति भविष्यत्पर्वणि ॥

तच्चित्ततैव तादात्म्यम् ।  
'नैकात्मतां मे स्पृहयन्ति''इत्युक्तत्वात् ।  
'हरीच्छितेच्छुतैकात्म्यं न तेनैकस्वरूपता''इति च ।  
'कामेन मे काम आगात्''इति च श्रुतिः ॥ ३५ ॥

लाल्यमानं जनैरेवं ध्रुवं सभ्रातरं नृपः ।  
आरोप्य करिणीं हृष्टः स्तूयमानोऽविशत् पुरम् ॥ ५३ ॥

॥ इति श्रीमदानन्दतीर्थभगवत्पादाचार्यविरचिते श्रीभागवततात्पर्यनिर्णये चतुर्थस्कन्धे दशमोऽध्यायः ॥

'कलभश्चैव कन्यानां करिणी बालमङ्गले''। इति राजनीतौ ॥ ५३ ॥

## एकादशोऽध्यायः

निमित्तमात्रं तत्रात्मा निर्गुणः पुरुषर्षभः ।  
व्यक्ताव्यक्तमिदं विश्वं यत्र भ्रमति लोहवत् ॥ ४७ ॥

केचित् कर्म वदन्त्येनं स्वभावमपरे नृप । एके कालं परे दैवं पुंसः काममुतापरे ॥ ५२ ॥

'हरिरक्लिष्टकारित्वादयस्कान्तवदुच्यते ।  
कामकर्मस्वभावेषु काले चावस्थितो हरिः ।  
सर्वकारणभूतः संस्तत्तन्नाम्नाऽभिधीयते''॥ इति सत्यसंहितायाम् ॥ ४७,५२ ॥

॥ इति श्रीमदानन्दतीर्थभगवत्पादाचार्यविरचिते श्रीभागवततात्पर्यनिर्णये चतुर्थस्कन्धे एकादशोऽध्यायः ॥

## द्वादशोऽध्यायः

अहं त्वमित्यपार्था धीरज्ञानात् पुरुषस्य हि ।  
स्वाप्नीव भात्यनुध्यानाद् यया बन्धविपर्ययः ॥ ४ ॥

परमेश्वरं विनाऽहं त्वं कर्तेति भ्रान्तिः ।  
'नाहं कर्ता न कर्ता त्वं कर्ता यस्तु सदा प्रभुः''। इति मोक्षधर्मे ।  
विपर्ययो दुःखादिः सुखादिरूपस्य ॥ ४ ॥

भजस्व भजनीयाङ्घ्रिमभवाय भवच्छिदम् ।  
युक्तं विरहितं शक्त्या गुणमय्याऽऽत्ममायया ॥ ६ ॥

आत्मसामर्थ्याख्यया शक्त्या युक्तम् । गुणमय्या विरहितम् ॥ ६ ॥

वृणीहि कामं नृप यन्मनोगतं

मत्तस्त्वमौत्तानपदेऽविशङ्कितः ।  
वरार्हणोऽस्यम्बुजनाभपादयो-

र्निरन्तरं त्वां वयमङ्ग शुश्रुम ॥ ७ ॥

निरन्तरं भगवत्पादमानसम् ॥ ७ ॥

अथायजत यज्ञेशं क्रतुभिर्भूरिदक्षिणैः ।  
द्रव्यक्रियादेवतानां कर्माकर्मफलप्रदम् ॥ १० ॥

द्रव्यक्रियादेवतानां विषयम् । अकर्मफलप्रदं मोक्षफलप्रदम् ॥ १० ॥

सर्वात्मन्यच्युते सर्वे तीव्रौघां भक्तिमुद्वहन् ।  
ददर्शात्मनि भूतेषु तमेवावस्थितं विभुम् ॥ ११ ॥

'विश्वः पूर्णस्तथा सर्वः समस्तश्चाभिधीयते''। इत्यभिधानम् ॥११॥

मन्यमान इदं विश्वं मायारचितमात्मनि ।  
अविद्यारचितस्वप्नगन्धर्वनगरोपमम् ॥ १५ ॥

'अन्यथात्वात्क्षिप्रनाशाज्जगत्स्वप्नादिवत्स्मृतम् ।  
वर्तमानं नियत्यैव सदैव परमात्मनि''॥ इति वाराहे ॥

'महामायेत्यविद्येति नियतिर्मोहिनीति च ।  
प्रकृतिर्वासनेत्येवं तवेच्छानन्त कथ्यते''॥ इति स्कान्दे ॥ १५ ॥

तस्या विशुद्धकरणः शिववार्विगाह्य

बद्धासनो जितमरुन्मनसाऽऽहृताक्षः ।  
स्थूले दधार भगवत्प्रतिरूप एतद्

ध्यायंस्तदव्यवहितो व्यसृजन् समाधौ ॥ १७ ॥

स्थूले पातालादिके । शिलावत्प्रतिमारूपे ।  
'शिलावत्प्रतिमैषा हि विष्णोर्लोकचतुर्दशि''। इति च ॥ १७ ॥

सुदुर्जयं विष्णुपदं जितं त्वया

यत् सूरयोऽप्राप्य विचक्षते परम् ।  
आतिष्ठ तच्चन्द्रदिवाकरादयो

ग्रहर्क्षताराः परियन्ति दक्षिणम् ॥ २५ ॥

अनास्थितं ते पितृभिरन्यैरप्यङ्ग कर्हिचित् ।  
आतिष्ठ जगतां वन्द्यं तद् विष्णोः परमं पदम् ॥ २६ ॥

'शिंशुमारो ध्रुवश्चैव संस्थितौ यत्पुरे सदा ।  
तत्पश्यन्ति न यान्त्यन्ये लोकं यान्ति सुरान् विना''॥ इति च ॥ २५,२६ ॥

श्रावयेच्छ्रद्दधानानां तीर्थपादपदाश्रयः ।  
नेच्छंस्तत्राऽत्मनाऽऽत्मानं संतुष्ट इति सिध्यति ॥ ४९ ॥

॥ इति श्रीमदानन्दतीर्थभगवत्पादाचार्यविरचिते श्रीभागवततात्पर्यनिर्णये चतुर्थस्कन्धे द्वादशोऽध्यायः ॥

मनसा परमात्मानं प्रति सन्तुष्टः ॥ ४९ ॥

## त्रयोदशोऽध्यायः

अव्यवच्छिन्नयोगाग्निदग्धकर्ममलाशयः ।  
स्वरूपमवरुन्धानो नान्यदस्मात् तदैक्षत ॥ ९ ॥

स्वरूपं जीवस्य बिम्बरूपं परमात्मानम् ।  
'भिन्नस्वरूपमभिदं स्वरूपं तु द्विधा हरेः ।  
भिन्नस्वरूपं ब्रह्माद्या मत्स्याद्यभिदमुच्यते''॥ इति गारुडे ॥ ९ ॥

मत्वा तं जडमुन्मत्तं कुलवृद्धाः समन्त्रिणः ।  
वत्सरं भूपतिं चक्रुर्यवीयांसं भ्रमेः सुतम् ॥ ११ ॥

'कल्पः कल्पाभिमानी सन् शिंशुमारानुगः स्थितः ।  
वत्सरो राज्यमकरोत्पित्रा दत्तं महाबलः''॥ इति ब्राह्मे ।  
'चक्रे नारायणः साक्षात्किंस्तुघ्नः कल्पमात्मजम्''। इति पाद्मे ॥११॥

सदस्या ऊचुः–

नरदेवेह भवतो नावद्यं हि मनाक् स्थितम् ।  
अस्त्येकं प्राक्तनमघं यदि हेदृक् त्वमप्रजः ॥ ३१ ॥

तथा साधय भद्रं ते आत्मानं सप्रजं नृप ।  
इष्टस्ते पुत्रकामस्य पुत्रं दास्यति यज्ञभुक् ॥ ३२ ॥

यथा स्वभागधेयानि ग्रहीष्यन्ति दिवौकसः ।  
यद् यज्ञपुरुषः साक्षादपत्याय हरिर्वृतः ॥ ३३ ॥

'अनपत्योऽपि सद्धर्मा लोकजिन्नात्र संशयः ।  
देवैस्तु पृथुजन्मार्थे हविरङ्गस्य नो हृतम् ॥

अनपत्यत्वकर्माऽसौ बालहत्या कृता पुरा ।  
अतो दुष्टोऽभवत्पुत्र इष्टो विष्णुरतः पृथुः''॥ इति वामने ॥३१-३३॥

स बाल एव पुरुषो मातामहमनुव्रतः ।  
अधर्मांशोद्भवं मृत्युं तेनाभवदधार्मिकः ॥ ३९ ॥

स शरासनमुद्यम्य मृगयुर्वनगोचरः ।  
हन्त्यसाधुर्मृगान् दीनान् वेनोऽसावित्यरौज्जनः ॥ ४० ॥

॥ इति श्रीमदानन्दतीर्थभगवत्पादाचार्यविरचिते श्रीभागवततात्पर्यनिर्णये चतुर्थस्कन्धे त्रयोदशोऽध्यायः ॥

'मृत्युर्देवो यमभ्राता वेनमातामहोऽसुरः ।  
पीडां वेनेति च प्राहुर्वेनोऽसौ पीडनादभूत्''॥ इति च ॥ ३९,४० ॥

## चतुर्दशोऽध्यायः

तं सर्वलोकामरयज्ञसंग्रहं

त्रयीमयं द्रव्यमयं तपोमयम् ।  
यज्ञैर्विचित्रैर्यजतो भवाय ते

राजन् स्वदेशाननुरोद्धुमर्हसि ॥

सर्वलोकादीन् सङ्गृह्णातीति तत्सङ्ग्रहः ।  
'सर्वस्य ग्रहणाद्विष्णुः सर्वसङ्ग्रह उच्यते ।  
वेदस्य तद्वक्तृकत्वात्प्राधान्यं तु त्रयीमयः ।  
सर्वं तद्विषयत्वेन मुख्यं सर्वमयस्ततः''इति स्कान्दे ॥ २२ ॥

यज्ञेन युष्मद्विषये द्विजातिभि-

र्वितायमानेन सुराः कला हरेः ।  
स्विष्टाः सुतुष्टाः प्रदिशन्ति वाञ्छितं

तद्धेलनं नार्हसि वीर चेष्टितुम् ॥ २३ ॥

'विष्णोः सन्निहितत्वात्तु सर्वे देवा हरेः कलाः''। इति च ॥ २३ ॥

वेन उवाच–

अवजानन्ति ये मूढा नृपरूपिणमीश्वरम् ।  
नानुविन्दन्ति ते भद्रमिह लोके परत्र च ॥ २४ ॥

तस्मान्मां कर्मभिर्विप्रा यजध्वं गतमत्सराः ।  
बलिं च मह्यं हरत मत्तोऽन्यः कोऽग्रभुक् पुमान् ॥ २९ ॥

'अहं ब्रह्मेति वेनस्तु ध्यायन्नापाधरं तमः ।  
तद्राद्धान्तो महीं व्याप्तो भेर्या ख्यापयतोऽनिशम् ॥

आसुरा राक्षसाश्चैव पिशाचास्तत्पथि स्थिताः ।  
भूमौ तत्पृथुना सर्वं निरस्तं महितात्मना ॥

पुनः कलियुगे प्राप्ते अष्टाविंशतिमे मनोः ।  
वैवस्वतस्य समये जाताः क्रोधवशा भुवि ।  
ख्यापयन्ति दुरात्मनो मणिमांस्तत्पुरःसरः''॥ इति भविष्यत्पुराणे ॥ २४,२९ ॥

विनिश्चित्यैवमृषयो विपन्नस्य महीपतेः ।  
ममन्थुरूरुं तरसा तत्रासीद् बाहुको नरः ॥ ४४ ॥

तं तु तेऽवनतं दृष्ट्वा किं करोमीति वादिनम् ।  
निषीदेत्यब्रुवंस्तात स निषादस्ततोऽभवत् ॥ ४६ ॥

तस्य वंश्यास्तु नैषादा गिरिकाननगोचराः ।  
योऽपाहरज्जायमानो वेनकल्मषमुल्बणम् ॥ ४७ ॥

'त्र्यंशो वेनः समुद्दिष्टः सत्वांशः पृथुतामगात् ।  
रजोंऽशश्च दिवं यातो निषादस्तामसोऽभवत् ।  
स्वयं वेनश्चतुर्थस्तु महातमसि पातितः''॥ इति कौर्मे ।  
'पापरूपी पृथग्जातो निषादो वेनदेहतः ।  
यस्मात्तस्मात्पृथोः पुत्राद्रजो वेनो दिवं ययौ''॥ इति गारुडे ॥ ४४-४७ ॥

ऋषय ऊचुः –

एष विष्णोर्भगवतः कला भुवनपावनी ।  
इयं च लक्ष्मीः सम्भूतिः पुरुषस्यानपायिनी ॥ ५० ॥

॥ इति श्रीमदानन्दतीर्थभगवत्पादाचार्यविरचिते श्रीभागवततात्पर्यनिर्णये चतुर्थस्कन्धे चतुर्दशोऽध्यायः ॥

'पृथुहैहयादयो जीवास्तेष्वाविष्टो हरिः स्वयम् ।  
विशेषावेशतस्तेषु साक्षाद्धर्यंशतावचः ॥

किंस्तुघ्नव्यासऋषभकपिला मत्स्यपूर्वकाः ।  
आकूतिजैतरेयौ च धर्मजत्रयमेव च ॥

धन्वन्तरिर्हयग्रीवो दत्तात्रेयश्च तापसः ।  
स्वयं नारायणस्त्वेते नाणुमात्रविभेदिनः ।  
बलतः स्वरूपतश्चैव गुणैरपि कथञ्चन''॥ इति तत्त्वनिर्णये ।  
'तत्र सन्निहिता श्रीश्च यत्र सन्निहितो हरिः ।  
नास्य सन्निधिमात्रेण रमा पत्नीत्वमाव्रजेत् ॥

साक्षादेव तु साक्षाच्च हरेः सन्निधितः क्वचित् ।  
गोप्यादिरूपा भवति विपरीतं न तु क्वचित्''॥ इति च ॥ ५० ॥

## पञ्चदशोऽध्यायः

एष साक्षाद्धरेरंशो जातो लोकरिरक्षया ।  
इयं च तत्परा हि श्रीरनुजज्ञेऽनपायिनी ॥ ३ ॥

॥ इति श्रीमदानन्दतीर्थभगवत्पादाचार्यविरचिते श्रीभागवततात्पर्यनिर्णये चतुर्थस्कन्धे पञ्चदशोऽध्यायः ॥

तत्र सन्निहितः साक्षाद् भगवान् ।  
'ब्रह्मण्यनन्ते गरुडे रुद्रे कामे शचीपतौ ।  
अनिरुद्धे मनौ चैव पृथौ च कृतवीर्यजे ॥

नारदे चैवमाद्येषु विशेषात्सन्निधिर्हरेः ।  
सुदर्शनादिष्वस्त्रेषु तथा सन्निहितो हरिः ॥

नरलक्ष्मणौ बलश्चैव शेषस्यांशाः प्रकीर्तिताः ।  
तथा भरतशत्रुघ्नौ चक्रशङ्खावुदाहृतौ ।  
प्रद्युम्नश्च कुमारश्च स्कन्दः कामांशजाः स्मृताः ॥''इति स्कान्दे ।  
'वैन्ये पृथौ सन्निहितो राजरूपी जनार्दनः''। इति ब्राह्मे ॥ ३ ॥

## षोडशोऽध्यायः

अयं तु साक्षाद्भगवांस्त्र्यधीशः

कूटस्थ आत्मा कलयाऽवतीर्णः ।  
यस्मिन्नविद्यारचितं निरर्थकं

पश्यन्ति नानात्वमिव प्रतीतम् ॥ २० ॥

॥ इति श्रीमदानन्दतीर्थभगवत्पादाचार्यविरचिते श्रीभागवततात्पर्यनिर्णये चतुर्थस्कन्धे षोडशोऽध्यायः ॥

यल्लोके निरर्थकं तद्भगवद्रूपेषु प्रतीतनानात्वदृष्टान्तेन पश्यन्ति सन्तः ।  
'मत्स्यरूपादिनानात्वदृष्टिवद्यन्निरर्थकम्''। इति पाद्मे ।  
'एवं धर्मान्पृथक् पश्यन्''इति च ॥ २० ॥

## सप्तदशोऽध्यायः

ब्राह्मणप्रमुखान् वर्णान् भृत्यामात्यपुरोधसः ।  
पौरान् जानपदान् श्रेणीः प्रकृतीः समपूजयत् ॥ २ ॥

'राज्ञा समानवयसः श्रेणयस्त्वङ्गरक्षकाः''। इत्यभिधानम् ॥ २ ॥

यच्चान्यदपि कृष्णस्य ब्रह्मन् भगवतः प्रभोः ।  
श्रवः सुश्रवसः पुण्यं पूर्वदेहकथाश्रयम् ॥ ६ ॥

पूर्वतनानां कथासम्बन्धेन हरेर्यशः ॥ ६ ॥

धरण्युवाच –

नमः परस्मै पुरुषाय मायया

विन्यस्तनानातनवे गुणात्मने ।  
नमः स्वरूपानुभवेन निर्धुत-

द्रव्यक्रियाकारकविभ्रमोर्मये ॥ ३० ॥

'ब्रह्मादिजीवदेहास्तु मायादेहाः प्रकीर्तिताः''। इति वाराहे ॥ ३० ॥

नूनं तवेशस्य समीहितं जनैः

स्वमायया दुर्जययाऽकृतात्मभिः ।  
न लक्ष्यते यस्त्वकरोदकारयद्

योऽनेक एकः परतः स ईश्वरः ॥ ३३ ॥

स परतः ईश्वर, इत्याक्षेपः ॥ ३३ ॥

सर्गादि योऽस्यानुरुणद्धि शक्तिभि-

र्द्रव्यक्रियाकारकचेतनात्मभिः ।  
तस्मै समुन्नद्धविरुद्धशक्तये

नमः परस्मै पुरुषाय वेधसे ॥ ३४ ॥

॥ इति श्रीमदानन्दतीर्थभगवत्पादाचार्यविरचिते श्रीभागवततात्पर्यनिर्णये चतुर्थस्कन्धे सप्तदशोऽध्यायः ॥

'विरुद्धशक्तयो यस्य नित्या युगपदेव च ।  
तस्मै नमो भगवते विष्णवे सर्वजिष्णवे''इति च ॥ ३४ ॥

## अष्टादशोऽध्यायः

कृत्वा वत्सं सुरगणा इन्द्रं सोममदूदुहन् ।  
हिरण्मयेन पात्रेण वीर्यमोजो बलं पयः ॥ १५ ॥

'गुणाः स्वरूपभूताश्च बाह्याश्चेति द्विधा मताः ।  
स्वरूपभूता व्यज्यन्ते हरेर्बाह्यान् दुहुः पयः''। इति ब्राह्मे ॥ १५ ॥

दैतेया दानवा वत्सं प्रह्लादमसुरर्षभम् ।  
विधाय दुदुहुः क्षीरमयःपात्रे सुरासवम् ॥ १६ ॥

'प्रतिमन्वन्तरं प्रायः प्रह्लादाद्या बभूविरे''। इति च ॥ १६ ॥

ग्रामान् पुरः पत्तनानि दुर्गाणि विविधानि च ।  
घोषान् व्रजांश्च शिबिरान् नगरान् खेटखर्वटान् ॥ ३१ ॥

॥ इति श्रीमदानन्दतीर्थभगवत्पादाचार्यविरचिते श्रीभागवततात्पर्यनिर्णये चतुर्थस्कन्धे अष्टादशोऽध्यायः ॥

'गोष्ठं घोष इति प्रोक्तो व्रजस्तत्पालसंस्थितिः''। इत्यभिधानम् ॥३१॥

## एकोनविंशोऽध्यायः

एवं वैन्यसुतः प्रोक्तस्त्वरमाणं विहायसा ।  
अन्वधावदतिक्रुद्धो रावणं गृध्रराडिव ॥ १६ ॥

सोऽश्वं रूपं च तद्धित्वा तस्थावन्तर्हितः स्वराट् ।  
धीरः स्वपशुमादाय पितुर्यज्ञमुपेयिवान् ॥ १७ ॥

'देवाः शक्तास्तु मोहाय दर्शयेयुरशक्तवत् ।  
ऋषीणां चैव राज्ञां च नहि ते देवतासमाः ।  
आज्ञया वा हरेः क्वापि कार्यतो वा क्वचित्क्वचित्''॥ इति गारुडे ॥

'प्रणिपातादिकं देवैर्ऋष्यादिषु जनार्दने ।  
क्रियतेऽतो न तेषां हि तेजोभङ्गः कथञ्चन ॥

अत्युत्तमानामवरे तेजोभङ्गो न विद्यते ।  
यथा नराणां तिर्यक्षु प्रायः साम्ये हि स स्मृतः''॥

इति स्कान्दे ॥ १५-१६ ॥

धर्म इत्युपधर्मेषु नग्नरक्तपटादिषु ।  
प्रायेण सज्जते भ्रान्त्या पेशलेषु च वाग्मिषु ॥ २५ ॥

॥ इति श्रीमदानन्दतीर्थभगवत्पादाचार्यविरचिते श्रीभागवततात्पर्यनिर्णये चतुर्थस्कन्धे एकोनविंशोऽध्यायः ॥

'धर्मोपमस्त्वधर्मो य उपधर्मः स उच्यते''। इति हरिवंशेषु ॥ २५ ॥

## विंशोऽध्यायः

एकः शुद्धः स्वयंज्योतिर्निर्गुणोऽसौ गुणाश्रयः ।  
सर्वगोऽनावृतः साक्षी निरात्माऽनात्मनः परः ॥ ७ ॥

देहाद्यपार्थास्तद्धर्मा न स्युस्तद्द्रष्टुरात्मनः ।  
कैवल्यं तस्य वै धर्मः सुषुप्तं तन्निदर्शनम् ॥ ८ ॥

'अन्येषामावृतो विष्णुः स्वस्यानावृत एव च ।  
आत्मा सर्वस्य जगतस्तस्यात्माऽन्यो न विद्यते ॥

सुषुप्तवच्च निर्दुःखो जाग्रद्वच्च प्रवृत्तिमान् ।  
अनन्यसदृशत्वाच्च केवलोऽसौ हरिः स्मृतः''॥ इति तन्त्रसारे ।  
'आत्मनैवावगम्यत्वाद्धरिरेष सुषुप्तवत् ।  
केवलत्वेन विज्ञेयो मुक्तिस्तद्वददुःखता''॥ इत्यध्यात्मे ॥ ७,८ ॥

उदासीनमिवाध्यक्षं द्रव्यज्ञानक्रियात्मनाम् ।  
कूटस्थमिममात्मानं यो वेदाप्नोति शोभनम् ॥ १२ ॥

'हरिरक्लिष्टकारित्वादुदासीन इतीर्यते''॥ इति च ॥ १२ ॥

भिन्नस्य लिङ्गस्य गुणप्रवाहं

द्रव्यक्रियाकारकचेतनात्मनः ।  
दृष्ट्वा सुसंपत्सु विपत्सु सूरयो

न विक्रियन्ते मयि बद्धसौहृदाः ॥ १३ ॥

'जीवाद्भिन्नस्य मनसो गुणाः सत्वादयो मताः ।  
तज्ज्ञात्वा न विकुर्वीत स्वस्वरूपं मनस्तथा''। इति षाड्गुण्ये ॥१३॥

स्पृशन्तं पादयोः शीर्ष्णा व्रीडन्तं स्वेन कर्मणा ।  
शतक्रतुं परिष्वज्य विद्वेषं विससर्ज ह ॥ १९ ॥

'आयासदुःखव्रीडादीन्प्रायशः सुखिनोऽपि तु ।  
नियमादृषिभूतेषु मोहायादर्शयन्सुराः''॥ इति ब्रह्मतर्के ।  
'अपक्वभक्तियुक्ता ये न तेषां विष्णुदर्शनम् ।  
प्रायो भवति दुःखस्य त्वभावः प्रायशो भवेत्''॥ इति प्रकाशसंहितायाम् ॥

भगवानपि विश्वात्मा पृथुनोपहृतार्हणः ।  
समुज्जिहानया भक्तया गृहीतचरणाम्बुजः ॥ २० ॥

'जगत्समस्तं विश्वं च निखिलं पूर्णमुच्यते''। इत्यभिधानम् ॥ २० ॥

जन्तोर्जगत्यां जगदीश वैशसं

स्यादेव यत् कर्मणि नः समीहितम् ।  
करोषि फल्ग्वप्युरु दीनवत्सल

स्व एव धिष्ण्येऽभिरतस्य किं तया ॥ २९ ॥

'धिष्ण्यं तेजश्च सामर्थ्यं महिमा धाम चोच्यते''। इत्यभिधानम् ॥

अल्पपुण्यत्वान्न मद्भक्तियोग्य इति न मन्तव्यम् । यतः फल्ग्वप्युरु करोषि वात्सल्यात् । विना वात्सल्यं श्रियाऽपि किं तव? ॥ २९ ॥

भजन्त्यथ त्वामत एव साधवो

व्युदस्तमायागुणविभ्रमोदयम् ।  
भवत्पदानुस्मरणादृते सतां

निमित्तमन्यद् भगवन् न विद्महे ॥ ३० ॥

अथ अन्यच्च । अतः वात्सल्यादेव ॥ ३० ॥

यज्ञेश्वरधिया राज्ञा वाग्वित्ताञ्जलिभक्तितः ।  
सभाजिता ययुः सर्वे वैकुण्ठानुगतास्ततः ॥ ३७ ॥

॥ इति श्रीमदानन्दतीर्थभगवत्पादाचार्यविरचिते श्रीभागवततात्पर्यनिर्णये चतुर्थस्कन्धे विंशोऽध्यायः ॥

'भूतेषु हरिरित्येव हर्यर्पणधिया तथा ।  
सर्वभूतेषु च हरेः पूजा कार्याऽऽत्मवेदिभिः''॥ इति पाद्मे ॥ ३७ ॥

## एकविंशोऽध्यायः

को न्वस्य कीर्तिं नशृृणोत्यभिज्ञो

यद्विक्रमोच्छिष्टमशेषभूपाः ।  
लोकाः सपाला उपजीवन्ति काम-

मद्यापि तन्मे वद कर्म शुद्धम् ॥ १० ॥

'देवेभ्य ऋषयो भूपाश्चोच्यन्ते शक्तिमत्तया ।  
क्वचित्क्वचिन्मोहनार्थं कादाचित्काच्च हेतुतः''इति नारदीये ॥ १० ॥

अस्ति यज्ञपतिर्नाम केषांचिदिह सत्तमाः ।  
इहामुत्र च लक्ष्यन्ते ज्योत्स्नावत्यः क्वचिद् भुवः ॥ २६ ॥

'प्रकाशवद्भुवो देवा मानुषाश्चापि केचन''॥ इति वाराहे ॥ २६ ॥

राज्यस्वर्गापवर्गाणां प्रायेणैकात्महेतुता ।  
दौहित्रादीनृते मृत्योः शोच्यान् धर्मविमोहितान् ॥ २९ ॥

'एकात्मा हरिरुद्दिष्टः प्रधानत्वात्समस्तत''इति च ॥

प्राय इत्यवधारणाक्षेपः ।  
'प्रायःपदं स्यात्प्राचुर्ये चाक्षेपात्मावधारणे ।  
अर्थतोऽवधृतिः क्षेपो मुखाक्षेपोऽवधारणम्''॥ इति च ॥ २९ ॥

असाविहानेकगुणाध्वरैः सता पृथग्विधैर्द्रव्यगुणक्रियोक्तिभिः ।  
सम्पद्यतेऽर्थाशयलिङ्गनामभिर्विशुद्धविज्ञानघनस्वरूपतः ॥३३॥

सम्पद्यते प्राप्यते ॥ ३३ ॥

प्रधानकालाशयकर्मसङ्ग्रहः

शरीरशेषं प्रतिपद्य चेतनः ।  
क्रियाफलत्वेन विभुर्विभाव्यते

यथाऽनलो दारुषु तद्गुणात्मकः ॥ ३४ ॥

प्रधानादीन् गृहीत्वा जीवं प्राप्य पुण्यकर्मभिर्ज्ञायते ।  
यथा गुणवदिन्धनेऽग्निर्मथनादिना ॥ ३४ ॥

ब्रह्मण्यदेवः पुरुषः पुरातनो

नित्यं हरिर्यच्चरणाभिवन्दनात् ।  
अवाप लक्ष्मीमनपायिनीं यशो

जगत्पवित्रं च महत्तमाग्रणीः ॥ ३७ ॥

हरिरिन्द्रो यच्चरणाभिवन्दनादनपायिनीं लक्ष्मीमवाप । सोऽपि विष्णुर्ब्राह्मणप्रियः ।  
'यत्प्रसादेन देवेन्द्रो वेदोदितयशा अभूत् ।  
सोऽपि विष्णुरमेयात्मा सदा ब्राह्मणवत्सलः''॥ इति हरिवंशेषु ॥ ३७ ॥

पुमाल्लभेताप्यतिवेलमात्मनः

प्रसादतोऽत्यन्तशमं स्वतः स्वयम् ।  
यन्नित्यसम्बन्धनिषेवया ततः

परं किमत्रास्ति सुखं हविर्भुजाम् ॥ ३९ ॥

तस्मान्मोक्षसुखात्परं हविर्भुजां देवानामप्यत्र संसारेऽस्ति किम् ? ॥३९॥

अश्नात्यनन्तः खलु तत्त्वकोविदैः

श्रद्धाहुतं यन्मुख इज्यनामभिः ।  
न वै तथा चेतनया बहिष्कृते

हुताशने पारमहंस्यवर्यगुः ॥ ४० ॥

पारमहंस्यवर्या गावो यस्य ॥ ४० ॥

पुत्रेण जयते लोक इति सत्यवती श्रुतिः ।  
ब्रह्मदण्डहतः पापो यद् वेनोऽत्यतरत् तमः ॥ ४५ ॥

'वेनस्थो राजसो जीवः पृथुना स्वर्गतिं गतः ।  
स्वयं तु तम एवाप सात्विकः पृथुतामगात्''॥ इति ब्रह्माण्डे ॥४५॥

अहो वयं ह्यद्य पवित्रकीर्ते त्वयैव नाथेन मुकुन्दनाथाः ।  
यदुत्तमश्लोकतमस्य विष्णोर्ब्रह्मण्यदेवस्य कथां व्यनक्षि ॥४८॥

॥ इति श्रीमदानन्दतीर्थभगवत्पादाचार्यविरचिते श्रीभागवततात्पर्यनिर्णये चतुर्थस्कन्धे एकविंशोऽध्यायः ॥

अहो वयमित्यादि तत्स्थपरमेश्वरापेक्षया ।  
'यो ब्रह्मक्षत्रमाविश्य''इति वचनात् ॥ ४८ ॥

## द्वाविंशोऽध्यायः

नैव लक्षयते लोको लोकान् पर्यटतोऽपि यान् ।  
यथा सर्वदृशं सर्व आत्मानं येऽस्य हेतवः ॥ ९ ॥

'सर्वज्ञाश्च विरिञ्चाद्या न जानीयुर्हरिं परम् ।  
हेतवो जगतोऽप्यस्य यथाऽसौ वेद केशवः''॥ इति तन्त्रसारे ॥९॥

व्यक्तं ह्यात्मवतामात्मा भगवानात्मभावनः ।  
स्वानामनुग्रहायेमां सिद्धरूपी चरत्यजः ॥ १६ ॥

'हरेस्तु प्रतिमा प्राज्ञास्तत्रस्थः केशवः स्वयम् ।  
ददाति ज्ञानमीशेशः परमात्मा स्वयं विभुः''॥ इति च ॥ १६ ॥

अस्त्येव राजन् भवतो मधुद्विषः

पादारविन्देऽस्य गुणानुवादिनि ।  
रतिः सदा या विधुनोति नैष्ठिकी

कामं कषायं मलमन्तरात्मनः ॥ २० ॥

कषणेन गच्छतीति कषायः पापं, तदुभयमेव मलम् ॥ २० ॥

शास्त्रेष्वियानेव सुनिश्चितो नृणां

क्षेमस्य सम्यग्विमृशेषु हेतुः ।  
असङ्ग आत्मव्यतिरिक्तवस्तुनि

दृढा रतिर्ब्रह्मणि निर्गुणे च या ॥ २१ ॥

हरेर्मुहुस्तत्परकर्णपूरया

गुणाभिधानेन विजृम्भमाणया ।  
भक्त्या ह्यसङ्गः सदसत्परात्मनि

स्यान्निर्गुणे ब्रह्मणि चाञ्जसा रतिः ॥ २५ ॥

'रतिः परात्मनि हरावन्यत्रारतिरेव च ।  
पुमर्थसाधनं ज्ञेयं नातोऽन्यन्मुख्यमिष्यते''॥ इति ॥ २१,२५ ॥

यदा रतिर्ब्रह्मणि नैष्ठिकी पुमा-

नाचार्यवान् ज्ञानविरागरंहसा ।  
दहत्यबीजं हृदयं जीवकोशं

पञ्चात्मकं योनिमिवोत्थितोऽग्निः ॥ २६ ॥

अबीजं हृदयं बीजहृदयं विना ।  
'जीवोपाधिर्द्विधा प्रोक्तः स्वरूपं बाह्यमेव च ।  
बाह्योपाधिर्लयं याति मुक्तावन्यस्य तु स्थितिः ॥

सर्वोपाधिविनाशे हि प्रतिबिम्बः कथं भवेत् ।  
कथं चात्मविनाशाय प्रयत्नः सेत्स्यति क्वचित् ॥

अपुमर्थता च मुक्तेः स्यादभावात्पुंस एव तु ।  
ज्ञानज्ञेयाद्यभावाच्च सर्वथा नोपपद्यते ॥

तस्मादेतन्मतं येषां तमोनिष्ठा हि ते मताः ॥''इति स्कान्दे ॥२६॥

दग्धाशयो मुक्तसमस्ततद्गुणो

नैवात्मनो बहिरन्तर्विचष्टे ।  
परात्मनोर्यद् व्यवधानं पुरस्तात्

स्वप्ने यथाऽपुरुषस्तद्विनाशे ॥ २७ ॥

दग्धाशयः बीजाशयनाशे तद्गुणानां ज्ञानादीनामभावान्न किञ्चिद्विचक्षीत । परात्मनोर्यदा व्यवधानं संसारावस्थायां तदा स्वप्न इवेत्येतावद्बीजहृदयनाशे त्वपुरुष एव । आत्मनाश एवेत्यर्थः । अतः संसारावस्थैवोत्तमा स्यात् ।  
'भिदा यदि न दृश्येत जीवात्मपरमात्मनोः ।  
मुक्तौ तदा विमोक्षाय को यत्नं कर्तुमर्हति''॥ इति ब्रह्माण्डे ॥

'मग्नस्य हि परेऽज्ञाने किं न दुःखकरं भवेत् ।  
प्रवृत्तिधर्ममेवाहं मन्ये भरतसत्तम''॥ इति मोक्षधर्मेषु ॥ २७ ॥

इन्द्रियैर्विषयाकृष्टैराक्षिप्तं ध्यायतो मनः ।  
चेतनां हरते बुद्धेः स्तुम्बस्तोयमिव ह्रदात् ॥ ३० ॥

एवंविधाज्ञानकारणमाह । इन्द्रियैर्विषयाकृष्टैरित्यादि ।  
'बहुस्मरणशक्तिस्तु चेतनेत्युच्यते बुधैः''॥ इति शब्दनिर्णये ॥ ३० ॥

भ्रश्यत्यनुस्मृतिश्चित्तं ज्ञानभ्रंशः स्मृतिक्षये ।  
तद्रोधं कवयः प्राहुरात्मापह्नवमात्मनः ॥ ३१ ॥

नातः परतरो लोके पुंसः स्वार्थव्यतिक्रमः ।  
यद्यस्त्यन्यस्य प्रेयस्त्वमात्मनः स्वव्यतिक्रमात् ॥ ३२ ॥

अर्थेन्द्रियार्थाभिध्यानं सर्वार्थापह्नवो नृणाम् ।  
स्रंशितो ज्ञानविज्ञानाद् येनाविशति मुग्धताम् ॥ ३३ ॥

न कुर्यात् कर्हिचित् सङ्गं तमस्तीव्रं तितीर्षुणा ।  
धर्मार्थकाममोक्षाणां यदत्यन्तविघातकम् ॥ ३४ ॥

'स्वपक्षपातस्त्वभ्यासाद्भोगार्थं व्यापृतस्य तु ।  
भवेत्ततोऽनेकशास्त्रयथार्थस्मरणेशिता ॥

नश्यत्यतः स्मृतेर्नाशाद्भगवत्पक्षपातिता ।  
विनश्येत्तेन चैवास्य भवेज्ज्ञानविपर्ययः ॥

न च ज्ञानविपर्यासादन्यन्नाशकरं क्वचित् ।  
सर्वस्यैतस्य मूलं हि दुष्टसंसर्ग एव तु ॥

दुष्टसङ्गो विरक्तस्याप्यन्यथाज्ञानकारणम् ।  
दुष्टसङ्गाद्धि विष्णोश्च स्वात्मत्वं मन्यते बुधः ।  
अभावं स्वात्मनोऽन्यस्य मुक्तिं चापि निरात्मताम्''॥

इत्यादि स्कान्दे ॥ ३१-३४ ॥

मनोमात्रमिदं विश्वं यथा स्वप्ने मनः क्रिया ।  
क्रिया च वासनामात्रं साऽनीहायां प्रलीयते ॥ ३७ ॥

आत्मा त्वनीहया साक्षात् स्वयंज्योतिः प्रसिद्ध्यति ।  
एवं व्युदस्यात्ममायां भिदामुपरमेन्मुनिः ॥ ३८ ॥

'मनोमात्रं हरेर्यस्मान्मनसा मीयते जगत् ।  
व्याप्ते मनसि विष्णोश्च स्थितत्वाद्वासनामयम् ॥

वस आच्छादनेत्यस्माद्धातोर्वा वासनामयम् ।  
अतो विष्णोरनीहायां लीयते सकलं जगत् ॥

अनीहावस्थ एवासौ मुमुक्षुभिरवाप्यते ।  
एवं विद्वान्बन्धशक्तिं व्युदस्य हरिमाप्नुते ॥

प्रकृतिर्भिदा च माया च भ्रमश्चेत्यभिधीयते ।  
बन्धशक्तिर्यया लोको बम्भ्रमीत्यनिशं भुवि''॥ इति तन्त्रसारे ॥ ३७,३८ ॥

न यत्र निद्रा मूर्च्छा वा नार्थदृक् न मनोरथः ।  
नानुवृत्तिर्न प्रलयस्तद् ब्रह्म विजितात्मनः ॥ ३९ ॥

'अनुवृत्तिरिति प्राज्ञैर्जीवन्मुक्तिरुदीर्यते''। इति शब्दनिर्णये ॥ ३९ ॥

तत्त्वं नरेन्द्र जगतामथ तस्थुषां च देहेन्द्रियासुधिषणात्मभिरावृतानाम् ।  
यः क्षेत्रवित् त्वमनयोर्हृदि विष्वगाधिः

प्रत्यक् चकास्ति भगवांस्तमवैहि सोऽस्ति ॥ ४० ॥

'सर्वसत्ताप्रदत्वात्तु सर्वतत्त्वं हरिः स्मृतः ।  
सर्वत्र विततत्वाद्वा सोऽहं त्वमिति चोच्यते ।  
सर्वान्तर्यामकत्वात्तु न जीवात्मत्वतो हरिः''॥ इति तत्त्वनिर्णये ॥

त्वमनयोः स्थावरजङ्गमयोर्मध्ये एको जीवः विष्वगाधिः नानादुःखःसन्, हृदि स्थितमवैहि । अहं च स जीवोऽस्मि । ज्ञानान्महान् भवामि । यः क्षेत्रवित् ॥ सर्वस्य प्रत्यक्चकास्ति स भगवानिति ।  
'व्यवधानेनान्वयोऽपि योग्यतापेक्षया भवेत्''। इति शब्दनिर्णये ॥

'अभिमानस्त्वहङ्कार आत्मा चेत्यभिधीयते''। इति च ॥ ४० ॥

यस्मिन्निदं सदसदात्मतया विभाति

मायाविवेकविधुतिः स्रजिवाहिबुद्धिः ।  
तं नित्यमुक्तपरिशुद्धविबुद्धतत्त्वं

प्रत्यूढकर्मकलिलप्रकृतिं प्रपद्ये ॥ ४१ ॥

'यत्स्वरूपतया भातमज्ञानां गगनादिकम् ।  
विवेकज्ञानिनां रज्जौ सर्पमावद्विधूयते ।  
तं नित्यमुक्तभावेन निरस्तप्रकृतिं भजेत्''॥ इति ज्ञानविवेके ॥

'न भ्रान्तिर्जगतो दृष्टिर्न भ्रान्तिर्हरिदर्शनम् ।  
अन्योन्यात्मतया दृष्टिर्भ्रान्तिरित्यवधार्यताम्''॥ इति च ।  
'मायेति ज्ञाननाम स्यान्मायेति प्रकृतिस्तथा ।  
ज्ञानं स्वरूपं विष्णोस्तु प्रकृतिर्न हरेस्तनुः ।  
एवं विवेकिनो विश्वं ब्रह्मरूपेण नेष्यते''॥ इति वाराहे ॥

ज्ञानप्रकृत्याख्यमायाद्वयस्य विवेकज्ञानात्सदसतोर्विष्ण्वात्मतया प्रतीतिः स्रज्यहिबुद्धिरिव विधूयत इत्यर्थः ।  
'पञ्चभूतात्मकं देहं विष्णोः पश्यन्त्ययोगिनः ।  
तथा न योगिराद्धान्तो ज्ञानं देहो यतो हरेः''॥ इति षाड्गुण्ये ॥ ४१ ॥

यत्पादपङ्कजपरागविलासभक्त्या

कर्माशयग्रथितमुद्ग्रथयन्ति सन्तः ।  
तत्त्वं न तद् द्विमतयोऽपि विरुद्धमार्ग-

स्रोतोगुणास्तमरणं भज वासुदेवम् ॥ ४२ ॥

द्विमतयः जगति भगवति च प्रतीतियुक्ता अपि भक्तिविशेषात्तत्त्वं नोद्ग्रथयन्ति । संसारगुणास्तेषां विरुद्धा एव प्रतीयन्ते यतः ॥ ४२ ॥

वैन्यस्तु धुर्यो महतां संस्थित्याऽध्यात्मशिक्षया ।  
आप्तकाममिवात्मानं मेन आत्मन्यवस्थितः ॥ ५२ ॥

'नैजः सर्वगुणोत्कर्षः सर्वेभ्यो महदुच्यते''इति शब्दनिर्णये ॥ ५२ ॥

कन्दर्प इव सौन्दर्ये मनस्वी मृगराडिव ।  
वात्सल्ये मनुवन्नॄणां प्रभुत्वे भगवानजः ।  
बृहस्पतिर्ब्रह्मवादे आत्मतत्त्वे स्वयं हरिः ॥ ६४ ॥

'अनाद्यन्तं परं ब्रह्म न देवा ऋषयो विदुः ।  
एकस्तद्वेद भगवान्प्रभुर्नारायणः स्वराट्''॥ इति मोक्षधर्मेषु ॥ ६४ ॥

भक्त्या गोगुरुविप्रेषु विष्वक्सेनानुवर्तिषु ।  
ह्रिया प्रश्रयशीलाभ्यामात्मतुल्यपरोद्यमे ॥ ६५ ॥

कीर्त्योर्ध्वगीतयः पुंभिस्त्रैलोक्ये तत्र तत्र ह ।  
प्रविष्टः कर्णरन्ध्रेषु स्त्रीणां रामः सतामिव ॥ ६६ ॥

॥ इति श्रीभागवततात्पर्यनिर्णये चतुर्थस्कन्धे द्वाविंशोऽध्यायः ॥

'गुरुविप्रेषु भक्तया च परेषां हितकृत्तया ।  
प्रश्रयेण च कीर्त्या च पृथू राममनुव्रतः''॥ इति ब्रह्माण्डे ।  
'न गुरुर्न च धर्मोऽस्ति रामदेवस्य कुत्रचित् ।  
तथापि धर्मरक्षार्थं गुरुभक्तिमदर्शयत्''॥ इति वाराहे ॥ ६७ ॥

## त्रयोविंशोऽध्यायः

तस्यानया भगवतः परिशुद्धकर्म-

सत्वात्मनस्तदनु संस्मरणानुपूर्व्या ।  
ज्ञानं विरक्तिमदभून्निशितेन येन

चिच्छेद संशयपदं निजजीवकोशम् ॥ ११ ॥

'आविर्भावतिरोभावौ ज्ञानस्य ज्ञानिनोऽपि तु ।  
अपेक्ष्याज्ञस्तथा ज्ञानमुत्पन्नमिति चोच्यते''॥ इति तन्त्रसारे ॥ ११ ॥

छिन्नान्यधीरधिगतात्मगतिर्निरीह-

स्तत् तत्यजेऽच्छिनदिदं वयुनेन येन ।  
तावन्न योगगतिभिर्यतिरप्रयत्नो

यावद् गदाग्रजकथासु रतिं न कुर्यात् ॥ १२ ॥

'अपरोक्षतया वृत्तिज्ञानभेदनिरीक्षणम् ।  
स्वरूपज्ञानसंस्थित्या ज्ञानत्याग उदीर्यते ॥

स्वरूपज्ञानतः सम्यग्रतिर्विष्णुकथासु च''॥ इति ब्रह्मतर्के ॥ १२ ॥

एवं स वीरप्रवरः संयोज्यात्मानमात्मनि ।  
ब्रह्मभूतो दृढं काले तत्याज स्वकलेवरम् ॥ १३ ॥

ब्रह्मणि भूतः ॥ १३ ॥

उत्सर्पयन्नसुं मूधर्ि्न क्रमेणावेश्य निस्स्पृहः ।  
वायुं वायौ क्षितौ कायं तेजस्तेजस्ययूयुजत् ॥ १५ ॥

खान्याकाशे द्रवं तोये यथास्थानं विभागशः ।  
क्षितिमम्भसि तत् तेजस्यदो वायौ नभस्यमुम् ॥ १६ ॥

इन्द्रियाणि समस्तानि तन्मात्राणि यथोद्भवम् ।  
भूतादिस्तान् समुत्क्षिप्य महत्यात्मनि सन्दधे ॥ १७ ॥

तं सर्वगुणविन्यासं जीवे मायामये न्यधात् ।  
तं चानुशयमात्मस्थमसावनुशयी पुमान् ।  
ज्ञानवैराग्यवीर्येण स्वरूपस्थो व्यधात् प्रभुः ॥ १८ ॥

'अस्येदं कारणमिति ज्ञानमेव विलापनम् ।  
समाधिकाले विज्ञेयं देहादेर्दर्शनात्पुनः''॥ इति च ॥ १६ ॥

'मायेति प्रकृतिश्चेति मायाजीवश्च कथ्यते ।  
शेतेऽनुकेशवं यस्मात्तस्मादनुशयोऽपि च ।  
एतैस्तु नामभिर्वाच्या श्रीर्विष्णोरनपायिनी ॥

तयैवानुशयी जीवस्तया बद्धो यतः सदा ।  
पुरुषः शयनात्पूर्षु तथाऽहानादहं स्मृतः ॥

अप्राकृततनुत्वात्तु स्वरूपं हरिरुच्यते ।  
नित्यचिद्दर्शनान्नित्यं ब्रह्म पूर्णत्वतः सदा''॥ इति भागवततन्त्रे ॥ १५-१८ ॥

देव्य ऊचुः –

अहो इयं वधूर्धन्या या चैवं भूभुजां पतिम् ।  
सर्वात्मना पतिं भेजे यज्ञेशं श्रीवधूरिव ॥ २५ ॥

॥ इति श्रीमदानन्दतीर्थभगवत्पादाचार्यविरचिते श्रीभागवततात्पर्यनिर्णये चतुर्थस्कन्धे त्रयोविंशोऽध्यायः ॥

'अनपेक्षो गुणैः पूर्णो धन्य इत्युच्यते बुधैः''॥

इति शब्दनिर्णये ॥ २५ ॥

## चतुर्विंशोऽध्यायः

सामुद्रीं देवदेवोक्तामुपयेमे शतद्रुतिम् ।  
यां वीक्ष्य चारुसर्वाङ्गीं किशोरीं सुष्ट्वलंकृताम् ।  
परिक्रमन्तीमुद्वाहे चकमेऽग्निः शुकीमिव ॥ ११ ॥

विबुधासुरगन्धर्वमुनिसिद्धमहोरगाः ।  
विजिताः स्युर्यया दिक्षु क्वणयन्त्यैव नूपुरैः ॥ १२ ॥

'राजपुत्रीं शुकीमग्निरावर्तन्तीं प्रदक्षिणम् ।  
आदायान्तरधाद्दानसमये मन्मथातुरः''॥ इति ब्राह्मे ॥ ११-१२ ॥

स्वधर्मनिष्ठः शतजन्मभिः पुमान्

विरिञ्चतामेति ततः परं हि माम् ।  
अव्याकृतं भागवतोऽथ वैष्णवं

पदं यथाऽर्हं विविधैः कलात्यये ॥ २९ ॥

मां श्रियम् ।  
'ऋजवो नाम ये देवा योग्या ब्रह्मपदस्य तु ।  
त एव शतजन्मानि विशेषोपासका हरेः ॥

प्राप्य ब्रह्मपदं पश्चाच्छ्रियं प्राप्यानुमोदिताः ।  
तया ततो हरिं यान्ति वसन्ति हरिसन्निधौ ॥

अनादिकालभक्ताश्च ज्ञानिनस्ते न संशयः ।  
विशिष्टा ज्ञानभक्त्यादौ सर्वजीवनिकायतः ॥

सर्वदापि विशेषेण शतजन्मप्रयत्नतः ।  
स्वपदप्राप्तिरुद्दिष्टा ततो मुक्तिरवाप्यते ॥

तथैव चत्वारिंशद्भिः पदं शैवं च जन्मभिः ।  
विंशद्भिरैन्द्रं दशभिरन्येषामप्युदीरितम्''॥ इति षाड्गुण्ये ॥ २९ ॥

अथ भागवता यूयं प्रियाः स्थ भगवान् यथा ।  
न मे भागवतानां च प्रेयानन्योऽस्ति कर्हिचित् ॥ ३० ॥

अथ एवमनादिभक्तोऽहं यतः अतः प्रिया यूयम् ॥ ३० ॥

रुद्र उवाच –

जितं व आत्मविद्धुर्याः स्वस्तये स्वस्तिरस्तु वः ।  
भवतां राधसे राध्यं सर्वस्मा आत्मने नमः ॥ ३३ ॥

'सर्वान्तर्यामिकत्वात्तु सर्वनामा जनार्दनः ।  
न तु सर्वस्वरूपत्वात्सर्वेशोऽसौ हरिर्यतः''॥ इति ब्रह्मतर्के ॥ ३३ ॥

भवान् भक्तिमतां लभ्यो दुर्लभः सर्वदेहिनाम् ।  
स्वाराज्यस्याप्यभिमता एकान्तेनात्मविद्गतिः ॥ ५४ ॥

स्वाराज्यस्य इन्द्रादेः ॥ ५४ ॥

क्षणार्धेनाऽपि तुलये न स्वर्गं नापुनर्भवम् ।  
भगवत्सङ्गिसङ्गस्य मर्त्यानां किमुताशिषः ॥ ५७ ॥

'सङ्गो भागवतैर्भूयानपुनर्भवमात्रतः ।  
यतो विशिष्टमानन्दं मुक्तौ जनयति स्फुटम्''॥ इति च ॥ ५७ ॥

अथानघाङ्घ्र्योस्तव कीर्तितीर्थयो-

रन्तर्बहिः स्नानविधूतपाप्मनाम् ।  
भूतेष्वनुक्रोशसुसत्त्वशीलिनां

स्यात् सङ्गमोऽनुग्रह एष नस्तव ॥ ५८ ॥

अङ्घ्र्योर्जातयोः कीर्तितीर्थयोः ॥ ५८ ॥

यत्रेदं व्यज्यते विश्वं विश्वस्मिन्नवभाति यत् ।  
न त्वं ब्रह्म परं ज्योतिराकाशमिव विस्तृतम् ॥ ६० ॥

विश्वस्मिन् स्थितमपि न भात्यज्ञानाम् ॥ ६० ॥

यो माययेदं पुरुरूपयाऽसृजद्

बिभर्ति भूयः क्षपयत्यविक्रियः ।  
यद्भेदबुद्धिः सदिवाऽऽत्मसंस्थया

तमात्मतन्त्रं भगवन् प्रतीमहि ॥ ६१ ॥

यस्य जीवादिभ्यो भेदबुद्धिः । स दिवा सम्यग्ज्ञानं सम्यग्ज्ञानिविषया सत्यैवेत्यर्थः ।  
'रात्रिरज्ञानमुद्दिष्टं सम्यग्ज्ञानं दिवा स्मृतम्''। इति शब्दनिर्णये ॥

'जीवेभ्यो जडतश्चैव भेदज्ञानं हरेः सदा ।  
वास्तवं ज्ञानमुद्दिष्टं तेन मुक्तिरवाप्यते''॥ इति षाड्गुण्ये ॥ ६१ ॥

क्रियाकलापैरिदमेव योगिनः

श्रद्धान्विताः साधु यजन्ति सिद्धये ।  
भूतेन्द्रियान्तःकरणोपलक्षणं

वेदे च तन्त्रे च त एव कोविदाः ॥ ६२ ॥

भूतेन्द्रियान्तःकरणैरुपलक्ष्यते ॥ ६२ ॥

त्वमेक आद्यः पुरुषः सुप्तशक्ति-

स्तया रजः सत्त्वतमो विभिद्यते ।  
महानहं खं मरुदग्निवार्धराः

सुरर्षयो भूतगणा इदं यतः ॥ ६३ ॥

सुप्तशक्तिः स्वात्मन्येवाप्तशक्तिः ।  
'प्रकृतेः स्वाप उद्दिष्टो हर्यन्यस्य त्वदर्शनम् ।  
विशेषेण हरौ चापि रतिर्ज्ञानात्मिका यतः''॥ इति सत्यसंहितायाम् ॥ ६३ ॥

सृष्टं स्वशक्त्येदमनुप्रविश्य

चतुर्विधं पुरमात्मांशकेन ।  
अथो विदुस्त्वां पुरुषं सन्तमत्र

भुङ्क्ते हृषीकैर्मधु सारघं यतः ॥ ६४ ॥

'अवधारणे घशब्दःस्यात्सारमात्रं तु सारघम्''।इति शब्दनिर्णये ॥ ६४ ॥

कस्त्वत्पदाब्जं विजहाति पण्डितो

यत् ते पुमानप्ययमब्जकेतनः ।  
विशङ्कयाऽस्मद्गुरुरर्चति स्म यद्

विनोपपत्तिं मनवश्चतुर्दश ॥ ६७ ॥

अस्मादेतद्भवतीत्युपपत्त्यपेक्षां विनापि स्वभावत एव ॥ ६७ ॥

यत्स्पृष्टोऽहरहर्मुक्तक्लेशः शेतेऽमृताम्बुधौ ।  
तावद् वेदाथ तत् तेऽङ्घ्रिं जनो नु स्मरते च तत् ॥ ६८ ॥

॥ इति श्रीमदानन्दतीर्थभगवत्पादाचार्यविरचिते श्रीभागवततात्पर्यनिर्णये चतुर्थस्कन्धे चतुर्विंशोऽध्यायः ॥

अहरहः क्लेशमोक्षः सुप्तौ । तावद्वेदेत्याक्षेपो दौर्लभ्यज्ञापनार्थम् ॥ ६८ ॥

## पञ्चविंशोऽध्यायः

प्राचीनबर्हिषं क्षत्तः कर्मस्वासक्तमानसम् ।  
नारदोऽध्यात्मतत्वज्ञः कृपालुः प्रत्यबोधयत् ॥ ३ ॥

नारद उवाच–

श्रेयस्त्वं कतमद् राजन् कर्मणाऽऽत्मन ईहसे ।  
दुःखहानिः सुखावाप्तिः श्रेयस्तन्नेह चेष्यते ॥ ४ ॥

प्राचीनबर्हिरुवाच–

न जानामि महाभाग परं कर्मापविद्धधीः ।  
ब्रूहि मे विमलं ज्ञानं येन मुच्येय कर्मभिः ॥ ५ ॥

भो भो प्रजापते राजन् पशून् पश्य त्वयाऽध्वरे ।  
संज्ञापितान् जीवसङ्घान् निर्घृणेन सहस्रशः ॥ ७ ॥

एते त्वां सम्प्रतीक्षन्ते स्मरन्तो वैशसं तव ।  
सम्परेतमयः कूटैश्छिन्दन्त्युत्थितमन्यवः ॥ ८ ॥

'यथावत्कर्म कर्तुस्तु ज्ञानसाहाय्यकारकम् ।  
अन्यथाकुर्वतः कर्म निरयाय भविष्यति ॥

तथापि कर्म निन्दन्ति न यतः कर्तुमञ्जसा ।  
शक्यं ज्ञानफलस्यापि बहुत्वान्मोहनाय च''॥ इति ब्रह्माण्डे ॥३-८॥

आसीत् पुरञ्जनो नाम राजा राजन् बृहच्छ्रवाः ।  
तस्याविज्ञातनामाऽऽसीत् सखाऽविज्ञातचेष्टितः ॥ १० ॥

स एकदा हिमवतो दक्षिणेष्वथ सानुषु ।  
ददर्श नवभिर्द्वारैः पुरीं लक्षितलक्षणाम् ॥ १३ ॥

'देवजीवाभिमानी तु ब्रह्मैव तु चतुर्मुखः ।  
मानुषाणां तु जीवानामभिमानी पुरञ्जनः ॥

स तु राजा हरेः पुत्रस्त्वासुराणां कलिः स्वयम् ।  
जीवसंसृतिवत्तस्मात्पुरञ्जनकथापि तु ॥

तस्माज्जीवसृतिज्ञप्त्यै पुरञ्जनकथां मुनिः ।  
नारदोऽश्रावयद्विद्वान्नृपं प्राचीनबर्हिषम् ॥

प्रायस्तु तत्कथा जीवे स्थिता प्रत्येकशोऽपि तु ।  
प्रत्येकं यत्तु युज्येत तदुन्नेयं यथा तथा ॥

उक्तं भागवतेऽप्येतत्पुराणे यावदिष्यते ।  
प्रत्येकशस्तु जीवानां तदन्यत्तस्य केवलम्''॥ इति तन्त्रभागवते ॥ १०,१३ ॥

यदृच्छयाऽऽगतां तत्र ददर्श प्रमदोत्तमाम् ।  
भृत्यैर्दशभिरायान्तीमेकैकशतनायकैः ॥ २० ॥

तेषां परिवृढो राजन् सर्वेषां बलिमुद्वहन् ।  
सस्त्रीकाणां सखा तस्या बहुरूपोऽग्रणीः स्त्रियः ॥ २१ ॥

नारद उवाच–

इति तौ दम्पती तत्र समुह्य समयं मिथः ।  
तां प्रविश्य पुरीं राजन् मुमुदाते शतं समाः ॥ ४४ ॥

'ये पुरञ्जनभृत्याद्या भार्याद्याः सर्व एव च ।  
तेऽपि मानुषबुध्द्यादेर्विज्ञेया अभिमानिनः ॥

गायत्र्याद्यास्तु देवानां तेऽपि चैतेषु संस्थिताः ।  
अलक्ष्मीद्वापराद्यास्तु आसुरास्तेऽपि मानुषाः''॥ इति च ॥ २०,२१,४४ ॥

पितृभूर्नृप पुर्या द्वा दक्षिणेन पुरञ्जनः ।  
राष्ट्रं दक्षिणपाञ्चालं याति श्रुतधरान्वितः ॥ ५१ ॥

देवभूर्नाम पुर्या द्वा उत्तरेण पुरञ्जनः ।  
राष्ट्रमुत्तरपाञ्चालं याति श्रुतधरान्वितः ॥ ५२ ॥

॥ इति श्रीभागवततात्पर्यनिर्णये चतुर्थस्कन्धे पञ्चविंशोऽध्यायः ॥

'दक्षिणश्रोत्रमार्गेण देवलोकं व्रजत्यसौ ।  
वामश्रोत्रेण पितृणामिति वेदविदो विदुः''॥ इति प्रवृत्तितन्त्रे ॥ ५१,५२ ॥

## षड्विंशोऽध्यायः

तीर्थेषु श्रुतिदृष्टेषु राजा मेध्यपशून्वने ।  
यावदर्थमलं लुब्धो हन्यादिति नियम्यते ॥ ६ ॥

य एवं कर्म नियतं विद्वान् कुर्वीत वा न वा ।  
कर्मणा तेन राजेन्द्र ज्ञानेन स न लिप्यते ॥ ७ ॥

॥ इति श्रीभागवततात्पर्यनिर्णये चतुर्थस्कन्धे षड्विंशोऽध्यायः ॥

अलुब्धो लोकोपकारार्थं घ्नन्नात्मार्थादधिकमपि हन्यात् ।  
'उपकारः सतां येन तत्कृत्वा नैव दुष्यति ।  
अतीव निन्दितमपि बहुहिंसायुगेव वा ।  
अथवा ज्ञानिनः कर्म न दुष्टमपि लिप्यते''॥ इत्यध्यात्मे ॥ ६-७ ॥

## सप्तविंशोऽध्यायः

द्वाविमावनुशोचन्ति बालावसदवग्रहौ ।  
यल्लोकशास्त्रोपनतं न राति न तदिच्छति ॥ २५ ॥

॥ इति श्रीमदानन्दतीर्थभगवत्पादाचार्यविरचिते श्रीभागवततात्पर्यनिर्णये चतुर्थस्कन्धे सप्तविंशोऽध्यायः ॥

'अलौकिकं च शास्त्रीयं कर्तव्यं लौकिकं कुतः ।  
लोकार्थं शास्त्रहा याति निरयं त्वितरः सुरान्''॥ इति पाद्मे ॥२५॥

## अष्टाविंशोऽध्यायः

स व्यापकतयाऽऽत्मानं व्यतिरिक्ततयाऽऽत्मनि ।  
विद्वान् स्वप्न इवामृश्य साक्षिणं विरराम ह ॥ ४० ॥

'स्वप्नेन शारीरमभिप्रहत्यासुप्तः सुप्तानभिचाकशीति''। इति श्रुतिप्रसिद्धः । स्वप्न इवेति दृष्टान्तत्वेनोच्यते । स्वप्ने हि जीवस्यास्वातन्त्र्यं प्रसिद्धम् । अतस्तत्र परमेश्वराधीनत्वं प्रसिद्धमेव । अतो जीवव्यतिरिक्त ईश्वरः सिद्धः।  
'स्वप्नो यतो न स्वतन्त्रस्तत्र तद्दर्शकः परः ।  
जीवादन्यस्तु विज्ञेयः स विष्णुरवधार्यताम्''॥ इति वाराहे ॥४०॥

पञ्चेन्द्रियार्था आरामा द्वारो घ्राणादयः प्रभो ।  
तेजोबन्नानि कोष्ठानि गोलकेन्द्रियसंग्रहः ॥ ५७ ॥

इन्द्रियाणि यत्र सङ्गृह्यन्ते स गोलकेन्द्रियसङ्ग्रहः ॥ ५७ ॥

अहं भवान्न चान्यस्त्वं त्वमेवाहं विचक्ष्व भो ।  
न नौ पश्यन्ति कवयश्छिद्रं जातु मनागपि ॥ ६२ ॥

॥ इति श्रीमदानन्दतीर्थभगवत्पादाचार्यविरचिते श्रीभागवततात्पर्यनिर्णये चतुर्थस्कन्धे अष्टाविंशोऽध्यायः ॥

'जीवसत्ताप्रदत्वाच्च सदृशत्वाच्च केशवः ।  
कथ्यते तदभेदेन न तु जीवः स्वरूपतः''॥ इति च ॥ ६२ ॥

## एकोनत्रिंशोऽध्यायः

पञ्चेन्द्रियार्थप्रक्षेपः सप्तधातुवरूथकः ।  
आकूतिर्विक्रमो बाह्यो मृगतृष्णां प्रधावति ॥ २० ॥

'सुखवद्दूरतो दृश्यं तत्काले दुःखमेव यत् ।  
मृगतृष्णेत्यतः प्राहुर्भोगं वैषयिकं बुधाः''॥ इति शब्दनिर्णये ॥२०॥

दुःखेष्वेकतरेणापि दैवभूतात्महेतुषु ।  
जीवस्य न व्यवच्छेदः स्याच्चेत् तत् तत्प्रतिक्रिया ॥ ३३ ॥

तत्प्रतिक्रियाऽपि दुःखमेव ॥ ३३ ॥

अर्थे ह्यविद्यमानेऽपि संसृतिर्न निवर्तते ।  
मनसा लिङ्गरूपेण स्वप्ने विचरतो यथा ॥ ३६ ॥

'संसृतेः स्वप्नसाम्यं तु यथार्थज्ञानवर्जनम्''॥ इति च ।  
'जाग्रत्यविद्यमानं तु देहात्मत्वादि केवलम् ।  
अविद्यमानं स्वप्ने तु जाग्रत्त्वज्ञानमेव च''॥ इति षाड्गुण्ये ॥३६॥

प्रजापतिपतिः साक्षाद्भगवान् गिरिशो मनुः ।  
दक्षादयः प्रजाध्यक्षा नैष्ठिकाः सनकादयः ॥ ४३ ॥

'प्रजापतिपतिर्ब्रह्मा विरिञ्चश्चेति कथ्यते''। इति शब्दनिर्णये ॥ ४३ ॥

शब्दब्रह्मणि दुष्पारे चरन्त उरुविस्तरे ।  
मन्त्रलिङ्गैर्व्यवच्छिन्नं भजन्तो न विदुः परम् ॥ ४६ ॥

'मन्त्रलिङ्गैर्व्यवच्छिन्नं वेदशब्दोक्तमात्रकम् ।  
वेदो वदन्नपि हरिं न सम्यग्वक्ति कुत्रचित् ।  
नाऽरोहयत्यनुभवमप्रसिद्धस्वरूपतः ॥

अथाप्यनुभवारोहः प्रसन्ने केशवे भवेत् ।  
किञ्चिदेव सुसम्यक् च स्वयं त्वनुभवत्यमुम्''॥ इति वाराहे ॥४६॥

यदा यस्यानुगृह्णाति भगवानात्मभावितः ।  
स जहाति मतिं लोके वेदे च परिनिष्ठिताम् ॥ ४९ ॥

'यदा त्वनुभवी भूयाच्छब्दमात्रानुरोधनम् ।  
त्यक्त्वाऽथ तं विदुः प्राज्ञास्त्यक्तवेद इति स्म ह ॥

यदैव त्यक्तवेदः स्यादथास्मान्मुच्यते भयात् ।  
प्रायस्तु वैदिका एव रुद्राद्या अपि वै पुरा ॥

वैदिकस्त्यक्तवेदश्च ब्रह्मैवैकः प्रजापतिः ।  
ततस्तु केशवं भक्तया सम्पूज्य बहुजन्मसु ।  
त्यक्तवेदत्वमापन्नाः प्रसादात्परमेष्ठिनः''॥ इति महासंहितायाम् ।  
'केवलं वेदशब्देन जानन्वैदिक उच्यते ।  
वेदं विनाप्यनुभवाज्जानंस्तु त्यक्तवैदिकः''॥ इत्यध्यात्मे ॥

'तत्त्वं वेदानुसारेण चिन्तयन्वैदिको भवेत् ।  
वेद ऊहामनुसरेद्यस्य स त्यक्तवैदिकः''॥ इति षाड्गुण्ये ॥ ४९ ॥

स त्वं विचक्ष्व मृगचेष्ठितमात्मनोऽन्त-

श्चित्तं नियच्छ हृदि कर्णधुनीं च चित्तिम् ।  
जह्यङ्गनाभ्रममसत्तमयूथगाथं

प्रीणीहि हंसशरणं विरम क्रमेण ॥ ५७ ॥

'चित्तिर्बुद्धिरिति ज्ञेया चित्तं तु स्मृतिकारणम्''॥ इति शब्दनिर्णये ॥

एकं पञ्चविधं लिङ्गं त्रिवृत् षोडशविस्तरम् ।  
एष चेतनया युक्तो जीव इत्यभिधीयते ॥ ७६ ॥

'प्राणेन्द्रियान्तःकरणभेदेन त्रिविधं मतम् ।  
पञ्च पञ्चैव ते सर्वे प्राणबुद्धीन्द्रियाणि च ॥

कर्मेन्द्रियाणि च तथा तस्मात्पञ्चविधं स्मृतम् ।  
लिङ्गं षोडशकं प्राहुर्मनसा सह तत्पुनः''॥ इति ब्राह्मे ॥ ७६ ॥

भक्तिः कृष्णे दया जीवेष्वकुण्ठज्ञानमात्मनि ।  
यदि स्यादात्मनो भूयादपवर्गस्तु संसृतेः ॥ ८२ ॥

'देहादिव्यतिरेकेण चिद्रूपोऽहमिति स्फुटम् ।  
सदैवानुभवो भक्तिर्विष्णौ तद्दर्शनादनु ।  
यस्यासौ मुच्यते क्षिप्रं संसारान्नात्र संशयः''॥ इति हरिवंशेषु ॥८२॥

अदृष्टं दृष्टवन्नङ्क्ष्येद्भूतं स्वप्नवदन्यथा ।  
भूतं भवद् भविष्यच्च सुप्तं सर्वरहो रहः ॥ ८३ ॥

॥ इति श्रीमदानन्दतीर्थभगवत्पादाचार्यविरचिते श्रीभागवततात्पर्यनिर्णये चतुर्थस्कन्धे एकोनत्रिंशोऽध्यायः ॥

'संसारस्थमिदं सर्वमनित्यत्वाद्वृथा यतः ।  
अतः प्राहुः स्वप्नसमं प्राज्ञा जगदिदं मृषा''॥ इति विष्णुसंहितायाम् ।  
'सुषुप्तिस्वप्नयोश्चैव स्वर्गव्योम्नोस्तथैव च ।  
अन्योन्यनामता ज्ञेया मनोबुद्ध्योस्तथैव च''॥ इति शब्दनिर्णये ॥

अतो भूतं भवत् भविष्यच्च स्वप्न इत्यर्थः ।  
'रहो ब्रह्म तथा यज्ञः स्वः सत्यमिति गीयते''। इति च ॥ ८३ ॥

## त्रिंशोऽध्यायः

मैत्रेय उवाच–

प्रचेतसोऽन्तरुदधौ पितुरादेशकारिणः ।  
जपयज्ञेन तपसा पुरञ्जनमतोषयन् ॥ ३ ॥

'पुरेषु त्वञ्जनाज्जीवः पुरञ्जन इतीरितः ।  
पुराणां जननाद्विष्णुर्व्यञ्जकत्वं तयोरपि''॥ इति तन्त्रभागवते ॥३॥

दिव्यवर्षसहस्राणां सहस्रमहतौजसः ।  
भौमान् भोक्ष्यथ भोगान् वै दिव्यांश्चानुग्रहान्मम ॥ १७ ॥

दिव्यवर्षसहस्राणामिति सहस्रशब्दो बहुत्ववाची ।  
'मानुषाणां वत्सराणां लक्षद्वादशकं पुरा ।  
प्रचेतोभिरियं पृथ्वी पालिताऽव्याहतेन्द्रियैः''॥ इति ब्रह्माण्डे ॥१७॥

न व्यवह्रियते यज्ञो ब्रह्मैतद् ब्रह्मवादिभिः ।  
न मुह्यन्ति न शोचन्ति न हृष्यन्ति यतो गताः ॥ २० ॥

यज्ञो ब्रह्म विष्ण्वाख्यं ब्रह्म यथानुभवं न व्यवह्रियते ।  
'सूक्ष्मेण मनसा विद्मो वाचा वक्तुं न शक्नुमः''। इति भारते ॥२०॥

शुद्धाय शान्ताय नमः स्वनिष्ठमनस्यपार्थे विलसद्द्वयाय ।  
नमो जगत्स्थानलयोदयेषु गृहीतमायागुणविग्रहाय ॥ २३ ॥

सु अनिष्ठमनसि ।  
'अनवस्थितबुद्धीनां द्वितीयं दृश्यते हरेः ।  
सम्यक्स्वस्थितबुद्धीनामिदं सर्वं हरेर्वशे''इति च ।  
'नित्यं गृहीताः सत्वाद्या विग्रहाश्च त्रयः सदा ।  
ज्ञानानन्दात्मकास्ते तु विग्रहा निर्गुणास्तथा ।  
द्वौ तत्र ब्रह्मरुद्रस्थावेको वैकुण्ठधामगः''॥ इति प्रवृत्तसंहितायाम् ॥

नमो विशुद्धसत्त्वाय हरये हरिमेधसे ।  
वासुदेवाय कृष्णाय प्रभवे सर्वसात्वताम् ॥ २४ ॥

॥ इति श्रीमदानन्दतीर्थभगवत्पादाचार्यविरचिते श्रीभागवततात्पर्यनिर्णये चतुर्थस्कन्धे त्रिंशोऽध्यायः ॥

'हरणाज्ज्ञानरूपत्वाद्धरिमेधा विभुः स्मृतः''॥ इति च ॥

'हरिः सर्वगुणात्मत्वात्सत्व इत्यभिधीयते''। इति षाड्गुण्ये ॥ २४ ॥

## एकत्रिंशोऽध्यायः

दीक्षिता ब्रह्मसत्रेण सर्वभूतात्ममेधसा ।  
प्रतीच्यां दिशि वेलायां सिद्धोऽभूद् यत्र जाजलिः ॥ २ ॥

'पारिव्राज्यं ब्रह्मसत्रं न्यास इत्यभिधीयते''। इत्यभिधानम् ॥

सर्वभूतात्मनि हरौ मेधा यत्र तद्ब्रह्मसत्रं सर्वभूतात्ममेधः ।  
'हरिमेधास्तु संन्यासो हरौ मेधाऽत्र यद्भवेत्''। इति षाड्गुण्ये ॥ २ ॥

श्रेयसामपि सर्वेषामात्मा ह्यवधिरर्थितः ।  
सर्वेषामपि भूतानां हरिरात्माऽऽत्मदः प्रियः ॥ १३ ॥

तावत्पर्यन्तमेव फलमित्यवधिः ॥ १३ ॥

एतत् परं तज्जगदात्मनः पदं

सकृद् विभातं सवितुर्यथा प्रभा ।  
यदाऽसवो जाग्रति सुप्तवृत्तयो

द्रव्यक्रियाकारकविभ्रमात्ययः ॥ १६ ॥

'आत्मभावः शरीरे तु द्रव्यभ्रम उदाहृतः ।  
क्रियाभ्रमस्त्वहं कर्ता मदीयानीन्द्रियाणि तु ॥

कारकभ्रम इत्युक्तस्त एते विभ्रमा यदा ।  
श्वासादिवृत्तिलोपेन प्राणा उद्योगिनस्तदा ॥

विलीयन्ते प्राणभक्त्या नित्यं स्वापवतां स्फुटम् ।  
उद्योग एव जाग्रत्स्याद्योगिनां मुक्तिसिद्धये''॥ इत्यध्यात्मे ॥ १६ ॥

तेनैकमात्मानमशेषदेहिनां कालं प्रधानं पुरुषं परेशम् ।  
स्वतेजसा ध्वस्तगुणप्रवाहमात्मैकभावेन भजध्वमद्धा ॥ १८ ॥

'पूर्णो विष्णुः स एवैक इति भावो य ईरितः ।  
आत्मैकभाव इति तं विदुर्ब्रह्मात्मदर्शिनः''॥ इति सत्यसंहितायाम् ॥

निरस्तसङ्कल्पविकल्पमद्वयं

द्वयापवादोपरमोपलम्भनम् ।  
अनादिमध्यान्तमजस्रनिर्वृतिं

संज्ञप्तिमात्रं भजतामुया दृशा ॥ १९ ॥

'सङ्कल्पश्च विकल्पश्च ऋते विष्णुप्रसादतः ।  
नैव सम्भवतो विष्णोः समाभावात्तु सोऽद्वयः''॥ इति तन्त्रभागवते ॥

न भजति कुमनीषिणां स इज्यां

हरिरधनात्मधनप्रियो रसज्ञः ।  
श्रुतधनकुलकर्मणां मदैर्ये

विदधति पापमकिञ्चनेषु सत्सु ॥ २२ ॥

अधनाश्च त एवात्मधनाश्चाधनात्मधनाः ॥ २२ ॥

श्रियमनुचरतीं तदर्थिनश्च

द्विपदपतीन् विबुधांश्च यः स्वपूर्णः ।  
न भजति निजभृत्यवर्गतन्त्रः

कथममुमुद्विसृजेत् पुमान् कृतज्ञः ॥ २३ ॥

'श्रियं देवांश्च भृत्यत्वान्मनुते बहु केशवः ।  
नात्मार्थाय यतस्ते तु भक्तया सर्वोत्तमोत्तमाः''॥ इति च ॥ २३ ॥

तत् परं सर्वधिष्ण्येभ्यो मायाधिष्ठितमारुहत् ।  
मुनयोऽद्याप्युदीक्षन्ते परं नापुरवाङ् नृपाः ॥ २६ ॥

॥ इति श्रीमदानन्दतीर्थभगवत्पादाचार्यविरचिते श्रीभागवततात्पर्यनिर्णये चतुर्थस्कन्धे एकत्रिंशोऽध्यायः ॥

॥ चतुर्थः स्कन्धः समाप्तः ॥

'सर्वोत्तमत्वाद्विष्णुर्हि माय इत्येव शब्द्यते''। इति व्योमसंहितायाम् ।  
'देवानत्युत्तममुनीन्विना के शैंशुमारकम् ।  
हरेर्गृहं प्रविष्टास्तु ध्रुवो देवाश्च तद्गताः''॥ इति मात्स्ये ॥ २६ ॥
