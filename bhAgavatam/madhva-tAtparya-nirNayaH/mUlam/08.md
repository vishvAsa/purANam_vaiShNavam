+++
title = "०८"

+++

## तृतीयोऽध्यायः

यस्मिन्निदं यतश्चेदं येनेदं य इदं स्वयम् ।  
योऽस्मात् परस्माच्च परस्तं प्रपद्ये स्वयम्भुवम् ॥ ३ ॥

॥ इति श्रीमदानन्दतीर्थभगवत्पादाचार्यविरचिते श्रीभागवततात्पर्यनिर्णये अष्टमस्कन्धे तृतीयोऽध्यायः ॥

यत इति स्रष्ट्रत्वम् । येनेति प्रवर्तकत्वम् । य इति सत्ताप्रदत्वम् । न सन्ति यदुपेक्षयेत्युक्तत्वात् ।  
'उत्पन्नस्यापि यत्सत्ता हरेस्तत्स इतीर्यते ।  
हरेर्विश्वं भिन्नमपि परमोऽसौ यतो विभुः''॥ इति ब्रह्मतर्के ॥ ३ ॥

## पञ्चमोऽध्यायः

न यस्य वध्यो न च रक्षणीयो

नोपेक्षणीयादरणीयपक्षः ।  
अथापि सर्गस्थितिसंयमार्थं

धत्ते रजःसत्वतमांसि काले ॥ २२ ॥

'अनुग्राह्यतया पक्षा देवा नात्मार्थतो हरेः''। इति च ॥ २२ ॥

विपश्चितं प्राणमनोधियात्मना-

मर्थेन्द्रियाभासमनिद्रमव्रणम् ।  
छायातपौ यत्र न गृध्रपक्षौ

तमक्षरं खं त्रियुगं व्रजामहे ॥ २७ ॥

'छाया त्वविद्या सम्प्रोक्ता जन्यविद्याऽऽतपः स्मृतः ।  
'जीवगृध्रस्य तौ पक्षावध ऊर्ध्वपथोः पृथक् ।  
तौ विष्णोस्तु न विद्येते नित्यविद्यास्वरूपिणः''॥ इति च ॥२७॥

अजस्य चक्रं त्वजयेर्यमाणं मनोमयं पञ्चदशारमाशु ।  
त्रिनाभि विद्युद्बलमष्टनेमि यदक्षमाहुस्तमृतं प्रपद्ये ॥ २८ ॥

गुणत्रयनाभि । विद्युद्ब्रह्मा ।  
'विद्युद्ब्रह्मेत्युपासीत''। इति श्रुतेः ।  
'जगच्चक्रस्याक्षभूतो बलरूपश्च केशवः''॥ इति च ॥

न यस्य कश्चातिपिपर्ति मायां

यया जनो मुह्यति वेदनार्थम् ।  
तं निर्जितात्मात्मगुणं परेशं

नमामि भूतेषु समं चरन्तम् ॥ ३० ॥

आत्मा च आत्मगुणाश्च निर्जिता येन ॥ ३० ॥

अम्भस्तु यद्रेत उदारवीर्यं

सिध्यन्ति जीवन्त्युत वर्धमानाः ।  
लोकास्त्रयोऽथाखिललोकपालाः

प्रसीदतां ब्रह्म माविभूतिः ॥ ३३ ॥

सोमं मनो यस्य समामनन्ति

दिवौकसां वै बलमन्ध आयुः ।  
ईशो नगानां प्रजनः प्रजानां

प्रसीदतां नः स महाविभूतिः ॥ ३४ ॥

'सूर्यसोमयमेन्द्रादीनृतेऽन्ये लोकपा अपि ॥

अद्भिर्जीवन्ति सोमाच्च महेन्द्रादीनृतेऽखिलाः ।  
अपां सोमस्य चेन्द्राद्याः सर्वे वै जीवनप्रदाः''इति च ॥ ३३,३४ ॥

अग्निर्मुखं यस्य तु जातवेदा

जातः क्रियाकाण्डनिमित्तजन्मा ।  
अन्तः समुद्रे पचतः स्वधातून्

प्रसीदतां नः स महाविभूतिः ॥ ३५ ॥

समुद्रे उदरे ॥

यच्चक्षुरासीत् तरणिर्देवयानं

त्रयीमयो ब्रह्मण एष धिष्ण्यम् ।  
द्वारं च मुक्तेरमृतस्य मृत्योः

प्रसीदतां नः स महाविभूतिः ॥ ३६ ॥

॥ इति श्रीमदानन्दतीर्थभगवत्पादाचार्यविरचिते श्रीभागवततात्पर्यनिर्णये अष्टमस्कन्धे पञ्चमोऽध्यायः ॥

अमृतस्येति मुक्तेरित्यस्य विशेषणम् ॥ ३६ ॥

## षष्ठोऽध्यायः

अवरोप्य गिरिं स्कन्धात् सुपर्णः पततां वरः ।  
ययौ जलान्त उत्सृज्य हरिणा स विसर्जितः ॥ ३९ ॥

॥ इति श्रीमदानन्दतीर्थभगवत्पादाचार्यविरचिते श्रीभागवततात्पर्यनिर्णये अष्टमस्कन्धे षष्ठोऽध्यायः ॥

'अनन्तोढो मन्दरस्तु यदा वैवस्वतान्तरम् ।  
अमृतार्थं सुपर्णोढो रैवतस्यान्तरे मनोः''॥ इति ब्राह्मे ॥ ३९ ॥

## सप्तमोऽध्यायः

तदुग्रवेगं दिशि दिश्युपर्यधो

विसर्पदुत्सर्पदसह्यवीर्यम् ।  
भीताः प्रजा दुद्रुवुरङ्ग सेश्वरा

अरक्ष्यमाणाः शरणं सदाशिवम् ॥ १९ ॥

विलोक्य तं देववरं त्रिलोक्या

भवाय देव्याऽभियुतं मुनीनाम् ।  
आसीनमद्रावपवर्गहेतो-

स्तपो जुषाणं स्तुतिभिः प्रणेमुः ॥ २० ॥

प्रजा ऊचुः– देवदेव महादेव भूतात्मन् भूतभावन । त्राहि नः शरणापन्नान् त्रैलोक्यदहनाद् विषात् ॥ २१ ॥

त्वमेकः सर्वजगत ईश्वरो बन्धमोक्षयोः ।  
तं त्वामर्चन्ति कुशलाः प्रपन्नार्तिहरं गुरुम् ॥ २२ ॥

॥ इति श्रीमदानन्दतीर्थभगवत्पादाचार्यविरचिते श्रीभागवततात्पर्यनिर्णये अष्टमस्कन्धे सप्तमोऽध्यायः ॥

'रुद्रस्य यशसेऽर्थाय स्वयं विष्णुर्विषं विभुः ।  
न सञ्जह्रे समर्थोऽपि वायुं चोचे प्रशान्तये''इति च ॥

'तत्र तत्र स्तुतिपदैर्हरिरेव तु तद्गतः ।  
स्तूयतेऽतो युक्तमेव गुणाधिक्यवचोऽपि तु''इति च ॥ १९-२२ ॥

## अष्टमोऽध्यायः

श्रीशुक उवाच– नूनं तपो यस्य न मन्युनिर्जयो ज्ञानं क्वचित् तच्च न सङ्गवर्जितम् । कश्चिन्महांस्तस्य न कामनिर्जयः स ईश्वरः किं परतो व्यपाश्रयः ॥ १९ ॥

धर्मः क्वचित् तस्य न भूतसौहृदं

त्यागः क्वचित् तच्च न मुक्तिकारणम् ।  
वीर्यं न पुंसोऽस्त्यजवेगनिष्कृतं

न हि द्वितीयो गुणसङ्गवर्जितः ॥ २० ॥

क्वचिच्चिरायुर्न हि शीलमङ्गलं

क्वचित् तदप्यस्ति न वेद्यमायुषः ।  
यत्रोभयं कुत्र च सोऽप्यमङ्गलः

सुमङ्गलः कश्चन काङ्क्षते हि माम् ॥ २१ ॥

एवं विमृश्याव्यभिचारिसद्गुणं

पदं निजैकाश्रयिसद्गुणाश्रयम् ।  
वव्रे वरं सर्वगुणैरपेक्षितं

रमा मुकुन्दं निरपेक्षमीप्सितम् ॥ २२ ॥

'अनाद्यनन्तकोलेऽपि विष्णुमेवाश्रिता रमा ।  
अन्येषां ज्ञापनार्थाय दोषानुक्त्वेतरान् जहौ''॥ इति च ॥ १९-२२ ॥

अमृतस्य पूर्णकलशं बिभ्रद्वलयभूषितः ।  
स वै भगवतस्साक्षात् विष्णोरंशांशसम्भवः ॥ ३३ ॥

धन्वन्तरिरीति ख्यात आयुर्वेददृगिज्यभाक् ।  
तमालोक्यासुरास्सर्वे कलशं चामृताहृतम् ॥ ३४ ॥

लिप्सन्तः सर्ववस्तूनि कलशं तरसाऽहरन् ।  
नीयमानेऽसुरैस्तस्मिन् कलशेऽमृतभाजने ॥

विषण्णमनसो देवा हरिं शरणमाययुः ॥ ३५ ॥

॥ इति श्रीभागवततात्पर्यनिर्णये अष्टमस्कन्धे अष्टमोऽध्यायः ॥

'तेषां सत्याच्चालनार्थं हरिर्धन्वन्तरिर्विभुः ।  
समर्थोऽप्यसुराणां तु स्वहस्तादमुचत्सुधाम्''। इति च ॥ ३३-३५ ॥

## नवमोऽध्यायः

दृष्ट्वा मृधे गरुडवाहमिभारिवाह

आविध्य शूलमहिनोदथ कालनेमिः ।  
तल्लीलया गरुडमूधर्ि्न पतद् गृहीत्वा

तेनाहनन्नृप सवाहमरिं त्र्यधीशः ॥ ५६ ॥

माली सुमाल्यतिबलौ युधि पेततुर्य-

च्चक्रेणकृत्तशिरसावथ माल्यवांस्तम् ।  
आहत्य तिग्मगदयाऽहनदण्डजेन्द्रं

तावच्छिरोऽच्छिनदरेर्नदतोऽरिणाऽऽद्यः ॥ ५७॥

॥ इति श्रीमदानन्दतीर्थभगवत्पादाचार्यविरचिते श्रीभागवततात्पर्यनिर्णये अष्टमस्कन्धे नवमोऽध्यायः ॥

'कालनेम्यादयः सर्वे हरिणा निहता अपि ।  
शुक्रेणोज्जीविताः सन्तः पुनस्तेनैव पातिताः''॥ इति च ॥५६,५७॥

## एकोनविंशोऽध्यायः

यद्यप्यसावधर्मेण मां बध्नीयादनागसम् ।  
तथाप्येनं न हिंसिष्ये भीतं ब्रह्मतनुं रिपुम् ॥ १२ ॥

एष वा उत्तमश्लोको न जिहासति यद् यशः ।  
हत्वा मैनां हरेद् युद्धे शयीत निहतो मया ॥ १३ ॥॥

॥ इति श्रीमदानन्दतीर्थभगवत्पादाचार्यविरचिते श्रीभागवततात्पर्यनिर्णये अष्टमस्कन्धे एकोनविंशोऽध्यायः ॥

'बलिरप्यसुरावेशात्स्तुवन्नपि जनार्दनम् ।  
आक्षिपत्यन्तरा क्वापि प्रह्लादो नित्यभक्तिमान्''॥ इति ब्रह्माण्डे ॥ १२-१३ ॥

## द्वाविंशोऽध्यायः

मीन उवाच– न म एतदलं राजन् सुखं वस्तुमुदञ्चनम् । पृथु देहि पदं मह्यं यत् त्वाऽहं शरणं गता ॥ २० ॥

॥ इति श्रीमदानन्दतीर्थभगवत्पादाचार्यविरचिते श्रीभागवततात्पर्यनिर्णये अष्टमस्कन्धे द्वाविंशोऽध्यायः ॥

॥ अष्टमः स्कन्धः समाप्तः ॥

'अनन्तशक्तिर्भगवान् मत्स्यरूपी जनार्दनः ।  
क्रीडार्थं याचयामास स्वयं सत्यव्रतं नृपम् ॥''इति मात्स्ये ।  