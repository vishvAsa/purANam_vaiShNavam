+++
title = "07 सप्तमोऽध्यायः"

+++


## निर्गते नारदे सूत भगवान्बादरायणः

**अथ सप्तमोऽध्यायः**

# शौनक उवाच—

# निर्गते नारदे सूत भगवान्बादरायणः ।

# श्रुतवांस्तदभिप्रेतं ततः किमकरोद्विभुः ॥ १ ॥

### **पदरत्नावली**

भागवतकरणापदेशेन भगवति भक्तिस् तन्माहात्म्यं च प्रतिपाद्यतेऽस्मिन्नध्याये- निर्गत इति ॥ तद् अभिप्रेतं भागवतकरणम् । तस्य नारदस्य वा । ततो नारदनिर्गमनानन्तरम् ॥ १ ॥

### **प्रकाशिका**

तदभिप्रेतं तस्य नारदस्याभिप्रेतं श्रुतवान्सन् ॥ १ ॥

# सूत उवाच—

# ब्रह्मनद्याः सरस्वत्या आश्रमः पश्चिमे तटे ।

# शम्याप्रास इति प्रोक्त ऋषीणां सत्रवर्धनः ॥ २ ॥

## **तात्पर्यम्**

**शम्यां प्रास्य तत्र शालां कृत्वा यत्र यज्ञः क्रियते स शम्याप्रासः ॥ २ ॥**

### **पदरत्नावली**

लकुटीकृतशम्यानामयाज्ञीयतरुशाखापतितस्थले कृतशालान्तर्यज्ञकरणात् शम्याप्रास इति लोके रूढिः । सत्रं वर्धयति, अधिकफलं करोतीति सत्रवर्धनः ॥ २ ॥

### **प्रकाशिका**

व्यासाश्रमं विविच्य दर्शयति- ब्रह्मनद्या इति ॥ ब्राह्मणैराश्रिता ब्रह्मदैवत्या वा नदी ब्रह्मनदी तस्याः । अत्र शम्याप्रासशब्देन विवक्षितमर्थं दर्शयति- शम्यामिति ॥ सरस्वत्याः पश्चिमे तीरे प्रत्यहं दीक्षापूर्वकं कर्तव्यान्येकानि सत्राणि सन्ति । तत्रेतिकर्तव्यमाश्वलायनादिभि-र्निरूपितम् । सरस्वत्याः पश्चिमे तीरे विद्यमाने देशविशेषे यागं कुर्युरिति । स देशविशेषः कीदृश इत्याकाङ्क्षायां यत्र स्थण्डिले आवहनीयगार्हपत्याग्नी स्थापितौ भवतः । तस्मात्स्थण्डिलाद्बहिराग्नेयकोण- गषट्त्रिंशदङ्गुलपरिमिता या भूमिस्तत्प्रान्तदेशरूप इत्युक्तम् । तत्र ब्रह्माख्यो ऋत्विक् तदभिमुख-माहवनीयगार्हपत्यस्थण्डिलसमीपे स्थित्वा तं देशविशेषमुद्दिश्य षट्त्रिंशदङ्गुलपरिमितं शम्यानामकं सत्रं पात्रविशेषं यथा तस्मिन्स्थण्डिले एव पतेन्नार्वाक्तनमतिक्रम्य तथा हस्तलाघवेन प्रासेत्प्रक्षिपेत् । तच्छम्यानामकं प्रक्षिप्तपात्रं(मात्रं) यस्मिन् षट्त्रिंशदङ्गुलपरिमितभूप्रान्तदेशेति यावत् । तत्र गार्हपत्यस्याग्नेर्मण्टपमादौ कृत्वा ततः पूर्वस्थानाद्गार्हपत्याग्निं नीत्वा तस्मिन्मण्टपे कुण्डमध्ये तं प्रतिष्ठाप्य यागः कर्तव्य इत्युक्तं भवति । अतः स यागप्रदेशः शम्यानामकसत्रपात्रप्रासाधिकरणत्वात् शम्याप्रास-शब्देनोच्यत इत्यप्युक्तम् । तदिदं मनसि निधायोक्तं शम्याप्रासेत्यादि । शम्यां तन्नामकं षट्त्रिंशदङ्गुलपरिमितं सत्रपात्रं प्रास्य असुक्षेपेणे क्षिप्त्वा पूर्वोक्ते शम्यानामके सत्रप्राप्तप्रदेशे शालायां मण्टपं कृत्वा तन्मध्ये गार्हपत्याग्निं प्रतिष्ठाप्येत्याद्यपि ग्राह्मम् । स देशविशेषः शम्याप्रास शम्याप्रास-शब्दवाच्य इत्यर्थः । सत्रं कर्मविशेषं वर्र्धयतीति अधिकफलं करोतीति सत्रवर्धनः । सत् त्रायते इति सत्रं ब्रह्मविचारस्तद्वर्धयतीति वा ॥ २ ॥

# तस्मिन् ऋष्याश्रमे व्यासो बदरीषण्डमण्डिते ।

# आसीनोऽत्र उपस्पृश्य प्रणिदध्यौ मनश्चिरम् ॥ ३ ॥

### **पदरत्नावली**

ऋष्युपभोगयोग्यफलबदरीवृक्षसमूहालङ्कृते ऋषिसामान्याश्रमे । अत्रातीतानागत-वर्तमानानन्तकोटिब्रह्माण्डबाह्याभ्यन्तरवर्त्यपरिमितपदार्थान् अशेषविशेषैः सह करतलामलकवत् सततम् अपरोक्षीकृर्वतश् चिरं मनःप्रणिधानम् असुरजनमोहनायेति बोद्धव्यम् ॥ ३ ॥

### **प्रकाशिका**

बदरीणां षण्डेन समूहेन मण्डितेऽलङ्कृते मनः प्रणिदध्यौ स्थिरीचकार । ध्यानं कृतवानिति यावत् । नित्यं व्यक्तसर्वज्ञानस्य व्यासस्येदं मनःप्रणिधानकथनमसुरजनमोहनायेति ज्ञातव्यम्

॥ ३ ॥

# भक्तियोगेन मनसि सम्यक् प्रणिहितेऽमले ।

# अपश्यत् पुरुषं पूर्णं मायाञ्च तदपाश्रयाम् ॥ ४ ॥

## **तात्पर्यम्**

**भक्तियोगेन सम्यक् प्रणिहिते लोकानां मनसि ॥ ४ ॥**

### **पदरत्नावली**

ध्यानेन किं लब्धमभूदिति तत्राह- भक्तीति ॥ भक्तियोगेन सम्यक् एकाग्रतया हरौ प्रणिहिते सम्यक् स्थापिते अमले रागादिदोषरहिते सतां पुरुषाणां मनसि प्रत्यक्षीभवन्तं पूर्वं देशतः कालतः गुणतश्चापरिच्छिन्नं पुरुषं परमात्मानं जीवानां संसारकारीं मायां बन्धकशक्तिञ्च तदपाश्रयां तस्य हरेर् अधीनाम् अपश्यदित्येकान्वयः । प्रकृतिपुरुषौ विविक्ततया द्रष्टुं लोकानां मनसि सम्यक् प्रणिहिते सति शक्यावित्यपश्यदिति वा । एतदभिप्रायेण ‘तदपाश्रयामि’त्युक्तं, ततोऽपगत्य आश्रित्य स्थितां ‘स्थातुमीक्षापथेमुये’ति वक्ष्यति ॥ ४ ॥

### **प्रकाशिका**

भक्तियोगेनेत्यत्र व्यासो ध्यानेन स्वमनसि पूर्णं पुरुषमपश्यदित्यन्यथाप्रतीतिवारणाय लोकानामित्यध्याहृत्य योजनां दर्शयति- भक्तियोगेनेति ॥ अन्यथा भक्तियोगेनेत्यादिकं बाधितार्थकं भविष्यतीति भावः । तथा चायं श्लोकार्थः । भक्तियोगेनामले रागादिदोषरहिते सम्यक् प्रणिहितेऽति-शयेन भगवति स्थिरीकृते लोकानां मनसि प्रत्यक्षीभवन्तं पूर्णं देशतः कालतो गुणतश्चापरिच्छिन्नं पुरुषमीश्वरमपश्यन् । मायां च जीवबन्धिकां प्रकृतिं च तदपाश्रयां तस्य हरेरधीनां तस्माज्जीवादपगत्य अनाश्रित्य(अन्यानाश्रित्य) स्थितामिति वा अपश्यत् । लोकानां मनसि भक्तियोगेन रागादिदोषरहिते च सति लोके भगवान्दृष्टुं शक्य इति । ततो भगवदधीना जीवबन्धिका माया तस्मादपगता भविष्यतीति चापश्यदिति भावः ॥ ४ ॥

# यया संमोहितो जीव आत्मानं त्रिगुणात्मकम् ।

# परोऽपि मनुतेऽनर्थं तत्कृतञ्चाभिपद्यते ॥ ५ ॥

### **पदरत्नावली**

ननु अनिर्वाच्याविद्या माया नाम । अतः कथं बन्धकशक्तिरियमित्याशङ्क्य अनिर्वाच्याया अर्थक्रियाऽयोगाद् अस्यास् तद्दर्शनाद् अत्र बन्धकशक्तिरेवोच्यत इत्याभिप्रेत्याह- ययेति ॥ परोऽपि त्रिगुणात्मकप्रकृतेरन्योऽपि यथा सम्मोहितो जीव आत्मानं त्रिगुणात्मकं त्रिगुणोपादानक-देहरूपं मनुते । तत्कृतं मायाकृतं तादृशमननकृतं वा जननमरणाद्यनर्थम् अहं कर्तेत्यनर्थं वा अभिपद्यत इत्यन्वयः । तस्माद् एवंविधमायाबन्धनिवर्तकम् अपरोक्षज्ञानद्वारा भक्तियोगमद्राक्षीदिति भावः ॥ ५ ॥

### **प्रकाशिका**

मायागृतं बन्धं दर्शयति- ययेति ॥ आत्मानं स्वात्मानं परोऽपि त्रिगुणात्मक-देहादन्योऽपि त्रिगुणात्मकं त्रिगुणात्मकदेहाभिन्नं मनुते । देहाद्यत्यन्तविविक्तमात्मानं न जानातीति यावत् । तत्कृतमविवेककृतमनर्थं जननमरणरूपादिसंसारम् । एवंविधमायाबन्धनिवर्तकं हर्यपरोक्षज्ञानद्वारा भक्तियोगमेवापश्यदिति भक्तियोगेनेत्यादेः फलितार्थः ॥ ५ ॥

# अनर्थोपशमं साक्षाद्भक्तियोगमधोक्षजे ।

# लोकस्याजानतो विद्वांश्चक्रे सात्वतसंहिताम् ॥ ६ ॥

### **पदरत्नावली**

ततः किमकरोदिति तत्राह- अनर्थेति ॥ साक्षाद् आहत्येष्टानिष्टप्राप्ति-परिहारोपायमजानतो लोकस्य सात्विकप्रकृतेर् बन्धकशक्तिनिमित्तमनर्थमुपशमयति नाशयतीत्यनर्थोप-शमम् । अधोक्षजे भक्तियोगं विद्वान् महत्वज्ञानपूर्वकप्रेमलक्षणभक्तियोगप्रदर्शनाय सात्वतसंहितां भागवतसंहितां चक्रे इत्येकान्वयः ॥ ६ ॥

### **प्रकाशिका**

ततः किमकरोदित्यत आह- अनर्थोपशममिति ॥ अपरोक्षज्ञानानन्तरमपि जायमानपरमप्रसादसाधनीभूतातिदृढभक्तियोगमपेक्ष्य साक्षादनर्थोपशममित्युक्तम् । लोकस्यार्थम् इति शेषः । सात्त्वतसंहितां भगवन्माहात्म्यप्रतिपादिकां भागवतसंहिताम् ॥ ६ ॥

# यस्यां वै श्रूयमाणायां कृष्णे परमपूरुषे ।

# भक्तिरुत्पद्यते पुंसां शोकमोहभयापहा ॥ ७ ॥

### **प्रकाशिका**

संहिताया अनर्थोपशमकत्वं दर्शयति- यस्यामिति ॥ वैशब्दः कैमुत्यर्थः । यस्यां श्रूयमाणायां भक्तिरुत्पद्यते । किं पुनः श्रुतायां व्याख्यातायां चेति ॥ ७ ॥

# स संहितां भागवतीं कृत्वानुक्रम्य चात्मजम् ।

# शुकमध्यापयामास निवृत्तिनिरतं मुनिम् ॥ ८ ॥

### **पदरत्नावली**

अनया कथं भक्तिरुत्पद्यत इति तत्राह- यस्यामिति ॥ अनुक्रम्य संशोध्य नत्ववद्यबुद्ध्या ॥ ८ ॥

### **प्रकाशिका**

अनुक्रम्य मुहूर्ताद्यनुसारेणारभ्य निवृत्तिनिरतं मनसो विषयेभ्यो निवृत्तौ नितरां रतम् । नितरां वृत्तिर् व्याप्ततया स्थितिर्यस्य भगवतस्तत्र निरतमिति वा ॥ ८ ॥

# शौनक उवाच—

# स वै निवृत्तिनिरतः सर्वत्रोपेक्षको मुनिः ।

# कस्य वा बृहतीमेतामात्मारामः समभ्यसत् ॥ ९ ॥

### **पदरत्नावली**

निवृत्तिनिरतमित्यस्य फलाभिसन्धिरहितमित्यर्थमविद्वानिव शौनकश्चोदयति- स वा इति ॥ आत्मनि आरमत इति आत्मारामः । मुनिः सर्वज्ञः मौनी वा । अत एव सर्वत्र शिष्यसंग्रहादौ उपेक्षक उदासीनबुद्धिः । निवृत्तिनिरतः सः शुकः कस्य फलस्य अर्थे बृहतीम् एतां संहितां समभ्यसद्वै इत्यन्वयः । चतुर्षु पुरुषार्थेषु कस्य पुरुषार्थस्येति वाशब्दः । शुकगताविति धातोः परब्रह्मण्यव्याहतबुद्धिगतित्वात् शुकः ॥ ९ ॥

### **प्रकाशिका**

सर्वत्र चतुर्ष्वपि पुरुषार्थेषु कस्य वा हेतोर् बृहतीमेतां विततामात्मनि परमात्मनि आ सम्यक् रमत इत्यात्मारामः ॥ ९ ॥

# आत्मारामाश्च मुनयो निर्ग्राह्या अप्युरुक्रमे ।

# कुर्वन्त्यहैतुकीं भक्तिम् इत्थंभूतगणो हरिः ॥ १० ॥

### **पदरत्नावली**

परिहरतीत्याह- आत्माराम इति ॥ चशब्दोऽप्यर्थे । आत्मारामाः स्वरूपसुख एव रममाणा अपि एव निर्ग्राह्या निरुपादेया मुनय उत्तमाधिकारिण उरुक्रमे उरवः क्रमाः पादविक्षेपा यस्य सस् तथा तस्मिन् औतुकीं प्रयोजनविधुराम् आनन्दरूपां भक्तिं कुर्वन्ति । किं पुनः, बहुजन्मस्वपरोक्षीकृतपरतत्वा ये भक्त्यादिसाधनातिशयेन मुक्तौ आनन्दातिशयमाकांक्षमाणाः शुकादय उरुक्रमे भक्तिं कुर्वन्तीति वर्णनीयमित्येकान्वयः । इत्थंभूतगुणः निरपेक्षमुक्तमनोवशीकरणक्षमगुणः । किमुतामुक्तमनोवशीकरणक्षमगुण इति वाच्यमिति भावः ॥ १० ॥

### **प्रकाशिका**

चशब्दोऽप्यर्थे । निर्ग्राह्या निर्गतोपादेयाः । प्रयोजनशून्या अपीति यावत् । औतुकीं निर्निमित्ताम् । भक्तिं श्रवणादिरूपाम् । अत्र हेतुमाह- इत्थम्भूतगुण इति ॥ निरपेक्षभक्त-मनोवशीकरणक्षमगुणक इत्यर्थः ॥ १० ॥

# हरेर्गुणाक्षिप्तमतिर्भगवान्बादरायणिः ।

# अध्यगान्महदाख्यानं नित्यं विष्णुजनप्रियम् ॥ ११ ॥

### **पदरत्नावली**

अतः शुकेन भागवताभ्यसनं कृतमित्याह- हरेरिति ॥ हरेर् अतिशय-ज्ञानानन्दगुणैर् आक्षिप्ता आकृष्टा मतिर् यस्य सस् तथोक्तः बादरायणसुतो भगवान् नित्यं भागवत-जनहृदयङ्गमं महदाख्यानं, आख्यायते भगवन्महिमा अनेनेति आख्यानं भागवतपुराणम् अध्यगात् । अन्यांश्च अध्यापयामासेत्येकान्वयः ॥ ११ ॥

### **प्रकाशिका**

एतदेव विशदयति- हरेरिति ॥ गुणैर्ज्ञानानन्दसौन्दर्यादिभिराक्षिप्ताऽऽकृष्टा मतिर्बुद्धिर्यस्य स तथोक्तः । अध्यगादधीतवान् । आ सम्यक् ख्यायते विष्णुमाहात्म्यं येन तदाख्यानं भागवतमितरपुराणापेक्षया महान् । एतेन तस्य पुत्रो महायोगीत्यादिना शुकस्य व्याख्याने प्रवृत्तिः कथमिति यत्पृष्टं तस्याप्युत्तरमुक्तप्रायमिति ज्ञातव्यम् ॥ ११ ॥

# परीक्षितोऽथ राजर्षेर् जन्मकर्मविलापनम् ।

# संस्थाञ्च पाण्डुपुत्राणां वक्ष्ये कृष्णकथोदयाम् ॥ १२ ॥

### **पदरत्नावली**

कस्मिन्युग इत्यादि शौनकप्रश्नं परिहृत्य तस्य जन्मेति प्रश्नं परिहरतीत्याह- परीक्षित इति ॥ अथ परीक्षितो राजर्षेर्जन्म कर्म विलापनं मरणं वक्ष्ये । तदर्थं प्रथमतः पाण्डुपुत्राणां संस्थां स्वर्गारोहणं युद्धादुपरितनमहाभिषेकादि महाप्रस्थानान्तां संस्थां स्थितिञ्च वक्ष्ये । कीदृशीं संस्थाम्? कृष्णकथाया उदयः यस्यां सा तथोक्ता ताम् ॥ १२ ॥

### **प्रकाशिका**

इदानीं तस्य जन्म महदाश्चर्यमित्यादिना पृष्टस्योत्तरमाह- परीक्षित इति ॥ विलापनं मरणं मुक्तिं वा । तदर्थं पाण्डुपुत्राणां संस्थां च युद्धोपरतानां महाभिषेकादिमहाप्रस्थानं स्थितिं च वक्ष्ये । कीदृशीम् । कृष्णकथाया उदयो उत्कर्षः यस्यां सा तथोक्ता ताम् ॥ १२ ॥

# यदा मृधे कौरवपाण्डवानां वीरेष्वथो वीरगतिं गतेषु ।

# वृकोदराविद्धगदाभिमर्शभग्नोरुदण्डे धृतराष्ट्रपुत्रे ॥ १३ ॥

### **पदरत्नावली**

अथो कथान्तरं निरूप्यते- यदेति ॥ कौरवपाण्डवानां मृधे युद्धे भीष्मादिषु वीरेषु वीरगतिं स्वर्गं गतेषु धृतराष्ट्रपुत्रे दुर्योधने वृकोदरेण आविद्धाया भ्रान्ताया गदाया अभिमर्शेन सम्यक् ताडनेन भग्न ऊरुदण्डः यस्य स तथोक्तस् तस्मिन् सति, दुर्योधनपातमारभ्य ॥ १३ ॥

### **प्रकाशिका**

तत्र परीक्षितो जन्म निरूपयिष्यन् आदौ तावद्गर्भस्थ एवाश्वत्थाम्नो ब्रह्मास्त्रा-त्कृष्णेन रक्षित इति वक्तुं कथां प्रस्तौति- यदेत्यादिना ॥ मृधे युद्धे वीरेषु भीष्मादिषु वीरगतिं स्वर्गङ्गतेष्वथोऽनन्तरं धृतराष्ट्रपुत्रे दुर्योधने वृकोदरेणाऽविद्धायाः क्षिप्ताया गदाया अभिमर्शेन सम्यक् सम्बन्धेन भग्नावूरु दण्डौ यस्य स तथोक्तस्तस्मिन्सति ॥ १३ ॥

# भर्तुः प्रियं द्रौणिरिति स्म पश्यन्कृष्णासुतानां स्वपतां शिरांसि ।

# अपाहरद्विप्रियमेतदस्य जुगुप्सितं कर्म विगर्हयन्ती ॥ १४ ॥

# माता शिशूनां निधनं सुतानां निशम्य घोरं परितप्यमाना ।

# तदारुदद्बाष्पकलाकुलाक्षी तां सान्त्वयन्नाह किरीटमाली ॥ १५ ॥

# तन्मा शुचस्ते प्रमृजाशु भद्रे यद्ब्रह्मबन्धोः शिर आततायिनः ।

# गाण्डीवमुक्तैर्विशिखैरुपाहरे त्वाक्रम्य यत्स्नास्यसि नेत्रजैर्जलैः ॥ १६ ॥

## **तात्पर्यम्**

**स्वात्मन एव विप्रियं न भर्तुः । **

**प्रयोजनाभावाद् विप्रियमिव च अस्य । प्रियमिति हि प्रस्वापोक्तम् ॥ स्वप्नोऽयम् ।**

**पार्थानुयातमात्मानं द्रौणिः स्वप्ने ददर्श ह । बन्धनं चात्मनस्तत्र द्रौपद्या चैव मोक्षणम् ॥ **

**इति स्कान्दे । तस्मान्नैषीकविरोधः ॥ १४-१६ ॥**

### **पदरत्नावली**

भर्तुः स्वस्वामिनो दुर्योधनस्य मया प्रियं कार्यमिति पश्यन् निरूपयन् द्रौणिर् यदा स्वपतां निद्रां कुर्वतां कृष्णासुतानां द्रौपदीपुत्राणां शिरांसि अपाहरत्, तदा सुतानां माता द्रौपदी शिशूनां सुतानां निधनं निशम्य घोरं यथा भवति तथा परितप्यमाना । निधनविशेषणं वा । अस्य द्रौणेर् जुगुप्सितं निन्दितम् एतत् शिशुनिधनं कर्म विगर्हयन्ती अरुददित्येकान्वयः । कीदृशं कर्म ? द्रौणेरेव विप्रियं, न तु दुर्योधनस्य । भारते पांस्वभिषेकादिना प्रियत्वोक्तेः । इदानीं द्रौणिना शिश्वादिवधा-त्पूर्वदृष्टस्वप्नप्रकारमाह- तामिति ॥ किरीटमाली अर्जुनः सान्त्वयन् दुःखं शमयन् तां द्रौपदीमाह ॥

किमाह- तन्मा शुच इति ॥ गाण्डीवान् निःसृतैर् विशिखैर् विविधशिखैः शरीरं खनित्वा विशन्तीति वा शरैर् आततायिनः हनिष्यन्मरिष्यामीति क्रूरक्रियाकारिणः ब्रह्मबन्धोर् ब्राह्मणाधमस्य द्रौणेः शिर उपाहरे छेत्स्यामि । त्वं तच्छिरः पुरतः स्थितं पदा आक्रम्य पुत्रवधदुःखनिमित्त-नयनजातैर् जलैः स्नास्यसि स्नानं करिष्यसि कारयिष्यसीति यस्मात् हे भद्रे मा शुचः शोकं मा कुरु । अश्रु पाणिना निमृजन् मा रुदेत्यसान्त्वयदित्यन्वयः । शुचः मा नैवेति वा । ‘अग्निदो गरदश्चैव शस्त्रपाणिर्धनापहः । क्षेत्रदारहरश्चैव षडेते ह्याततायिनः’ ॥ इति, ‘आततायिनमायान्त हन्यादेवा-विचारयन्’ इति स्मृतेश्च ॥ १४-१६ ॥

### **प्रकाशिका**

अस्य भर्तुरेतच्छिशुनिधनं वस्तुतो विप्रियमेवेति प्रतीतिनिरासायास्येत्यनेन परामृश्यं दर्शयन् विप्रियमेतदस्येत्यस्यार्थमाह- स्वात्मन एवेति ॥ द्रौणेरेवेत्यर्थः । नन्वेवं भर्तुश्च विप्रियमिति वक्ष्यमाणविरोध इत्यतस्तस्यार्थमाह- प्रयोजनाभावादिति ॥ पृथिव्या अपाण्डवत्वकारणरूप-प्रयोजनस्यानेन सम्यगजातत्वाद्भर्तुर्दुर्योधनस्य विप्रियमिव वक्ष्यमाणवाक्ये प्रयोजनाभावेन मुख्यार्थसादृश्येन विप्रियशब्दो गौणो न मुख्यार्थ इत्यर्थः । ननु भर्तुरेवाप्रियं किं न स्यादित्यतोऽत्र बाधकमाह- अस्येति ॥ अस्य दुर्योधनस्येदं शिशुनिधनं प्रियमिति प्रस्वापे सौषुप्तिके पर्वण्युक्तं हि यस्मात्तस्मा-त्स्वात्मन एव विप्रियमित्यर्थः । भर्तुर्दुर्योधनस्य । स्मेति वितर्के । इत्येवं प्रियं स्यादिति पश्यंश्चिंतयन् शिशूनां सुतानां निधनं निशम्य श्रुत्वाऽस्याश्वत्थाम्नो विप्रियं जुगुप्सितं श्रुत्वा निषिद्धमेतत् शिशूनां निधनरूपं कर्म विगर्हयन्ती निन्दयन्ती ।

घोरं यथा स्यात्तथा परितप्यमाना माता द्रौपदी बाष्पस्य कलाभिर्बिन्दुभिराकुलेऽक्षिणी यस्याः सा । पूर्वोक्तयदाशब्दस्यात्र सम्बन्धः । यदाऽरुदत्तदा तां द्रौपदीं किरीटमालेऽस्यास्त इति किरीटमाली अर्जुनः । ननु भारते भीमेनैव द्रौपदीसांत्वनं द्रौण्यनुयानं तद्बन्धनं च कृतमिति स्पष्टमुक्तमतः कथमेतत्सर्वमर्जुनस्यात्रोच्यमानमुपपद्यत इत्यत आह- स्वप्नोऽयमिति ॥ अयमत्रोच्यमानोऽर्थः स्वप्नो द्रौणिना स्वप्नावस्थायामनुभूतः । न तु बाह्यः । अतो न विरोध इति भावः । तथा च भीमेनैव द्रौण्यनुयानं बन्धनं शिरोरत्नापहरणं च कृतम् । तदनन्तरं द्रौपद्या मोचितो द्रौणिः स्वप्नदृष्टं स्मरन् जगामेति भारतीकथाऽत्रापि ग्राह्या । तदनन्तरं कीदृशस्वप्नो द्रौणिना दृष्ट इत्याशङ्कायां सांत्वय-न्नित्यादिना द्रौणिदृष्टं स्वप्नमध्यायसमाप्तिपर्यन्तमनुवदति सूत इति भावः । नन्वर्जुनकर्तृकं द्रौण्यनुयानादिकं स्वाप्नमेवेत्यत्र प्रमाणं दर्शयति- पार्थानुयातमिति ॥ बन्धनं चेत्यत्र पार्थेनेति शेषः । तेनैवकारस्य सम्बन्धः । मोक्षणं च ददर्शेत्यन्वयः । ततश्चायं सांत्वयन्नित्यादिमूलस्यार्थः । तां द्रौपदीं सांत्वयन् दुःखं शमयन् । हे भद्रे । त्वं मा शुचः शोकं मा कुरु । ते शुचः शोकाश्रूणि तत्तदा प्रमृजामि पाणिना परिमार्जयामि यद्यदा ब्रह्मबन्धोर्ब्राह्मणाधमस्याततायिनोऽकर्तव्यकारिणो गाण्डीवाद्धनुषो मुक्तैर्विशिखैर्विविधशिखैर्बाणैरुपाहरे छित्वा त्वत्समीपमानयामि । यच्छिर आक्रम्य क्रोधेन पदा स्पृष्ट्वा दुःखोद्रेकेण नयनजातैर्जलैः स्नास्यसि स्नानं करिष्यसि छिन्नशिरः स्पर्शे शुद्ध्यर्थं पुत्रवधकारिशिरो-दर्शनसमुद्भूतदुःखोद्रेकनिर्गतनेत्रजलैरेव स्नानं त्वं करिष्यसीति भावः ॥ १४-१६ ॥

# इति प्रियां वल्गुविचित्रजल्पैः स सान्त्वयित्वाच्युतमित्रसूतः ।

# अभ्यद्रवद्दंशित उग्रधन्वा कपिध्वजो गुरुपुत्रं रथेन ॥ १७ ॥

### **पदरत्नावली**

स कपिध्वज इति वल्गवः मनोहरा विचित्रा विविधा आश्चर्यभूता जल्पा वाग्विशेषा ये तथोक्तास् तैः प्रियां भार्यां सान्त्वयित्वा रथेन गुरुपुत्रमभ्यद्रवदित्यन्वयः । अच्युत एव मित्रम् अनिमित्तबन्धुः सूतः यन्ता च यस्य सस् तथोक्तः । दंशितः कवचितः । उग्रं भयङ्करं धनुर् यस्य सस् तथोक्तः ॥ १७ ॥

### **प्रकाशिका**

वल्गवो रम्या विचित्रा विविधाश्चर्यभूता जल्पा वाग्विशेषास्तैः सोऽर्जुनोऽच्युतः कृष्ण एव मित्रं सूतश्च यस्य स तथाऽभ्यद्रवत् । दंशितो बद्धकवचः । उग्रं धनुर्यस्य कपिर्हनुमान्ध्वजे यस्य स तथोक्तः ॥ १७ ॥

# तमापतन्तं स विलोक्य दूरात्कुमारहोद्विग्नमना रथेन ।

# पराद्रवत्प्राणपरीप्सुरुर्व्यां यावद्गमं रुद्रभयाद्यथार्किः ॥ १८ ॥

### **पदरत्नावली**

कुमारहा कुमारान् हतवान् द्रौणिर् उर्व्यां भूमौ यावद् गन्तुं शक्यं तावद् रथेन पराद्रवदित्यन्वयः । किं कृत्वा ? आपतन्तम् अर्जुनं दूराद्विलोक्य उद्विग्नमनाः सम्भ्रान्तचेताः प्राणपरीप्सुर् जीवनलाभेच्छुः । क इव? रुद्रभयाद् आर्किर् अर्कपुत्रः शनैश्चरः । पुरा यथा रुद्रस्य तृतीयनेत्रस्य तेजसः भयाद् आर्किः परिधावति तथेति वा । पुराणान्तरप्रसिद्धमिदम् । यथा क इति केचित्पठन्ति । ब्रह्मपञ्चमशिरच्छेदनाय प्रवृत्तं रुद्रं दृष्ट्वा ब्रह्मा परिधावतीत्येतद् असुरजनव्यामोहनायेति ज्ञातव्यम्

॥ १८ ॥

### **प्रकाशिका**

आपतन्तमाधावन्तं स द्रौणिः कुमारहा बालघाती उद्विग्नमनाः कम्पितहृदयः प्राणपरीप्सुः प्राणांल्लब्धुमिच्छुर्यावद्गमं यावद्गन्तुं शक्यं तावदुर्व्यां पराद्रवदपलायत । क इव । को ब्रह्मा यथा रुद्रभयात्स्वकीयपञ्चमशिरश्छेदार्थमागतस्य रुद्रस्य भयात्पराद्रवत्तथैवेति । आर्किरिति पाठेऽर्कसूनुः शनैश्चरो रुद्रस्य तृतीयनेत्रतेजसो भयादार्किः पराद्रवदिति पुराणान्तरे प्रसिद्धम् । अर्क इति पाठे विद्युन्माली नाम राक्षसः । रुद्रेण दत्तसौवर्णं विमानमारुह्य सूर्यस्य पृष्ठतो गच्छन्विमानदीप्त्या रात्रिं विलोपितवांस्ततोऽर्केण तद्विमानं पातितम् । तत् श्रुत्वा रुद्रे कुपिते सति तद्भयादर्कः पराद्रवदिति वामनपुराणे प्रसिद्धम् ॥ १८ ॥

# यदाऽशरणमात्मनमैक्षत श्रान्तवाहनम् ।

# अस्त्रं ब्रह्मशिरो मेन आत्मत्राणं द्विजात्मजः ॥ १९ ॥

### **पदरत्नावली**

अशरणं पालकरहितम् । आत्मत्राणम् आत्मानं त्रायत इति । ब्रह्मशिरोनामास्त्रं ब्रह्मास्त्रम् ॥ १९ ॥

### **प्रकाशिका**

अशरणं रक्षकरहितम् । ननु पलायनमेव रक्षकमित्यत उक्तम्- श्रान्तवाहनमिति ॥ ब्रह्मशिरो ब्रह्मास्त्रम् । आत्मत्राणमात्मत्राणकरम् । द्विजात्मज इति ब्रह्मास्त्रसिद्धिसूचकम् ॥ १९ ॥

# अथोपस्पृश्य सलिलं सन्दधेऽस्त्रं समाहितः ।

# अजानन्नपि संहारं प्राणकृच्छ्र उपस्थिते ॥ २० ॥

# ततः प्रादुष्कृतं तेजः प्रचण्डं सर्वतो दिशम् ।

# प्रापतत्तदभिप्रेक्ष्य विष्णुं जिष्णुरुवाच ह ॥ २१ ॥

पदरत्नावली—अस्त्रप्रयोगे इतिकर्तव्यतामाह- अथेति ॥ अथ ईक्षणानन्तरम् । उपस्पृश्य आचम्य । संहारम् उपसंहारम् । अपिशब्देन विद्याया असाकल्यं दर्शयति । तर्हि किमर्थं सन्दधे इति तत्राह- प्राणेति ॥ ततस् तस्माद् अस्त्राद् उत्पन्नं सर्वतो दिशं प्रापतद् व्याप्नुवन् प्रचण्डम् अतिक्रूरं तत्तेजो ऽभिप्रेक्ष्य दृष्ट्वा जिष्णुर् अर्जुनः । हेत्यनेन मनसि आश्चर्यं कृत्वेति दर्शयति ॥ २०,२१ ॥

### **प्रकाशिका**

उपस्पृश्याचम्य तद् ब्रह्मास्त्रं समाहितः कृतध्यानः संहारमुपसंहारम् उपसंहार-मजानतोऽपि सन्धाने हेतुः ॥ प्राणकृच्छ्र इति ॥ ततोऽस्त्रात्प्रापतद्वयाप्नुवद्विष्णुं कृष्णं जिष्णुरर्जुनः । हेत्यनेनाश्चर्यं कृत्वेति दर्शयति ॥ २०,२१ ॥

# अर्जुन उवाच—

# कृष्ण कृष्ण महाभाग भक्तानामभयङ्कर ।

# त्वमेको दह्यमानानामपवर्गोऽसि संसृतेः ॥ २२ ॥

### **पदरत्नावली**

कृष्ण सदानन्दात्मकः । कृष्ण दुःखकर्षणशील । संसृतेर् जातेन तापाग्निना दह्यमानानां पुंसां त्वमेक एष संसृतेर् अपवर्गोऽपि दुःखनाशकरोऽसीत्यन्वयः ॥ २२ ॥

### **प्रकाशिका**

संसृतेर्दह्यमानानां संसृतेरपवर्गो ऽपवर्गप्रदाता मोक्षप्रदातेत्यर्थः ॥ २२ ॥

# त्वमाद्यः पुरुषः साक्षादीश्वरः प्रकृतेः परः ।

# मायां व्युदस्य चिच्छक्त्या कैवल्ये स्थित आत्मनि ॥ २३ ॥

### **पदरत्नावली**

अनिष्टपरिहारसामर्थ्यं तवास्तीत्याह- त्वमिति ॥ पापानि औषद् अदहद् इति पुरुषः । ‘सर्वान् पाप्मन औषत् तस्मात् पुरुष’ इति श्रुतेः । पुरु बहु सरतीति वा । सर्वेषाम् आदौ भवनाद् आद्यः । साक्षाद् ईश्वरः निरुपचरितैश्वर्योपेतः । तत्कथमिति तत्राह- प्रकृतेरिति ॥ चित्प्रकृतेरप्युत्तमः । एवंविधस्त्वं चिच्छक्त्या स्वरूपज्ञानशक्त्या मायां बन्धकशक्तिं निरस्य कैवल्ये प्रकृतिप्राकृतसंबन्धरहिते आत्मनि स्वरूपे स्थितः यतो ऽत इत्यन्वयः । ‘स भगवः कस्मिन्प्रतिष्ठित इति स्वे महिमि्न’ इति श्रुतेः ॥ २३ ॥

### **प्रकाशिका**

त्वं तु नित्यमुक्त इत्याह- त्वमिति ॥ चिच्छक्त्या स्वरूपज्ञानशक्त्या मायां बन्धकप्रकृत्यादिरूपां व्युदस्य दूरीकृत्य कैवल्ये स्वार्थे ष्यञ् प्रत्ययः । केवले प्रकृतिप्राकृतरहित आत्मनि स्वरूपे स्थितः । अनन्याश्रितो नित्यमुक्तश्चेत्यर्थः ॥ २३ ॥

# स एव जीवलोकस्य मायामोहितचेतसः ।

# विधित्सुः स्वेन वीर्येण श्रेयो धर्मादिलक्षणम् ॥ २४ ॥

### **पदरत्नावली**

सः प्रकृतिप्राकृतसंबन्धरहित एव बन्धकशक्त्या मोहितबुद्धेर्जिवलोकस्य स्वरूप-वीर्येण धर्मादिलक्षणं श्रेयो विधित्सुः, अवतरतीति शेषेणान्वयः ॥ २४ ॥

### **प्रकाशिका**

त्रिवर्गदाताऽपि त्वमेवेत्याह- स एवेति ॥ विधत्से करोषि । अवतारान्कृत्वेति शेषः । वीर्येण प्रराक्रमेण । विधित्सुरिति पाठेऽवतरतीति शेषः ॥ २४ ॥

# तथाऽयञ्चावतारस्ते भुवो भारजिहीर्षया ।

# स्वानाञ्चानन्यभावानामनुध्यानाय चासकृत् ॥ २५ ॥

### **पदरत्नावली**

भगवदवतारास् ते यथा पुंसाम् अनुध्यानादिना मोक्षहेतवः, तथा भुवः भार-जिहीर्षया कृतो ऽयं तव अवतारश्च अनन्यभक्तानां स्वानाम् असकृदनुध्यानाय स्यादित्यतो मोक्षं साधयतस् तव भक्तैहिकदुःखनिवारकत्वं किं वर्णनीयमिति भावः । भूभारध्यानयोः समुच्चये चशब्दः

॥ २५ ॥

### **प्रकाशिका**

भारजिहीर्षया कृत इति शेषः । स्वानां ज्ञातीनाम् । अनन्यभावानामेकान्तिनां चानुध्यानायानुध्यानादिना । मोक्षाय भवतीति शेषः । तथा च मोक्षादिप्रदस्य तवैतद्दुःखपरिहारे सामर्थ्यमस्तीति किं वाच्यमिति भावः ॥ २५ ॥

# किमिदं स्वित्कुतो वेति देव देव न वेद्म्यहम् ।

# सर्वतोमुखमायाति तेजः परमदारुणम् ॥ २६ ॥

### **पदरत्नावली**

यत्तेजः परमदारुणं सर्वतोमुखमायाति हे देव तदिदं किंस्वित् कुतो वेति अहं न वेद्मीत्यन्वयः ॥ २६ ॥

### **प्रकाशिका**

सर्वतो मुखं यत्तेज आयाति तदिदं किं किमात्मकम् । कुतो वाऽऽयातीति स्विद्वितर्के ॥ २६ ॥

# श्रीभगवानुवाच—

# वेत्थेदं द्रोणपुत्रस्य ब्राह्ममस्त्रं प्रदर्शितम् ।

# नैवासौ वेद संहारं प्राणबाध उपास्थिते ॥ २७ ॥

### **पदरत्नावली**

यत्तेजस् तदिदं द्रोणपुत्रस्य ब्राह्ममस्त्रं वेत्थेत्यन्वयः । कीदृशं ? प्राणबाधे जीवाधिष्ठितदेहनाशे उपस्थिते आसन्ने सति प्रदर्शितम् । प्राणबाध इत्येतत्कुतोऽवगतमिति तत्राह- नेति ॥ असौ द्रौणिर् अस्य अस्त्रस्य संहारं न वेदेति यस्माद् अतो ज्ञायते प्राणबाधे मुक्तमिति ॥ २७ ॥

### **प्रकाशिका**

प्राणबाध उपस्थिते सति प्रदर्शितं प्रकटीकृतम् । न तु तत्प्रयोगकुशल इत्याह- नैवेति ॥ त्वं तु संहारमुपसंहारं वेत्थेत्यपि योज्यम् ॥ २७ ॥

# न ह्यस्यान्यतमं किञ्चिदस्त्रं प्रत्यवकर्षणम् ।

# जह्यस्त्रतेज उन्नद्धमस्त्रज्ञो ह्यस्त्रतेजसा ॥ २८ ॥

### **पदरत्नावली**

अस्त्राणाम् अन्यतमं किञ्चिदस्त्रम् अस्य प्रत्यवकर्षणं प्रतीकारसमर्थं निवर्तकं नहि । अतो ऽस्त्रज्ञः विसर्गोपसंहारपूर्वकमस्त्रं जानन् त्वम् अस्त्रतेजसा उन्नद्धम् उद्धतम् अस्त्रतेजः जहीत्यन्वयः । हिशब्दः हेतौ ॥ २८ ॥

### **प्रकाशिका**

अस्त्राणां मध्येऽन्यतमम् । प्रत्यवकर्षणं प्रतीकारसमर्थम् । निवर्तकमिति यावत् । जहि प्रतिबद्धं कुरु । उन्नद्धमुत्कृष्टं हि यस्मादस्त्रज्ञोऽसि । विसर्गे उपसंहारविषयकमिति शेषः । अस्त्रस्य ब्रह्मास्त्रस्य तेजसा । एतदस्त्रप्रतिबन्धार्थं त्वमपि ब्रह्मास्त्रं प्रयोजयेति भावः ॥ २८ ॥

# सूत उवाच—

# श्रुत्वा भगवता प्रोक्तं फल्गुनः परवीरहा ।

# सृष्ट्वाऽपस्तं परिक्रम्य ब्राह्मं ब्राह्माय सन्दधे ॥ २९ ॥

### **पदरत्नावली**

परेषां शत्रूणां संबन्धिनः वीरान् हन्तीति परवीरहा । शत्रुवीरानिति वा । तं कृष्णं परिक्रम्य प्रदक्षिणीकृत्य ॥ २९ ॥

### **प्रकाशिका**

परेषां शत्रूणां सम्बन्धि ये वीरास्तान्हन्तीति तथा । आपः स्पृष्ट्वाऽऽचम्य तं कृष्णं परिक्रम्य प्रदक्षिणीकृत्य ब्राह्माय ब्रह्मास्त्रशांत्यै ॥ २९ ॥

# संहत्यान्योन्यमुभयोस्तेजसी शरसंवृते ।

# आवृत्य रोदसी खञ्च ववृधातेऽर्कवह्निवत् ॥ ३० ॥

### **पदरत्नावली**

उभयोर् अस्त्रयोः शरसंवृते तेजसी अन्योन्यं संहत्य संघट्टनं कृत्वा रोदसी द्यावापृथिव्यौ खम् आकाशञ्च आवृत्य अर्कवह्निवद् ववृधाते इत्यन्वयः ॥ ३० ॥

### **प्रकाशिका**

उभयोरस्त्रयोस्तेजसी शरसंवृत्ते शरारूढेऽन्योन्यं परस्परं संहत्य मिलित्वा ववृधाते प्रवर्धताम् । किं कृत्वा । रोदसी द्यावापृथिव्यौ खमन्तरिक्षं चावृत्य । यथा प्रलये सङ्कर्षणमुखाग्नि-रुपरिस्थितोऽर्कश्च संहत्य वर्धेते तद्वत् ॥ ३० ॥

# दृष्ट्वऽस्त्रतेजस्तु तयोस्त्रींल्लोकान्प्रदहन्महत् ।

# दह्यमानाः प्रजास्सर्वाः सांवर्तकममंसत ॥ ३१ ॥

### **पदरत्नावली**

सांवर्तकं प्रलयकालीनदाहम् अमंसत न्यरूपयन् ॥ ३१ ॥

### **प्रकाशिका**

तयोर्द्रौणिफल्गुनयोस्तेन दह्यमानाः सांवर्तकं प्रलयाग्निममंसत मेनिरे ॥ ३१ ॥

# प्रजोपप्लवमालक्ष्य लोकव्यतिकरं च तम् ।

# मतञ्च वासुदेवस्य संजहारार्जुनो द्वयम् ॥ ३२ ॥

### **पदरत्नावली**

व्यतिकरः विनाशः । अस्त्रद्वयोपसंहारलक्षणं वासुदेवमतम् ॥ ३२ ॥

### **प्रकाशिका**

व्यतिकरं व्यत्ययम् । नाशमिति यावत् । वासुदेवस्य कृष्णस्य मतमुभयास्त्रोप-संहाररूपमालक्ष्य ज्ञात्वा द्वयं ब्रह्मास्त्रद्वयं सञ्जहारोपसंहृतवान् ॥ ३२ ॥

# तत आसाद्य तरसा दारुणं गौतमीसुतम् ।

# बबन्धामर्षताम्राक्षः पशुं रशनया यथा ॥ ३३ ॥

### **पदरत्नावली**

गौतमीसुतं कृपीपुत्रम् । रशनया रज्वा ॥ ३३ ॥

### **प्रकाशिका**

गौतमवंशजाता गौतमी कृपी तस्याः सुतममर्षेण कोपेन ताम्रे रक्तेऽक्षिणी यस्य स तथा । निष्कृपत्वे दृष्टान्तः पशुं रशनया यथेति ॥ ३३ ॥

# शिबिराय निनीषन्तं रज्वा बध्वा रिपुं बलात् ।

# प्राहार्जुनं प्रकुपितो भगवानम्बुजेक्षणः ॥ ३४ ॥

### **पदरत्नावली**

शिबिराय स्कन्धावाराय, सेनानिवेशनस्थानायेति यावत् । निनीषन्तं नेतुमिच्छन्तम्

॥ ३४ ॥

### **प्रकाशिका**

रज्ज्वा रशनया बद्ध्वा शिबिराय सेनानिवेशस्थानाय निनीषन्तं नेतुमिच्छन्तम्

॥ ३४ ॥

# मैनं पार्थार्हसि त्रातुं ब्रह्यबन्धुमिमं जहि ।

# योऽसावनागसः सुप्तानवधीन्निशि बालकान् ॥ ३५ ॥

### **पदरत्नावली**

हे पार्थ ब्रह्मबन्धुं ब्राह्मणाधमम् एनम् अश्वत्थामानं त्रातुं नार्हसि । किन्तु योऽसौ निशि रात्रौ सुप्तान् बालकान् अवधीद् इमं जहि हनेत्यन्वयः । अनागसो ऽकृतापराधान् । अत्राश्वत्थाम्नः वध्यत्वे, अनागस्त्वं सुप्तत्वं बालकत्वमिति हेतुत्रयमनादृत्य तद्धननं कारणमिति ज्ञातव्यम् । ‘अनागसं प्रसुप्तञ्च बालकं हन्ति यो नरः । स खण्डशो निशातव्य इत्येवं मनुरब्रवीत्’ इति स्मृतेः ॥ ३५ ॥

### **प्रकाशिका**

अनागसो निरपराधान् ॥ ३५ ॥

# मत्तं प्रमत्तमुन्मत्तं सुप्तं बालं स्त्रियं जडम् ।

# प्रपन्नं विरथं भीतं न रिपुं हन्ति धर्मवित् ॥ ३६ ॥

### **पदरत्नावली**

रिपुणा नैते हन्तव्या इत्याह- मत्तमिति ॥ मत्तं मद्यादिपानेन मदान्धम् । प्रमत्तं विस्मृतिमन्तम् । उन्मत्तं ग्रहग्रस्तम् । जडं स्वतो विवेकज्ञानशून्यम् । सुप्तं निद्रितम् । बालं दिग्विशेषानभिज्ञम् । स्त्रियं बाल्ये तारुण्ये वार्धके च पराधीनवृत्तिम् । प्रपन्नं शरणागतम् । विरथं रथादियुद्धसाधनरहितम् । विपथं युद्धमार्गादपक्रान्तमिति केचित् पठित्वा व्याचक्षते । तत् ‘भी भयचलनयोरि’ति धातोर् भीतं चलितं युद्धमार्गादपसृतमित्यनेन पुनरुक्तम् । न च कम्पितार्थत्वं, धातुपाठविरोधात् । अतोऽनुपासितगुरुचरणैरुत्प्रेक्षितमित्युपेक्षणीयम् ॥ ३६ ॥

### **प्रकाशिका**

मत्तं मद्यादिना । प्रमत्तं विस्मृतिमन्तम् । उन्मत्तं ग्रहसंनिपातादिना, जडं विवेकज्ञानशून्यम् । प्रपन्नं शरणागतम् ॥ ३६ ॥

# स्वप्राणान्यः परप्राणैः प्रपुष्णात्यघृणः खलः ।

# तद्वधस्तस्य हि श्रेयः यद्दोषाद्यात्यधः पुमान् ॥ ३७ ॥

### **पदरत्नावली**

खल इन्द्रियारामः । अघृणः दयारहितः । तद्वधस् तस्य हिंसकस्य हननं श्रेयः साधुः । कुतः ? येषां हिंसादिदोषाद् अधः नरकं यातीति यस्मात् तस्मादिति ॥ ३७ ॥

### **प्रकाशिका**

उत्तरत्र ‘तदसौ वध्यतां पाप’ इति द्रोणेर्वधो विधीयते । तत्र ब्राह्मणवधः कथं मया कार्य इत्यर्जुनमानसशङ्कापरिहाराय तद्वधस्तत्कृतपापस्य दण्डरूपो भविष्यति । अतस्तद्धितायैव त्वया कार्य इत्याशयेनाह- स्वप्राणानिति ॥ अघृणः कृपारहितः खल इन्द्रियारामः । तद्वधो दण्डरूपो राज्ञा क्रियमाणस्तस्य परहिंसया स्वप्राणपोषकस्य श्रेयः पुरुषार्थो यद्यस्माद्दोषाद्दण्डः प्रायश्चित्तरहिता-द्दोषात्पुमान् दोष्यधो नरकाद्यनर्थं याति । हिशब्देन ‘राजभिर्धृतदण्डास्तु कृत्वा पापानि मानवः । विधूतकल्मषा यान्ति स्वर्गं सुकृतिनो यथा’ इति स्मृतिप्रसिद्धं दर्शयति । हि यस्मादेवं तत्तस्मादसौ वध्यतामिति वा हिशब्दान्वयः ॥ ३७ ॥

# प्रतिश्रुतञ्च भवता पाञ्चाल्यै शृण्वतो मम ।

# आहरिष्ये शिरस्तस्य यस्ते मानिनि पुत्रहा ॥ ३८ ॥

### **पदरत्नावली**

प्रतिज्ञा च रक्षणीयेत्याह- प्रतिश्रुतमिति ॥ हे मानिनि मानार्हे । यस् ते पुत्रान् हतवान् तस्य शिर आहरिष्ये इति मम शृृण्वतः सतः पाञ्चाल्यै द्रोपद्यै प्रतिज्ञातञ्च यस्मात् तस्मादित्यन्वयः ॥ ३८ ॥

### **प्रकाशिका**

हे मानिनि मानार्हे ॥ ३८ ॥

# तदसौ वध्यतां पाप आतताय्यात्मबन्धुहा ।

# भर्तुश्च विप्रियं वीर कृतवान्कुलपांसनः ॥ ३९ ॥

### **पदरत्नावली**

‘आत्मबन्धुः सुतस्तोकः पुत्रोऽङ्गज उदाहृतः’ इत्यभिधानाद् आत्मबन्धून् - सुतान् हतवानिति यस्मात् तस्माद् असौ पापः । विप्रियं तु लोकदृष्ट्या इति ज्ञातव्यम् ॥ ३९ ॥

### **प्रकाशिका**

‘आत्मबन्धुः सुतस्तोकः पुत्रोऽङ्गज उदाहृतः’ इत्यभिधानादात्मबन्धून्सुतान्हन्तीति तथा । भर्तुश्च दुर्याेधनस्यापि विप्रियं प्रयोजनाभावाद्विप्रियमिव स्थितं शिशुहननं कृतवान् । कुलपांसनः कुलदूषकः ॥ ३९ ॥

# एवं परीक्षता धर्मं पार्थः कृष्णेन चोदितः ।

# नैच्छद्धन्तुं गुरुसुतं यद्यप्यात्महनं महान् ॥ ४० ॥

### **पदरत्नावली**

हरिणा अर्जुनं प्रति द्रौणिवधप्रतिपादनम् अर्जुनधर्मपरीक्षणाभिप्रायमेव, न तु वधाभिप्रायमिति कथनपूर्वकम् अर्जुनस्य गुरुभक्त्यतिशयं कथयति- एवमिति ॥ पार्थः गुरुसुतं हन्तुं नैच्छदित्यन्वयः । कथंभूतं ? यद्यपि एवं धर्मं परीक्षता कृष्णेन चोदितः । तथापि नैच्छत् । कथंभूतं ? आत्मानं हतवन्तम् । अयमपि कश्चिद्धेतुः । पुनरपि कथंभूतं ? महान् महापुरुषः । महत्वान्नैच्छदिति भावः ॥ ४० ॥

### **प्रकाशिका**

यद्यपि चोदितस्तथाऽपि तं हन्तुं नैच्छदित्यन्वयः । कुतो नैच्छत् । आत्महनं बालहत्यादिदोषेण स्वात्मानं च हतवन्तम् । यतो महान्विवेकी । पार्थविशेषणमेतत् ॥ ४० ॥

# अथोपत्य स्वशिबिरं गोविन्दप्रियसारथिः ।

# न्यवेदयत्तं प्रियायै शोचन्त्या आत्मजान् हतान् ॥ ४१ ॥

### **पदरत्नावली**

अथ गोविन्दः प्रियश्च सारथिश्च यस्य स तथोक्तः । सः पार्थः स्वशिबिरम् उपेत्य द्रोणिना हतान् आत्मजान् पुत्रान् प्रति शोचन्त्यै प्रियायै द्रौपद्यै तं न्यवेदयदित्येकान्वयः ॥ ४१ ॥

### **प्रकाशिका**

गोविन्दः प्रियः सारथिश्च यस्य स तथा । द्रोणिना हतानात्मजानुद्दिश्य शोचन्त्यै प्रियायै द्रौपद्यै ॥ ४१ ॥

# तथाहृतं पशुवत्पाशबद्धम् अवाङ्मुखं कर्मजुगुप्सितेन ।

# निरीक्ष्य कृष्णापकृतं गुरोः सुतं वामस्वभावा कृपया ननाम ॥ ४२ ॥

### **पदरत्नावली**

वामस्वभावा मृदुस्वभावा, चारुतरशीलेति यावत् । कृष्णा तथाहृतं, तदेवाह- पशुवत् पाशेन बद्धं कर्मजुगुप्सितेन कर्मणा लज्जया अवाङ्मुखम् अपकृतं पुत्रहत्यया अपकर्तारमपि गुरोः सुतं निरीक्ष्य कृपया ननामेत्येकान्वयः ॥ ४२ ॥

### **प्रकाशिका**

तथाऽऽहृतमित्येतदेव विशदयति- पशुवत्पाशबद्धमिति ॥ जुगुप्सितं च तत्कर्म च कर्मजुगुप्सितम् । विशेषणस्य परनिपातः । तेनावाङ्मुखम् । अपकृतं चापकर्तारमपि कृपया निरीक्ष्य ननाम । यतो वामस्वभावा शोभनशीला ॥ ४२ ॥

# उवाचासहन्त्यस्य बन्धनाऽनयनं सती ।

# मुच्यतां मुच्यतामेष ब्राह्यणो नितरां गुरुः ॥ ४३ ॥

### **पदरत्नावली**

न केवलं नत्वा तूष्णीमभूत्, किन्तु वचनञ्चोवाचेत्याह- उवाचेति ॥ अस्य द्रौणेर् बन्धनेन आनयनम् असहमाना । सती प्रशस्तसौशील्यादिगुणवती । ब्राह्मण एव वर्णानां गुरुः, अयं च नितरां युष्माकं गुरुः ॥ ४३ ॥

### **प्रकाशिका**

बन्धनेनानयनम् ॥ ४३ ॥

# सरहस्यो धनुर्वेदः सविसर्गोपसंयमः ।

# अस्त्रग्रामश्च भवता शिक्षितो यदनुग्रहात् ॥ ४४ ॥

### **पदरत्नावली**

सरहस्यः सकीलकः धनुर्वेदः सविसर्गोपसंयमः प्रयोगोपसंहारसहितो ऽस्त्रग्रामः ब्रह्मास्त्राद्यस्त्रसमूहः यस्य द्रोणस्य अनुग्रहाद् भवता शिक्षितो ऽभ्यस्तः ॥ ४४ ॥

### **प्रकाशिका**

कथमयं गुरुरित्यतो गुरुपुत्रत्वादित्याह- सरहस्य इति ॥ गोप्यमन्त्रसहितो विसर्गोऽस्त्रप्रयोग उपसंयम उपसंहारस्ताभ्यां सहितोऽस्त्राणां ग्रामः समूहो यस्य द्रोणस्यानुग्रहात् ॥४४॥

# स एष भगवान्द्रोणः प्रजारूपेण वर्तते ।

# तस्यात्मनोऽर्घं पत्न््नयास्ते नान्वगाद्वीरसूः कृपी ॥ ४५ ॥

### **पदरत्नावली**

स एषः द्रोणः भगवान् प्रजारूपेण ‘आत्मा वै पुत्रनामासि’ इति श्रुतेः पुत्र-रूपेण वर्तते यतो ऽतः । गुरुपुत्रस्य गुरुवत् पूजार्हत्वादिति भावः । किञ्च अन्योऽपि हेतुरस्तीत्याह- तस्येति ॥ तस्य द्रोणस्य आत्मनः शरीरस्य अर्धम् अर्धाङ्गी सती वीरसूर् वीरपुत्रवती कृपी संप्रत्यास्ते । पतिं नान्वगात् । अनुगमनं न कृतवती यतो ऽतः । गुरुपत्नीभक्त्या च मुच्यतामिति भावः ॥ ४५ ॥

### **प्रकाशिका**

प्रजारूपेण पुत्ररूपेण वर्तते । आत्मा वै पुत्रनामाऽऽसीदिति श्रुतेः । अतो गुरुरिति पूर्वेणान्वयः । गुरुपत्नीभक्त्या चायं मुच्यतामित्याशयेनाह- तस्येति ॥ तस्य द्रोणस्यात्मनो देहस्यार्धाङ्गी कृपी सम्प्रत्यास्ते । अर्धत्वे हेतुः । यतः सा पत्नी । ‘अर्धो वा एष आत्मनो यत्पत्नी’ इति श्रुतेः । ननु भर्तृरि मृते सति सा कथं तिष्ठतीत्यत उक्तम् । नान्वगात्पतिमिति शेषः । यतो वीरसूः पुत्रवती ॥ ४५ ॥

# तद्धर्मज्ञ महाभाग भवद्भिः कौरवं कुलम् ।

# वृजिनं नार्हति प्राप्तुं पूज्यं वन्द्यमभीक्ष्णशः ॥ ४६ ॥

### **पदरत्नावली**

न केवलं गुरुभक्तिरेवात्र हेतुर् अन्योऽप्यस्तीत्याह- तदिति ॥ गुरौ गुरुपुत्रेषु च आचारलक्षणः यः धर्मस् तं जानातीति धर्मज्ञः । हे धर्मज्ञ
भगानां भाग्यानां समुदायः भागः । महान् भागः यस्य सस् तथा तस्य संबुद्धिर् महाभाग अश्वत्थाम्नो दुःखे सति तन्मातुरपि दुःखं स्यात् । तेन तत्कोपेन अस्मत्कुलस्यापि पापं भवेदिति यत् तत् तस्माद् अभीक्ष्णशः सर्वदा सर्वैः पूज्यं वन्द्यं कौरवं कुलं भवद्भिर् वृजिनं पापं तन्निमित्तं दुःखं वा प्राप्तुं नार्हति योग्यं न भवति ॥ ४६ ॥

### **प्रकाशिका**

किं चैतद्धननं तव कुलस्यापि पापसम्पादकमतोऽयं मुच्यतामित्याह- तद्धर्मज्ञेति ॥ स चासौ धर्मश्च तद्धर्मस्तं जानातीति तथा । गुर्वादिभक्तिजनितधर्मज्ञ । भगानां भाग्यानां समुदायो भागो महान् भागो यस्य स तथा तस्य सम्बुद्धिर्महाभाग । अभीक्ष्णशः सर्वदा सर्वैः पूज्यं वन्द्यं च कौरवं कुरोः सम्बन्धि कुलं भवद्धिः कर्तृभिर् वृजिनं ब्रह्मद्रोहनिमित्तं दुःखं प्राप्तुं नार्हति योग्यं न भवति

॥ ४६ ॥

# मा रोदीदस्य जननी गौतमी पतिदेवता ।

# यथाऽहं मृतवत्साऽऽर्ता रोदिम्यश्रुमुखी मुहुः ॥ ४७ ॥

### **पदरत्नावली**

यथा अश्रुमुखी मृतवत्सा मृतपुत्रा अत एव आर्ता अहं मुहुर् अनिशं रोदिमि तथा पतिरेव देवता यस्याः सा तथा गौतमी कृपी अस्य अश्वत्थाम्नः जननी माता मा प्ररोदीदित्येकान्वयः । तस्माद् अस्मत्कुलहिताय वा मुुच्यतामयं गुरुपुत्र इत्यर्थः ॥ ४७ ॥

### **प्रकाशिका**

अस्य वधे एतज्जनन्या दुःखं भविष्यतीत्यतोऽप्ययं मुच्यतामित्याह- मा रोदीदिति ॥ मृतवत्सा मृतपुत्रा ॥ ४७ ॥

# यैः कोपितं ब्रह्मकुलं राजन्यैरकृतात्मभिः ।

# तत्कुलं प्रदहत्याशु सानुबन्धं शुचार्पितम् ॥ ४८ ॥

### **पदरत्नावली**

विपक्षे बाधकमाह- यैरिति ॥ अकृतात्मभिर् अशिक्षितबुद्धिभिर् यैः राजन्यैर् ब्राह्मणकुलं कोपितं तत् कुपितं शुचा अर्पितं प्राप्तशोकं सानुबन्धं समूलभूतं तेषां राज्ञा कुलं तत्क्षणमेव प्रदहतीत्यन्वयः ॥ ४८ ॥

### **प्रकाशिका**

विपक्षे बाधकमप्याह- यैरिति ॥ ब्रह्मकुलं कर्तृ । तेषां राजन्यानां कुलं कर्म । कथं सानुबन्धं सपरिवारं यथा स्यात्तथा । कीदृशं ब्रह्मकुलम् । शुचा शोकेनार्पितं व्याप्तं सत् ॥ ४८ ॥

# सूत उवाच—

# धर्म्यं न्याय्यं सकरुणं निर्व्यलीकं समं महत् ।

# राजा धर्मसुतो राज्ञ्याः प्रत्यनन्दद्वचो द्विजाः ॥ ४९ ॥

### **पदरत्नावली**

धर्म्यं धर्मादनपेतम् । न्याय्यं न्यायोपेतम् । दयया सहितम् । निर्व्यलीकं सत्यम् । समं शत्रुमित्रभावशून्यम् । सर्वशास्त्रानुसृतं वा । अर्थतो महान् ॥ ४९ ॥

### **प्रकाशिका**

धर्म्यं धर्मादनपेतम् । मुच्यतां मुच्यतामिति । न्याय्यं न्यायादनपेतं ‘सरहस्यं’ इत्यादि सकरुणं ‘तस्यात्मनोऽर्धमि’ति निर्व्यलीकं, ‘तद्धर्मे’ति समं, ‘मा रोदीदि’ति दुःखे स्वसाम्योक्तेः । महत् ‘यैः कोपितमि’ति निष्ठुरोक्त्या हितोपदेशात् । एवंभूतं राज्ञ्या राजपत्न््नया वचः प्रत्यनन्ददनुमोदितवान् । हे द्विजाः ॥ ४९ ॥

# नकुलः सहदेवश्च युयुधानो धनञ्जयः ।

# भगवान्देवकीपुत्रो ये चान्ये याश्च योषितः ॥ ५० ॥

### **पदरत्नावली**

एते नकुलादयश्च प्रत्यनन्दन्नित्यध्याहृत्यान्वयः । युयुधानः सात्यकिः । ये चान्ये अनुजीविनस् ते च । याश्च स्त्रियस् ताश्च ननन्दुरिति भावः ॥ ५० ॥

### **प्रकाशिका**

नकुलादयश्च प्रत्यनन्दन् । युयुधानः सात्यकिः ॥ ५० ॥

# तत्राहामर्षितो भीमस् तस्य श्रेयान्वधः स्मृतः ।

# न भर्तुरात्मनश्चार्थे योऽहन्सुप्तान् शिशून् वृथा ॥ ५१ ॥

### **पदरत्नावली**

तत्र तस्याम् अवस्थायाम् अमर्षितः भीम आहेत्यन्वयः । यो भर्तुर् दुर्योधनस्य आत्मनः स्वस्य च नार्थे सुप्तान् शिशून् वृथा अहन् हतवान् । वृथाशब्दो वध्यविषयः । अवध्यानामर्थे च न भवति । तस्य वधस् तस्यैव श्रेयान् स्मृतः । नास्माकं पापमिति भावः ॥ ५१ ॥

### **प्रकाशिका**

तत्र तस्यामवस्थायां तस्य द्रौणेर्वधः श्रेयान् तस्य पापनाशकः स्मृत उक्तस्मृति-सिद्धः । न शिक्षकाणामस्माकं तेन पापमिति भावः । अन्यथाऽस्य नरकादिप्राप्तिप्रसङ्गादित्याशयेनाह- न भर्तुरिति ॥ अहन् जघान । वृथाशब्दोऽवध्यानामप्यर्थे नेत्यर्थकः ॥ ५१ ॥

# निशम्य भीमगदितं द्रौपद्याश्च चतुर्भुजः ।

# आलोक्य वदनं सख्युरिदमाह हसन्निव ॥ ५२ ॥

### **पदरत्नावली**

चतुर्भुजः भीमगदितं श्रुत्वा द्रोपद्याश्च, वचनमिति शेषः । सख्युर् अर्जुनस्य वदनम् आलोक्य मन्दस्मितं कुर्वन् इदमाहेत्येकान्वयः ॥ ५२ ॥

### **प्रकाशिका**

सख्युरर्जुनस्य ॥ ५२ ॥

# श्री भगवान् उवाच—

# ब्रह्मबन्धुर्न हन्तव्य आततायी वधार्हणः ।

# मयैवोभयमाम्नातं परिपाह्यनुशासनम् ॥ ५३ ॥

### **पदरत्नावली**

हन, न हन, इत्युभयं मयैव आम्नातम् अभिहितं यस्मात् तस्माद् अनुशासनम् आत्मवचनं परिपाहीत्यन्वयः ॥ ५३ ॥

### **प्रकाशिका**

वधार्हणो वधार्हो, मयैव शास्त्रकृता उभयमहननं हननं चेत्युभयमाम्नातमभिहितम् । ‘ब्राह्मणो न हन्तव्यः’ ‘आततायिनमायान्तमपि वेदान्तपारगं जिघांसन्तं जिघांसीयान्न तेन ब्रह्महा भवेत्’ इत्यादिवाक्यैरिति शेषः । यस्मादभिहितं तस्मात्तदुभयमप्यनुशासनं मदाज्ञारूपम् । ‘श्रुतिस्मृती ममैवाज्ञा’ इति वचानात् ॥ ५३ ॥

# कुरु प्रतिश्रुतं सत्यं यत्तत् सान्त्वयता प्रियाम् ।

# प्रियञ्च भीमसेनस्य पाञ्चाल्यै मह्यमेव च ॥ ५४ ॥

### **प्रकाशिका**

प्रियां सांत्वयता त्वया यत्प्रतिश्रुतं हननं तच्च सत्यं कुरु । मह्यं मम । तत्र वधे भीमस्य प्रियं भवति, अवधे द्रौपद्याः, द्वये कृष्णस्येति ज्ञेयम् ॥ ५४ ॥

# सूत उवाच—

# अर्जुनः सहसाऽऽज्ञाय हरेर्हार्दमथासिना ।

# मणिं जहार मूर्धन्यं द्विजस्य सहमूर्धजम् ॥ ५५ ॥

### **पदरत्नावली**

अथ अर्जुनः सहसा झटिति हरेर् हार्दं हृदि स्थितम् आज्ञाय सम्यक् क्षुरधारेण असिना द्विजस्य सहमूर्धजं केशैः सहितम् । मूर्धन्यं मूर्ध्ना सहोप्तन्नं मणिं जहारेत्यन्वयः ॥ ५५ ॥

### **प्रकाशिका**

हार्दमभिप्रायम् । आज्ञाय ज्ञात्वा । न ह्यशक्यमुभयमाप्तोविदध्यादतोऽय-मस्याभिप्राय इति ज्ञात्वेत्यर्थः । असिना खङ्गेन मूर्धन्यं मूधर्ि्न जातम् । सहमूर्धजं केशैः सहोत्पन्नम् । सहजमिति यावत् ॥ ५५ ॥

# विमुच्य रशनाबद्धं बालहत्या हतप्रभम् ।

# तेजसा मणिना हीनं शिबिरान्निरवापयत् ॥ ५६ ॥

### **पदरत्नावली**

तेजसा सामर्थ्येन शरीरकान्त्या वा । रत्नेन च रहितं शिशूनां वधेन हतप्रभम् अलक्ष्मीनिधानं रज्वा बद्धं विमुच्य शिबिरान् निरवापयत् शवनिर्गमवन् निष्कासयामासेत्येकान्वयः

॥ ५६ ॥

### **प्रकाशिका**

तेजसा सामर्थ्येन शरीरकान्त्या वा मणिना च हीनम् । निरवापयन्निःसारितवान् । अनेन कृष्णाभिप्रेतं सर्वं सम्पादितमिति भावः ॥ ५६ ॥

# बन्धनं द्रविणादानं स्थानान्निर्यापणं तथा ।

# एष हि ब्रह्मबन्धूनां वधो नान्योऽस्ति दैहिकः ॥ ५७ ॥

॥ इति श्रीमद्भागवते सप्तमोऽध्यायः ॥

### **पदरत्नावली**

ब्रह्मबन्धूनां प्राणत्यागलक्षणमरणप्रतिनिधिरयं वध इत्याह- बन्धनमिति ॥ ब्रह्मबन्धूनाम् एष एव वधः वधप्रतिनिधिः । अन्यो दैहिको नेत्रोत्पाटनादिको नास्तीत्यन्वयः । शास्त्रविहितो नास्तीति भावः । कोऽसाविति तदाह- बन्धनमिति ॥ पाशेन करौ पृष्ठे कृत्वा बन्धनम् । द्रविणादानं हिरण्याद्याहरणम् । स्थानान्निर्यापणं स्वदेशार्न्निगमनम् । तथाशब्दः प्रत्येकमभिसंबन्धयितव्यः । ‘तां सान्त्वयन्नित्यारभ्य नान्योऽस्ति दैहिक’ इत्यन्तं यदुक्तं तदिदं द्रौणिना स्वप्ने दृष्टं कथितम् । अन्यथा ग्रन्थान्तरविरोधः । तत्र भीमेन कृतमित्युक्तत्वादिति ज्ञातव्यम् ॥ ५७ ॥

॥ इति श्रीमद्भागवतटीकायां विजयध्वजतीर्थभिक्षुविरचितायां प्रथमस्कन्धे सप्तमोऽध्यायः ॥

### **प्रकाशिका**

ननु भीमोक्तवधस्याकृतत्वात्कथं सर्वं सम्पादितमित्यत आह- बन्धनमिति ॥ वधो वधप्रतिनिधिः । दैहिको देहे क्रियमाणोऽन्यो हस्तपादाद्यवयवच्छेदरूपः । न विहित इति शेषः ॥५७॥

**॥ इति श्रिमद्भागवते प्रथमस्कन्धे प्रथमाध्यायटिप्पण्यां**

**वेदेशतीर्थपूज्यपादशिष्ययदुपतिविरचितायां सप्तमोऽध्यायः ॥ १-७ ॥**

