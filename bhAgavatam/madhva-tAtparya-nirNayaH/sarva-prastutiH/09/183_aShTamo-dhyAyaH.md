+++
title = "183 अष्टमोऽध्यायः"

+++


## हरितो रोहितादासीच्चम्पस्तस्माद् विनिर्मिता

**॥ अथ अष्टमोऽध्यायः ॥**

# **श्रीशुक उवाच—**

# **हरितो रोहितादासीच्चम्पस्तस्माद् विनिर्मिता ।**

# **चम्पापुरी सुदेवोऽतो विजयो यस्य चात्मजः ॥ १ ॥**

### **पदरत्नावली**

तस्मात् हरिताच्चम्पः । तस्माच्चम्पान्निर्मिता पुरी चम्पा नाम । अतश्चम्पात् । यस्य सुदेवस्य ॥ १ ॥

### **सत्यधर्मीया**

रोहिताद्धरितस्तन्नामा । तस्माद्धरितात् । तस्मादित्यावर्तते । तस्मा-च्चम्पादत एतस्माच्चम्पादिति वा । चम्पापुरी तन्नाम्नी नगरी विनिर्मिता । सुदेवः । यस्य सुदेवस्यात्मजो विजयः ॥ १ ॥

### **छलारी**

हरिश्चन्द्रस्य वंशं कथयति ॥ हरित इति ॥ रोहिताद्धरिश्चन्द्रपुत्रात् । तस्मा-द्धरितात् । चम्प आसीत् । तस्माच्चम्पात् । चम्पापुरी निर्मिता । अतश्चम्पात्सुदेवः । यस्य सुदेवस्य ॥ १ ॥

# **तरुकस्तत्सुतस्तस्माद् वृकस्तस्यापि बाहुकः ।**

# **सोऽरिभिर्हृतराज्यस्तु सभार्यो वनमाविशत् ॥ २ ॥**

### **पदरत्नावली**

स बाहुकः ॥ २ ॥

### **सत्यधर्मीया**

तत्सुतो विजयजस्तरुकः । तस्माद्वृकस्तस्य वृकस्य बाहुकः ॥ २ ॥

### **छलारी**

तत्सुतो विजयसुतः । स बाहुकः ॥ २ ॥

# **वृद्धं तं पञ्चतां प्राप्तं महिष्यनुमरिष्यती ।**

# **और्वेण जानताऽऽत्मानं प्रजावन्तं निवारिता ॥ ३ ॥**

### **पदरत्नावली**

अनुमरिष्यती सहगमनं कर्तुमिच्छन्ती । प्रजावन्तं पुत्रवन्तं तस्या आत्मानं देहं जानता । इयमन्तर्वत्नीति यावत् । ज्ञानिनौर्वेण ऋषिणा निवारिता ॥ ३ ॥

### **सत्यधर्मीया**

तं वृद्धं पञ्चताम् । प्रपञ्चितं प्राक् । मृतिं प्राप्तं गतम् । महिषी शीर्षाभि-षिक्ता अनु तमनु मरिष्यती मरणं कर्तुमिच्छती । आत्मानं देहं प्रजावन्तं जानता ज्ञानवता । इयं गर्भिणीति ज्ञानिनेत्यर्थः । और्वेण तन्नामकेन मुनिना वारिता निवारिता ॥३॥

### **छलारी**

अनुमरिष्यती सहगमनं कर्तुमिच्छती । प्रजावन्तं पुत्रवन्तं तस्या आत्मानं देहं जानता । ज्ञानिनौर्वेण ऋषिणा निवारिता ॥ ३ ॥

# **आज्ञायास्यै सपत्नीभिर्गरो दत्तोऽत्र साहसः ।**

# **सह तेनैव सञ्जातः सगराख्यो महायशाः ॥ ४ ॥**

### **पदरत्नावली**

अत्र गर्भे पुत्रमाज्ञाय सपत्नीभिरस्यै बाहुकपत्न्यै, सहसा हन्तीति साहसो गरो दत्त इत्यन्वयः । तेन विषेण सह सञ्जातोऽतः सगराख्यः ॥ ४ ॥

### **दुर्घटभावदीपिका**— साहस इत्यस्य साहसा परलोकं गमयितेत्यर्थः । सहसेति शब्दो-पृपदण्यन्तात्सृगतावित्यस्माड्डु प्रत्यये टि लोपे छान्दसे सेत्यस्य लोपे सेति हस्वस्य दीर्घे साहसेति रूपं निष्पन्नमित्यभ्युपगमात् ॥ ४ ॥

### **सत्यधर्मीया**

गरः । गरं विषे च करणे गरमिति विश्वः । सया हिंसया सह वर्तत इति सहसः स एव साहसः । तत्क्षणे मारक इति यावत् । कवयितुश्च हसस्य हासस्याभावो अहसः दुःखं तन्मात्रेण सहितस्तत्काले न तु हिंसक इत्यान्तरङ्गिको भाव इति ज्ञेयम् । कार्यानुकूल्या-दिति तेन सपत्नीदत्तगरेण सहैव सञ्जात इति सगर इत्याख्या नाम यस्य स तथा ॥ ४ ॥

### **छलारी**

आज्ञाय गर्भे पुत्रं सम्यक् ज्ञात्वाऽस्यैव बाहुकभार्यायै सहसा हन्तीति साहसस्तेन विषेण सह संजातोऽत एव सगराख्यः ॥ ४ ॥

# **सगरश्चक्रवर्त्यासीत् सागरो यत्सुतैः कृतः ।**

# **यस्तालजङ्घान् यवनाञ्छकान् हैहयबर्बरान् ॥ ५ ॥**

### **पदरत्नावली**

यस्य स्यादाज्ञया पृथ्वी चक्रवर्ती स ईर्यते इत्युक्तेश् चक्रवर्ती । सगरपुत्राः सागरास्तैः कृतत्वात् सागर समुद्रः । सगरस्य प्रभावमाह– य इति ॥ तालजङ्घादयो द्वीपान्तर-वासिनो दुष्टयवना निर्देश्याः ॥ ५ ॥

### **सत्यधर्मीया**

यस्य स्यादाज्ञया पृथिवी चक्रवर्ती स इत्युक्तेश्चक्रवर्ती । यत्सुतैः कृत इत्यब्धिः सागरस्तच्छब्दवाच्यः । सगरस्येमे सागरास्तेषामयं सागर इति निरुक्तिः सूचिता । येन मुख्येन प्रयोजकेन सुतैः करणैः कृत इति सगरस्यायं सागर इति वा । प्राक् स सूक्ष्मोऽभूदिमे स्थूलं कृतवन्त इति भावः । यः सगरः । दुर्यवनादिभेदमाह नामतस्तालजङ्घानित्यादिना ॥५॥

### **छलारी**

सागरः समुद्रः पूर्वं सूक्ष्मो यत्सुतैः स्थूलः कृतः । सगरस्य प्रभावमाह ॥ य इति ॥ तालजङ्घादयो दुष्टा यवनाः । म्लेंछविशेषाः ॥ ५ ॥

# **नावधीद् गुरुवाक्येन चक्रे विकृतवेषिणः ।**

# **मुण्डान् श्मश्रुधरान् कांश्चिन्मुक्तकेशार्धमुण्डितान् ॥ ६ ॥**

### **पदरत्नावली**

पामरान् मा वधीरिति गुरोर्वाक्येन ॥ ६ ॥

### **सत्यधर्मीया**

गुरुरौर्वः । विकृतवेषिणश्चक्रे । तमेव वेषमाह ॥ मुण्डानित्यादिना किमेभिर्दुर्बलैश्चिह्नमात्रं कृत्वा त्यज राजन्निति गुरुवाक्येनेति भावः ॥ ६ ॥

### **छलारी**

गुरुवाक्येनौर्ववचनेन । कांश्चिदहत्वैव विकृतवेषिणश्चक्रे । तदेवाह । मुण्डान् श्मश्रुधरानिति । अर्धप्रदेशे युक्तकेशान् अर्धमुण्डितांश्चेति ॥ ६ ॥

# **अनन्तर्वाससः कांश्चिदबहिर्वाससोऽपरान् ।**

# **सोऽश्वमेधैरयजत् सर्ववेदसुरात्मकम् ॥ ७ ॥**

### **पदरत्नावली**

अनन्तर्वाससोऽन्तर्वस्त्रशून्यान् । अबहिर्वाससः । बहिरुत्तरीयरहितान् । सर्ववेदसुरात्मकं सर्ववेदप्रतिपाद्यं, सर्वदेवस्वामिनं च ॥ ७ ॥

### **सत्यधर्मीया**

अनन्तर्वाससोऽन्तर्वस्त्रहीनान् । तथा बहिर्वाससो बहिरौत्तरीयरहितान् चक्र इत्यन्वयः । अद्यापि तत्तद्देशे ते ते, तथा वर्तध्वमित्याज्ञप्तास्तथैव वर्तन्त इति भावः । सर्ववेदसुरात्मकं वेदप्रतिपाद्यं देवस्वामिनं च ॥ ७ ॥

### **छलारी**

अनन्तर्वाससोऽन्तःपरिधानवस्त्रशून्यान् । नग्नानिति यावत् । अबहिर्वासस आवरणवस्त्ररहितान् । सः सगरो सर्ववेदसुरात्मकं सर्वे वेदाः सर्वे सुराश्चात्मा देहः प्रतिमा यस्य तमात्मानं सर्वस्वामिनम् ॥ ७ ॥

# **और्वोपदिष्टयोगेन हरिमात्मानमीश्वरम् ।**

# **तस्योत्सृष्टं पशुं यज्ञे जहाराश्वं पुरन्दरः ॥ ८ ॥**

### **पदरत्नावली**

उत्सृष्टं मन्त्रयित्वा भूप्रदक्षिणार्थं प्रेषितम् ॥ ८ ॥

### **सत्यधर्मीया**

आत्मानं विषविषमीकरणेनात्मनो अनाः प्राणा येन तमीश्वरं हरिमौर्वेप-दिष्टयोगेन वाऽश्वमेधैरयजदपूजयत् । पशुमश्वमुत्सृष्टं मन्त्रयित्वा देशप्रदक्षिणार्थं त्यक्तं यज्ञे तदर्थं पुरन्दरो जहार । अनेन शतमन्योः शतमन्युसङ्कल्पजो मन्युस्तेनायं हयापहार इति ध्वन्यते

॥ ८ ॥

### **छलारी**

और्वोपदिष्टयोगेन ज्ञानेनायजत् । उत्सृष्टं भूप्रदक्षिणार्थं प्रेषितम् ॥ ८ ॥

# **सुमत्यास्तनया दृप्ताः पितुरादेशकारिणः ।**

# **हयमन्वेषमाणास्ते समन्तान्न्यखनन् महीम् ॥ ९ ॥**

### **पदरत्नावली**

सगरस्य सुमतिः केशिनीति द्वे भार्ये । तत्र सुमतिर्गरुडस्य स्वसा, तस्याः षष्ठिसहस्रपुत्राणां प्रभावमाह– सुमत्या इति ॥ ९ ॥

### **सत्यधर्मीया**

तस्य द्वे भार्ये । सुमतिरिति वनितासुतैकैका च केशिनीति । तत्र सुमत्या दृप्तास्तनयाः पितुः सगरस्यादेशकारिण आदेशमाज्ञां कुर्वन्तीति ते तथा हरिहयनीतं हयमन्वेष-माणा मार्गयन्तो महीं समन्तान्न्यखनन् खातवन्तः ॥ ९ ॥

### **छलारी**

सगरस्य सुमतिः केशिनीति द्वे भार्ये । तत्र ज्येष्ठपत्न्याः षष्ठिसहस्रपुत्राणां प्रभावमाह ॥ सुमत्या इति ॥ दृप्ता उच्छृङ्खलाः ॥ ९ ॥

# **प्रागुदीच्यां दिशि हयं ददृशुः कपिलान्तिके ।**

# **एष वाजिहरश्चोर आस्ते मीलितलोचनः ॥ १० ॥**

### **सत्यधर्मीया**

प्रागुदीच्यामीशान्यां कपिलस्य श्रीहरेरन्तिके मीलितलोचनः किमप्य-कुर्वन्निव मीलिते लोचने यस्य सः । तपश्चरणव्यपदेशेनास्त इति यावत् ॥ १० ॥

### **छलारी**

प्रागुदीच्यामीशान्याम् ॥ १० ॥

# **हन्यतां हन्यतां पाप इति षष्ठिसहस्त्रिणः ।**

# **उदायुधा अभिययुरुन्मिमेष तदा मुनिः ॥ ११ ॥**

### **पदरत्नावली**

षष्ठिसहस्रसङ्ख्या येषामस्तीति षष्ठिसहस्रिणः । इति ब्रुवन्त इति शेषः । उन्निमेषं नेत्रविकासं कृतवान् ॥ ११ ॥

### **सत्यधर्मीया**

षष्टिसहस्त्रिणः षष्टिसहस्त्रं सङ्ख्यापरिच्छेदकं येषामस्ति ते तथा । यदोदायुधाः सन्तोऽभिययुस्तदा मुनिर्यावदुन्मिमेष नेत्रे विकासयामास ॥ ११ ॥

### **छलारी**

षष्टिसहस्रसङ्ख्या येषामस्तीति षष्टिसहस्रिणः सुमत्यास्तनयाः । इति ब्रुवन्त इति शेषः । उन्मिमेष नेत्रं विकासं कृतवान् ॥ ११ ॥

# **स्वशरीराग्निना तावन्महेन्द्रहृतचेतसः ।**

# **महद्व्यतिक्रमहता भस्मसादभवन् क्षणात् ॥ १२ ॥**

### **पदरत्नावली**

स्वशरीरस्थाग्निना तावत् क्षणाद् भस्मसादभवन्नित्यन्वयः । महेन्द्रेण हृतं चेतो येषां ते तथा मुग्धा इत्यर्थः । महतो व्यतिक्रमेण, चोरो हन्यतामित्यादिवचनलक्षण-स्वापराधेनैव हता नृपपुत्राः । न तु मुनिकोपदग्धा इत्यर्थः ॥ १२ ॥

### **सत्यधर्मीया**

महेन्द्रहृतचेतसो महेन्द्रेण हृतं चेतो येषां ते तथा मोहं प्रापिता इत्यर्थः । महव्द्यतिक्रमहता महतो हरेर्व्यतिक्रमश्चोरोऽयं हन्यतां हन्यतामित्यादिदुरुक्तिलक्षणोऽपराधस्तेन हताः स्वशरीरस्थेनैवाग्निना तावत्क्षणाद्भस्मसाद्गतास् तदधीना अभवन् ॥ १२ ॥

### **छलारी**

स्वशरीराग्निना क्षणाद्भस्मसादभवन्नित्यन्वयः । तावत्तत्काल एव । महेन्द्रेण हृतं चेतो येषां ते तथा मुग्धा इत्यर्थः । महद्व्यतिक्रमेण हन्यतामित्यादिवचनलक्षणस्वापराधेनैव हता न तु मुनिकोपदग्धा इत्यर्थः । केचित्तु कपिलस्य कोपाग्निना दग्धा इति वदन्ति ॥ १२ ॥

# **न साधुवादो मुनिकोपभर्जिता नृपेन्द्रपुत्रा इति सत्वधामनि ।**

# **कथं तमो रोषमयं विभाव्यते जगत्पवित्रात्मनि खे रजो भुवः ॥१३॥**

### **पदरत्नावली**

केचित्तु कपिलस्य कोपाग्निना दग्धा इति वदन्ति । तन्निराकरोति– न साधुवाद इति ॥ नृपेन्द्रपुत्रा मुनिकोपभर्जिता इत्ययं साधवादो न भवति असम्भवात् । कथमिति तत्राह– सत्वधामनीति ॥ शुद्धस्फटिकविशदज्ञानमूृर्तौ श्रीकपिलदेवे रोषमयं तमः कथं विभाव्यते सम्भाव्यते? न कथमपि । किञ्च जगत्पवित्रीकरणसमर्थस्वभावे । ‘आत्मा जीवे धृतौ देहे स्वभावे परमात्मनि’ इति यादवः । असम्भावनायां दृष्टान्तः– खे रज इति ॥ न साधुवाद इत्यतो नञस् तन्त्रान्वयः । न इवार्थे । ‘चक्रं न वृत्तम्’ इत्यादिवेदे दृष्टत्वात् । न यथा भुवो रजः पार्थिवो धूलिः खे सम्भावितस् तथा क्रोधो माधवेऽसम्भावित इति भावः ॥१३॥

### **सत्यधर्मीया**

यद्यप्यतीतपद्ये तत्सदवद्यत्वेन विवरं वितरितं मया तत्प्रत्तचित्तानां कश्चिदविपश्चिदनवधानमानसः सोऽपि कपिलकोपोपतापिता नृपसुता इति मनुयात्तनुयाच्च स्वं सैनसमिति तदुद्दिधीर्षुर्ऋषिः स्वयमेव विशदमुपदिशति ॥ नेति ॥ मुनिः कपिलस्तत्कोप-लक्षणाशुशुक्षणिस्तेन भर्जिता नृपेन्द्रस्य सगरस्य पुत्राः षष्टिसहस्त्रमिति साधुवादस्तत्स्वरूप-वेदितृवादो न भवति । कुत इत्यत आह ॥ सत्त्वधामनि बलज्ञानसमाहारमूर्ताविति ॥ रोषमयं तमो रोषप्रापकमज्ञानं कथं विभाव्यतां रोषस्य मय आगमनं येन तत्तम इति । अयं साधुवादो नेत्यन्वयः । अरोषमराणां दोषाणामुषो दाहो यथा भवति तथाऽयं विभाव्यते । तस्मिन्सत्त्वधामनि तमः कथं विभाव्यत इति वा । निमित्तान्तरमप्याह ॥ जगत्पवित्रात्म-नीति ॥ जगत्पवित्रयतीति स तथा । आत्मा स्वभावो यस्य तस्मिन् । न साधुवाद इत्यत आवृत्तो नञ् इवार्थे मुनिकोपभर्जिता इवेति साधुवाद वा तदन्वयः । वस्तुतस्तु स्वपापभर्जिता नैतत्कोपत इति तदर्थः । चक्रं न वृत्तमिति यथा । यद्वा खे भुवस्तत्सम्बन्धि रजो धूलिर्न यथाऽसम्बद्धं तथा क्रोधो माधवेऽसम्भावित इति । ननु नेति प्रतिषेधार्थो भाषायाम् । उभयमन्वध्यायम् । नेन्द्रं देवममंसतेति प्रतिषेधार्थीयः पुरस्तादुपचारस्तस्य यत्प्रतिषेध इति । दुर्मदासो न सुरायामित्युपमार्थो य उपरिष्टादुपचारस्तस्य येनोपमीयत इति यास्कनिरुक्तेः पूर्वतनस्य नेत्यस्य भाषायां प्रतिषेधार्थता । परतः प्रयुज्यमानस्य तत्पदार्थप्रतियोगिकसादृश्य-प्रतिषेधोभयार्थता भाषायामिति ज्ञायते । तत्कथं नैरङ्कुश्येन यत्रकुत्रत्यस्य सम्बन्धमङ्गी-कृत्येवार्थकता वर्ण्यत इति चेत् । सत्यम् । भोसयुथ्यछन्दस्त्वेन यथा स्वच्छन्दमन्वयसम्भवात् । यथोक्तं कर्मनिर्णयगतार्भको न कुमारक इत्यृग्भाष्ये कुमारक इवेति तट्टीकायां च मा भूत्स्थितशब्दाध्याहार इति प्रकारान्तरेण व्याचष्टे ॥ कुमारक इवेति ॥ शिशुरिव । यद्यपि परं नेति पदमिवार्थे प्रसिद्धं तथाऽपि क्वचित्पूर्वस्यापि भवति । सर्वे विधयश्छन्दसि विकल्प्यन्त इति वचनात् । अस्मिन्पक्षे न वाऽधिष्ठानवचनेन पूर्वपरित्यागोऽर्थात्सिद्ध इति । एतेनैव वयो-नवसनीरूपपक्षिणो वसतीर्यद्वत् सहवत्सा धेनुर्धेनुर्न न धेनुरिवेत्यादि ऋग्भाष्यादिटीका-टिप्पणादिकमुक्तव्याकर्तव्यगतिकम् । भक्तिपादीयखलेनपर्षान्प्रतिहन्मि भूरि किंमानिन्दन्ति शत्रवोऽनिन्द्रा इत्यनुव्याख्याव्याख्यासुधावाक्यार्थचन्द्रिका तु सम्भवदन्वयं नञमुत्तरं गृहीत्वा टीकोक्तं क्वचित्पदमिव च प्रसिद्धमुपजीव्य प्रवृत्तेति नैतद्विसंवादिनीति ज्ञेयम् । भोः पर, न तु तनुतरं तव मनः । यद्व्याचकार तावकीनो माधवोऽष्टमाष्टकपञ्चमाध्यायद्वितीयवर्गगता अत्रसन्रथ-स्पृशो नाश्वा रथे नियुक्ता अश्वा इव । ते यथा पलायन्त इति ।

तत्सादृश्यमभावश्च तदन्यत्वं तदल्पता ।

अप्राशस्त्यं विरोधश्च नञर्थाः षट् प्रकीर्तिताः ।

इति कारिका न भाषा भाषा विवेक्री नपूर्वत्रोत्तरत्रेति च विवेक्री किन्तूदास्त इति यथा-यथमन्वयार्थौ सम्भवत इति काऽत्र कथन्ता । लुप्तोपमा वा । केचित्तु तमःशब्दस्य तमोगुण-वाचकतामभ्युपेत्य तत्र ‘काम एष क्रोध एष रजोगुणसमुद्भव’ इति गीताविरोधमुद्भाव्य तद्रजो-गुणाभिरञ्जिततमोगुणरञ्जिताङ्गीकरणेन तमपनिन्युः । तत्रान्यथा महापाप्मत्वात्मतायास्तमः-कार्यभूताया अनिरूपणीयता स्यादिति युक्तिरुपन्यस्ता तैरिति ज्ञेयम् ॥ १३ ॥

### **छलारी**

तन्निराकरोति ॥ नेति ॥ कुत इत्यत आह ॥ सत्त्वधामनीति ॥ सत्त्वं निर्दोषत्वं तस्य धामन्याश्रये । सत्त्वादिगुणशून्ये भगवति । रोषमयं क्रोधमयं तमस्तमोगुणकार्यं कथं विभाव्यते सम्भाव्यते । असम्भावनायां दृष्टान्तो भुवो रजः कथं खे सम्भाव्यत इति । ननु तमो रोषमयमिति क्रोधस्य तमोगुणजन्यत्वमित्युच्यते । तदयुक्तम् । ‘काम एषः क्रोध एष रजोगुणसमुद्भवः’ इति गीतायां रजोगुणजन्यत्वोक्तेस्तद्विरोधादिति चेन्न । क्रोधस्य रजोगुण-प्रविष्टतमोगुणजन्यत्वाङ्गीकारात् ॥ १३ ॥

# **यस्येरिता साङ्ख्यमयी दृढेह नौर्यया मुमुक्षुस्तरते दुरत्ययम् ।**

# **भवार्णवं मृत्युपथं विपश्चितः परात्मभूतस्य कथं पृथङ्मतिः ॥ १४ ॥**

### **पदरत्नावली**

इतोऽपि तमोगुणकार्यस्य कोपस्य हरावनवसर इत्याशयेनाह– यस्येति ॥ इह जगति सदनुग्रहाय यस्य येनेरिता ग्रन्थरूपेण कथिता, दृढा अपेक्षितफलदानाय समर्था अन्यत्र नूतनत्वेन बलिष्ठा, साङ्ख्यमयी शुद्धज्ञानमयी नौस्तरी । यया ज्ञाननावा मुमुक्षुर् मृत्युपश्च मृत्योर्मार्गं दुरत्ययं ज्ञाननावमन्तरेणात्येतुमशक्यं भवार्णवं तरते तस्य परमात्मभूतस्य साक्षा-न्नारायणावतारस्य विपश्चितः शुद्धज्ञानवतः श्रीकपिलस्य, पृथङ्मती रोषरूषिता मतिः कथं सम्भाव्यते इत्यन्वयः ॥ १४ ॥

### **सत्यधर्मीया**

कैमुत्येनाज्ञानहैन्यमाह ॥ यस्येति ॥ यस्य येनेरिता साङ्ख्यमयी शुद्धात्मतत्त्वविज्ञानप्रापिकेति । तथा ग्रन्थरूपिणी सैवेह दृढा नौस्तरिः । यया मुमुक्षुरधिकारी दुरत्यय मेतामतिहायातार्यं भवार्णवं संसारसागरं मृत्युमार्गं तरते तरति । तस्य विपश्चितो ज्ञानात्मकस्य परात्मभूतस्य सकलजीवस्वामिनः पृथङ्मतिर्मतेः सुमतेः पृथग्भूता मतिरमतिः कथं विभाव्यते । तमोऽमतिरिति वाऽवदन्वदंश्च पृथङ् मतिरिति भिन्ना यन्न मतिर्विभौ भावयितुं योग्या कथा का दुर्मतिर्न विभाव्येति ध्वनयामास । एवं धर्मानित्यादेर् यो मुमुक्षुर्मृत्युपथं भवार्णवम् । हे य यतस्त्वं तर ते इयं दृढा नौः कदाऽपि न मग्ना भग्ना वा भवती तरी या इतरास्तर्यः कदाचि-दत्ययं नाशं स्वविशरणेनाशरणे सत्यदुर्दत्तवत्यः । इयं न तथेति दृढेत्यनेन सूचयति । यो यातरि च दातरीति रत्नकोशो विश्वोऽप्येवम् । यातेर्डः ॥ १४ ॥

### **छलारी**

इतोऽपि तमोगुणकार्यस्य कोपस्य हरावनवसर इत्याशयेनाह ॥ यस्येति ॥ येन कपिलेन हरिणा साङ्ख्यमयी ज्ञानमयी । नौर्यया ईरिता ग्रन्थरूपेण कथिता साङ्ख्यशास्त्रं कृतमित्यर्थः । दृढाऽपेक्षितफलदानाय समर्था । अन्यत्र नूतनत्वेन बलिष्ठा । यया ज्ञाननावा मुमुक्षुर्मृत्युपथं मृत्योर्मार्गं दुरत्ययं ज्ञाननावमन्तरेणात्येतुमशक्यं भवार्णवं तरते तस्य परमात्म-भूतस्य साक्षान्नारायणावतारस्य विपश्चितः शुद्धज्ञानवतः श्रीकपिलस्य पृथङ्मती रोषरूपितामतिः कथं सम्भाव्यत इत्यन्वयः ॥ १४ ॥

# **योऽसमञ्जस इत्युक्तः स केशिन्या नृपात्मजः ।**

# **तस्य पुत्रोंऽशुमान् नाम्ना पितामहहिते रतः ॥ १५ ॥**

### **पदरत्नावली**

हे नृप, योऽसमञ्जस इत्युक्तः स केशिन्याः सगरभार्याया आत्मजः । पितामहः सगरः ॥ १५ ॥

### **सत्यधर्मीया**

हे नृप केशिन्या आत्मजो यः सोऽसमञ्जस इत्युक्तः । तस्यैवासमञ्जेति नामान्तरम् । तस्यासमञ्जस्य पुत्रोंऽशुमान्नाम्ना । पितामहस्य सगरस्य ॥ १५ ॥

### **छलारी**

तदेवं सुमत्याः पुत्रेषु मृतेषु सुकेशिन्याः पौत्रेणांशुमताऽश्वः समानीतः पितृव्योद्धरणयत्नश्च कृत इति दर्शयितुमुपोद्घातमाह ॥ योऽसमंजस इति ॥ यः केवल-मज्ञैरसमंजस इत्युक्तः । वस्तुतस्तु समंजस एवेति ज्ञापयितुमित्युक्त इत्युक्तम् । स तु सगरभार्यायाः सुकेशिन्या आत्मजः । पितामहः सगरः ॥ १५ ॥

# **असमञ्जस आत्मानं दर्शयन्नसमञ्जसम् ।**

# **जातिस्मरः पुरा सङ्गाद् योगी योगाद् विचालितः ॥ १६ ॥**

### **पदरत्नावली**

पुरा पूर्वजन्मनि, योगी योगाभ्यासनिपुणोऽसमञ्जसः सङ्गाद् हेतोर् योगा-दीश्वरोपासनालक्षणाद् । विचालितो हि यस्मात्, तस्मात् पूर्वजातिं स्मरतीति जातिस्मरः । आत्मानम् असमञ्जसम् असमचेतःसङ्गतमनतिरमणीयं दर्शयन्, सङ्गं जहाविति शेषः ॥ १६ ॥

### **सत्यधर्मीया**

इत्युक्त इत्यनेन ध्वनितं तत्समञ्जसत्वमञ्जसाऽऽह ॥ असमञ्जस इति ॥ असमञ्जसमसमीचीनं दुराचारमिति यावत् । दर्शयन्नज्ञानिनाम् । तथा प्रदर्शने निमित्तं दर्शयति ॥ जातिस्मर इति ॥ पुरा योगी योगाभ्यासनिपुणः सङ्गादङ्गनादिसङ्गाद्योगाद्भगव-दुपासनालक्षणाद्विचालितः । योगभ्रष्टोऽभिजायत इत्यादेः । अन्यथाकृत इत्यर्थः । तथाऽपि तद्योगमाहात्म्येन स्मरतीति स्मरो जातेः स्मरो जातिस्मरः । जातेः स्मरः स्मरणं यस्येति वा तम् ॥ १६ ॥

### **छलारी**

पुरा पूर्वजन्मनि योगाभ्यासनिपुणोऽसमंजसः सङ्गाद्धेतोः । योगादीश्वरो-पासनालक्षणाद्विचालितो हि यस्मात्तस्माज्जातिस्मर इदानीं पूर्वजातिस्मृतिमान्सन् आत्मान-मसमंजसम् असमीचीनम् । नृशंसमिति यावत् । दर्शयन् । सङ्गं जहाविति शेषः ॥ १६ ॥

# **आचरन् गर्हितं लोके ज्ञातीनां कर्म विप्रियम् ।**

# **सरय्वां क्रीडतो बालान् प्रास्यदुद्वेजयञ्जनम् ॥ १७ ॥**

### **पदरत्नावली**

असमञ्जसत्वं दर्शयति– आचरन्निति ॥ किं तज्ज्ञातीनां विप्रियं कर्मेति तत्राह– सरय्वामिति ॥ जनमुद्वैजयन् कम्पयन्, तीरे क्रीडतो बालान् सरय्वां नद्यां प्रास्यत् प्राक्षिपदित्यन्वयः ॥ १७ ॥

### **सत्यधर्मीया**

गर्हितं गर्हितत्वेन प्रतीयमानं ज्ञातीनामपि विप्रियं विरुद्धं सोढुमशक्यमिति यावत् । आचरन् । तदाचरितं चरितमेवंरूपमिति निरूपयति ॥ सरय्वामिति ॥ जनं स्वं परं च पामरमित्यान्तरङ्गिको भावः । गतम् । उद्वेजयन्भीषयन् क्रीडतो बालान्प्रास्यच्चिक्षेप ॥१७॥

### **छलारी**

असमञ्जसत्वं दर्शयति ॥ आचरन्निति ॥ ज्ञातीनां विप्रियमप्रियं लोकैर्गर्हितं कर्माचरन् जनमुद्वेजयन्भीषयन् बालान् सरय्वां प्रास्यत् ॥ १७ ॥

# **एवंवृत्तः परित्यक्तः पित्रा स्नेहमपोह्य वै ।**

# **योगैश्वर्येण बालांस्तान् दर्शयित्वा ततो ययौ ॥ १८ ॥**

### **पदरत्नावली**

ततः किमभूदिति तत्राह– एवमिति ॥ एवं वृत्तं कर्म यस्य सः । योगैश्वर्येण युष्मद्बाला एते इति तान् नदीजलमग्नान् बालान् दर्शयित्वा ततः स्थानाद् ययावित्यन्वयः ॥ १८ ॥

### **सत्यधर्मीया**

एवं वृत्तमाचारो यस्य स तथा । स्नेहमपोह्य परित्यक्तो योगैश्वर्येण योगसम्पदा तान्स्वेन स्वरय्वां क्षिप्तान्बालान्दर्शयित्वा तान्प्रत्येते युष्मद्बाला इति दर्शयित्वा ततस्तत्स्थानाद्ययौ । अततः सञ्चरतो बालानित्यप्यन्वयः ॥ १८ ॥

### **छलारी**

ततः किमभूदिति तत्राह ॥ एवमिति ॥ एवंविधं वृत्तं कर्म यस्य सः । योगैश्वर्येण युष्मद्बाला एत इति तान्नदीजलमग्नान्दर्शयित्वा । ततः स्थानाद्ययावित्यर्थः ॥ १८ ॥

# **अयोध्यावासिनः सर्वे बालकान् पुनरागतान् ।**

# **दृष्ट्वा विसिस्मिरे राजन् राजा चाप्यन्वतप्यत ॥ १९ ॥**

### **पदरत्नावली**

विसिस्मिरे विस्मयं चक्रुः । अथासमञ्जसे गते राजा चान्वतप्यत पश्चात्तापं प्राप्त इत्यन्वयः ॥ १९ ॥

### **सत्यधर्मीया**

विसिस्मिरे विस्मिता अभवन् । अथासमञ्जसे गते सति राजा सगरो योगित्यागेनान्वतप्यत पश्चात्तप्तो बभूव ॥ १९ ॥

### **छलारी**

विसिस्मिरे विस्मयं चक्रुः । अथासमंजसे गते । राजा सगरोऽन्वतप्यत पश्चात्तापं प्राप्त इत्यन्वयः ॥ १९ ॥

# **अंशुमांश्चोदितो राज्ञा तुरङ्गान्वेषणे ययौ ।**

# **पितृव्यखातानुपथं भस्मापि ददृशे हयम् ॥ २० ॥**

### **पदरत्नावली**

पितरि गतेंऽशुमता किमकारीति तत्राह– अंशुमानिति ॥ पितृव्या असमञ्जससहोदरास्तैः खातमनु यः पन्थास्तं ययौ । पितृव्याणां शरीरभस्म, हयमपि ददृशे इत्यन्वयः । भस्मान्ति इति पाठे भस्मसमीपे हयं दृष्टवानित्यर्थः ॥ २० ॥

### **सत्यधर्मीया**

पितरि प्रोषितेंऽशुमान् किं पितृमार्गमनुवव्राजाथवा पितामहनिघ्नो वर्तत इत्यत आह ॥ अंशुमानिति ॥ राजा सगरेण चोदितः प्रेरितश्चोदितो बोधित इति वा । पितृव्याः षष्टिसहस्त्रसङ्ख्यास्तातमात्रन्तरजास्तैर्यत्खातं पन्थानमनुसृत्यानुपथम् । खातमनु यः पन्थास्तमनुययौ । भस्म पितृव्यशरीरसम्बन्धि हयमपि ददृशेऽपश्यत् ॥ २० ॥

### **छलारी**

पितरि गतेंऽशुमता किमकारीति तत्राह ॥ अंशुमानिति ॥ पितृव्या असमञ्जस-भ्रातरस्तेषां खातानुपथं तमनुययौ । पितृव्याणां शरीरंभस्मरहयमपि ददर्शेत्यन्वयः ॥ २० ॥

# **तत्रासीनं मुनिं वीक्ष्य कपिलाख्यमधोक्षजम् ।**

# **अस्तौत् समाहितमनाः प्राञ्जलिः प्रणतो महान् ॥ २१ ॥**

### **पदरत्नावली**

अस्तौत् स्तुतवान् ॥ २१ ॥

### **सत्यधर्मीया**

तत्र भस्माश्वसहितप्रदेशे कपिलाख्यं कपिलमित्येवालपन् लपंश्च कपिलाख्यमिति श्रौतत्वं नाम्नोऽध्वनयत् । तथा च गीताभाष्यप्रमेयदीपिकाटिप्पणेषु । सिद्धानां कपिलो मुनिः सुखरूपः । पाल्यते लीयते जगदनेनेति कपिलः । प्रीतिः सुखं कमानन्द इत्यभिधानात् । प्राणो ब्रह्म कं ब्रह्म खं ब्रह्मेति च । ऋषिं प्रसूतं कपिलं यस्तमग्रे ज्ञानैर्बिभर्ति जायमानं च पश्येत् । सुखादनन्तात्पालनाल्लापनाच्च यं वै देवं कपिलमुदाहरन्तीति बाभ्रव्य-शाखायाम् । सिद्धानां कपिलो मुनिरिति कपिलशब्दं व्याचष्टे ॥ सुखेति ॥ सुखरूप इति कः । पाल्यते जगदनेनेति पिः । लीयते जगदनेनेति लः । लीङ् श्लेषण इत्यस्माड्डः । ला आदान इत्यतो वा कः । ततः कर्मधारयः । कशब्दस्य सुखवाचित्वेऽभिधानं प्रयोगं च पठति ॥ प्रीतिरिति ॥ समग्रार्थे श्रुतिमाह ॥ ऋषिमिति ॥ तं भगवन्तमृषिं कपिलं च पश्येत् । कथमृषिः सर्वज्ञत्वादित्युच्यते । यः प्रसूतं पूर्वकल्पेषु जातं जायमानं वर्तमानं चैवमागामि च जगज्ज्ञानैर्बिभर्ति जानातीति यावत् । कथं कपिल इत्यत उक्तं सुखादिति । यच्छब्दद्वयस्य तमित्यनेनान्वयः । सुखरूप इत्यनन्तरं भाष्ये कपिल इति निर्देशघटनाय शेषमाह ॥ इति क इति ॥ किर् औणादिकः । ततश्चातो लोप इटि चेत्याकारलोप इति भावः । यद्यपि पाल्यत इति भाष्ये पाल रक्षण इति धातुर्गृहीतः । पा रक्षण इत्येतत्तस्यार्थानुवाद इति भावेन पा रक्षण इत्यतः किरित्युक्तमिति केचित् । वस्तुतस्तु पा रक्षण इत्यस्य णाविति वर्तमाने पातेर्लुग्वक्तव्य इति णिचि परतो लुगागमे कर्मणि यकि च पाल्यत इति रूपमिति भावेनैवमुक्तम् । लीङ् श्लेषण इत्यत्र श्लेषणं स्वस्वकारणेषु मेलनं स्वोदरसंश्लिष्टतापादनमित्यर्थः । अस्माद्धातोर्विभाषा लीयते-रित्यात्वेऽर्तिह्रीत्यनेन पुगागमे ल्युटि लापनादिति भाष्ये रूपम् । क्वचिद्भाष्ये लापानादिति पाठस्तत्र दीर्घत्वं छान्दसमित्याहुः । ला आदान नपुंसकलिङ्गो निर्दिष्ट इति सुखं रूपमिति कमित्येवानुवादः कर्तव्यः । तथाऽपि कं सुखं स्वरूपत्वेनास्यास्तीत्यर्श आदिभ्य इति मत्वर्थीयाच्प्रत्यये क इति रूपमिति द्योतयितुं भाष्ये सुखमिति वक्तव्ये सुखरूप इति पुल्लिङ्गप्रयोग इति तदनुसारेणैव क इति पुल्लिङ्गोऽनूदितः । कं ब्रह्मेति श्रुतौ कशब्दः सुखविशिष्टाभिधानादेव चेति सूत्रे सुखार्थो व्याख्यात इति प्रकृतसिद्धिः । समग्रार्थो कपिल-शब्दस्योक्त इति शेषः । चशब्दसमुच्चेयमाह ॥ आगामि चेति ॥ कथमनेन सार्वज्ञ्यलाभ इत्यत उक्तं जानातीति ॥ यावदिति ॥ यच्छब्दद्वयस्य, यो ज्ञानैर्बिभर्ति यं च पश्येदिति यच्छब्द-द्वयमिति । सुखरूप इत्यनन्तरमित्यारभ्य यच्छब्दद्वयमितिपर्यन्तं सुमतीन्द्रतीर्थटिप्पणवाक्यम् । तत्र काचन चर्चायते ।

यद्यपि ते सुमतीन्द्राश्चैवमेव भान्ति नामतो नार्थात् ।

बृहदारण्यकभाष्यादिकमपि नालोकि यैर्न चालोचि ॥ १ ॥

गुर्वर्थदीपिकाकृद्द्रोहो द्रोहोऽपि भावबोधेभ्यः ।

लघुरप्यलघुः फलतो महदिह दत्तं महद्भ्यो यत् ॥ २ ॥

यद्विषमपि पीयूषतया मतमिति मृतिहृन्न जातु जायेत ।

रूपं यत्त्वनुरूपं पदमिति गदितं न सन्धितं स्यात्तैः ।

लोके साक्षिणि कोशे मत्वर्थे सत्यचीतिके सार्थे ॥ ४ ॥

कपिलेयैरवलेपाल्लेखोलेखेड्वचस्यहो

ऊहो नवमेऽर्थैरनवमे कथामात्रं प्रथायते ।

परिश्रमो विश्रमायामत्सराणां भवेत्सताम् ॥ ५ ॥

तथा हि । बृहदारण्यकभाष्ये संसाराप्लुतानां मुक्तानां कानि सुखानि लोका रोचमानानि कानि । लोका लीनं सुखं क इत्युक्तं कं नाम क्षीयतेऽत्र यदिति । स्वतः कशब्दस्य पुल्लिङ्गतोक्तेति कपिल इति गीताभाष्यप्रमेयदीपिकायां सुखरूप इति क इत्यत्रार्शआद्यच्प्रत्यय-कल्पनेनावक्रे वक्रतां प्रदर्श्य न समाधिर्विधेयः । न च नच विधेयः । तत्रैव लीनं संसारदशायां तदनन्तरमभिव्यक्तं यत्सुखं तत्रैव क इति कशब्दपुल्लिङ्गता लीनं सुखं क इत्युक्तमित्यंशेन शंसिता न च सदाऽभिव्यक्तसुखमुखविग्रहे सम्भवति भगवति लीनतालाप इति न तदुदाहरण-धरणिरियमिति । अहो आयुष्मंस्तनुषे शेमुषीमुपर्येव न मनुषे उत्तरग्रन्थे त्वद्धृदयग्रन्थिमालोच्य लोकोऽनुयोक्ता भवेदिति । तथा हि । कं नाम क्षीयतेऽत्र यदित्यंशे । अत्र संसारे यत्क्षीयते स्थीयते तत्सुखं कमित्युक्तमित्युक्तेः किं कंसारेः संसारोऽस्ति येन तत्र कमिति नपुंसक-लिङ्गकशब्दवाच्यं सुखमपि सुखेनाङ्गीकर्तुमुचितं स्यादिति । तत्र तं प्रति त्वया वक्तव्ये न विवक्षानुसारेण षण्डसार्थाङ्गनाभामित्यादिशब्दवद्विशेषणस्यावश्यं सामान्यपरतोररीकार्येत्यनेन त्वां त्वं समाधत्स्व । निरवकाशेन प्रकाशनाच्च छान्दोग्यभाष्ये । तथा हि । क इत्यानन्द उद्दिष्ट उश इच्छा प्रकीर्तितेति । तर्हि गीताभाष्ये कमानन्दः कं ब्रह्मेत्युदाहरणं न मनोहरमिति न च वाच्यम् । पुल्लिङ्गनपुंसकलिङ्गपदयोरैकार्थ्यनिर्भर्येणैव तथोक्तेरिति सम्भवत्वात् । रूपशब्दः सुखरूपं यस्येति सुखस्य तदात्मकतामावेदयन्न सहेत टीकोक्तस्य क इत्यस्य । अर्श आद्यजन्तताश्रयणमित्युपर्येव ज्ञायते । न हि बहुव्रीहिस्तत्रेति वक्तुरुत्कण्ठां कुण्ठयति सुखरूप इति स्वयं नपुंसको भवन् रूपशब्दः । किञ्च विशेषशब्दाश्च सामान्यवाचका अपि भविष्य-न्तीत्याचार्याः सूचितवन्तः सूचितचेतसो गीतातात्पर्ये । दुःखं तु मानसं ज्ञेयमायासो बाह्यमुच्यते । विशेषस्य विवक्षायामन्यथा सर्वमेव त्विति । बृहदारण्यकछान्दोग्यभाष्यादिकं मनसि निधाय किञ्चित्पिधाय चेक्षापरीक्षायै सर्वविदष्टीकाकारपादाः सुखरूप इति क इतीति करणेन कशब्दवाच्यतायां सुखरूपत्वं हेतुत्वेन न्यरूपयन्निति टीकैवाच्प्रत्ययव्याकृतिं बबाध इति श्रुतिरपि केवलं सुखादनन्तादिति गदन्ती सान्दोलयति शिर इति गदनीयमेव जगदुरिति दिक् । महान्गुणतः प्रणतः प्रह्वः कृतनमनोऽस्तौत्तुष्टाव ॥ २१ ॥

### **छलारी**

तत्र हयसमीपे । महान्बुद्धिमान् अंशुमान् ॥ २१ ॥

# **अंशुमानुवाच— **

# **न पश्यति त्वां परमात्मनोऽजनो न बुद्ध्यतेऽद्यापि समाधियुक्तिभिः ।**

# **कुतोऽपरे तस्य मनःशरीरविसर्गसृष्टावयवप्रकाशाः ॥ २२ ॥**

### **पदरत्नावली**

स्तुतिर्द्वेधा विद्यमानगुणविषया अविद्यमानगुणविषया च । तत्र द्वितीयाऽपि विद्वदविद्वद्विषयभेदेन द्विविधा । उभयस्या अपि स्तुतिफलं न लभ्यते । विदुष आत्मन्यविद्यमानगुणकथनेन ह्रिया स्तोतरि द्वेषसम्भवाद् विदुषोऽज्ञानेन मुखविकासादिसम्भवेऽपि स्तोतुः स्तुतिफलप्रदानशक्तिसामग््रयभावात्, अतः प्रथमैव श्रेयसीति भावेन स्तौति– न पश्यतीति ॥ अजनोऽजो विरिञ्चो यस्य परमात्मनोंऽशं त्वां न पश्यति अनन्तत्वेन साक्षा-दपरोक्षीकर्तुं न शक्नोति । तर्हि परोक्षतो जानाति किम् ? नेत्याह– नेति ॥ समाधियुक्ति-भिरेकाग्रीकृतचित्तयोगैरद्यापि न बुद्ध्यते । सम्यङ् न जानातीत्यन्वयः । ‘पश्यन्तोऽपि न पश्यन्ति मेरो रूपं विपश्चितः’ इतिवत् । न यस्य तत्त्वमिति पाठे, परमात्मनो यस्य तव तत्त्वं न बुद्ध्यत इति न, किन्तु बुद्ध्यते, तथापि सम्यङ् न जानातीत्यर्थः । ‘कश्छन्दसां योगमावेद धीरः को धिष्ण्यां प्रतिवाचं पपाद’ इति श्रुतेः । नयस्य नीतिरूपस्य परमात्मनस्तव तत्त्वं न बुद्ध्यते इति वा । एकस्य ज्ञानाभावेऽप्यन्यस्य तत्सम्भवः किं न स्यात् तथा दृष्टत्वादित्या-शङ्क्य इतरविषयोऽयं न्यायो न परमात्मविषय इति भावेनाह– कुत इति ॥ अपरे । विरिञ्चादितरे, समाधियुक्तिरहिताः कुतो हेतोः पश्यन्ति जानन्ति ? दर्शनादिसद्भावे न किमपि लिङ्गमित्यर्थः । अनेन चोद्यं कथं परिहृतमिति तत्राह– तस्येति ॥ तस्य विरिञ्चस्य मनसः शरीराच्च विसर्गः विशिष्टा सृष्टिर्येषां मरीच्यादीनां ते मनःशरीरविसर्गस् तैः सृष्टेषु शरीरावयवेषु श्रोत्रादिषु प्रकाशो अभिमानित्वेन स्थितिलक्षणो येषां दिक्सूर्यादीनां ते मनःशरीरविसर्गसृष्टावयव-प्रकाशाः । अनेन इन्द्रादयो मरीच्यादय उभयेऽपि प्रत्युक्ताः । अत्र जनो न पश्यति न बुध्यते इत्यङ्गीकारे कुतोऽपरे इत्येतद् गतार्थत्वेनासङ्गतं स्यादतोऽजन इति पदच्छेदेन विरिञ्च एव ग्राह्यः

॥ २२ ॥

### **सत्यधर्मीया**

न जानन्तोऽप्यवजानन्तो वयमनन्तो त्वया अव्या इत्याशयेनांशुमानीशांशं कपिलमुपश्लोकयति षड्भिः श्लोकैः । अजनो जनो जननं स आद्विष्णोर्यस्य सोऽजो ब्रह्मा यस्य परमात्मनो हरेरंशमिति शेषः । त्वां तत्त्वेन न पश्यति साकल्येन नापरोक्षीकरोति । परोक्ष-तस्तर्हि स साकल्येन जानाति किमित्यतो नेत्याह ॥ अद्यापीति ॥ समाधियुक्तिभिर्न बुध्यते समाधयः प्राणायामादयस्तैर्युक्तिभिस्तर्कैः समाधीनां युक्तयो योगास्तैरिति वा । करणैर्न बुध्यते परोक्षतः साकल्येन न जानाति । तस्य चतुरास्यस्य मनः शरीरविसर्गसृष्टाः । मनश्च शरीरं च ताभ्यां विविधः सर्गो येषां ते तैर्मरीच्यादिभिः सृष्टा वयं तदपरे अर्वाचीना अधुनातनाः कुतो हेतोः पश्येम । खस्वरूपं निरूपयति ॥ अप्रकाशा इति ॥ न विद्यते प्रकाशो मानमुभयविधं तद्वदेषां ते तथा । अवयवप्रकाशा मनःशरीरेभ्यो विसृष्टाः स्वयं च ते सृष्टाः स्त्रष्ट्रोत्पादिता येऽवयवाः प्रतीकास्तत्र प्रकाशो विषयस्फोरणादिरूपो येषां ते परे इन्द्रादय इति वा । न यस्य तत्त्वं परमात्मनो जन इति पाठे यस्यापरेतस्य मृत्यूपलक्षितदोषरहितस्यात्मनः सर्वस्वामिनस्तव तत्त्वं स्वरूपं न जनोऽपामरः प्रबुध्यते । ननु रमा चेत्सामस्त्येन जानीयात्त्वमित्यतो न सापि पटुरिति प्राह ॥ अदिति ॥ याऽपि समाधियुक्तिभिः करणैर्या रमया परं तत्त्वं नापि न प्राप्तं न ज्ञातमिति यावत् । आत्मनो विषये इदमद् आश्चर्यम् । कुतो न कुतोऽपि । कुतूहलावहमिति वा । अद्भुतपदव्याकृत्यवसरेऽदित्याश्चर्यार्थकमव्ययमिति भान्वाद्युक्तेर्नाद्भुतव्याकरणमिति मन्तव्यम् । हे अपरेतस्यापगतरेतोविकार । रेतसि भवो रेतस्यस्तस्मादपगतस्तदविकृतदेह इति यावत् । मनःशरीरविसर्गसृष्टावयवप्रकाशा मनःसृष्टा रुद्रचन्द्राद्याः शरीरसृष्टो विराट् शरीरसृष्टो ब्रह्मा विसर्गः पाय्वादितत्सृष्टा दक्षाद्यास्ते चावयवप्रकाशा इतरे तत्त्वेशाश्च । अद्यापि समाधियुक्तिभिर्न पश्यन्ति । यश्च भगवान्नपश्यति । पश्यतीति पश्यो जीवस्तद्वदाचरति पश्यति । यदा पश्यः पश्यत इति व्याख्यावसरे पश्यतीति पश्यो जीव इति टीकोक्तेः । जीवविलक्षण इति यावत् । तत्त्वं जनो न बुध्यत इति कुतः कुतोऽवक्तव्यमवचनेऽपि ज्ञायत इति विवृण्वन्ति ॥ २२ ॥

### **छलारी**

अजनोऽजो विरिञ्चः । यस्य परमात्मनः । अंश इति शेषः । त्वां न पश्यति साकल्येनापरोक्षीकर्तुं न शक्नोति । अथवा । परम् आत्मन इति पदद्वयम् । आत्मनः स्वात्मनः परमुत्तमम् । त्वामित्यन्वयः । तर्हि परोक्षतो जानाति किं, नेत्याह ॥ नेति ॥ समाधि-युक्तिभिर्ध्यानयोगैरद्यापि त्वां न बुद्ध्यते न जानातीत्यन्वयः । ‘पश्यन्तोऽपि न पश्यन्ति मेरो रूपं विपश्चित’ इतिवत् । अपरेऽर्वाचीनास्तु कुतस्त्वां पश्येयुः । अर्वाचीनत्वे हेतुस् तस्य मनः शरीरविसर्गसृष्टा इति । तस्य विरिञ्चस्य मनसः शरीराच्च विसर्गो विसृष्टा सृष्टिर्येषां मरीच्यादीनां ते तथोक्तास्तैस्तत्रापि वयमप्रकाशा अज्ञाः । कुतस्त्वामपश्याम इत्यर्थः ॥ २२ ॥

# **ये देहभाजस्त्रिगुणप्रधाना गुणान् विपश्यन्त्युत वा तमश्च ।**

# **यन्मायया मोहितचेतसस्ते विदुः स्वसंस्थं न बहिःप्रकाशाः ॥ २३ ॥**

### **पदरत्नावली**

ये देहभाजः शरीरिणस्ते त्रिगुणप्रधानाः सत्त्वप्रधाना रजःप्रधानास्तमःप्रधाना इति त्रिविधाः । तत्र रजःप्रधाना राजसा मानुषास् त्रिगुणप्रधाना धर्मार्थकामपरायणा गुणान् स्वगदीनेव पश्यन्ति, न मोक्षम् । तमःप्रधानास्तामसा असुरा यस्य हरेर्मायया बन्धकशक्त्या मोहितचेतसो ऽन्यथाज्ञानपूर्णबुद्धयस् तमो वा अन्धतम एव विशिष्टं पश्यन्ति अनुभवन्ति । अत्र निमित्तमाह- त इति ॥ ते स्वसंस्थं स्वहृदिस्थं विष्णुं न विदुरिति यत् तस्मादिति शेषः । तर्हि तेऽचेतनाः किं ? नेत्याह– बहिरिति ॥ बहिर्देहादावेव प्रकाशो येषां ते तथा अनात्मज्ञानिन इत्यर्थः । ‘आत्मैव महय्यः’ इति श्रुतेः । ज्ञानाश्रयत्वेन चेतनत्वेऽपि यथार्थज्ञानं नास्तीति भावः ॥ २३ ॥

### **दुर्घटभावदीपिका**

ये देहभाजस्ते त्रिगुणप्रधानाः । देहभाजां मध्ये केचन सत्त्वगुणप्रधाना केचन रजोगुणप्रधाना केचन तमोगुणप्रधानाः । ये सत्त्वगुणप्रधानास्ते भगवति । उत शब्द एवार्थे । अज्ञानवाचकेन तमः शब्देन दोषान्तरं लभ्यते । तमो वाऽज्ञानादि दोषानेव विपश्यन्ति । ये रजोगुणप्रधानास्ते भगवति ज्ञानादि गुणानज्ञानादि दोषांश्च विपश्यन्ति । ननु सत्त्वगुणप्रधानैरिव तमोगुणरजोगुणप्रधानैरप्यनपेक्षितशरीरपीडादिना शरीरनियमनादौ स्वातन्त्र्या-योगात्स्वस्वशरीरनियामकः स्वतन्त्रो ज्ञानादि गुणसम्पन्नोऽज्ञानादि दोषरहितः स्वस्वदेहस्थितो भगवानङ्गीकर्तव्य एवातस्तद्गुणप्रधाना रजोगुणप्रधानाश्च भगवान्ज्ञानादि गुणैरेव युक्तो नत्व-ज्ञानादिदोषैरिति न पश्यन्तीति कथमुक्तमित्यत आह ॥ यन्माययेति ॥ ते तमोगुणप्रधाना रजोगुणप्रधानाश्च यन्मायया भगवतो मायया मोहितचेतसस्तं स्वसंस्थं स्वदेहे स्थितं भगवन्तं न विदुः । ननु देहस्थितभगवत्ज्ञानाभावे भगवान्दोषीति कथं ज्ञानं स्यादित्यत आह ॥ बहिः प्रकाशा इति ॥ बहिःस्थितभगवत्ज्ञाना इति ॥ २३ ॥

### **सत्यधर्मीया**

गुणानुगुणाचरणानधिकारिण आह ॥ य इति ॥ ये देहभाजः शरीरिणस्ते त्रिगुणप्रधानास्त्रयो गुणाः प्रधानानि कारणीभूतानि येषां ते रजः प्रकृतयो मानुषा आवर्तन्ते । त्रिगुणप्रधाना इति । त्रयो गुणा धर्मार्थकामास्ते एव प्रधानं मुख्यप्रयोजनं येषां त इति तदर्थः । ते च गुणानप्रधानफलस्वर्गादीनेव विपश्यन्ति जानन्ति अनुभवन्ति न मोक्षं ते लभन्त इति यावत् । ये यद्यस्मान्मायया तव बन्धकशक्त्या योग्यतां निमित्तीकृत्य बध्नन्त्यामोहितचेतसो मोहितमतयस्तस्मिंस्तत्त्वं विषयीकुर्वच्चेतो येषां ते तथा स्वसंस्थं त्वां न विदुः । किञ्च बहिःप्रकाशा देहादावेवाहज्ञानिनः । मिथ्याज्ञानिन इति यावत् । उत तस्मात्तमोऽन्धन्तम एव विपश्यन्ति । यन्मायया आमोहितचेतस इति तामसपक्षे आ सम्यगिति, राजसपक्षे आ ईष-दिति । उत्तरत्र प्रध्वस्तमायेत्याद्युक्तिस्वारस्याद्विवेको ज्ञेयः ॥ २३ ॥

### **छलारी**

तर्हि केऽपि न पश्यन्ति किमित्यतः केचिदेव पश्यन्तीत्याह ॥ ये देहभाज इति ॥ ये देहभाजः शरीरिणस्ते त्रिगुणप्रधानाः सत्त्वप्रधाना रजःप्रधानास्तमःप्रधाना इति त्रिविधाः । तत्र रजःप्रधाना राजसा मानुषा गुणान्स्वर्गादीनेव विपश्यन्त्यनुभवन्ति । न मोक्षम् । अन्यथाज्ञानपूर्णबुद्धयस्तमःप्रधानास्तामसा असुरा यस्य हरेर्मायया बन्धकशक्त्या मोहितचेतस-स्तम एवान्धन्तम एव विपश्यन्त्यनुभवन्ति । अत्र निमित्तमाह ॥ त इति ॥ ते स्वसंस्थं हृदिस्थं विष्णुं न विदुरिति । यस्मात्तस्मादिति शेषः । तर्ह्यचेतनाः किं ते, नेत्याह ॥ बहिरिति ॥ बहिर्देहादावेव प्रकाशो येषां ते तथा । अनात्मज्ञानिन इत्यर्थः । ज्ञानाश्रयत्वेन चेतनत्वेऽपि न परतत्त्वज्ञानिन इति भावः । ये सत्त्वप्रधाना सात्त्विका देवादयस्ते त्वामेव विपश्यन्तीति योज्यम् ॥ २३ ॥

# **तं त्वामहं ज्ञानघनस्वभावं प्रध्वस्तमायामयभेदमोहैः ।**

# **सनन्दनाद्यैर्मुनिभिर्विभाव्यं कथं विमूढः परिभावयामि ॥ २४ ॥**

### **पदरत्नावली**

ये सत्त्वप्रधानाः सात्विकप्रकृतयस् तैः सनन्दनाद्यैर्मुनिभिर्विभाव्यम् उपास्यं तं तत्तद्योग्येभ्यस्ततत्तत्फलदातारं त्वामहं कथं परिभावयामि चिन्तयामि ? चिन्तने काऽनु-पपत्तिरिति तत्राह– विमूढ इति ॥ सामान्यज्ञाते वस्तुनि विशेषजिज्ञासा सञ्जाघटीति । मम तु तदेव नास्त्यतस्त्वद्विषयज्ञानाभाव एवानुपपत्तिरित्यर्थः । सनन्दनादीनामपि देहभाक्त्वाविशेषात् तत्परिभावना कथं स्यादिति तत्राह– प्रध्वस्तेति ॥ प्रध्वस्तो मायामयः प्रकृतिहेतुको भेदमोह अनात्मन्यात्मत्वमोहो यैस्ते तथा तैः, निरस्तमिथ्याज्ञानैरित्यर्थः । अनेन देहभाक्त्वेऽपि विशेषोऽस्तीति दर्शितम् । ‘कार्यते ह्यवशः कर्म सर्वैः प्रकृतिजैर्गुणैः’ इति स्मृतिः ॥ २४ ॥

### **सत्यधर्मीया**

राजसास्तामसाश्च बहुलास्तरतमयेति तान्निरूप्योत्तमानां रीतिमीरयति ॥ तं त्वामिति ॥ अहं तं त्वां कथं परिभावयामि चिन्तयामि । महमुत्सवरूपं त्वा त्वामिति । किं परिभावितः कीदृशोऽहमित्यतस्तदाह ॥ ज्ञानघनस्वभावमिति ॥ ज्ञानपूर्णतया ज्ञानघनः स्वभावः स्वरूपं यस्य तम् । ज्ञानघनो ज्ञानात्मा चासौ स्वाख्यो भावो नित्यसत्तश्च स वा तम् । मायामयो मायिको मिथ्याभूत इति यावत् । स चासौ भेदश्च अपारमार्थिको भेदो जगतो जगन्नाथस्येति तद्विषयको यो मोहो मिथ्यामत्युपदेशप्राप्तः स प्रध्वस्तो यैस्ते तैः । मायामयो भेदो यस्य प्रपञ्चस्य स इति यो मोहो वैचित्यं स प्रध्वस्तो यैरिति वा । मायाया प्रकृति-रूपायाऽमयो रोगस्तेन प्राप्तो भेदस्य प्रपञ्चरूपस्य मोहोऽज्ञनं स प्रध्वस्तो यैरिति वा । मोह-मिच्छेति मूर्छायामविद्यायां च सूरय इति विश्वः । सनन्दनाद्यैः सनन्दन एवाद्यो येषां ते मुनयः परमहंसास्तैर्विभाव्यं चिन्त्यम् । ननु सनकादिः स न कस्मात्पूर्वं गृहीतो गृहीतश्च तदनन्तरजः सनन्दन इति चेत् । सत्यम् । अगाधमेधाव्यसि । शङ्का चेयं निरातङ्का । परन्तु गुर्वनुकम्पायाः किमकम्प्यम् । सनकादय इत्युक्तौ केवलं परमहंसा विभावका न संसारे सन्तः सन्त इति भायात्तच्चानिष्टम् । दृष्टेर्वसिष्ठादीनां तन्निविष्टानां विभावकताया अतस्तेऽपि ग्राह्या आदिपदेनेति वचनमेवमिति । न तथोक्तावप्यादिपदेनैते ग्रहीतुं शक्या इति वाच्यम् । सजातीयग्रहस्यैव न्याय्यत्वात् । इत्थं वदंश्च सनन्दनादयः सनकाद्या नन्दनैः सहिताः सनन्दनाः सांसारिका मुनयो वसिष्ठाद्या इत्यप्यर्थान्तरसङ्ग्रहः सुग्रह इति सूचयामासेति ज्ञेयम् । अहं तु न तदन्यतम इति कथं कथय त्वां परिभावयामीत्याह ॥ विमूढ इति ॥ न चात्रातीव कर्तव्यं दोषदृष्टिपरं मनः । दोषो ह्यविद्यमानोऽपि तत्पराणां प्रदृश्यत इति सुधाभिधानान् न शङ्कस्वेति वाच्यम् । क्षणमेकं विलम्बोऽवलम्बनीयो दया विधेया विनेयोपरि । ओ स्वच्छन्दं पृच्छ । ॐ धन्योऽस्मि । अधिकार्यवधिं विधिसर्वं धीकृत्य कुत उक्तिनेति शङ्कितुं शक्यमिति चेत् । सत्यम् । सा च पिशाची क्व नाम नावतार्या । तथाऽपि मन्त्रयामः । अस्य योगित्वाद्योगिपुरस्कृतिरिति वा नन्दनस्तत्पुत्रो विधाता चासावाद्यश्च तेन सहितैर्नन्दनेष्वाद्यस्तेन सहितैरिति वा मुनिभिरिति भावेनाप्येवमुक्तिरिति जोषमास्व । किञ्च विमूढ इति मौढ्यं किंहेतुकमित्यतोऽप्याह ॥ सनन्दनाद्यैरिति ॥ नन्दनेन तन्नाम्ना नन्दनवनेन सहितं सौवर्गभाग्यं तदेवाद्यं येषां भोगानां तैर्विमूढस्तत्कामनया मूढतम इति ॥ २४ ॥

### **छलारी**

तर्हि तवापि सात्त्विकत्वाद् ध्यानेन त्वं मां ज्ञास्यसीति तत्राह ॥ तं त्वामिति ॥ सनन्दनाद्यैर्मुनिभिर्विभाव्यमुपास्यं ज्ञानघनस्वभावं ज्ञानादिगुणस्वरूपं तं तत्तद्योग्ये-भ्यस्तत्तत्फलदातारं त्वामहं कथं परिभावयामि चिन्तयामि । चिन्तने काऽनुपपत्तिरिति तत्राह ॥ विमूढ इति ॥ सामान्यतो ज्ञाते वस्तुनि विशेषजिज्ञासा संजाघटीति । मम तु तदेव नास्ति । अतस्तद्विषयज्ञानाभाव एवानुपपत्तिरित्यर्थः । सनन्दनादीनामपि देहभात्क्वाविशेषात्परिभावना कथं स्यादिति तत्राह ॥ प्रध्वस्तेति ॥ प्रध्वस्तो मायामयः प्रकृतिहेतुको भेदमोहोऽनात्मन्यात्ममोहो यैस्ते तथा तैर्निरस्तमिथ्याज्ञानैरित्यर्थः । कार्यते ह्यवशः कर्म सर्वप्रकृतिजैर्गुणैरिति स्मृतिः

॥ २४ ॥

# **प्रशान्तमायागुणकर्मलिङ्गमनामरूपं सदसद्विमुक्तम् ।**

# **ज्ञानोपदेशाय गृहीतलिङ्गं नमामहे त्वां पुरुषं पुराणम् ॥ २५ ॥**

### **पदरत्नावली**

त्वां नमामह इत्यन्वयः । त्वामिति के इति तत्राह- पुरुषमिति ॥ तर्हि देवदत्तवच्चिरन्तनः कश्चिदयं स्यादिति नेत्याह– अनामरूपमिति ॥ प्राकृतनामरूपरहितम् । तत् कुत इति तत्राह– प्रशान्तेति ॥ प्रशान्तानि उपरतानि मायागुणाः सत्त्वादयः कर्माणि तन्निमित्तव्यापारा लिङ्गशरीरं च यस्य स तथा । अतत्कारणत्वेन मृद्वदभिन्नत्वे एतत् कथं घटत इति तत्राह– सदिति ॥ सतो ब्रह्मणः । असतः परमाण्वादेर् विमुक्तं भिन्नम् । ‘रुग्मवर्णं कर्तारमीशं पुरुषं ब्रह्मयोनिम्’ इति श्रुतेः । शरीरवत्वेन नामरूपदर्शनात् तदभावकथनं कथमिति तत्राह– ज्ञानेति ॥ लोकानुग्रहार्थं शरीरग्रहणं न तु कर्मनिमित्तम् । अत एव नित्यदुःखाभावः

॥ २५ ॥

### **सत्यधर्मीया**

नम इति प्रह्वत्वार्हणं तव मया कार्यमित्याह ॥ प्रशान्तेति ॥ वयं त्वां नमामहे नमामः । प्रशान्तमायागुणाः प्रशान्तान्यप्रादुर्भूतानि माया प्रकृतिर्गुणाः सत्त्वाद्याः प्रयोजकाः कर्माणि लिङ्गं शरीरं चेति तत्प्रयोज्यानि यस्मिन्स तम् । सदसद्विमुक्तं मूर्तामूर्त-विलक्षणम् । ननु शरीररहितश्चेन्न सृष्ट्यादि सम्भवेदित्यतोऽकर्मनिर्मितमिच्छोपात्तं शरीरमस्ति ततस्तदुपपत्तिरित्याह ॥ गृहीतलिङ्गमिति ॥ तद्ग्रहणे हेतुमाह ॥ ज्ञानोपदेशायेति ॥ ज्ञानं तज्जनकं साङ्ख्यशास्त्रम् । तस्योपदेशार्थं पुराणं प्रातिस्विकशरीराणकं चिरन्तनमाद्यमिति वा पुरुषं पूर्णषड्गुणमिति ॥ २५ ॥

### **छलारी**

मूढत्वान्नमनमात्रं करिष्यामीत्याह ॥ प्रशान्तेति ॥ हे स्वामिन् । त्वां केवलं नमामह इत्यन्वयः । सदसद्भ्यां पुण्यपापाभ्यां विमुक्तम् । कर्मबन्धाभावेऽपि शिक्षार्थं तपः कुर्वाणमिति भावः । अनामरूपं प्राकृतनामरूपरहितम् । तत्कुत इति तत्राह ॥ प्रशान्तेति ॥ प्रशान्तान्युपरतानि मायागुणाः सत्त्वादयः कर्माणि तन्निमित्तव्यापारा लिङ्गशरीरं यस्य स तथा । शरीरत्वेन नामरूपदर्शनात्तदभावकथनं कथमिति तत्राह ॥ ज्ञानेति ॥ लोकानुग्रहार्थं शरीरग्रहणं न तु कर्मनिमित्तम् ॥ २५ ॥

# **यन्मायारचिते लोके वस्तुबुद्ध्या गृहादिषु ।**

# **भ्रमन्ति कामलोभेर्ष्यामोहविभ्रान्तचेतसः ॥ २६ ॥**

### **पदरत्नावली**

त्रिविधानां जीवानां स्वभावाभिभवो नास्तीति दर्शनाय मानुषस्वभावमाह– यन्मायेति ॥ यस्य हरेर्मायया प्रकृत्या इच्छया वा रचिते निर्मिते लोके भूम्यादौ रचितगृहादिषु वस्तुबुद्धयाऽनश्वराणीति मनसा भ्रमन्ति परिवर्तन्ते । मानुषा इति शेषः । निमित्तमाह– कामेति ॥ कामो विषयाभिलाषः लोभो धमोदिविषयार्थत्यागानिच्छा, ईर्ष्या अक्षमा, मोहो वैचित्यम् । एतैर्विभ्रान्तं चेतो येषां ते तथा ॥ २६ ॥

### **सत्यधर्मीया**

त्रिविधानामपि न स्वभावाभिभव इत्याह ॥ यदिति ॥ यस्य भगवतो मायेच्छा तया रचिते लोके उत्तमाश्चालोके लोकातीते श्रीपतौ वस्तुबुध्या वस्तुशक्तं ब्रह्मेति बुध्द्या गृहादिषु गृहीणी गृहमुच्यत इत्यादेः । कामलोभेर्ष्यामोहैर्विभ्रान्तं भ्रान्तविरुद्धमभ्रान्तं चेतो येषां ते तथा सन्तो भ्रमन्त्यटन्ति । मध्यमास्तु यन्माया प्रकृतिस्तया रचिते लोके गृहादिषूक्तरूपेषु वस्तुबुद्ध्याऽनश्वरताधिया कामलोभेर्ष्याभिर्मोहो यस्य तत्किञ्चिद्विभ्रान्तमभ्रमं च चेतो येषां ते । मध्यमा मिश्रमतयो विमिश्रगतयोऽपि चेत्युक्तेः । भ्रमन्ति । इतरेऽपि हरीच्छारचिते तेनैव सत्ये लोके । अवस्तुबुद्ध्येदं सर्वं मिथ्येति मत्या कामलोभेर्ष्यामोहविभ्रान्तचेतसः सन्तो गृहादिषु भ्रमन्ति ॥ २६ ॥

### **छलारी**

त्रिविधानां जीवानां स्वभावाभिभवो नास्तीति दर्शनाय मानुषस्वभावमाह ॥ यन्माययेति ॥ यस्य हरेर्मायया प्रकृत्येच्छया रचिते निर्मिते लोके भूम्यादौ रचितगृहादिषु वस्तुबुद्ध्याऽनश्वराणीति बुद्ध्या भ्रमन्ति परिवर्तन्ते । प्राणिन इति शेषः । अत्र निमित्तमाह ॥ कामेति ॥ कामादिभिर्विभ्रान्तं चेतो येषां ते तथा ॥ २६ ॥

# **अद्य नः सर्वभूतात्मन् कामकर्मेन्द्रियाशयः ।**

# **मोहपाशो दृढश्छिन्नो भगवंस्तव दर्शनात् ॥ २७ ॥**

### **पदरत्नावली**

उपसंहरति– ओति ॥ अद्य नोऽस्माकं पुत्रादिषु दृढो मोहपाशोऽ-ज्ञानहेतुकः स्नेहपाशच्छिन्न इत्यर्थः । कामकर्मेन्द्रियेष्वाशेत इति कामकर्मेन्द्रियाशयः ॥ २७ ॥

### **सत्यधर्मीया**

लोकरीतिमीरयित्वेदानीं स्वस्थितिमुक्त्वोपसंहरति ॥ ओति ॥ काम-कर्मेन्द्रियाशयः कामकर्मेन्द्रियेष्वाशेते । अधिकरणे शेतेरित्यच् । तेष्वेव विद्यमानो यो मोहपाशः पुत्रमित्रकलत्रादिस्नेहपाशो दृढो विना त्वदिच्छामच्छेद्यः । हे भगवन् तव दर्शनाच्छिन्नः । दृढमिति पाठे दृढं छिन्नः । पुनरनुज्जृम्भणं यथा तथा छिन्न इत्यर्थः । सर्वभूतात्मन्सर्वजग-द्व्यापिन् । अनेन पुत्रादावपि परमात्मा सन्निहित इत्यनुसन्धानेन ममतामादधानां न दुष्यतीति ध्वन्यते ॥ २७ ॥

### **छलारी**

उपसंहरति ॥ ओति ॥ अद्य नोऽस्माकं पुत्रादिषु दृढो मोहपाशोऽज्ञानहैतुकः स्नेहपाशश् छिन्न इत्यर्थः । कामकर्मेन्द्रियाण्येवाशयो यस्य तन्निमित्तक इत्यर्थः । कामादीनामाश्रय इति वा । त्वत्प्रसादेन कृतार्थोऽस्मीत्यर्थः ॥ २७ ॥

# **श्रीशुक उवाच—**

# **इत्थं गीतानुभावस्तं भगवान् कपिलो मुनिः ।**

# **अंशुमन्तमुवाचेदमनुगृह्य धिया नृप ॥ २८ ॥**

### **सत्यधर्मीया**

धियाऽनुगृह्य मनःपूर्वकमनुग्रहं कृत्वा ॥ २८ ॥

### **छलारी**

अनुगृह्यानुग्रहं कृत्वा । धियाऽन्तःकरणपूर्वकमित्यर्थः ॥ २८ ॥

# **श्रीभगवानुवाच—**

# **अश्वोऽयं नीयतां वत्स पितामहपशुस्तव ।**

# **इमे च पितरा दग्धा गङ्गाम्भोऽर्हन्ति नेतरत् ॥ २९ ॥**

### **पदरत्नावली**

अर्हन्ति अपेक्षन्ते ॥ २९ ॥

### **सत्यधर्मीया**

तव पितामहपशुर्हयो नीयताम् । अर्हन्ति अपेक्षन्ते ॥ २९ ॥

### **छलारी**

कथम्भूतोऽश्वः । पितामहस्य सगरस्य याज्ञीयपशुभूतः । अश्वं लब्ध्वाऽपि पितृविषये साकांक्षं प्रत्याह ॥ इमे चेति । अर्हन्ति अपेक्षन्ते ॥ २९ ॥

# **तं परिक्रम्य शिरसा प्रसाद्य हयमानयत् ।**

# **सगरस्तेन पशुना क्रतुशेषं समापयत् ॥ ३० ॥**

### **सत्यधर्मीया**

तं परिक्रम्य प्रदक्षणीकृत्य शिरसा प्रसाद्य । अंशुमता नीतेन पशुना यज्ञशेषं समापयत्समापितवान् ॥ ३० ॥

### **छलारी**

तं परिक्रम्य तस्य प्रदक्षणीकृत्वेत्यर्थः । शिरसा प्रणम्येति शेषः ॥ ३० ॥

# **राज्यमंशुमते न्यस्य निःस्पृहो मुक्तबन्धनः ।**

# **और्वोपदिष्टमार्गेण लेभे गतिमनुत्तमाम् ॥ ३१ ॥**

### **सत्यधर्मीया**

अंशुमते राज्यं न्यस्य निःस्पृहो विषयस्पृहाहीनो मुक्तबन्धनस्त्यक्त-संसारबन्धन और्वोपदिष्टमार्गेणानुत्तमां गतिं लेभे ॥ ३१ ॥

### **छलारी**

लेभे । सगर इति शेषः ॥ ३१ ॥

# **अंशुमांश्च तपस्तेपे गङ्गागमनकाम्यया ।**

# **कालं महान्तं नाशक्नोत् ततः कालेन संस्थितः ॥ ३२ ॥**

### **पदरत्नावली**

महदपराधपङ्कप्रक्षालनेनात्मजनोद्धाराय महान्तं कालं तपस्तेप इत्यन्वयः । कालेन संस्थितो मृतः ॥ ३२ ॥

### **सत्यधर्मीया**

गङ्गागमनकाम्यया गङ्गाया जाह्नव्या आगमनविषयिणी काम्या गतम् । तया महान्तं बहुकालं तपस्तेपे कृतवान् । तथाऽपि नाशक्नोन्न शशाक । कालेन संस्थितो मृतः

॥ ३२ ॥

### **छलारी**

महान्तं कालं तपस्तेप इत्यन्वयः । नाशक्नोत् । गङ्गामानेतुमिति शेषः । ततः कालेन संस्थितः कालमृत्युना संस्थितो ग्रस्तो मृतोऽभूदित्यर्थः ॥ ३२ ॥

# **दिलीपस्तत्सुतस् तद्वदशक्तः कालमेयिवान् ।**

# **भगीरथस्तस्य पुत्रस्तेपे स सुमहत्तपः ॥ ३३ ॥**

### **पदरत्नावली**

कालमेयिवान् मरणं प्राप्तः ॥ ३३ ॥

### **सत्यधर्मीया**

कालं यममेयिवान्प्राप्तवान् । मृत इति यावत् । तस्य दीलीपस्य नृपस्य

॥ ३३ ॥

### **छलारी**

तद्धत् तपस्तेप इति शेषः । अशक्तः । गङ्गामानेतुमिति शेषः । काल-मेयिवान्मरणं प्राप्तः । तेपे कृतवान् ॥ ३३ ॥

# **दर्शयामास तं देवी प्रसन्ना वरदाऽस्मि ते ।**

# **इत्युक्तः स्वमभिप्रायं शशंसावनतो भृशम् ॥ ३४ ॥**

### **पदरत्नावली**

प्रसन्ना देवी ते वरदाऽस्मीति निगद्य स्वात्मानं तमुद्दिश्य प्रदर्शयामास

॥ ३४ ॥

### **सत्यधर्मीया**

अहं प्रसन्ना वरदा च तेऽस्मीति तं भगीरथं नृपमात्मानं दर्शयामास । यस्मिन्नियत्यपि न देवी दर्शयामासात्मानमित्यस्मिते स्मितरहिते दुःखित इति यावत् । सति यथापूर्वमुर्वरितम् । स्वमभिप्रायं स्वपितृगात्रभस्मपवित्रीकरणरूपं शशंसोचे ॥ ३४ ॥

### **छलारी**

तं प्रत्यात्मानं दर्शयामास । वरदाऽस्मीति गङ्गोक्तः सन् स्वाभिप्रायं पूर्वजोद्धारणे शशंस ॥ ३४ ॥

# **गङ्गोवाच —**

# **को विधारयिता वेगं पतन्त्या मे महीतले ।**

# **अन्यथा भूतलं भित्वा नृप यास्ये रसातलम् ॥ ३५ ॥**

### **सत्यधर्मीया**

महीपते महीतले पतन्त्या मम वेगं विधारयिता कः । स्वत एव पत तवेयत्कुत इत्यत आह ॥ अन्यथेति ॥ अनागमन एवमागमने च तवोभयथा नाभीष्टसिद्धिरिति भावः ॥ ३५ ॥

### **छलारी**

पतन्त्या । गगनादिति शेषः । मे वेगं विधारयिता धारयिष्यति । अन्यथा धारकाभावे ॥ ३५ ॥

# **किं चाहं दुर्गतिं यास्ये नरा मय्यामृजन्त्यघम् ।**

# **मृजामि तदघं क्रूरं राजंस्तत्र विविच्यताम् ॥ ३६ ॥**

### **पदरत्नावली**

किञ्च रसातलप्रवेशलक्षणानर्थ एव न, अन्योऽप्यतीत्याशयेनाह– किञ्चेति ॥ कुतो नरकप्राप्तिरिति तत्राह- नरा इति ॥ पापिनो नराः स्नानादिना मय्यघमामृजन्ति शोधयन्ति । पापं निक्षिप्य स्वयं शुद्धा भवन्ति । हे राजन् तदघं मृजामि शोधयामि । क्वेति शेषः । क्व निक्षिप्य शुद्धा भवामि ? अत्र अस्मिन्नर्थे विविच्यतां नराणामघसंहर्ता मदघसंहर्ता क इति विवेकः क्रियतामित्यन्वयः ॥ ३६ ॥

### **सत्यधर्मीया**

न केवलं रसातलं यास्येऽपि तु ममायमेको भावी विभव इत्याह ॥ किञ्चेति ॥ नरा मय्यघं स्वेषां विसृज्य स्नानादिनाऽऽत्मानमामृजन्ति शोधयन्ति तत्क्रूरं तैर्मुक्तमघं मृजामि मार्जयामि । तत्रोभयविषये विविच्यतां त्वया विवेकः क्रियताम् । पामरनरपापापहन्त्र्या मम दुर्गतिमतिहाय पापपरिहारोपायो धर्ता चायमिति निश्चयश्च क्रियतामिति यावत् । रसातलगमने च तवाभीप्सितमपि न सेत्स्यतीत्याह ॥ नरा इति ॥ नराः पितृव्याः कथमघं मृजन्त्यहं च कथं तदघं मृजामि । विचिन्त्यतामित्युचितोऽपि पाठः ॥ ३६ ॥

### **छलारी**

किञ्च न केवलं रसातलप्रवेशलक्षणानर्थ एवान्योऽप्यस्तीत्याशयेनाह ॥ किञ्चेति ॥ कुतो नरकप्राप्तिरिति तत्राह ॥ नरा इति ॥ पापिनो जनाः स्नानादिना मय्यघमामृजन्ति शोधयन्ति । पापं निक्षिप्य स्वयं शुद्धा भवन्ति । हे राजन् तदघं मृजामि शोधयामि । क्वेति शेषः । क्व निक्षिप्य शुद्धा भवाम्यत्रास्मिन्नर्थे विविच्यताम् । नराणामघहाऽहं मदघसंहर्ता क इति विवेकः क्रियतामित्यन्वयः । तत्रोपायो विचिन्त्यताम् ॥ ३६ ॥

# **राजोवाच —**

# **साधवो निराशिषः शान्ता ब्रह्मिष्ठा लोकपावनाः ।**

# **हरन्त्यघं तेऽङ्गसङ्गाद् ये प्राप्ताः स्वहृदा हरिम् ॥ ३७ ॥**

### **पदरत्नावली**

उत्तरमाह– साधव इति ॥ शमदमादिलक्षणसम्पन्नाः साधवोऽत एव निराशिषः स्वर्गादिसुखलक्षणाशारहिताः । कुत इति तत्राह– ब्रह्मिष्ठा इति ॥ इष्ठन् प्रत्ययान्तं चैतत् । ब्रह्मिणः पूर्णा भगवद्भक्त्येति शेषः । अमी अतिशयेन ब्रह्मज्ञानसम्पन्ना इति यावत् । ब्रह्मण्येव स्थिता ब्रह्मिष्ठा इत्ययं छान्दस इति केचित् । तथात्वे ब्रह्मस्था इति स्यात् । न हि छान्दसता स्वच्छन्देनाङ्गीकार्या । तस्मादयमिष्ठन्नन्तस्तमनुसृत्यैवं कृतम् । लोकपावना एवंविधा ये स्वहृदा हरिप्राप्तास्ते अङ्गसङ्गात् पादप्रक्षालनादिना हस्ताद्यङ्गसम्बन्धात् पापिनामघं हरन्तीति शेषः । तेषां स्वहृदि स्थितहरिसान्निध्यात् पापं नास्त्येव । तत्र किं वक्तव्यमनवरतं पद्मनाभ-सरोजनिवासाया इत्यर्थः ॥ ३७ ॥

### **सत्यधर्मीया**

यद्यपि क्रमप्राप्तं विधारयितेति प्रागुत्तरयितव्यम् । तथाऽपि गङ्गागमन-मनोरोधकतया स्वपित्रनुद्धृत्यास्वव्याकुलताहेतुरुत्तर इति तमेवोत्तरयति ॥ साधव इति ॥ निराशिषो निर्गता आशीर्भ्य ईशेतराशीभ्यस्ते तथा । शान्ता अक्रूरा लोकपावना लोका-न्पावयन्तीति ते तथा । अनायासेनेतरपावनकर्तारस्त इत्यप्याह । लोकेन स्वावलोकनेनैव पावयन्तीति ते तथेति । ‘दर्शनादेव साधव’ इत्यादेः । ‘पृथिव्यां यानि तीर्थानि तानि तीर्थानि सागरे । सागरे सर्वतीर्थानि पदे विप्रस्य दक्षिण’ इत्यादि स्मरन्ति । तेषामेष महिमा कुत इत्यत आह ॥ ब्रह्मिष्ठा इति ॥ ब्रह्म येषामस्ति ज्ञातृतासम्बन्धेन ते ब्रह्मिणः । व्रीह्यादित्वादिनिः । ब्रह्मोपास्तिसम्पन्ना अतिशयेन तथा ये ते ब्रह्मिष्ठाः । इष्टन् टिलोपः । मन्त्रवच्छ्रेष्ठा वा । तदेव विवृणोति ये हृदा हरिं प्राप्ता इति । तत्रापीष्टमित्यनेन प्रकटित इति ज्ञेयम् । अङ्गसङ्गा-त्स्नानादेस्तेऽघं हरन्ति । क्रियाप्रबन्धे लट् । हरिष्यन्ति । द्वितीयेऽङ्गसङ्गाद्धरिष्यन्तीति किमुतेति योज्यम् । अहं तु हरिचरणमात्रस्पृक् ते तु हृदा हरिं प्राप्ता महान्त इति न दुर्घटं मदघविघटनं तेषामिति स्वस्तटिनी स्वस्थाऽभूदिति भावः स्वहृदेति पदलब्ध इति ज्ञेयम् ॥ ३७ ॥

### **छलारी**

उत्तरमाह ॥ साधव इति ॥ शमदमादिसम्पन्नाः साधवोऽत एव निराशिषः स्वर्गादिसुखलक्षणाशारहिताः । कुत इति तत्राह ॥ ब्रह्मिष्ठा इति ॥ एवंविधा ये स्वहृदा हरिं प्राप्तास्ते ज्ञानिनोऽङ्गसङ्गात्पादप्रक्षालनादिना जातादङ्गसम्बन्धात्पापिनामघं हरन्ति । तेषां स्वहृदि स्थितहरिसान्निध्यात्पापं नास्त्येव । तत्र किं वक्तव्यम् । अनवरतं नलिननाभपादसरोज-निवासाया इत्यर्थः । अथवा । साधवोऽङ्गसङ्गात्स्नानादिना स्वशरीरसम्बन्धात्ते तवाघं पापं हरन्ति हरिष्यन्ति ॥ ३७ ॥

# **धारयिष्यति ते वेगं रुद्रस्त्वात्मा शरीरिणाम् ।**

# **यस्मिन्नोतमिदं प्रोतं विश्वं शाटीव तन्तुषु ॥ ३८ ॥**

### **पदरत्नावली**

द्वितीयं प्रश्नं परिहृत्य प्रथमं परिहरति- धारयिष्यतीति ॥ आत्मा स्वामी । शाटी कन्था, गुणितद्विपुटिका वा ॥ ३८ ॥

### **सत्यधर्मीया**

आदिमोत्तरेण तामनुमोदयति । रुद्रस्ते तव वेगं धारयिष्यतीति धारणेऽसाधारणं कारणमाह । तु यतः शरीरिणां देहवाहानामहङ्काराभिमतिमानिति स्वामी । तदेवात्मानं निदर्शनपूर्वकं दर्शयति । यस्मिन्हराविदं विश्वं स्थावरं सर्वं तन्तुषु शाटीव कन्था यथा तथा ओतं प्रोतं तत्त्वेन वर्तते । तदाधारमिति यावत् । अतो धारयिष्यति । श्रुतसदाशिव-क्षिप्रप्रसादत्वक इति झटिति तन्नाम जग्राहेत्यपि मन्तव्यम् । अत्राशु तुष्यतीति बहुस्थल उक्तेरिवान्यत्राप्युक्तेः ॥ ३८ ॥

### **छलारी**

द्वितीयं प्रश्नं परिहृत्य प्रथमं परिहरति ॥ धारयिष्यतीति ॥ आत्मा स्वामी । शाटी कंथापटलस्तन्तुष्विव यथा तथोक्तः प्रोतस्तथेदं विश्वं यस्मिन्नोतं प्रोतमित्यर्थः ॥ ३८ ॥

# **श्रीशुक उवाच—**

# **इत्युक्त्वा स नृपो देवीं तपसाऽतोषयच्छिवम् ।**

# **कालेनाल्पीयसा चापि तस्येशः समतुष्यत ॥ ३९ ॥**

### **सत्यधर्मीया**

शिवं तपसाऽतोषयत्सन्तोषोन्मुखमचीकरत् । शिवमित्यावृत्तम् । शिवं मङ्गलं क्षेमो यथा तथेति स पितृपितामहवदयं नेति बोधयतीति बोध्यम् । अल्पीयसेति कालपदतपःपदाभ्यामन्वेति । अतुष्यतातुष्यत् । यद्यपि नृपश्चेदपि तपस्येव रतो न रतोऽ-मित्रत्रासनादाविति नेत्यप्याह ॥ चापीति ॥ धानुष्कोऽपि स चापि शिवोऽप्यतुष्यतेत्यन्वेति च

॥ ३९ ॥

### **छलारी**

अल्पीयसाऽल्पीयेन ॥ ३९ ॥

# **तथेति राज्ञाऽभिहितः सर्वलोकहितः शिवः ।**

# **दधारावहितो गङ्गां पादपूतजलां हरेः ॥ ४० ॥**

### **पदरत्नावली**

राज्ञाऽभिहितः सर्वलोकहितः शिवस् तथेति गङ्गामवहितः समाधानचित्तः सन् स्वयमपि स्वोद्धारार्थं हरेः पादपूतजलां तां दधारेत्यन्वयः ॥ ४० ॥

### **सत्यधर्मीया**

इति गङ्गागीतप्रकारेण राज्ञाऽभिहितः शिवस्तथेति आ अभिहितं यस्य स सन् सर्वलोकहितः सर्वेभ्यो लोकेभ्यो हितं येन स तथा गङ्गामवहितः सङ्कल्पिताल्पव्यत्यासे प्रत्यवायमिति सावधानमानसः शिवः शिवोऽभूदित्यादेः । स्वयमपि स्वोद्धारार्थं चादीधरदित्याह ॥ हरेः पादपूतजलामिति ॥ ४० ॥

### **छलारी**

राज्ञा भगीरथेनाभिहितः । तथेत्यङ्गीकृत्येति शेषः ॥ ४० ॥

# **भगीरथोऽपि राजर्षिर्निन्ये भुवनपावनीम् ।**

# **यत्र स्वपितृणां देहा भस्मीभूताः स्म शेरते ॥ ४१ ॥**

### **सत्यधर्मीया**

पितॄणां भस्मीभूता देहाः शेरते तद्वद्वर्तन्ते यत्र तत्र निन्ये । निन्य इत्यनेन कृपापारवश्यमापगाया ध्वन्यते ॥ ४१ ॥

### **छलारी**

शेरते सन्तीत्यर्थः ॥ ४१ ॥

# **रथेन वायुवेगेन प्रयान्तमनुधावती ।**

# **देशान् पुनन्ती निर्दग्धानसिञ्चत् सगरात्मजान् ॥ ४२ ॥**

### **पदरत्नावली**

प्रयान्तं भगीरथम् अनुधावती पृष्ठत आयान्ती ॥ ४२ ॥

### **सत्यधर्मीया**

अनुधावती पृष्ठतोऽनुगच्छन्ती मध्येध्वसम्बद्धान्देशान्पुनन्ती सगरात्मजां-स्तद्भस्म असिञ्चत् ॥ ४२ ॥

### **छलारी**

प्रयान्तं भगीरथमनुधावती पृष्ठत आयान्ती । आसिञ्चत्प्लावयामास ॥ ४२ ॥

# **यज्जलस्पर्शमात्रेण ब्रह्मदण्डहता अपि ।**

# **सगरात्मजा दिवं जग्मुः केवलं देहभस्मभिः ॥ ४३ ॥**

### **पदरत्नावली**

यज्जलस्पर्शनं तच्च केवलं देहभस्मभिरेव न साक्षात् । अतस्तन्माहात्म्यं किं वर्णनीयमित्यध्याहृत्य योजनीयम् ॥ ४३ ॥

### **दुर्घटभावदीपिका**

देहभस्मभिरित्यस्य देहभस्मनामित्यर्थः । एतेन भस्मभिरित्येतदन्वित-मिति दूषणं निरस्तम् । भस्मभिरिति तृतीयाबहुवचनं षष्ठीबहुवचनादेश इत्यङ्गीकृत्य यज्जलस्पर्श-मात्रेणेत्यनेनान्वय इत्यङ्गीकारात् ॥ ४३ ॥

### **सत्यधर्मीया**

यस्या जलं तस्य स्पर्शमात्रेण ब्रह्मणः परब्रह्मणः कपिलस्य दण्डोऽ-श्वचोरोऽयमित्यादि स्वकृतापचारस्तेन हता अपि सगरात्मजा इति वर्णाधिक्यं वर्णनीयसुरतरङ्गिणी महामहत्त्वसूचकम् । केवलं देहभस्मभिस्तद्द्वारा दिवं स्वर्गं जग्मुः ॥ ४३ ॥

### **छलारी**

ब्रह्मदण्डेन कपिलरूपभगवदपराधरूपदण्डेन हताऽपि । यस्या जलस्पर्शमात्रेण दिवं जग्मुः । यज्जलस्पर्शनं तच्च केवलं देहभस्मभिरेव न साक्षात् । अतस्तन्माहात्म्यं किं वर्णनीयमित्यध्याहृत्य योजनीयम् । यद्वा । देहभस्मभिरित्यस्य विभक्तिविपरिणामेन भस्माना-मित्यर्थः ॥ ४३ ॥

# **भस्मीभूताङ्गसङ्गेन स्वर्याताः सगरात्मजाः ।**

# **किं पुनः श्रद्धया देवीं ये सेवन्ते धृतव्रताः ॥ ४४ ॥**

### **पदरत्नावली**

उक्तं किञ्चिदनूद्य गङ्गामाहात्म्यं हरिमहत्वोन्नायकमपीत्युत्तरत्र विविच्याह– भस्मीभूतेति ॥ भस्मीभूताङ्गस्य स्वधुन्याः सङ्गेन ॥ ४४ ॥

### **सत्यधर्मीया**

किञ्चिदनूद्य तन्माहात्म्यं हरिमहत्त्वोन्नायकमिति विविच्याह ॥ भस्मी-भूतेति ॥ धृतव्रता ये भक्त्या देवीं सेवन्ते ते गच्छेयुरिति पुनः किं किं वक्तव्यमित्यर्थः ॥४४॥

### **छलारी**

एतत्प्रपञ्चयति ॥ भस्मीभूतेति ॥ भस्मीभूतेनाङ्गेनाङ्गसम्बन्धास्थिजातेन यो गङ्गाजलसङ्गस्तेनेति ॥ ४४ ॥

# **न ह्येतत् परमाश्चर्यं स्वर्धुन्या यदिहोदितम् ।**

# **अनन्तचरणाम्भोजप्रसूताया भवच्छिदः ॥ ४५ ॥**

### **पदरत्नावली**

श्रीनारायणचरणसङ्गलब्धमेवास्या माहात्म्यं नान्यतोऽतो नैतच् चित्र-मित्याह– न हीति ॥ इह सगरात्मजकथाप्रसङ्गेन गङ्गामाहात्म्यमुदितम् । अनन्तस्य त्रिविक्रमस्य वामपादेन जाताया अत एव । भवच्छिदः संसारछेत्र्या जन्मछेत्र्या वा । ‘भवो भद्रे हरे प्राप्तौ सत्तासंसारजन्मसु’ इत्यभिधानम् ॥ ४५ ॥

### **सत्यधर्मीया**

हरिचरणसरोजसङ्गिनीयं हरति महच्च मलं न चित्रमेतदित्याह ॥ न हीति ॥ इहैतत्प्रस्तावे यदुदितं तन्माहात्म्यं न हि चित्रम् । तत्र तन्त्रमाह ॥ अनन्तेति ॥ भवच्छिदः संसार उत्पत्तिर्वा भवस्तच्छिदश् छेत्र्या अनन्तचरणाम्भोजाद्दक्षिणाङ्गुष्ठाद्वामाङ्गुष्ठाद्वा प्रसूताया उत्पन्नायाः । भवच्छिद इति गङ्गायामनुपपद्यमानमनन्तेति लुप्तषष्ठीकेनान्वेति । भव-च्छिदोऽनन्तस्य चरणाम्भोजप्रसूतायाः । अनन्तेति समस्तेऽपि भवच्छिद इत्यस्य दीप्तानलार्क-द्युतिमप्रमेयमित्यत्राप्रमेयत्वस्य द्युतावन्वय इवात्राप्यन्वये भवच्छिद्योऽनन्तस्तस्येति वा ॥४५॥

### **छलारी**

श्रीनारायणचरणसङ्गलब्धमेवास्या माहात्म्यं नान्यतोऽतो नैतच्चित्रमित्याह ॥ न हीति ॥ इह सगरात्मजकथाप्रसङ्गेन गङ्गामाहात्म्यमुदितम् । अत एव भवच्छिदः संसारच्छेत्र्याः । जन्मच्छेत्र्या वा । अनन्तस्य त्रिविक्रमस्य वामपादेन जाताया इत्यर्थः ॥ ४५ ॥

# **यस्मिन्मनः सन्निवेश्य१ श्रद्धया मुनयोऽमलाः ।**

# **त्रैगुण्यं दुस्त्यजं हित्वा सद्यो यातास्तदात्मताम् ॥ ४६ ॥**

### **पदरत्नावली**

संसारछेदनमाहात्म्यं श्रीहरिनिष्ठं गङ्गाया उपचार इत्याशयवानाह– संनिवेश्येति ॥ त्रैगुण्यं त्रिगुणसम्बन्धिसंसारम् । तदात्मतां तत्सायुज्यलक्षणां मुक्तिं तत्स्वामिकतां वा ॥ ४६ ॥

### **सत्यधर्मीया**

यच्चरणसङ्गाद्गङ्गाया इयती महिमाऽनन्तस्य माहात्म्यं कियदिति वक्तव्य-मिति शुकः पारवश्येन वदति ॥ यस्मिन्निति ॥ हरौ मनः श्रद्धया सन्निवेश्य मुनयोऽमलाः सन्तो दुस्त्यजं त्रैगुण्यं गुणत्रयकार्यं संसारं हित्वा तदात्मतां तत्स्वामिकतां सायुज्यं तन्मनस्कतां वा सद्य एतत्कल्पे ब्रह्मणा सह दुर्मनोवृत्तिनिवृत्त्युत्तरमिति वा ॥ ४६ ॥

### **छलारी**

संसारच्छेदनमाहात्म्यं श्रीहरिनिष्ठगङ्गाया उपचार इत्याशयवानाह ॥ सन्नि-वेश्येति ॥ त्रैगुण्यं त्रिगुणसम्बन्धिसंसारम् । तदात्मतां तत्सायुज्यलक्षणां मुक्तिम् ॥ ४६ ॥

# **श्रुतो भगीरथाज्जज्ञे तस्य नाभोऽपरोऽभवत् ।**

# **सिन्धुद्वीपस्ततस्तस्मादयुतायुस्ततोऽभवत् ॥ ४७ ॥**

### **पदरत्नावली**

एवं भगीरथस्य गङ्गानयनादिमाहात्म्यमुक्त्वा तत्सन्ततिं कथयति– श्रुत इति ॥ तस्य श्रुतस्य नाभो नाभागो मानवादपरः सुतः ॥ ४७ ॥

### **सत्यधर्मीया**

प्रसङ्गसङ्गत्याऽऽगतां गङ्गागमनकथां निरूप्य भगीरथसन्ततिमाह ॥ श्रुत इति ॥ तस्य श्रुतस्य । नाभ एकदेशविकृतस्यानन्यत्वान् नाभागोऽपरो मनुतनयादितरः । ततो नाभागात् । तस्मात्सिन्धुद्वीपादयुतायुः ॥ ४७ ॥

### **छलारी**

एवं भगीरथस्य गङ्गाऽऽनयनादिमाहात्म्यमुक्त्वा तत्सन्ततिं कथयति ॥ श्रुत इति ॥ नाभो नाभागः । मनुपुत्रनाभागादपरस्तस्मात्सिन्धुद्वीपात्ततोऽयुतायोः सकाशात् ॥४७॥

# **ऋतुपर्णो नलसखो योऽश्वविद्यामयान्नलात् ।**

# **दत्वाऽक्षहृदयं तस्मै सर्वकामस्तु तत्सुतः ॥ ४८ ॥**

### **पदरत्नावली**

ततोऽयुतायोर् ऋतुपर्णः । अयात् प्राप्तवान् । तत्सुत ऋतुपर्णसुतः

॥ ४७,४८ ॥

### **सत्यधर्मीया**

ततोऽयुतायुतो ऋतुपर्णो नामतो नलसखो नलस्य सखा नलसखः । नलो बाहुकः सखा यस्येति वा । अत्र टजार्षः । कथं सख्यं तयोरित्यतोऽक्षहृदयमिति । पाशमर्म दत्वोपदिश्याश्वविद्यां तत्परीक्षाशास्त्रं नलादयादगच्छज्ज्ञानदीपं सम्पादितवान् । तत्सुतो ऋतुपर्णसुतः । तथोक्तमरण्यपर्वणि ।

विध्यक्षहृदयज्ञं मां सङ्ख्याने च विशारदम् ।

बाहुकस्तमुवाचाथ देहि विद्यामिमां मम ।

मत्तोऽपि चाश्वहृदयं गृहाण पुरुषर्षभेत्यादि ।

ऋतुपर्णकीर्तनं कलिमलकर्तनमिति माहात्म्यं कर्कोटकस्य नागस्य दमयन्त्या नलस्य च । ऋतुपर्णस्य राजर्षेः कीर्तनं कलिनाशनमिति वचनात् ॥ ४८ ॥

### **छलारी**

नलराजसखो ऋतुपर्णो ऽभवदित्यनुषङ्गः । यो ऋतुपर्णस्तस्मै नलायाक्षहृदयं द्यूतविद्यां दत्वाऽश्वविद्यामयात् । तत्सुतो ऋतुपर्णसुतः ॥ ४८ ॥

# **ततः सुदासस्तत्पुत्रो मदयन्तीपतिर्नृपः ।**

# **आहुर्मित्रसहं यं वै कल्माषाङ्घ्रिमुत क्वचित् ॥ ४९ ॥**

### **पदरत्नावली**

यं सुदासपुत्रम् ॥ ४९ ॥

### **सत्यधर्मीया**

तत्पुत्रः सर्वकामकुमारो मदयन्ती नाम्ना भार्या तस्याः पतिः । उत्तरत्र पतिदुर्मतिच्युतिकर्त्रीति तत्पतिरित्युक्तिः । यं सुदासमेव मित्रसहमाहुः । ततस्तदनन्तरं क्वचित्कल्माषाङ्घ्रिनाम्ना सौदासश्चाभवत् । एवं नामत्रयवानभूत् ॥ ४९ ॥

### **छलारी**

तत्पुत्रः सौदास इति शेषः । यं सुदासपुत्रम् । कल्माषाङ्घ्रिमुत कल्माषपादं चाहुः क्वचित्कदाचित् ॥ ४९ ॥

# **वसिष्ठशापाद् रक्षोऽभूदनपत्यः स्वकर्मणा ॥ ५० ॥**

### **सत्यधर्मीया**

स्वकर्मणा प्राचीनेनानपत्योऽपुत्रः स्वकर्मणेदानीमनुष्ठितेन वसिष्ठशापाद्रक्षो राक्षसोऽभूत् ॥ ५० ॥

# **राजोवाच —**

# **किन्निमित्तो गुरोः शापः सौदासस्य महात्मनः ।**

# **एतद् वेदितुमिच्छामः कथ्यतां न रहो यदि ॥ ५१ ॥**

### **पदरत्नावली**

न रहो गोप्यं न ॥ ५१ ॥

### **सत्यधर्मीया**

किन्निमित्तः किं निमित्तं यस्य स तथा । महात्मन इति शप्तृशप्योभयान्वयि । यदि रहो गोप्यं न तर्हि कथ्यताम् ॥ ५१ ॥

### **छलारी**

न रहो न रहस्यम् ॥ ५१ ॥

# **श्रीशुक उवाच—**

# **सौदासो मृगयां किञ्चिच्चरन् रक्षो जघान ह ।**

# **मुमोच(शुशोच)भ्रातरं सोऽथ गतः प्रतिचिकीर्षया ॥ ५२ ॥**

### **पदरत्नावली**

रक्षो राक्षसम् । मृतं भ्रातरम् । प्रतिचिकीर्षया भ्रातृहन्तृहननलक्षण-प्रतीकारेच्छया ॥ ५२ ॥

### **सत्यधर्मीया**

मृगयां गतं किञ्चिद्रक्ष इत्यन्वयः । स द्वितीयस्तद्भ्राता । प्रतिचिकीर्षया प्रतिहतीच्छा तया, गतो राजगृहम् ॥ ५२ ॥

### **छलारी**

कञ्चिद्रक्षः कञ्चिद्राक्षसं जघान । तस्य भ्रातरं मुमोच सः । भ्राता पलाय्य गतः । प्रतिचिकीर्षया भ्रातृहननप्रतिकरणेच्छया ॥ ५२ ॥

# **स चिन्तयन्नघं राज्ञः सूदरूपधरो गृहे ।**

# **गुरवे भोक्तुकामाय पक्त्वा निन्ये नरामिषम् ॥ ५३ ॥**

### **पदरत्नावली**

सूदरूपधरः पाचकवेपधरः । नरामिषं नरमांसम् ॥ ५३ ॥

### **सत्यधर्मीया**

अघं स्वभ्रातृघातरूपम् । सूदरूपस्य धरः । सूदस्तु, सूदवत्सूपकारे च व्यजनेऽपि चेति विश्वः । अनेन परिचितचरसूदाकारवानिति सूच्यते । भोक्तुकामाय गुरवे वसिष्ठाय नरामिषं मानुषमांसं पक्त्वा निन्ये ॥ ५३ ॥

### **छलारी**

राज्ञः सौदासस्याघमनिष्टम् । पक्त्वा पाकं कृत्वाऽनिन्ये । परिवेषणार्थमिति शेषः ॥ ५३ ॥

# **परिवेष्यमाणं भगवान् विलोक्याभक्ष्यमञ्जसा ।**

# **राजानमशपत् क्रुद्धो रक्षो ह्येवं भविष्यसि ॥ ५४ ॥**

### **पदरत्नावली**

अञ्जसा ज्ञानदृष्ट्या । एवंविधो रक्षः ॥ ५४ ॥

### **सत्यधर्मीया**

अञ्जसा ज्ञानदृष्ट्येति सम्यक् तदसाम्भावित्यं निराकरोति भगवानिति । अभक्ष्यं भक्षणानर्हम् । एवं परिवेषकसूदवेषकरक्षोवत् ॥ ५४ ॥

### **छलारी**

एवं विधो रक्षो राक्षसः भविष्यसि ॥ ५४ ॥

# **रक्षःकृतं तद् विदित्वा चक्रे द्वादशवार्षिकम् ।**

# **सोऽप्यपोऽञ्जलिनाऽऽदाय गुरुं शप्तुं समुद्यतः ॥ ५५ ॥**

### **पदरत्नावली**

रक्षःकृतं राक्षसकृतम् ॥ ५५ ॥

### **सत्यधर्मीया**

न च वचनं ततान नृपो न च मम वचनमन्यथयितुं शक्यं कृतवच्च प्रतिकर्तृरक्षोऽतोऽयं शापः किञ्चित्सङ्कोचनीय इति दयावानेवं कृतवान्गुरुरिति गृणाति ॥ रक्ष इति ॥ अभक्षतालक्षणक्षण एवैवमप्रेक्षा तु शापप्रदानेनोहिता कोपपारवश्येनेति ज्ञेयम् । अन्यथा शापं न दद्याद्भूपाय तापस इति भावः । ननु भारते आदिपर्वणि राज्ञा प्रेरित एव नरमांसं पक्त्वा स्थापयामासेति वचनमत्र तु रक्षःकृतं तद्विदित्वेति वचनमिति विसंवाद इति चेन्न । ‘विश्वामित्रस्ततो रक्ष आदिदेश नृपं प्रति । राक्षसः किङ्करो नाम विवेश नृपतिं तदा । रक्षसा तं गृहीतं त्वितु’ इति तत्रैवोक्तेराविष्टं रक्षो, रक्षः सूदवेषं चेति द्वे रक्षसी तत्कृतं ज्ञात्वेत्यर्थापनेन तस्यैककण्ठ््यसम्भवात् । राजा तु रक्षसाऽऽविष्टः सूदमाह गतव्यथः । अप्येनं नरमांसेन भोजयेति पुनः पुनः । तथेत्युक्त्वा ततः सूदः संस्थानं वध्यघातिनाम् । द्वादशवार्षिकं रक्षस्त्वं सोऽपि सौदासोऽप्यञ्जलिना । अप उदकमादाय गुरुं निरपराधिनम् । एवमुपरोधं कृतवानिति रुषा । शप्तुं शापं वितरितुं समुद्यतः ॥ ५५ ॥

### **छलारी**

वसिष्ठो रक्षःकृतं राक्षसकृतम् । स्वशापमिति शेषः । द्वादशवार्षिकं चक्रे

॥ ५५ ॥

# **वारितो मदयन्त्याऽऽपो रुशतीः पादयोर्जहौ ।**

# **दिशः खमवनीं सर्वां पश्यन् जीवमयीं नृपः ॥ ५६ ॥**

### **पदरत्नावली**

रुशतीः क्रूरा आपो मन्त्रितत्वात् । रुष रिष हिंसायामिति धातोः, हिंसयन्तीर्वा । रुश् शब्दे इति धातोः, हतं चिकीर्षाम इति शब्दयन्तीर्वा । ‘माघमासे रटन्त्यापः’ इति वचनात् ॥ ५६ ॥

### **सत्यधर्मीया**

मदयन्त्या भार्यया वारितो वारा इतः स सन्नपि वारितो निवारितः । रुशतीर्मन्त्रितत्त्वाद्धिंसयतीः पादयोर्जहौ तत्याज । तत्र हेतुमाह ॥ दिश इति ॥ जीवमयीमिति यथायथं विपरिणतमन्वेति । रक्षः क्षपणेनेदृशी दशा सादिता सूदिताश्चेदुदकैर्जीवाः का वाऽवस्था भवेदिति स्वपादयोरेवासृजद्वारीति भावः ॥ ५६ ॥

### **छलारी**

रुशतीः क्रूरा आपो मन्त्रितत्वात्स्वपादयोरेव जहौ नान्यत्र । तत्र हेतुः ॥ दिश इति ॥ दिशो जीवमयाः खं जीवमयं सर्वामवनिं जीवमयीमिति योज्यम् ॥ ५६ ॥

# **राक्षसं भावमापन्नः पादे कल्माषतां गतः ।**

# **व्यवायकाले ददृशे वनौकौ दम्पती द्विजौ ॥ ५७ ॥**

### **पदरत्नावली**

कल्माषतां कल्माषवर्णवत्ताम् । कल्माषो कृष्णपाण्डुरः’ इति हलायुधः । व्यवायकाले । सुरतकाले । वनमोको निवासो ययोस्तौ वनौ कौ ॥ ५७ ॥

### **सत्यधर्मीया**

कल्माषतां कालिमानम् । कल्माषो राक्षसे कृष्ण इति विश्वः । व्यवायकाले सुरतसमये । व्यवायः सुरते मृध्नीति विश्वः । वनौकोदम्पतीति सरलः पाठः । वनमोको भवनं ययोस्तौ च तौ दम्पती चेति तत्र पदमेकम् । वनौकाविति पाठे सकारान्त-स्याकारान्तताऽप्यस्तीति ज्ञेयम् । द्विरूपकोशादावेतत्सजातीयानां तमोरजःशिरआदीनां शब्दा-नामकारान्ततोक्तेः । एधोदकमिति विवृत्यवसरे तत्त्वसुबोधिन्यामेधशब्दपर्यायोऽयमेधशब्द इतीत्येवंजातीयकेषु धनुरादिशब्देषु गतेरुक्तेः । द्विजा च द्विजश्च द्विजौ पुमेकशेषः । एवं निर्दिशंश्छब्द एव पुंशेषः । अर्थतस्तु प्रस्तुतस्त्रीशेष इति ध्वनयामास ॥ ५७ ॥

### **छलारी**

कल्माषतां कल्माषसमानवर्णताम् । तदेवं राक्षसत्वे कल्माषाङ्घ्रित्वे च कारणमुक्त्वा स्वकर्मणाऽनपत्य इति यदुक्तं तत्प्रपञ्चयति ॥ व्यवायकाल इति ॥ व्यवायकाले सुरतसमये वनमोको निवासो ययोस्तौ वनोकौ ॥ ५७ ॥

# **क्षुधार्तो जगृहे विप्रं तत्पत्न्याहाकृतार्थवत् ।**

# **न भवान् राक्षसः साक्षादिक्ष्वाकूणां महारथः ॥ ५८ ॥**

### **पदरत्नावली**

द्विजपत्नी राक्षसस्य कृपाजननायवध्यत्वे चानेकानि कारणान्याह– न भवानित्यादिना ॥ ५८ ॥

### **दुर्घटभावदीपिका**

तत्पत्न्याहाकृतार्थवदित्यस्याकृतार्थवदकृतार्थवत्यकृतार्था तत्पत्न्या-हेत्यर्थः । एतेन विप्रपत्न्याऽकृतार्थत्वादकृतार्थेति वक्तव्यम् । अकृतार्थवदित्यकृतार्थसाम्याभि-धानमयुक्तमिति दूषणस्यानवकाशः । अकृतार्थशब्दान्मतुप् प्रत्यये ङीप् प्रत्ययस्य छान्दसे लोपेऽकृतार्थवदिति रूपं निष्पन्नमिति स्वीकृत्याकृतार्थवदित्यस्याकृतार्थेत्यर्थस्योक्तत्वात् ॥५८॥

### **सत्यधर्मीया**

तत्पत्नी द्विजपत्नी अकृतार्थवदकृतार्था । स्वार्थे गतेरर्थवत्त्वमिति मतु-ब्वद्वतिः । अरतिविरतिराह । साक्षाद्राक्षस आजनी न तज्जातिः ॥ ५८ ॥

### **छलारी**

अकृतार्थवत् । यद्यपि लज्जा स्त्रीणां स्वभावतस्तथाऽपि तत्पत्नी लज्जां त्यक्त्वा लज्जारहिताऽकृतार्थपुरुषवद्राजानं प्रत्याहेत्यर्थः । यद्वा । अकृतार्थवदकृतार्थवती पत्या सुरतस्यासमाप्त-त्वादकृतार्थेत्यर्थः । अकृतार्थशब्दान्मन् प्रत्यये ङीप् प्रत्ययस्य छान्दसे लोपेऽकृतार्थवदिति रूपनिष्पत्तिः । राक्षसस्य कृपाजननायावध्यत्वे कारणान्याह ॥ न भवा-नित्यादिना ॥ इक्ष्वाकूणामिक्ष्वाकुवंशोत्पन्नानां मध्ये ॥ ५८ ॥

# **मदयन्त्याः पतिर्वीर नाधर्मं कर्तुमर्हसि ।**

# **देहि मेऽपत्यकामायास्त्वकृतार्थं पतिं द्विजम् ॥ ५९ ॥**

### **सत्यधर्मीया**

मदयन्त्याः पतिः । अनेन स्त्रीसुखं जानासीति मत्पतिं त्यजेति त्याजन एतत्सुखस्य मम तव पत्न्या अपि सति त्वय्येतत्सुरतसुखविखण्डनं स्यादिति वा कटाक्षयतीति ज्ञेयम् । अपत्यकामायाः पुत्रापेक्षावत्या अकृतार्थमसुरतसमाप्तिं द्विजं पतिं देहि मा हिंसीतीति भावः ॥ ५९, ६० ॥

### **छलारी**

अकृतार्थमसमाप्तरतिम् ॥ ५९ ॥

# **देहोऽयं मानुषो राजन् पुरुषस्याखिलार्थदः ।**

# **तस्मादस्य वधो वीर सर्वार्थवध उच्यते ॥ ६० ॥**

### **छलारी**

अस्य मानुषदेहस्य ॥ ६० ॥

# **एष हि ब्राह्मणो विद्वान् तपःशीलगुणान्वितः ।**

# **आरिराधयिषुर्ब्रह्म महापुरुषसंज्ञितम् ॥ ६१ ॥**

# **सर्वभूतात्मभावेन भूतेष्वन्तर्हितं गुणैः ।**

# **सोऽयं ब्रह्मर्षिवर्यस्ते राजर्षिप्रवराद् विभोः ॥ ६२ ॥**

### **पदरत्नावली**

सर्वभूतात्मभावेन सर्वभूतनियामकत्वेन, भूतेष्वन्तर्हितमदृश्यत्वेन स्थितम् । गुणैः पूर्णमिति शेषः ॥ ६१ ॥

### **दुर्घटभावदीपिका**

सर्वभूतात्मभावेन सर्वभूतनियामकत्वेन सर्वभूतेष्वन्तर्हितमदृश्यतया स्थितम् । गुणैः पूर्णमिति । एतेन गुणैरित्येतदनन्वितमिति दूषणं परिहृतम् । पूर्णमित्यस्य विशेष्यमभ्युपेत्यान्वयस्योक्तत्वात् ॥ ६२ ॥

### **सत्यधर्मीया**

भजने यानि निमित्तानि भीतिजनने भवन्ति त्यजनेन वा भवन्त्विति द्विजजाया राजानं प्रति प्राह ॥ एष इति ॥ महापुरुषसंज्ञितं ब्रह्म नारायणाख्यं सर्वभूता-नात्मभावेन स्वामित्वेन भूतेष्वन्तर्हितं गुणैरारिराधयिषुस्तत्तद्गुणकत्वेनाराधनं कर्तुमिच्छुर्विभो राजर्षिप्रवरत्वात् ॥ ६१,६२ ॥

### **छलारी**

सर्वभूतानामात्मा स्वामीति भावेन भावनया आरिराधयिषुः । यद्वा । कथंभूतं ब्रह्म । सर्वभूतानात्मभावेनात्मत्वेनान्तर्नियामकत्वेन । भूतेष्वन्तर्हितमदृश्यत्वेन स्थितं गुणैः पूर्णमिति शेषः ॥ ६१,६२ ॥

# **कथमर्हति धर्मज्ञ वधं पितुरिवात्मजः ।**

# **तस्य साधोरपापस्य भ्रूणस्य ब्रह्मवादिनः ॥ ६३ ॥**

### **पदरत्नावली**

भ्रूणस्य स्वयमेव पुत्रस्य । ब्रह्मवादिनः ब्रह्मज्ञानिनः षडङ्गवेदाध्यायिनो वा ॥ ६३ ॥

### **सत्यधर्मीया**

आत्मजः सुतो भ्रूणस्य । भ्रूणोऽर्भके स्त्रैणगर्भ इत्यमरः । भ्रूणः स्त्रीगर्भ-योरिति भानुः । स्त्रैणगर्भो नाम स्वयमपत्यतयाऽधुना न जात इति स्वयमेव वर्तत इत्यर्थः । भ्रूणहत्यां वैते घ्नन्तीत्येतद्विवृतौ वेदवेदाङ्गविदो ब्राह्मणस्येत्युक्तेर्वेदवेदाङ्गज्ञानिन इति वा । ब्रह्मवादिनो वेदवादिनो ब्रह्मविषयको वादोऽस्यास्तीति ब्रह्म वदितुं शीलमस्यास्तीति वा द्वितीयव्याख्यानुसारेणार्थो ज्ञेयः ॥ ६३ ॥

### **छलारी**

सवितुः सकाशादात्मज इव भ्रूणस्य स्वयमेव पुत्रस्य बभ्रोर्वधम् । यथाऽयोग्यवधमिवेत्यर्थः । सतां संमतो भवान्वधं ब्रह्मवधं कथं साधु मन्यत इत्यर्थः । क्षणमपि येन विना न जीविष्ये । सोऽयं यदि भक्ष्यः क्रियते तर्हि मृतकं यथा मृतप्रायं मां पूर्वं भक्षय । यद्वा मृतकं प्राणरहितं शरीरम् । प्राणमन्तरेण यथा न जीवति तथा पत्या विना न जीविष्य इत्यन्वयः । विलपन्त्या ब्राह्मण्या । एवं प्रार्थितेऽपीति शेषः ॥ ६३–६५ ॥

# **कथं वधं यथा बभ्व्रा मन्यते सम्मतो भवान् ।**

# **यद्ययं क्रियते भक्ष्यस्तर्हि मां खाद पूर्वतः ॥ ६४ ॥**

### **पदरत्नावली**

बभ्व्राः सौरभेय्याः । ‘माहेयी सौरभेयी च बभ्रुः स्याद् वृषकाङ्क्षिणी’ इत्यभिधानम् ॥ ६४ ॥

### **सत्यधर्मीया**

बभ्व्राः सौरभेय्याः । माहेयी सौरभेयी च बभ्रूः स्याद्वृषकाङ्क्षिणीति चाभिधानम् । सम्मतः सत्त्वेन भवान् । बभ्व्रा वधो यथा न विधातव्यस्तथा ब्राह्मणवधोऽपि स एवं कथं मन्यते । साध्विति जानीषे यदि । अयं सप्ततिर्भक्ष्यः क्रियते । तर्ह्ययमुपायं वा कुर्वादाविति वदति ॥ तर्हीति ॥ पूर्वतः पूर्वं मां खाद भक्षय ॥ ६४ ॥

# **न जीविष्ये विना येन क्षणं च मृतकं यथा ।**

# **एवं करुणभाषिण्या विलपन्त्या अनाथवत् ॥ ६५ ॥**

### **पदरत्नावली**

येन पत्या । मृतकं प्राणरहितशरीरम् । प्राणमन्तरेण यथा मृतकं हेयं तथा मज्जीवनमनेन विनेति भावः ॥ ६५ ॥

### **सत्यधर्मीया**

राजावा त्वज्जीवनापेक्षयाऽयमधिकः किमित्यत आह ॥ नेति ॥ येन पत्या विना न जीविष्ये । मृतकं गतजीवं कलेवरं यथा हेयं तथा मज्जीवनमनेन विनेति भावः

॥ ६५ ॥

# **व्याघ्रः पशुमिवाखादत् सौदासः शापमोहितः ।**

# **ब्राह्मणी वीक्ष्य भर्तारं पुरुषादेन भक्षितम् ॥ ६६ ॥**

### **सत्यधर्मीया**

पुरुषादेन प्रस्तुतमनुसृत्येवमुक्तिः ॥ ६६ ॥

# **शोचन्त्यात्मानमुर्वीशमशपत् कुपिता सती ।**

# **यस्मान्मे भक्षितः पाप कामार्तायाः पतिस्त्वया ॥ ६७ ॥**

### **सत्यधर्मीया**

आत्मानं हा विधेहि विधेहि मामपि मृतामिति स्वमुद्दिश्य शोचन्ती । तस्याः शापेन भूपस्य किं स्यादित्यतोऽभिधास्यति ॥ सतीति । पतिव्रतेति न तथोक्तं च्यावयितुं शक्यमिति द्योतयति । पाप तद्वान् ॥ ६७ ॥

### **छलारी**

आत्मानं देहम् । ताडयन्ती सतीति शेषः ॥ ६७ ॥

# **तवापि मृत्युराधानादकृतप्रज्ञदर्शितः ।**

# **एवं मित्रसहं शप्त्वा पतिलोकपरायणा ॥ ६८ ॥**

### **पदरत्नावली**

हे अकृतप्रज्ञ अशिक्षितबुद्धे, तव मृत्युरेवं गर्भाधानसमये दर्शितो भवेत् । आपातादतर्कितात् । कालादिति शेषः । मित्रसहं कल्माषपादम् ॥ ६८ ॥

### **सत्यधर्मीया**

शापप्रकारमुपदर्शयति ॥ तवेति ॥ आधानाद्गर्भाधानमप्रापय्य स्थितस्य मृत्युः प्रदर्शितः । एतत्कार्यानुगुण्येन भवेदिति भावः । आपातादिति पाठे गर्भसन्दर्भकराद् ईषत्पातात्सम्यगपत्योत्पत्तिहेतुभूतात्प्रागेवेत्यर्थः । मित्रसहं सौदासम् ॥ ६८ ॥

### **छलारी**

हे अकृतप्रज्ञ अशिक्षितबुद्धे । तवाधानाद्गर्भाधानात् । मृत्युः । दर्शितो भवेत् । मैथुनसमये तवाऽपि मृत्युर्भूयादिति यावत् । मित्रसहं कल्माषपादम् ॥ ६८ ॥

# **तदस्थीनि समिद्धेऽग्नौ प्रास्य भर्तुर्गतिं गता ।**

# **विशापो द्वादशाब्दान्ते मैथुनाय समुद्यतः ॥ ६९ ॥**

### **पदरत्नावली**

प्रास्य निक्षिप्य ॥ ६९ ॥

### **सत्यधर्मीया**

तस्य पत्युः । प्रास्यादौ क्षिप्त्वा । द्वादशाब्दान्ते विशापः शापहेतुकरक्षो-भावविकलः ॥ ६९ ॥

### **छलारी**

प्रास्य निक्षिप्य । सहगमनं कृत्वा भर्तुर्गतिं गतेत्यर्थः । द्वादशाब्दान्ते विशापः सन् । तेनैव शरीरेण स्वगृहं गतः ॥ ६९ ॥

# **विज्ञाय ब्राह्मणीशापं महिष्या स निवारितः ।**

# **तत ऊर्ध्वं स तत्याज स्त्रीसुखं कर्मणाऽप्रजाः ॥ ७० ॥**

### **पदरत्नावली**

ब्राह्मण्या शापं विज्ञाय स मित्रसहः स्त्रीसुखं स्त्रियं दूरीकृत्य कर्मणा मैथुन-लक्षणेन प्रजां सन्ततिं तत्याज ॥ ७० ॥

### **सत्यधर्मीया**

कर्मणा तच्छापस्मरणरूपेण । स्त्रीसुखम् । अप्रजाः प्रजारहितोऽपि तत्याज । अप्रज इति पाठे प्रजायते पुत्रात्मना स्वयमिति प्रजः स नेत्यप्रज इत्यर्थः । प्रजामिति द्वितीयान्तपाठे प्रजां सन्ततिमुद्दिश्यं स्त्रीसुखं तत्याजेत्यर्थः ॥ ७० ॥

# **वसिष्ठस्तदनुज्ञातो मदयन्त्यां प्रजामधात् ।**

# **सा वै सप्त समा गर्भमबिभ्रन्न व्यजायत ॥ ७१ ॥**

### **पदरत्नावली**

तर्ह्यस्य केन विधिना पुत्रो जात इति तत्राह– वसिष्ठ इति ॥ तेन सौदासेन अनुज्ञातः मद्भार्यायां पुत्रमुत्पादयेति । समाः संवत्सरान् ॥ ७१ ॥

### **सत्यधर्मीया**

तदनुज्ञातस्तेन तद्भर्त्रा । सा मदयन्ती समाः सप्त संवत्सरान् गर्भमबिभ्रद् बभार । न व्यजायत न बहिः प्रादुर्भूतोऽभूत् ॥ ७१ ॥

### **छलारी**

तेन सौदासेनानुज्ञातो मद्भार्यायां पुत्रमुत्पादयेति । सप्तसमाः सप्तसंवत्सरान् गर्भमबिभ्रद्दधाना न व्यजायत नाप्रासूत ॥ ७१ ॥

# **जघ्नेऽश्मनोदरं तस्मात् सोऽश्मकस्तेन कथ्यते ।**

# **अश्मकान्मूलको जज्ञे यः स्त्रीभिः परिरक्षितः ॥ ७२ ॥**

### **सत्यधर्मीया**

ततः किं कृतवती सेत्यतो वक्ति ॥ जघ्न इति ॥ अश्मना पाषाणेनोदरं जघ्ने जघान । अनेन सा द्विजसती स्वकलेवरं शिलया ताडयन्ती न भवतु भवतः साक्षात्सन्ततिः प्रकारान्तरेणान्तर्वत्नी पत्नी जाता चेदप्यनया धाट्यै भवतु तवापत्यमिति मनसि कृतवती तथैवेश्वर एतद्गृहेश्वरीमप्रेरयदिति ध्वन्यते । आत्मानं शोचन्तीत्यस्य स्वोदरं दृषत्ताडनादिना देहमुद्दिश्य शोचन्तीति चार्थो ज्ञेयः । तेन हेतुनाऽयं जातः सुतोऽश्मकः कथ्यते । यो मूलकः स्त्रीभिः परिरक्षितः परशुरामतः स्वयं परित उपवेशनेन न कोऽप्यत्र पुरुष इति सम्भाषणादिना संरक्षितः ॥ ७२ ॥

### **छलारी**

अतो वसिष्ठ एव तस्या उदरमश्मना पाषाणेन जघान । स उत्पन्नः सुतोऽश्मकः । स्त्रीभिः संवेष्ट्य परशुरामात्परिरक्षितोऽतो नारीकवच इत्युक्तः । परशुरामेण निःक्षत्रिये सति क्षत्रियवंशस्य मूलमभवदतो मूलक इति चाप्युक्तः ॥ ७२,७३ ॥

# **नारीकवच इत्युक्तो निःक्षत्रे मूलकोऽभवत् ।**

# **ततो दशरथस्तस्मात् पुत्र ऐलबिलिः स्मृतः ॥ ७३ ॥**

### **पदरत्नावली**

निःक्षत्रे परशुरामेण दुष्टक्षत्रियसंहारे कृते सति, क्षत्रियवंशस्य मूलमभवदतो मूलक इति चाप्युक्तः ।

### **सत्यधर्मीया**

अतो नारीकवच इति नामाऽयम् । नार्य एव कवचं यस्य सः निःक्षत्रे परशुरामे क्षत्रमात्राभावे सति कृते मूलं करोतीति करोतेर्डः । क्षत्रियकुलमूलं मूलकनाम-मूलमित्थमिति भावः । ततो मूलकाद्दशरथोऽयमितरो रामतातात् ॥ ७३ ॥

# **राजा विश्वसहो यस्य खट्वाङ्गश्चक्रवर्त्यभूत् ।**

# **यो देवैरर्थितो दैत्यानवधीद् युधि दुर्जयान् ॥ ७४ ॥**

### **पदरत्नावली**

खट्वाङ्गो दैत्यान् निहत्य स्वपुरं गत्वाऽऽयुमुहूर्तावधिकं ज्ञात्वैवं मनः सन्दधे ॥ ७४ ॥

### **सत्यधर्मीया**

यस्यैलबिलेर्विश्वसहः विश्वं सहत इति क्षमावानिति गुणनाम । खट्वाङ्ग इति तातस्थापितं नामेति विवेकश् चक्रवर्तीति गतम् । अर्थितः सहायार्थं याचितः ॥ ७४ ॥

### **छलारी**

यस्यैलिबिलिनामकस्य । खट्वांगो राजाऽभूत् । तं विशिनष्टि ॥ विश्वसह इति ॥ अत्यन्तक्षमावानित्यर्थः । प्रसन्नैर्देवैर्वरं वृणीष्वेत्युक्ते खट्वाङ्गेनोक्तं तावन्ममायुः कथ्यतामिति । देवैश्चोक्तं मुहूर्तमात्रमिति । तत्ज्ञात्वा देवैर्दत्तविमानेन पुरमेत्य मनः सन्दधे । इदानीं खट्वाङ्गस्य स्वसाधुवृत्तानुस्मरणपूर्वकं भगवच्छरणागतिप्रकारं दर्शयति ॥ नम इत्यादिना तमहं प्रपद्य इत्यन्तेन ॥ ७४ ॥

# **राजा उवाच—**

# **मुहूर्तमायुर्ज्ञात्वैत्य स्वपुरं सन्दधे मनः ।**

# **न मे ब्रह्मकुलात् प्राणाः कुलदैवान्न चात्मजाः ॥ ७५ ॥**

### **पदरत्नावली**

कथं तदिति तत्राह–न म इति । कुलदैवाद् ब्राह्मणकुलान् मे प्राणादयो नातिवल्लभा इत्यन्वयः ॥ ७५ ॥

### **सत्यधर्मीया**

आयुः स्वजीवितकालं मुहूर्तं तदवशिष्टं ज्ञात्वा स्वपुरमेत्य मनो दधे दधार । तत्प्रकारश्च ‘खट्वाङ्गो नाम राजर्षिर्ज्ञात्वेयत्तां तथाऽऽयुषः’ इति व्याकृत्यवसरे । अत्रेयमाख्यायिका देवैः सहायार्थं याचितः खट्वाङ्गो दितिजानजावजीघनत् । तदा ते दिविष-दस्तुष्टा वरं वरयेत्यवोचन् । तदा मेदिनीशो ममायुः कियद्वदेत्याह । ते चाहुर्मुहूर्तात्मकमिति । तदा तदवेत्य देवयानेन त्वरया पुरमागत्य भगवति मनः समाधाय परं पदं जगामेति द्वितीयप्रथमेऽनुसन्धेयः । चिन्तनप्रकारमाह ॥ नम इति । ब्रह्मकुलाद्ब्रह्मणकुलात्प्राणा नातिवल्लभा इत्युत्तरेणान्वयः । कुलदैवाच्छ्रीवासुदेवात् । आत्मजाः सुताः ॥ ७५ ॥

### **छलारी**

कुलदैवतात् । ब्रह्मकुलाद् ब्राह्मणकुलात् ॥ ७५ ॥

# **न श्रियो न मही राज्यं न दाराश्चातिवल्लभाः ।**

# **न बाल्येऽपि मतिर्मह्यमधर्मे रमते क्वचित् ॥ ७६ ॥**

### **पदरत्नावली**

मह्यं मम मतिः ॥ ७६ ॥

### **सत्यधर्मीया**

श्रियः सम्पदो दारा भार्या लसत्सु सत्सु दन्तेषु नोदन्तश्चणकानां तेषु च सत्सु न रदा इति चणकाभाणकवन्नायुषि सति सति साधने मन इदानीं सति चेतसि न नायुरिति न किन्त्वहमाजनीनैतत्स्वभाव इति स्वस्वरूपं निरूपयति ॥ नेति ॥ अनेन विशेषसाधन-चिकीर्षयेयमुक्तिरिति सूच्यते । बाल्येऽपि मह्यं मम रमतेऽरमत ॥ ७६ ॥

### **छलारी**

ते प्राणा नातिवल्लभा नातिप्रिया इति प्रत्येकं सम्बन्धः । मह्यं मम ॥७६॥

# **नापश्यमुत्तमश्लोकादन्यत् किञ्चन वस्त्वहम् ।**

# **देवैः कामवरो दत्तो मह्यं त्रिभुवनेश्वरैः ॥ ७७ ॥**

### **पदरत्नावली**

वस्तु अप्रतिहतम् ॥ ७७ ॥

### **सत्यधर्मीया**

वस्तु शक्तम् । अवस्त्वशक्तमुद्दिष्टं वस्तु शक्तमिति तात्पर्यान्तरात् । उद्गतं तमो यस्मात्स श्लोकः कीर्तिर्यस्य । उत्तमैर्ब्रह्मादिभिः श्लोक्यत इति स तथा तस्मात् । किञ्चनान्यन्नापश्यम् । देवैः कामवरो मह्यं दत्तः ॥ ७७ ॥

### **छलारी**

किञ्चन वस्तूत्तमश्लोकादन्यद्भगवदनधीनं नापश्यम् । किन्तु भगवदधीन-मेवापश्यमित्यर्थः ॥ ७७ ॥

# **न वृणे ह्यवरं कर्म भूतभावनभावनाद् ।**

# **येऽविक्षिप्तेन्द्रियधियो देवास्ते स्वहृदि स्थितम् ।**

# **न विदन्ति प्रियं शश्वदात्मानं किमुतापरे ॥ ७८ ॥**

### **पदरत्नावली**

भूतभावनस्य भूतोत्पादकस्य हरेर्भावनाद् उपासनादन्यदवमं कर्म मोक्षसाधनत्वेन न वृणे । अविक्षिप्तेन्द्रियधियः । आत्मानं हरिम् ॥ ७८,७९ ॥

### **दुर्घटभावदीपिका**

अहमवमं कामं (कर्म) न वृणे न स्वीकरोमि । भूतभावनभावनाद् भूतोत्पादकभगवद्ध्यानादन्यत्कर्म न वृणे न करोमीति । एतेन पूर्ववाक्ये देवैः कामवरो दत्त इत्युक्तत्वादवमं कामं न वृण इति वक्तव्यम् । अवमं कर्म न वृण इति कथनमसङ्गतम् । भूतभावनादित्येतदनन्वितमिति दूषणं परिहृतम् । काममन्यदिति पदयोः शेषमङ्गीकृत्य न वृण इत्यस्यावृत्तिं वृण इत्यस्य स्वीकारार्थत्वं करोमीत्यर्थं चाभ्युपगम्यावमं कामं न स्वीकरोमि । भूतभावनादन्यत्कर्म न करोमीत्यर्थस्योक्तत्वात् ॥ ७८ ॥

### **सत्यधर्मीया**

हि यतः कर्मावरं नश्वरफलकमिति नीचम् । भूतभावनो भगवान् । भूतभावनस्य जगदुत्पादकस्य भावनादुपासनया न वृणे नेच्छामि । दुर्गमं भगवदवगमनमित्याह ॥ य इति ॥ अविक्षिप्तेन्द्रियधियः शश्वत्प्रियमात्मानं स्वामिनं हृदि संस्थितमपि न विदन्ति । अपरे मदादयो न विदाम इति किमुतेति योजना । इन्द्रियसहिता च सा धीश्चाविक्षिप्ताऽ-विषयविषयिणी सा येषां तथेति ॥ ७८ ॥

### **छलारी**

अहं भूतभावनभावनाद्भूतोत्पादकभगवद्ध्यानादिकामादवममन्यकामं न वृणे न स्वीकरोमीति । विषयेष्वविक्षिप्तानीन्द्रियाणि धियश्च येषां ते देवा अप्यात्मानं श्रीहरिं न जानन्ति किमुतापरे मादृशाः ॥ ७८ ॥

# **अथेशमायारचितेषु सङ्गं गुणेषु गन्धर्वपुरोपमेषु ।**

# **रूढं प्रकृत्याऽऽत्मनि विश्वभर्तुर्भावेन हित्वा तमहं प्रपद्ये ॥ ७९ ॥**

### **पदरत्नावली**

किमनेन बहुनोक्तेनापि, एवं मम सिद्धान्त इति सन्दधाति– अथेति ॥ अथाहं तं श्रीहरिं प्रपद्य इत्यन्वयः । किं कृत्वा ? ईशस्य हरेर्मायया विकृतैः पृथिव्यादिपञ्चभूतै रचितेषु गुणेषु देहेन्द्रियादिषु गन्धर्वपुरोपमेषु नश्वरेषु । आत्मनि मनसि । प्रकृत्या स्वत एव रूढं सङ्गं स्नेहलक्षणं पाशं हित्वा । त्यागे साधनमाह– विश्वभर्तुरिति ॥ भावेन भक्त्या

॥ ८० ॥

### **सत्यधर्मीया**

मदनुष्ठेयकाष्ठेयमिति स्पष्टयति । अहमीशमायारचितेष्वीशेन मुख्यकर्त्रा मायया प्रकृत्या रचितेषु निर्मितेषु गुणेषु देहादिषु । स्थैर्यं न तेषामित्यनुरूपं निदर्शनं निरूपयति । गन्धर्वपुरोपमेषु, गन्धर्वपुरेणोपमा येषां ते तथा तेषु । प्रकृत्या स्वत आत्मन्य-चिन्मनसि रूढं सङ्गं स्नेहं हित्वा तद्धाननिदानमाह । विश्वभर्तुर्जगद्धारकस्य भावो भक्तिस्तेनेति, तं प्रपद्ये ॥ ७९ ॥

### **छलारी**

किमनेन बहूक्तेनाथैवं मम सिद्धान्त इति भगवति मनः सन्दधाति ॥ अथेति ॥ अथ तस्मात्तं श्रीहरिं शरणं प्रपद्य इत्यन्वयः । किं कृत्वा । ईशस्य हरेर्माययेच्छया विकृतैः पृथिव्यादिपञ्चमहाभूतैः रचितेषु गन्धर्वपुरोपमेषु नश्वरेषु गुणेषु देहेन्द्रियादिषु । आत्मनि मनसि प्रकृत्या स्वत एव रूढं सङ्गं स्नेहपाशलक्षणं हित्वा । त्यागे साधनमाह ॥ विश्वभर्तुरिति ॥ भावेन भक्त्या ॥ ७९ ॥

# **इति व्यवसितो बुद्ध्या नारायणगृहीतया ।**

# **हित्वाऽन्यभावमज्ञानं ततः स्वं भावमाश्रितः ॥ ८० ॥**

### **पदरत्नावली**

अज्ञानमज्ञाननिमित्तकम्, अन्यस्मिन् स्वतन्त्रतरे देहगेहादौ भावं विद्यमानं ममतादिरूपं सङ्गं हित्वा तं स्वं स्वतन्त्रं भावं नारायणाख्यं नित्यपदार्थमाश्रितः ॥ ८१ ॥

### **दुर्घटभावदीपिका**

खङ्गाङ्गो नारायणगृहीतया नारायणदत्तया बुध्द्या । इति व्यवसित इति पूर्वोक्तप्रकारेण व्यवसितो व्यवसायं प्राप्तः सन् । अज्ञानं भावरूपाज्ञानविशिष्टमन्यभावं भगवद्व्यतिरिक्तब्रह्मादिरूपपदार्थं हित्वा यद्वस्तु तत्सर्वप्रमाणप्रसिद्धम् । परं सर्वोत्तमं सूक्ष्म-मतीन्द्रियशून्यं गुणैः शून्यं न भवति । गुणपूर्णमिति यावत् । शून्यकल्पितं शून्यनामक-मूलरूपादभिव्यक्तं वासुदेवेति शब्दवाच्यं ब्रह्मेति शब्दवाच्यमिति सात्त्वताः सात्त्विका गृणन्ति यं च भगवानिति गृणन्ति । ततः स्वं स्वतन्त्रं भावं नारायणाख्यपदार्थमाश्रित इत्येतद्धि प्रमाण-प्रसिद्धमिति । एतेन तत इत्येतव्द्यर्थमिति दूषणं निरस्तम् । तच्छब्दात्परस्य द्वितीया-यास्तसिलङ्गीकृत्य तत इत्यस्य तमित्यर्थस्योक्तत्वात् । एतेनैव वासुदेवादि शब्दवाच्यस्य भगवतः सत्यत्वेन मिथ्यात्वाभावाच्छून्यकल्पितमिति शून्यस्य कल्पितत्वाभिधानं चायुक्तमिति दूषणमपास्तम् । शमूनं कुरुते यस्माच्छून्यस्तस्माज्जनार्दन इति प्रमाणानुसारेण शून्य शब्देन शून्यनामकमूलरूपं भगवन्तं गृहीत्वा कल्पितशब्दस्याभिव्यक्त्यर्थकत्वं चाङ्गीकृत्य शून्यकल्पित-मित्यनेन वासुदेवादिशब्दवाच्यस्य भगवतः शून्यनामकभगवदवतारत्वमुच्यत इत्यभ्युपगमात्

॥ ८१ ॥

॥ इति श्रीभगवतटिप्पण्यामष्टमोऽध्यायः ॥ ९-८ ॥

### **सत्यधर्मीया**

नारायणगृहीतया नारायणो गृहीतो विषयीकृतो यया सा तया बुद्ध्या अन्तर्णीतण्यर्थतया नारायणगृहीतया प्रापितयेति वा व्यवसितो विशेषेणावसितं निश्चयो यस्य सः । अज्ञानं तत्स्वरूपमाह ॥ अन्यभावमिति ॥ अन्यान्भावयति भगवत्त्वं नेति तत्तथा । अन्येनापि स्वतन्त्रेतरेण भावः सत्तेति येन तत्तथेति वा । अनिनां प्राणिनामभावः पृथगीश्वरेण येन तत्तथा तद्वा हित्वा ततस्त्यक्त्वा गामनन्तरं स्वं स्वतन्त्रं स्वशब्दवाच्यं भावं नित्यस्वतन्त्रसत्तामाश्रितः

॥ ८० ॥

### **छलारी**

खट्वाङ्गो नारायणदत्तया बुद्ध्या । इति पूर्वोक्तप्रकारेण व्यवसितो व्यवसायं प्राप्तः सन् । अज्ञानमज्ञानादिनिमित्तकमन्यस्मिन् शरीरादौ भावं विद्यमानं ममतादिरूपं सङ्गं हित्वा तं स्वं स्वतन्त्रं भावं नारायणाख्यं पदार्थमाश्रितः ॥ ८० ॥

# **यत् तद् ब्रह्म परं सूक्ष्ममशून्यं शून्यकल्पितम् ।**

# **भगवान् वासुदेवेति यं गृणन्ति हि सात्वताः ॥ ८१ ॥**

### **पदरत्नावली**

भावशब्दस्य लीलाद्यनेकार्थेषु वृत्तेरत्र विवक्षितः क इति तत्राह– यत् तदिति ॥ उत्तरलिङ्गविवक्षया यत् तदिति । वेदान्तिनो यं भावं परं ब्रह्मेति गृणन्ति, योगिनः सूक्ष्ममिन्द्रियगोचरमाकाशवदिति सङ्गिरन्ते, केचिदवैदिकाः शून्यनाम्ना कल्पितं जल्पन्ति । न तत् तत्त्वमित्याह– अशून्यमिति ॥ सात्वताः पञ्चरात्रिका यं भगवानिति ब्रह्मेति च । गृणन्ति तं भावमाश्रित इत्यन्वयः । हिशब्देनोक्तार्थस्य प्रमाणप्रसिद्धिं दर्शयति ‘ब्रह्मविदाप्नोति परम्’ तस्यान्ते सुषिरं सूक्ष्मं’ ब्रह्मेति परमात्मेति भगवानिति शब्द्यते’ ‘शमूनं कुरुते यस्माच्छून्य-स्तस्माज्जनार्दनः’ इत्यादेः शून्यं तत्त्वमबाध्यमिति च ॥ ८२,८३ ॥

### **सत्यधर्मीया**

प्रस्तुतं प्राक् स्तुतं च वस्तु वस्तुतः किमिति मन्दसन्देहं तुदति ॥ यत्तदिति ॥ परमक्षरात्परतः परमिति परं, सूक्ष्ममिन्द्रियागोचरमणोरणीयो वा नेन्द्रियाणि । अणोरणीयानिति श्रुतेर् अन्योन्यं सकलगुणाविकलं शून्यकल्पितमिति इतरसुखोनन्यंत्वाच्छून्य-मिति कल्पितं पृथग्गुणराहित्याच्छून्यमिव कल्पितमिव । ‘शमूनं कुरुते यस्माच्छून्यं तस्मा-ज्जनार्दनः’ । शून्यतया कल्पितं पामरैरिति वा । शून्यं तत्त्वमविज्ञेयं मनोवाचामगोचरमिति । यत्तद्ब्रह्मेति ब्रह्मपदप्रतीक्षया नपुंसकनिर्देशः । सात्वताः पञ्चरात्रिकाः । भगवानिति वासुदेवेति यं गृणन्ति यच्च परमित्यादिप्रकारेण गृणन्ति च तं भावं श्रित इत इत्यन्वयः । तर्हि पूर्वं भाव इत्यभिहितं वस्त्वन्यदिदं चान्यदिति स्यादित्यतः पुनः भावपदं लक्षयित्वा पुल्लिङ्गयच्छब्देन स परामृश्यस्ततश्चैकमेव पुंनपुंसकलिङ्गपदाभ्यां मयोक्तमिति सङ्कलय्याहेति तात्पर्यमवधेयम् । ब्रह्मविदाप्नोति परम् । तस्यान्ते सुषिरं सूक्ष्मं, ब्रह्मेति परमात्मेति भगवानिति वासुदेवो वा इदमग्र आसीदित्यादिश्रुतिप्रसिद्धतामेतदर्थस्य हिराह । हरिं जगाम कायं त्यक्त्वेति यावत् ॥ ८१ ॥

### **छलारी**

स्वं भावमेवाह ॥ यत्तदिति ॥ उत्तरलिङ्गविवक्षया यत्तदिति यद्वस्तु तत्सर्वं प्रमाणप्रसिद्धं परं सर्वोत्तमं सूक्ष्ममतीन्द्रियमशून्यं गुणैः शून्यं न भवति । पूर्णमिति यावत् । शून्यकल्पितं शून्यनामकमूलरूपादभिव्यक्तम् । वासुदेवेति शब्दवाच्यमिति । सात्वताः पञ्च-रात्रिकाः । गृणन्ति यं च ब्रह्मेति भगवानिति च गृणन्ति । हिशब्देनोक्तार्थस्य ‘शमूनं कुरुते यस्माच्छून्यस्तस्माज्जनार्दनः’ इत्यादिप्रमाणप्रसिद्धिं दर्शयतीति द्वयोरेकान्वयः ॥ ८१ ॥

# **शुक उवाच—**

# **खट्वाङ्गाद् दीर्घबाहुश्च रघुस्तस्मात् पृथुश्रवाः ।**

# **अजस्तस्मान्महाराजस्तस्माद् दशरथोऽभवत् ॥ ८२ ॥**

### **सत्यधर्मीया**

स्वात्मानं प्रत्येवैवमालोचनेनोवाचेति सूचयितुं पुनः शुक उवाचेति कविर्वदति ॥ शुक इति । तस्माद्दीर्घबाहोः । पृथुश्रवा इति रथध्वजान्वयि । दशरथो महाराजस्तस्मादजात् । प्राक् दशरथस्तु स्वायम्भुवः । यथोक्तं पद्मपुराणे ।

तस्याभूत्प्रथमं जन्म मनोः स्वायम्भुवस्य तु ।

रघूणामन्वये पूर्वं राजा दशरथोऽभवत् ।

द्वितीयं वसुदेवोऽभूद्वृष्णीनामन्वये मनुः ।

काले दशसहस्राब्दे ग्रामे शम्बलसंज्ञिते ।

विष्णुव्रतोऽभवदित्याद्युक्तेः । नन्वाचार्यैर्महाभारततात्पर्यनिर्णये स कश्यपो द्रागिति शूरात्स जातो बहुगोधनाढ्यो भूमौ यमाहुर्वसुदेव इत्यपीत्येकादशाध्याये वसुदेवस्य कश्यपत्वोक्तेर्विरोध इति चेन्न । वसुदेवो भवतु कश्यपः । स्वायम्भुवस्यावेशयुत इति समाध्युपपत्तेः । न च दशरथ प्राग्रूपानुक्तिरिह कथमिति शङ्क्यम् । स कश्यपस्यादितिगर्भजन्मनो विवस्वतस्तन्तुभवस्य भूभृतः । गृहे दशस्यन्दननामिनोऽभूदिति तृतीयाध्याये । अदित्यां गर्भस्य जन्माङ्कुरणं यस्मात्तस्य कश्यपस्य दशस्यन्दननामिनो गृह इत्यप्यन्वयने पद्मपुराणैककण्ठ्यस्याकुण्ठनात् । एतच्छ्लोकव्याकृतौ केचिद्दशरथं वैवस्वतमाहुः । तदुक्तं वामनपुराणे । भविष्यदन्तरे भूत्वा मनुर्वैवस्वतो भवात् ।

तव वंशे भवाम्यङ्ग रामो दाशरथिः स्वयम् ।

पुनर्दशरथो भूत्वा त्वमेवासि पिता मम ।

तद्दत्तपिण्डदानेन मुक्तिस्ते भविता ध्रुवमिति । यत्तूत्तरखण्डपद्मपुराणवचनं तद्वसुदेवसाह-चर्यादावेशपरमित्यप्याहुः । पद्मपुराणवचनं च यस्याभूत्प्रथमं जन्म मनोः स्वायम्भुवस्य च । रघूणामन्वये पूर्वं राजा दशरथो ह्यभूत् । द्वितीये वसुदेवोऽभूद्वृष्णीनामन्वये पुनरितीत्यवदन् । वामनवचनमेव मानसे निधाय विवस्वतस्तन्तुभवस्येति गोत्रापत्यतयाऽऽचार्या विवृतवन्त इति सावकाशमिति न वैवस्वतपक्षः सम्मत आचार्याणाम् । किञ्चांशावतारे नारायणपण्डिताचार्य-विरचिते ‘राजा दशरथः पूर्वं मनुः स्वायम्भुवः स्मृतः’ । उक्तं पद्मपुराणे च ‘ह्यवतारप्रसङ्गत’ इत्युक्तेश्च कश्यपोऽयमस्मिन्स्वायम्भुवस्यांशस्तथा विवस्वतश्चांश इति निर्गलो मार्ग इत्यलम्

॥ ८२ ॥

### **छलारी**

पृथुश्रवा इति रघोर्विशेषणम् ॥ ८२ ॥

# **तस्यापि भगवानेष साक्षाद् ब्रह्ममयो हरिः ।**

# **अंशांशेन चतुर्धाऽगात् पुत्रत्वं प्रार्थितः सुरैः ।**

# **रामलक्ष्मणभरतशत्रुघ्नाश्चेति संज्ञया ॥ ८३ ॥**

### **पदरत्नावली**

ब्रह्ममयो वेदमुख्यार्थभूतः । स्वयमंशेन लक्ष्मणादिषु अंशांशेन ॥ ८४ ॥

### **सत्यधर्मीया**

तस्य दशरथस्य । साक्षादित्युत्तरत्रत्यत्रिकव्यावर्तये । ब्रह्ममयस्तदभि-न्नोंऽशेन त्रिधा चेति चतुर्धा सुरैः प्रार्थितः पुत्रत्वमगात् । स्वच्छन्दप्रवृत्तेर्न छन्दप्रवृत्तिरिति रामलक्ष्मणभरतेत्युक्तिः सम्भवति ॥ ८३ ॥

### **छलारी**

ब्रह्ममयो वेदमुख्यार्थभूतः पुरुषापरनामा पद्मनाभः स्वस्यांशेन वासुदेवादि-रूपांशेन तस्य दशरथस्य रामादिसंज्ञया चतुर्धा पुत्रत्वमगादित्यन्वयः । ‘इत्थं विचिन्त्य स तु वासुदेवनामा बभूव’ इत्युक्तेः । अण्डाद्बहिर्वासुदेवादिसर्वावताराणां मूलरूपाद्विश्लेष एतन्नानाव-ताराणां निधानं बीजमव्ययमित्युक्तेः । अण्डान्तर्वासुदेवादिरूपाणां पद्मनाभाद्विश्लेषस्तस्मिन्नेव संश्लेष इत्यवधेयम् । यथाऽण्डद्बहिर्नारायण आदौ वासुदेवादिरूपो वभूव । एवमण्डान्तः पद्मनाभोऽपि वासुदेवादिरूपेण चतुर्धा बभूव । स वासुदेवः प्रथमं रामो बभूव । सः सङ्कर्षणः शेषावतारे लक्ष्मणे प्राविशत् । स प्रद्युम्नश्चक्राभिमानिनि कामावतारे भरते प्राविशत् । सोऽनिरुद्धः शङ्खाभिमानिनि कामपुत्रेऽनिरुद्धावतारे शत्रुघ्ने प्राविशत् । चतुर्मूर्तेर्मुकुन्दस्य मूर्तिरेवाग्रतोऽभवत् । अन्येषु त्रिषु तिस्रोऽन्याः प्राविशन्निति सन्मतमिति । ननु पद्मनाभो वासुदेवादिरूपेण वभूवेत्यत्र किं प्रमाणमिति चेन्न । चतुर्मूर्तेर्मुकुन्दस्येति च नान्यथाऽनुपपत्तेरेव प्रमाणत्वादिति ॥ ८३ ॥

# **तस्यानुचरितं राजन् ऋषिभिस्तत्त्वदर्शिभिः ।**

# **श्रुतं हि वर्णितं भूरि त्वया सीतापतेर्मुहुः ॥ ८४ ॥**

### **पदरत्नावली**

तत्त्वदर्शिभिर् ऋषिभिर्वर्णितं तस्य सीतापतेर्भूरि फलतो महत्तरमनुचरितम्

॥ ८५ ॥

### **सत्यधर्मीया**

तत्त्वदर्शिभिरप्रमोषप्रमैर्ऋषिभिः प्रागगितैः । तस्य सीतापते रामस्यानु-चरितं भूरि बहुवारवर्णितं त्वया श्रुतं चेदपि मुहुः श्रुतं भूरिफलतो महदिति । अनु त्वच्छ्रुत-मनुसृत्याहमपि वर्णयामीति शेषः । अन्यथा गुर्वर्थ इत्युत्तरश्लोकानुत्थितिः स्यादिति ज्ञेयम् । चरितमिति पूर्तावपि यदन्वित्याह तेनामुमर्थं ध्वनयामासेति ज्ञेयम् ॥ ८४ ॥

### **छलारी**

ऋषिभिर्वाल्मीकमुख्यैर्भूरि वर्णनं त्वया मुहुः श्रुतम् । तथाऽपि संक्षेपेण कथ्यमानं शृृणु ॥ ८४ ॥

# **गुर्वर्थे त्यक्तराज्यो व्यचरदनुवनं पद्मपद्भ्यां प्रियायाः **

# **पाणिस्पर्शाक्षमाभ्यां मृजितपथिरुजो यो हरीन्द्रानुजाभ्याम् ।**

# **वैरूप्याच्छूर्पणख्याः प्रियविरहरुषाऽऽरोपितभ्रूविजृम्भः **

# **श्रुत्वाऽऽविर्बद्धसेतुः खलदवदहनः कोसलेन्द्रोऽवतीर्णः ॥ ८५ ॥**

### **पदरत्नावली**

त्वया पुनः पुनः श्रुतमपि सूत्रप्रायश्लोकेन सङ्क्षिप्य कथ्यमानं शृणु-ष्वेत्याशयेनाह– गुर्वर्थे इति ॥ गुर्वर्थे पित्रर्थे । पद्मपद्भयां पद्मोपमचरणाभ्याम् । मृजित-पथिरुजः मार्जितमार्गक्लेशः । हरीन्द्रानुजाभ्यां सुग्रीवलक्ष्मणाभ्याम् । वैरूप्यान् नासिकाच्छेद-लक्षणात् हेतोस्तया प्रलोभितेन रावणेन भार्याया अपहारात्, प्रियायाः सीताया जातो यो विरहस्तेनोद्भूतया रुषा आरोपितभ्रूविजृम्भ उन्नमितभ्रूभङ्गः । अत्र निमित्तमाह– श्रुत्वाऽऽविर् इति ॥ हनुमतो मुखेन लङ्कायां प्रियाया आविर् भावं श्रुत्वा । खला एव दवः खलदवः, तस्य खलदवस्य दाहे दहनेऽग्निः । ‘दवदावौ वनारण्यवह्न्योः’ इति यादवः । एवंविधो भगवान् कोसलेन्द्रनाम्ना भुव्यवतीर्ण इत्यन्वयः । अवतान्न इति केचित् पठन्ति ॥ ८६ ॥

### **सत्यधर्मीया**

विदितसङ्क्षेपा हि प्रपञ्चं जिज्ञासवो भवन्तीत्येतत्स्मरणोद्धारणाय समग्रं रामचरितं सङ्गृह्णानः सूत्रप्रायश्लाकेन शुक आह ॥ गुर्वर्थ इति ॥ गुरुर्निषेकादिपरे पित्रादा-वित्यमरात्पितुर्दशरथार्थे तन्निमित्तं त्यक्तराज्य आचतुर्दशसमासमाप्तिपद्मपद्भ्यां पद्मवद्विद्यमानौ पादौ ताभ्यां कमलकोमलाभ्याम् । आदेशरूपो वा पदङ्घ्रिश्चरणोऽस्त्रियामित्युक्तः स्वतन्त्रशब्दो वेति ज्ञेयम् । अनुवनं व्यचरत् । अनुना नैकत्रावस्थितिरिति स्थितिं ध्वनयति । पदसौकुमार्य-सम्पदं दर्शयति । प्रियायाः सीतायाः पाणी हस्तौ तयोर्यः स्पर्शस्तस्मिन्नप्यक्षमौ असमर्थौ ताभ्यां क्षमम् । वाच्यवच्छक्तहितयोरिति विश्वः । तादृशाभ्यामपि मृजितपथरुजो यो वाटः पथश्चेति त्रिकाण्डशेषात्स्वतन्त्रोऽदन्तः पथशब्दः । पथान्मार्गाज्जाता या रुजा । टापं चैवेति टाबन्तः शब्दः । सा मृजिता मार्जिता येन सः । मृजितपथिरुज इति पाठः सरसः । यद्वा पथोऽस्या अस्तीति पथिनी सा च रुजा च सा मृजिता येन सः । सम्बन्धश्च जन्यतारूपः । हरीन्द्रो हनुमान्सुग्रीवो वा ताभ्यां सहितो व्यचरच्चचार । प्रियः स्वपतिरकम्पनस्तस्य विरहो रावण-मारणकृतो वियोगस्तज्जनिता या रुट् लङ्कात्यागे निमित्तभूता तया । तथा वैरूप्याद्गलमङ्गल-सूत्रादिविकलतायातं वैरूप्यं प्राप्यागतायाः शूर्पणख्याः । नखमुखात्संज्ञायामिति स्मरणात् । शूर्पणखाया इति यद्यपि वक्तव्यं तथाऽपि शूर्पनख्या इति वदन्कुम्भवदेव कर्णावस्येत्यतो नाम च कुम्भकर्ण इतिवच्छूर्पाकारनखवत्तानिमित्तकोऽयं शब्द इति ध्वनयामासेत्यवसेयम् । यथोक्तं तत्त्व-सुबोधिन्याम् । यदा तु शूर्पवन्नखानि यस्या इति योगमात्रं विवक्ष्यते न तु संज्ञातो संज्ञात्वान्न ङीष्निषेधो न वा णत्वं तेन राक्षस्यामपि शूर्पनखीति योगवृत्त्या भवतीत्याहुरिति । स्वाङ्गादिति । ईषू इति । यथोक्तमाचार्यैः । ‘व्यापादिते निजपतौ हि दशाननेन प्रामादिकेन विधिनाऽभिससार रामम्’ इति । वैरूप्यादित्यावृत्तं प्रथमान्तं सदन्वेति । वैरूप्यं घोणाकर्ण-च्छेदनेनातयतीति स तथा । यद्वा वैरूप्यात्तद्विरचय्य यो व्यचरदित्यन्वयः । आरोपितभ्रूविजृम्भ आरोपिते उत्तानीकृते भ्रुवौ तयोर्विजृम्भो विकासो यस्य सः । जृम्भो हर्षे विकासे चेति विश्वः । अत्र निमित्तमाविः श्रुत्वेति । हनुमतो मुखेनाविर्भावं स्थितिमिति यावत् । त्रस्ताब्धिरिति स्फुटार्थः पाठः । समुद्र इति शेषः । बद्धः सेतुर्येन सः । पूर्वः खलः स्वरस्तदुपलक्षिताद्दूषणेन स हि चतुर्दशसाहस्री चास्रपानाम् । सैव दवो वनम् । खला रावणाद्युच्छृङ्खलवृत्तयो राक्षसास्त एव दवो वनं वा तस्य दहनोऽग्निः । दवदावौ वनारण्यवन्ह्योरिति यादवः । दवदावौ वनारण्य-वह्नीत्यमरः । कोसलेन्द्रः कोसलदेशेशः सन्नवतीर्णः । भूमाविति शेषः । अवतान्न इति पाठोऽवतान्नः । योऽनुवनं जलमनु व्यचरत्स एवावतीर्ण इत्यन्वयेनापि नारायण एवायमिति भावो ध्वन्यते । दशाप्यवतारा एतेन सङ्गृहीता इति भाति । तथा हि । अनुवनं गुर्वर्थे सत्यव्रतोपरि निहितभाररूपप्रयोजनार्थं जलमनुसृत्यावतीर्णो यो व्यवहरदिति वा योऽनुवनं व्यचरत्स मत्स्योऽवतादिति वाऽन्वयः ॥ १ ॥ यो गुर्वर्थे मन्दरभारमुद्दिश्यानुवनं व्यचरत्कूर्मः । यथापूर्वमुर्वरितम् ॥ २ ॥ अनुवनं काननमनुसृत्य पाणिस्पर्शाक्षमाभ्यां पाणिस्पर्शे अक्षमा धरा ययोस्ताभ्यां पद्मपद्म्यां व्यचरत्स वराहः । पादसंवाहिका मही यस्येति भावः ॥ ३ ॥ गुरोः प्रल्हादपितुरर्थे निवृत्तौ तामुद्दिश्य योऽवतीर्णः स नृसिंहः ॥ ४ ॥ गुर्वर्थे गुरुर्बृहस्पतिस्तस्यार्थे । अवमानेनादृश्यतारूपनिवृत्तौ यस्त्यक्तराज्यस्तस्य । गुरोर्ज्येष्ठत्वात्पितृसमस्येन्द्रस्यार्थे । तस्मा इति यावत् । त्यक्तं बलितोऽपहृत्य दत्तं राज्यं येनेति वामनः ॥ ५ ॥ गुर्वर्थे पूज्यकश्यपार्थे त्यक्तराज्य इति जामदग्न्योऽत एव धरायाः काश्यपीत्यभिधा ॥ ६ ॥ प्रस्तुतस्तुतश्चैकः ॥७॥ गुर्वर्थे उग्रसेनार्थे त्यक्तराज्यो याः प्रिया अत्यक्तराज्योऽत्यक्तपङ्क्तयस्तासां पाणिस्पर्शाक्षमाभ्यां पद्मपद्भ्यामनुवनं मृजितपथिरुजो व्यचरद्यः स कृष्णः ॥ ८ ॥ यो वैरूप्याद्वैरूप्येण दिगम्बर-तयाऽततीति स तथा बुद्धः ॥ ९ ॥ यश्च हरीन्द्रो वाजिराजस्तस्यानु पश्चाद्भागे जायेते इति तौ ताभ्यां पद्मपद्भ्यां मृजितपथिरुजः । हरिर्भेकाश्वसिंहेत्यादिर्विश्वः । चतुष्ट्वात्पादानां कथं द्वयोरेव ग्रहणमित्यतोऽप्याह । पद्मपद्भ्यां पाणिस्पर्शाक्षमाभ्यां योग्यतया हरीन्द्रपदार्थान्वयः । पाणिस्पर्शमात्रेण न विद्यते क्ष्मा भूः स्पृश्यत्वेन ययोस्ताभ्यामुत्तानीकृताभ्यामिति यावत् । इति चतुर्भिः पादैः । यदाऽश्वस्य पाणिस्पर्शोऽसम्भावितस्तदा कशा दुर्दशा किं शंसनीयेति द्योत्यतेऽनेन कल्की ॥ १० ॥ सर्वमपि सर्वत्राभेदादन्वेत्युर्वरितमिति मन्तव्यम् । प्रियं कलत्रं तद्विरहरुषेत्यपि योजयन्ति ॥ ८५ ॥

### **छलारी**

इदानीं संक्षेपविस्तराभ्यां च कथयन्ति मनीषिणः । बहुवारस्मृतेस्तस्य फलबाहुल्यकारणादित्युक्तेर्विस्तरतो रामकथां विवक्षुः प्रथमं तावत्संक्षेपतस्तां वर्णयन् स्वसंरक्षणं प्रार्थयते ॥ गुर्वर्थ इति ॥ सः कोसलेन्द्रो रामो नोऽस्मान् अवतात् । सः कः । यो गुर्वर्थे पितुः सत्यपालनार्थं त्यक्तराज्यः सन् पद्मवत्सुकुमाराभ्यां पद्भ्याम् । तदेवाह । प्रियायाः पाणिस्पर्शेऽक्षमाभ्यामसमर्थाभ्याम् । अतिकोमलाभ्यामिति यावत् । प्रतिवनं व्यचरन् । हरिरिन्द्रो हनुमान्सुग्रीवो वा । अनुजो लक्ष्मणस्ताभ्यां युक्तः । मृजितपथिरुजो मार्जितमार्गक्लेशः शूर्पनख्या वैरूप्याद्धेतोस्तया प्रलोभितेन रावणेन । भार्याया अपहारात्प्रियाया जातो यो विरहस्तेन जातया रुषाऽऽरोपितभ्रूविजृम्भणैव त्रस्तोऽब्धिर्यस्मात्सः । ततस्तद्विज्ञापनेन बद्धसेतुर्येन सः । खल एव दवो वनं तस्य दहनोऽग्निस्थानीयः । दवादावौ वनारण्यवन्ह्योरिति यादवः ॥ ८५ ॥

# **विश्वामित्राध्वरे येन मारीचाद्या निशाचराः ।**

# **पश्यतो लक्ष्मणस्यैव हता नैर्ऋतपुङ्गवाः ॥ ८६ ॥**

### **पदरत्नावली**

एकपद्येन सुत्रवत् संक्षिप्य कथितं रामचरितमादित एव किञ्चित् प्रपञ्चयति– विश्वामित्रेति ॥ येनैव ॥ ८७ ॥

### **सत्यधर्मीया**

तच्चरितं प्रपञ्चयति ॥ विश्वामित्रेति ॥ मारीचाद्या इति चातद्गुण-संविज्ञानो बहुव्रीहिः । लक्ष्मणस्य पश्यतः सतस्तमनादृत्य । नैऋतपुङ्गवा नैऋतः खरः श्रेष्ठो येषां ते तथा । निशाचरा येनैव हताः । अथवा कथाया ऐदंप्राथम्येणावचनान्मरीचाद्या इति तद्गुणसंविज्ञान इति ज्ञेयम् । अत एव यो लोकवीरसमितावित्याद्युक्तिर्युक्ता ॥ ८६ ॥

### **छलारी**

एकपद्येनानेन सूत्रवत्संक्षिप्य कथितं रामचरितमादित एव किञ्चित्प्रपञ्चयति ॥ विश्वामित्रेति ॥ पश्यत एव लक्ष्मणस्य पश्यतोऽस्यानपेक्षयैव हता इत्यर्थः । नैर्ऋतपुंगवा राक्षसश्रेष्ठाः ॥ ८६ ॥

# **यो लोकवीरसमितौ धनुरैशमुग्रं **

# **सीतास्वयंवरमुखे त्रिशतोपनेयम् ।**

# **आदाय बालगजलील इवेक्षुयष्टिं**

# **सज्जीकृतं नृप विकृष्य बभञ्ज मध्ये ॥ ८७ ॥**

### **पदरत्नावली**

लोके ये वीरास्तेषां समितौ सभायाम् । ऐशं शिवसम्बन्धि । त्रिशतैरनेकैः पुरुषैरुपनेयं समीपमानेतंु योग्यम् । सज्जीकृतं ज्यया सहितं कृतम् ॥ ८८ ॥

### **सत्यधर्मीया**

लोके ये वीरास्तेषां समितौ सभायाम् । समितिः सङ्गरे साम्ये सभायां सङ्गमेऽपि चेति विश्वः । सीतास्वयंवरमुखे तत्प्रारम्भसमये । ईशस्येदमैशं शिवसम्बन्धि । उग्रं क्रूरं धनुः कार्मुकं त्रिशतोपनेयं बालगजलीलो लीला हि शृृङ्गारक्रिया बालगजस्येव सा यस्य सः । लीलां विदुः । शृृङ्गारभावप्रभवक्रियास्विति विश्वः । आदाय सज्जीकृतं ज्यासहितं कृत्वा विकृष्य मध्ये । लीलाऽस्तीति लीलः । बालगजश्चासौ लीलश्च लीलावद्बालगजः । इक्षुयष्टिमिव । यथेक्षु-दण्डं शतमन्युकुञ्जर इत्याचार्योक्तेः । बभञ्ज । अत्र त्रिशतोपनेयमिति ॥ रामायणे च नृणां शतानि पञ्चाशध्यायतानां महात्मनाम् । सङ्ग्रहे च वीरोत्तमैः पञ्चसहस्रसङ्ख्यैरिति । पाद्मे च । सैन्येनानीय भण्डिनेत्युक्तेर्विरोध इति चेन्न । मुख्यामुख्यकिङ्करधुरन्धरविवक्षया प्रवृत्तमिदम् । तत्र मुख्यामुख्यकिङ्करविवक्षया रामायणम् । सेनायां समवेतायां सैन्यास्त इत्युक्तेः सैनिकलोकमात्रपरं पाद्मवचनमिति समाध्युपपत्तेः । अनुक्तेरयुक्ततानावहकत्वात् । मञ्जूषामष्टचक्रान्तां समूहस्ते कथञ्चन । अष्टचक्रमञ्जूषया तयाऽभिगुप्तमिति चानधुनातनरामायणद्वन्द्वे सहा न सैवात्राचार्योक्तौ तथा भण्डिनेति पद्मपुराणे च सत्त्वान्मञ्जूषादिना सह त्रिशतोपनेयमिति योज्यम् । इक्षुयष्टिमिव बालगजलीलो रामो बभञ्जेति वा ॥ ८७ ॥

### **छलारी**

लोके ये वीरास्तेषां समितौ सभायाम् । ऐशं रुद्रसम्बन्धित्रिशतैः पुरुषैरुपनीतं बालगजस्य लीलैव लीला यस्य स तथा । हे नृप ॥ ८७ ॥

# **जित्वात्मरूपगुणशीलवयोऽनुरूपां**

# **सीताभिधां श्रियमुरस्यभिलब्धमानाम् ।**

# **मार्गे व्रजन् भृगुपतेर्व्यनयत् प्ररूढं**

# **दर्पं महीं कृतवतो हतराजबीजाम् ॥ ८८ ॥**

### **पदरत्नावली**

उरसि वक्षसि अभिलब्धमानाम् प्राप्तमानाम्, तत्र स्थितामित्यर्थः । आत्मनः स्वस्य रूपादिभिरनुरूपा या सीताभिधा श्रीलक्ष्मीस्तां जित्वा प्राप्य, स्वर्जित इतिवत्, मार्गे व्रजन् रामो हतराजबीजां निर्मूलितक्षत्रसन्ततिं महीं कृतवतो भृगुपतेः परशुरामस्य प्ररूढं दर्पम् उन्नतमदं व्यनयदपनीतवानित्यन्वयः ॥ ८९ ॥

### **सत्यधर्मीया**

उरसि वक्षसि प्रतिलब्धमानां प्रतिलब्धो मानश्चित्तसमुन्नतिः सत्कार इति यावत् । यया तामात्मरूपगुणशीलवयोनुरूपामात्मनः स्वस्य रूपगुणशीलवयोभिरनुरूपां योग्यां सीताभिधां श्रियं जित्वा प्राप्य धनजिते स्वर्जित इत्यादिवत् । त्वम् उः असीति रुद्रं धनुर्विधूनने जित्वा च मार्गे व्रजन् प्ररूढं दर्पं निमित्तीकृत्य हतराजबीजा हतानि राज्ञां बीजानि यस्यां सा तां महीं कृतवतो भृगुपतेः स्वेन चाभेदं प्रदर्श्य पुनः पृथक् स्वं व्यनयन्नीतवान्सोऽवतात् । समेत्य चैक्यं जगतोऽभिपश्यतः । द्विधेव भूत्वा भृगुवर्य आत्मना रघूत्तमेनैक्यमगात्समक्षम् । प्रदाय रामाय धनुर्वरं तदेत्याद्याचार्योक्तेः । भृगुपतेः प्ररूढं दर्पं व्यनयदित्यन्वये तु शुद्धलौकिकं धाटीनटन-मितरमोहनायेति ज्ञेयम् ॥ ८८ ॥

### **छलारी**

उरसि वक्षस्यभिलब्धमानां प्राप्तमानाम् । तत्र स्थितामित्यर्थः । आत्मनः स्वस्य रूपादिभिरनुरूपां सीताऽभिधां लक्ष्मीं जित्वा प्राप्य श्रीरामकृतधनुर्भङ्गमहानादश्रवण-क्षुभितस्य भृगुपतेः प्ररूढदर्पमपनीतवान् । कथं भूतस्य । हतराजबीजां निर्मूलितक्षत्रसन्ततिं महीं कृतवतः ॥ ८८ ॥

# **यः सत्यपाशपरिवीतपितुर्निदेशं**

# **स्त्रैणस्य चापि शिरसा जगृहे सभार्यः ।**

# **राज्यश्रियं प्रणयिनः सुहृदोऽधिवासं**

# **त्यक्त्वा ययौ वनमसूनिव मुक्तसङ्गः ॥ ८९ ॥**

### **पदरत्नावली**

यो रामः सत्याख्यपाशेन परिवीतस्य परिवेष्टितस्य पितुर्निदेशमाज्ञां शिरसाऽपि पितृसम्भावनार्थं जगृह इत्यन्वयः । अपिर्जुगुप्सितार्थो वा । जुगुप्सायां किं निमित्त-मित्यत उक्तम्– स्त्रैणस्येति ॥ स्त्रीजितस्य । सभार्य इत्यनेन तस्या अपि बहुमानातिशयं सूचयति । असूनिवेत्यनेन राज्यलक्ष्म्यादीनामशक्यत्याज्यतां दर्शयति । मुक्तसङ्ग इत्यनेन ‘असङ्गो ह्ययं पुरुषः’ इति श्रुतिसिद्धनित्यासङ्गतां दर्शयति । अधिवासम् अयोध्याम् ॥९०॥

### **सत्यधर्मीया**

यो मुक्तसङ्गो योगी । असून्प्राणानिव यथा सोऽसूंस्त्यजति तथा । सत्यपाशपरिवीतपितुः सत्यलक्षणो यः पाशस्तेन परिवीतश्चासौ पिता च तस्य । यद्वा पाशभिन्नः पाशसदृशो ह्यपाशः सतीरूपो यः पाशस्तेन बन्धकतया च सादृश्यम् । परिवीतश्चासौ पिता च तस्य । तत्स्वभावमावदेयति ॥ स्त्रैणस्येति । स्त्रीपुंसाभ्यां नञ्स्नञौ भवनादिति स्त्रीजितः स्त्रैणस्तस्य । एतादृशस्याप्यपिनोत्पथवर्तिनं पितरम् । घटात्कृत्य राज्यं कर्तुं शक्यमन्येनेति ध्वनयति । तथाऽपि सभार्यः शिरसा निदेशमाज्ञां जगृहे । तद्योग्यो नेत्येवं नेत्यप्याह । सभार्यः सभायामार्य इति । राज्यश्रियं प्रणयिनः स्नेहपात्राणि । अगोत्रजान्सुहृदो बन्धूनधिवासमयोध्यायां गृहं वा त्यक्त्वा वनं ययौ यः सोऽवतादित्यन्वयः । सदा मुक्तसङ्ग इति रामपक्षेऽप्यन्वयो ज्ञेयः ॥ ८९ ॥

### **छलारी**

इदानीं गुर्वर्थ इति श्लोकं विवृण्वन्नाह ॥ य इति । कदाचित्कैकेय्या रक्षितेन राज्ञा त्वदपेक्षितं दास्यामीति प्रतिश्रुतम् । ततः श्रीरामस्य यौवराज्याभिषेकसमये भरतस्य राज्यं रामस्य वने वासः प्रार्थितस्तदा सत्यपाशेन परिवीतस्य परिवेष्टितस्य पितृर्निर्देशमाज्ञां शिरसा जगृहे । ततो राज्यश्रियं प्रणयिनः प्रीतिविषयान्सुहृदश्च त्यक्त्वा अधिवासमयोध्यां च त्यक्त्वा सभार्यो वनं ययौ । दुस्त्यजस्यापि हर्षेण त्यागे दृष्टान्तः । मुक्तसङ्गो योग्यसून्प्राणानिवेति ॥८९॥

# **रक्षःस्वसुर्व्यकृत रूपमशुद्धबुद्धे-**

# **स्तस्याः खरत्रिशिरदूषणमुख्यबन्धून् ।**

# **जघ्ने चतुर्दशसहस्रमवारणीय-**

# **कोदण्डपाणिरटमान उवास कृच्छ्रम् ॥ ९० ॥**

### **पदरत्नावली**

रक्षस्वसुः शूर्पणख्या रूपं व्यकृत कर्णनासिकाच्छेदनलक्षणविकारं कारित-वान् । कृच्छ्रं लोकरीत्या यथा तथा अटमानः, वन इति शेषः ॥ ९१ ॥

### **सत्यधर्मीया**

यो रक्षस्स्वसुः शूर्पणखायाः । अशुद्धबुद्धेरिति रक्षःपदेनाप्यन्वेति । अशुद्धबद्धे रक्षस इति । तृतीयादिभाषितपुंस्कं पुंवदित्युक्तेः सम्भवति । स्वसृविशेषणं वा त्वमट नः समीपे मेति । गच्छानुजं म इह नेत्याचार्योक्तेः । तस्या रूपं व्यकृत विकृतमुक्तरीत्याऽ-करोत् । खरश्चत्रिशिरश्च । अदन्तःशब्दः शिरोवाची । शिरोऽदन्त इत्यादेः । दूषणश्चैते मुख्य-बन्धवश्च तान् जघ्ने आजघ्ने । तथा च चतुर्दशसहस्रमाजघ्ने । अवारणीयो यो कोदण्डः । कोदण्डो भ्रूलतायां स्याद्देशभेदे च कार्मुक इति विश्वः । स पाणौ यस्य सः । अवारणीयमिति पाठे च चतुर्दशसहस्रपदेनान्वयः । कृच्छ्रं लोकरीत्या यथा तथा वा सोऽटमानोऽटन्वा ॥९०॥

### **छलारी**

रक्षस्वसुः शूर्पनख्या रूपं व्यकृत कर्णनासिकाच्छेदनलक्षणविकारं कारितवान् । अन्यैरवारणीयं कोदण्डः पाणौ यस्येति हेतुगर्भम् । अटमानो वने सञ्चरन्सन् । आतपादिना क्षुधादिना च पीडितः सन् । कृच्छ्रमुवास । असुरजनमोहार्थं तथा दर्शयामासेति भावः ॥९०॥

# **सीताकथाश्रवणदीपितहृच्छयेन**

# **सृष्टं विलोक्य नृपते दशकन्धरेण ।**

# **जघ्ने कृतैणवपुषाऽऽश्रमतोऽपकृष्टो**

# **मारीचमाशु विशिखेन यथाऽरिमुग्रः ॥ ९१ ॥**

### **पदरत्नावली**

शूर्पणखीमुखात् सीतायाः सौन्दर्यादिविषयकथायाः श्रवणेन दीपित प्रज्वलितो हृच्छयः कामो यस्य स तथा । तेन दशकन्धरेण रावणेन सृष्टं प्रतिपाद्य प्रेषितम् । त्यागो विहापितं दानमुत्सर्जनविसर्जने । विश्राणनं वितरणं स्पर्शनं प्रतिपादनम्’ इत्यमरः । कृतैणवपुषा विरचितमृगाकारेण आश्रमतः समीपे विचरन्तं विलोक्य सीतया अपकृष्ट उल्लिखितः । वशीकृत इति यावत् । आश्रमतोऽपकृष्टो दूरं नीतो रामो विशिखेन मारीचम् आशु जघ्न इत्यन्वयः । उग्रो नरसिंहो हिरण्यकशिपुनामानम् अरिं यथा । ’उग्रो जघ्ने वीर्याय स्वधावान्’ इति श्रुतिः । उग्रो रुद्रोऽन्धकाख्यं रिपुं वा । ‘उग्रः कपर्दी श्रीकण्ठः शितिकण्ठः कपालभृत्’ इत्यमरः ॥ ९२ ॥

### **सत्यधर्मीया**

सीतायाः कथासौन्दर्यातिशयादिविषयिणी तस्याः श्रवणेन शूर्पणखामुखतो दीपित उज्वलितो हृच्छयो मन्मथो यस्य तेन दशकन्धरेण दश कन्धरा यस्य तेन रावणेन सृष्टं प्रेषितं विलोक्यकृतं च तदैणमेणस्य कृष्णस्य सारस्य सम्बन्धि । ऐणं तच्च तद्वपुर्यस्य तेनाश्रमतः स्वोटजादपवृष्टो दूरं नीत आशु विशिखेन बाणेन यथोग्रः कपर्द्यरिमन्धकं त्रिपुरं वा । उग्रो नरहरिररिं हिरण्यकशिपुं वा । उग्रो जज्ञे वीर्याय स्वधानाविति । उग्रं वीरमिति च श्रुतेः । उग्रः कपर्दीत्यमरः । अद्भतैणवपुषोपलक्षितमिति वा ॥ ९१ ॥

### **छलारी**

शूर्पनखीमुखात्सीतायाः सौन्दर्यादिविषयकथाश्रवणेन दीपितः प्रज्वालितो हृच्छयः कामो यस्य स तथा । तेन दशकन्धरेण रावणेन सृष्टम् । प्रेषितमिति यावत् । अद्भुतैणवपुषा । स्वर्णरत्नविरचितत्वेनाद्भुतहरिणदेहेन । उपलक्षितमिति शेषः । एतादृशं मारीचं विलोक्य सीतया प्रेरितः सन् । आश्रमतोऽपकृष्टो दूरं नीतो रामो विशिखेन बाणेन मारीचमाशु जघ्न इत्यन्वयः । उग्रो नृसिंहो हिरण्यकशिपुनामानमरिं यथा । यद्वा । उग्रो रुद्रोऽन्धकाख्यं रिपुं यथा ॥ ९१ ॥

# **रक्षोधमेन वृकवद् विपिनेऽसमक्षं**

# **वैदेहराजदुहितुर्यपयापितायाम् ।**

# **भ्रात्रा वने कृपणवत् प्रियया वियुक्तः **

# **स्त्रीसङ्गिनामिति रतिं प्रथयंश्चचार ॥ ९२ ॥**

### **पदरत्नावली**

निर्ऋत्यादिराक्षसविवक्षया रक्षोधमेन रावणेन विपिने वृकवत् स्थितेन, वृणोत्यावृणोत्यात्मानमिति वृकः । वेषान्तरेण स्थितेनेत्यर्थः । असमक्षमप्रत्यक्षं, रामस्येति शेषः । वैदेहराजदुहितरि सीतायामपयापितायामपनीतायाम्, अवने नियुक्तेन भ्रात्रा लक्ष्मणेन रहितायामिति शेषः । प्रियया सीतया वियुक्तः, लोकदृष्ट्येति शेषः । स्त्रीसङ्गिनां विटानां रतिमितीत्थं प्रथयन् प्रख्यापयन् चचार । अनेन विटजनशिक्षणार्थमेवं दर्शितमिति ज्ञायते, प्रथयन्नित्युक्तेः । किमर्थमेवं कल्पना तत्स्वभावानुभवात् किं न स्यादिति चेन्न– ‘नित्य-पूर्णसुखज्ञानस्वरूपोऽसौ यतो विभुः । अतोऽस्य राम इत्याख्या तस्य दुःखं कुतोऽण्वपि । तथापि लोकशिक्षार्थमदुःखो दुःखवर्तिवत् । अन्तर्हितां लोकदृष्ट्या सीतामासीत् । स्मरन्निव इति स्मृतिविरोधात् । प्रियया वियुक्तत्वदर्शनमपि लोकदृष्ट्यपेक्षयेति ज्ञातव्यम् । तत् कुतोऽवगत-मिति चेत् ‘ज्ञापनार्थं पुनर्नित्यसम्बन्धं स्वात्मनः श्रिया । अयोध्याया विनिर्गच्छन् सर्वलोकस्य चेश्वरः । प्रत्यक्षं तु श्रिया सार्धं जगामानादिरव्ययः । इति स्मृत्या ज्ञातव्यम् । एवमन्यत्रापि प्रमाणसामर्थ्यात् सर्वत्राप्यनुसन्धेयोऽन्यार्थ इति विशदं समस्तम् ॥ ९३ ॥

### **सत्यधर्मीया**

रक्षोऽधमेन राक्षसापसदेन वृकवद्वृकेण तुल्यं वर्तत इति स तथा तेन । वृको यथाऽऽत्मानं भुवि लीनं कृत्वाऽवीन् हरति तद्वद्वेषान्तराच्छादितेनेत्यर्थः । विपिनेऽ-रण्येऽसमक्षम् । प्रतिपरसमनुभ्योक्ष्ण इत्यच् । स्वस्मिन्नसति वैदेहराजदुहितरि विदेह एव वैदेहः स चासौ राजा च तस्य दुहितरि पुत्र्यां सीतायाम् । अवने रक्षणविषये वियुक्तो विशेषेण योजितो यस्तेन भ्रात्रा लक्ष्मणेन च । वियुक्त इत्यावर्तते वियुज्यत इति वियुक् । सयुजा सखाया-वितिवत् । भावप्रधानश्च वियुक्ततो वियुक्तत्वात् । अपयापितायामपनीतायां प्रियया तया वियुक्तः कृपणवद्दीनमानव इव स्त्रीसङ्गिनां स्त्रैणानाम् । इति रतिं सत्यासक्तिं प्रथयन् प्रथ प्रख्यापने ख्यापयन् । भ्रात्रा सह वन इत्यपि सदावर्तते । वने चचार । मूलकृत्प्रथयन्निति कथयं-स्तत्तात्पर्यं सूचितवानिति न तात्पर्यमत्र पर्यनुयुक्तिपूर्वकं योजितं स्वावसरे योजयिष्यामः ॥९२॥

### **छलारी**

रक्षोऽधमेन रावणेन रामस्यासमक्षमप्रत्यक्षमपि यापितायामपनीतायाम् । अवने पालने नियुक्तेन भ्रात्रा लक्ष्मणेन । रहितायामिति शेषः । प्रियया वियुक्तः । लोकदृष्ट्येति शेषः । भ्रात्रा लक्ष्मणेन सह । कृपणवद्वने चचार । किमभिप्रायः सन् इत्यनेन प्रकारेण स्त्रीसङ्गिनां विटानां गतिं प्रख्यापयन् । कथं भूतेन रक्षोधमेन । वृकवत्स्थितेन ॥ ९२ ॥

# **दग्ध्वाऽऽत्मकृत्यहतकृत्यमहन् कबन्धं**

# **सख्यं विधाय कपिभिर्दयितागतिं तैः ।**

# **बुद्ध्वाऽथ वालिनि हते प्लवगेन्द्रसैन्यै-**

# **र्वेलामगात् स मनुजोऽजभवार्चिताङ्घ्रिः ॥ ९३ ॥**

### **सत्यधर्मीया**

दग्ध्वेति श्लोकः प्रक्षिप्त इति कैश्चिन्न व्याख्यातः कथासङ्ग्राहक इति गङ्गाजलमिलितेतरजलवन्निर्णयाभावेन व्याख्यास्यामः । आत्मकृत्यम् आत्मनः स्वस्य कृत्येन युद्धाख्यव्यापारेण हतेति सदावृत्तमन्वेति । हतं हतकृत्यं हतश्चासौ हतं गतम् । कृत्यं प्रेतकार्यं यस्य स तम् । मन्दचेष्टितमित्याचार्योक्तेर्गतव्यापारं गतासुमनन्तरं दग्ध्वा । आत्मकृत्ये सीतावन- रूपस्वकार्ये हतकृत्यमिति वा । अथ कबन्धमहन् हतवान् । कपिभिः सुग्रीवादिभिः सख्यं विधाय वालिनि स्वेन हते सति तैर्दयितागतिं हनुमदादिभिर्भार्यास्थितिं बुद्ध्वा ज्ञात्वा सैन्यैः सह वेलां नीरनिधितीरमगात् । अजभवार्चिताङ्घ्रिर्ब्रह्मरुद्रपूजितपादः स मनुजस्तत्त्वेनाविर्भूतोऽवतात् । स मनुजः काकुः । न मनुज इत्यर्थ इति वा । यो मनुजः स त्वमज हरे अर्चिताङ्घ्रिर्भवेति शुकः प्रार्थयतीत्यर्थ इति वर्णयन्ति ॥ ९३ ॥

### **छलारी**

ततः किं चकारेत्यत आह ॥ दग्ध्वेति ॥ आत्मकृत्यं हतकृत्यं सीता-लक्ष्मणरूपं यदात्मकृत्यं तदर्थं हतकृत्यं रावणेन नष्टांशो यस्य व्यापारं मृतं जटायुषमित्यर्थः । दग्ध्वा दहनादिसंस्कारं कृत्वेत्यर्थः । कबन्धं तन्नामकं स्वग्रहणाय विस्तृतबाहुं राक्षसमहन् जघान । अथ सुग्रीवेण सख्यं विधाय । अथ वालिनि हते सति कपिभिर्हनुमदादिभिर्दयितागतिं बुद्ध्वेत्यन्वयः । मनुजो मनुजाकारः स रामः प्लवगेन्द्रसैन्यैः सह । वेलां समुद्रतीरमगादिति । अजभवाभ्यामर्चितावंङ्घ्री यस्य स तथा ॥ ९३ ॥

# **यद्रोषतीव्रपरिवृत्तकटाक्षपात-**

# **सम्भ्रान्तनक्रमकरो भयगीर्णघोषः ।**

# **सिन्धुः शिस्यर्हणं परिगृह्य रूपी **

# **पादारविन्दमुपगम्य बभाष एतत् ॥ ९४ ॥**

### **पदरत्नावली**

इतोऽपि श्रीरामः साक्षान्नारायण एव न देवदत्ताद्यन्यतमः । तस्य प्रिय-वियोगादिना दुःखप्रकटनमसुरजनमोहनाय, मानुषावतारदेवताजनशिक्षणाय चेत्येतद् अत्रत्यैः श्लोकैरेव ज्ञातुं सुशकमित्याशयेन, अल्पमतीनामनितरसाधारणमाहात्म्यं प्रकटयति– यद्रोषेति ॥ यस्य रामस्य रोषेण तीव्रं यथा तथा परिवृत्तो यः कटाक्षस्तस्य पातेन लक्ष्यवेधवद् विषयीकरणेन सम्भ्रान्ता नक्राश्च मकराश्च यस्मिन् स तथा । भयेन गीर्णो नष्टो घोषो यस्मिन् स तथा । अत एव तूष्णीं स्थित इत्यर्थः । अर्हणम् अर्घ्यपाद्यादिपूजासाधनम् । रूपी करचरणादिविशिष्टा-वयवोपेतः ॥ ९५ ॥

### **सत्यधर्मीया**

मनुज इति स्वजल्पनस्य कल्पनयाऽपार्थार्थस्याल्पमतयो दुर्गतयो भवेयुरिति दययाऽनेकैः श्लोकैस्तदभिप्रायं दर्शयितुमनितरसुरसाधारणगुणवर्णकैरुपश्लोकयति ॥ यद्रोषेति । यस्य रामस्य रोषेण दर्शितकोपेन तीव्रं यथा तथा परिवृत्तो भ्रामितो यः कटाक्षो नेत्रप्रान्तभागस्तस्य यः पातः । लक्ष्यतयेक्षणमिति यावत् । तेन सम्भ्रान्ता इतस्ततो भ्रमन्तो नक्रा अवहारा मकरास्तद्विशेषा यस्मिन्स तथा भयेन गीर्णः स्वस्मिन् गिलितो घोषो यस्य स सन् सिन्धुः रूपी साकारःशिरस्यर्हणं पूजाद्रव्यं परिगृह्य पादारविन्दं स्वाभिमन्यमानं जलजपुत्रीधा-त्रिजनकतानुबन्धेन । अद्भ्यः पृथिवी पद्भ्यां भूमिरिति श्रुतेः । तथा स्वाभिमन्यमानजलज-त्वानुबन्धेन स्वकलत्रगङ्गाजनकतानुबन्धेन च पादारविन्दोपगमनं दययेद्देव इति ज्ञेयम् । पादा-वेवारविन्दं तत् । एकवचनं लिङ्गसङ्ख्याविभेदेऽपि ह्युपमानोपमेययोर्विभक्तिः पुनरेकैवेत्या-लङ्कारिकोक्तेर्युक्तम् । उपगम्य प्राप्यैतद्वक्ष्यमाणं बभाषे । अत्र रात्रित्रयेऽप्यनुपगामिनमित्या-चार्योक्तत्त्वादिना पूर्वत्रोत्तरत्र च कथाविशेषोऽनुसन्धेयः ॥ ९४ ॥

### **छलारी**

तत्र त्रिरात्रिवासेन प्रतीक्षितः सिन्धुर्यदा नोपस्थितः । तदा यस्य रोषतीव्रेण तीक्ष्णकोपेन परिवृतस्तिर्यग्भावं प्राप्तो यः कटाक्षस्तस्य पातेन सम्भ्रान्ता नक्रा मकराश्च यस्मिन्सः भयेन गीर्णो ग्रस्तः स्तम्भितो घोषो यस्मिन्सः । अर्हणं पूजासाधनम् । रूपी मूर्तिमान् ॥९४॥

# **तं त्वा वयं जडधियो न विदाम भूमन्**

# **कूटस्थमादिपुरुषं जगतामधीशम् ।**

# **त्वं सत्त्वतः सुरगणान् रजसः प्रजेशान् **

# **मन्योश्च भूतपतयः स भवान् गुणेशः ॥ ९५ ॥**

### **पदरत्नावली**

जडवदचेतनवद् धीर्येषां ते तथा, ज्ञानपूर्वप्रवृत्तिशून्या इत्यर्थः । जडाधारा इत्यर्थोऽपि ग्राह्यः । अनेन तावदेवास्मत्तः प्रयोजनमिति सूचयति । वेदान्ते जगत्कारणस्य ब्रह्मत्वं निरणायि । रामस्य तदभावात् तत्त्वं कथमिति चेत् तदस्याप्यतीत्याह– त्वमिति ॥ यस्त्वं सत्त्वगुणात् सुरगणान् अस्राक्षीः रजोगुणात् प्रजेशान् मनुष्यानसृजः, मन्योस्तमोगुणाच्च भूतपतयः भूतपतीन् ब्रह्मराक्षसादिलक्षणसुरान् उदभावयः स परमाण्वादिमहत्तत्त्वान्तजगतः कर्ता भवान् नान्यः । गुणैः प्रवर्तमानस्य गुणनिमित्ताभिभवो नाशङ्कनीयः, गुणानां तदधीनत्वादित्या-शयेनाह– गुणेश इति ॥ क्रोधस्य तमःकार्यत्वात् तेन तल्लक्षयति ॥ ९६ ॥

### **सत्यधर्मीया**

इयत्कालमालयाज्जल्पते कुतो नायात इत्यस्यावसरमनासादयानोऽब्धि-रब्धिशयनं स्वयमेव स्वाज्ञानं विज्ञापयति ॥ तं त्वेति ॥ हे भूमन् । भावभवित्रोरभेदात्पूर्ण । कूटस्थं निर्विकारं कूटवत्तिष्ठतीति कूटस्थः कूटं खं विदलं व्योमेति गीताभाष्योक्तेः । आदिपुरुषं पुरातनपुरुषं जगतः जगतां प्राणानां वा । जगत्प्राणसमीरणा इत्यमरः । अधीशमधीश्वरं यस्त्वं सत्त्वतः सुरगणानस्राक्षीः । रजसः प्रजेशान् मानवान् मन्योः । व्याकृतं च पदजातमाचार्यैः । रजसो मनुष्यांस्तार्तीयतोऽसुरगणानभितस्तथास्रा इति तमसो भूतपतीन् राक्षसादीन् । स भवानेवं गुणेश इति तं त्वां वयं न विदाम न विद्मः । जडधियो जडा मन्दा धीर्येषां ते तथा । जल एव धीर्येषामिति तस्यान्तरङ्गिको भावः ॥ ९५ ॥

### **छलारी**

एतावत्पर्यन्तं त्वां न विदामो जडधियो मूर्खबुद्धयो न जानीम इत्यर्थः । इदानीं जानामीत्याह ॥ त्वमिति ॥ यस्त्वं सुरगणान्सात्विकान् । असृज इति शेषः । प्रजेशान् राजसान् रजसाऽस्राक्षीः । मन्योः क्रोधकारणात्तमोगुणाद्भूतपतयः । विभक्तिविपरिणामः । तामसानुत्पादयसि । गुणैः प्रवर्तमानस्य गुणनिर्मिता भावो नाशङ्कनीयः । गुणानां तदधीनत्वा-दित्याशयेनाह ॥ स भवान् गुणेश इति ॥ ९५ ॥

# **कामं प्रयाहि जहि विश्रवसोऽवमेहं**

# **त्रैलोक्यरावणमवाप्नुहि वीर पत्नीम् ।**

# **बध्नीहि सेतुमिह ते यशसो वितत्यै**

# **गायन्ति दिग्विजयिनो यमुपेत्य भूपाः ॥ ९६ ॥**

### **पदरत्नावली**

यथाऽवमेहं विष्ठा शरीरान्निर्गता शुनामुपभोगाय भवति तथाऽयमपि विश्रवसो देहात् । निर्गतत्वेनावमेहस्थानीयस् त्वच्छरनिर्भिन्नहृदयः शुनामशनाय स्यादित्यतो विश्रवसोऽवमेहमित्युक्तम् । त्रैलोक्यस्य रोदनकारणत्वात् त्रैलोक्यरावणः । हे वीर इह मयि । वितत्यै विस्ताराय । यं सेतुम् ॥ ९७ ॥

### **सत्यधर्मीया**

काममिच्छानुसारं प्रयाहि । विश्रवसो मुनेरवमेहं विष्टासमम् । तस्य सकाशादवमा नीचा ईहा चेष्टा यस्य स तम् । अतत्कुमारीभवनयोग्यं त्रैलोक्यरावणं त्रैलोक्यं रावयतीति स तं जहि । हे वीर पत्नीमाप्नुहि । इह मयि वितत्यै विस्ताराय । तत्कथं तद्विस्तर इत्यतः कथयति । यं सेतुमुपेत्य भूपा गायन्ति गास्यन्ति दिग्विजयिन इति प्रथमान्तं सद्भूपविशेषणम् । रामबिशेषणं च षष्ठ्यन्तं सद्भवति । तेन दिग्विजयिनोऽप्येतं सेतुं दुःसाधयतं गायन्तीति महामाहात्म्यलाभो ज्ञेयः । यद्यपि जलतरणं तव त्वदनुकम्पया च कपीनां च नासुसाधं तथाऽपि यशोर्थमेव कपीनां यातुं पुण्यहेतुं सेतुं कुर्विति प्रार्थना ममेति विज्ञापयामास पयोधिरिति भावः ॥ ९६ ॥

### **छलारी**

विश्रवसोऽवमेहं पुरीषतुल्यम् । त्रैलोक्यं रावयत्याक्रन्दयतीति तथा तं जहि । यद्यपि जलं तव न प्रतिबन्धकम् । तथाऽपीह जले सेतुं बध्नीहि । किमर्थम् । ते यशसो वितत्यै । तदेवाह ॥ यमिति । यं सेतुमुपेत्य दुष्करं कर्मावेक्ष्य त्वद्यशो गायन्ति भूपास्तं सेतुमिति सम्बन्धः ॥ ९६ ॥

# **बध्वोदधौ रघुपतिर्विविधाद्रिकूटैः **

# **सेतुं कपीन्द्रकरकम्पितभूरुहाङ्गैः ।**

# **सुग्रीवनीलहनुमत्प्रमुखैरनेकै-**

# **र्लङ्कां विभीषणदृशाऽऽविशदाशु दग्धाम् ॥ ९७ ॥**

### **पदरत्नावली**

विविधाद्रिकूटैर् नानाविधपर्वतशृृङ्गैः । कपीन्द्राणां करैः कम्पितानि भूरुहाणां वृक्षाणाम् अङ्गानि शाखोपशाखालक्षणानि येषु तानि तथा तैः ॥ ९८ ॥

### **सत्यधर्मीया**

जलधिजल्पनं सम्मान्यविविधाद्रिकूटैर्नानाप्रकारपर्वतशृृङ्गैः कपीन्द्रकर-कम्पितानि कपीन्द्राश्च मध्येऽध्वन्यानीय दातारस्तेषां करैः कम्पितानि भूरुहाणां तरूणामङ्गानि शाखा येषां तानि तैः करणैरुदधौ समुद्रे सेतुं बद्ध्वा । सुग्रीवनीलहनुमत्प्रमुखैरनेकैः कपिभिः कर्तृभिर्बद्ध्वा बन्धयित्वा तत्रापि सामर्थ्यमेतस्यैव न तेषामिति ध्वनयितुं बद्ध्वेत्यणिजन्त-प्रयोगः । बिभीषणदृशा तद्बुध्द्या दग्धां हनुमता तां लङ्कामाशु शीघ्रमाविशत् । तत्समीपमापेति भावः । सुग्रीवनीलहनुमत्प्रमुखैरनेकैः सहाविशदित्यप्यन्वयो ज्ञेयः ॥ ९७ ॥

### **छलारी**

तद्वाक्यमभिनन्द्य यत्कृतं तदाह ॥ बद्ध्वेति ॥ विविधैरद्रीणां कूटैः शृृङ्गैः सेतुं बद्ध्वा सीताऽन्वेषणे हनुमतैव दग्धां लङ्कां विभीषणदृशा बुद्ध्याऽऽविशत् । कथं भूतैः शृृङ्गैः । कपीन्द्राणां करैः कम्पितानि भूरुहाणाम् अङ्गानि शाखादीनि येषां तैः । सुग्रीवादयः प्रमुखा येषां तैरनीकैः ॥ ९७ ॥

# **सा वानरेन्द्रबलरुद्धविहारकोष्ठ-**

# **सद्द्वारगोपुरसदोवलभीविटङ्का ।**

# **निर्भज्यमानधिषणध्वजहेमकुम्भ-**

# **शृङ्गाटका गजकुलैर्ह्रदिनीव घूर्णा ॥ ९८ ॥**

### **पदरत्नावली**

यदा सा लङ्का रामेणाविष्ठा तदा गजकुलैर्ह्रदिनीव घूर्णाऽभूदिति शेषः । विहरन्त्यस्मिन्निति विहारः क्रीडास्थानम् । कोष्ठमन्तर्ग्रहम् । सद्द्वारं सभाद्वारम्, प्रशस्तद्वारं वा । गोपुरं पुरद्वारम् । सदः सभास्थानम् । वलभी गृहाच्छादनान्तर्नाली, दारुभिः परितो निर्मिता गौपानसीति कीर्त्यते । विटङ्का पक्षिपेटिका । वानरेन्द्राणां बलेन सेनया रुद्धा आवरिता विहारादयो यस्याः सा तथा । आच्छादने स्याद् वलभी गृहाणां गोपानसी दारुषु वक्रसंस्था । नीध्रं वलीकं पटलान्तमाहुः कपोतपालीं च विटङ्कसंज्ञाम्’ इति हलायुधः । गोपानसी तु वलभी छादने वक्रदारुणि । कपोतपालिकाय तु विटङ्कं पुन्नपुंसकम्’ इत्यमरः । निर्भज्यमाना वानरेन्द्रबलेन निर्भिद्यमाना धिषणध्वजा गृहालङ्कारकेतवः हेमकुम्भाः सुवर्णकलशाः, शृङ्गाटका गृहमुखाग्रत उन्नतत्रिशूलाङ्कगृहैकदेशाः, यस्यां सा तथा । निर्भज्यमानानि धिषणध्वजोपरिस्थ-हेमकुम्भयुक्तानि शृङ्गाटकानि चतुष्पथानि यस्याः सा इति वा । ‘शृङ्गाटकं पथां श्लेषः संस्थानं तु चतुष्पथम्’ इति हलायुधः ॥ ९९ ॥

### **सत्यधर्मीया**

यदा राम आविशत्तदा लङ्का कां कामवस्थामगादित्यतः कथयति ॥ सा इति ॥ गजकुलैः करिनिकरैर्ह्रदिनीव घूर्णा कम्पिताऽभूत् । वानरेन्द्राणां बलं सेना तेन रुद्धा निरुद्धा । सा वा साऽपि । नरेन्द्रो रामस्तस्य बलं सेना तेन रुद्धा इति वा । विहारा बुद्धसद्मानि विहारभ्रमणे स्कन्दे लीलायां सुगतालय इति विश्वः । काष्टा अन्तःसदनानि धान्यगृहादिर्वा । कोष्टोऽन्तर्गृहे कुसूल इति विश्वः । सद्वारं सदोद्वारं गोपुरं पुरद्वारं सदः सभास्थानं वलभी गोपानसी । मुन्दरीत्यपभ्रष्टभाषा । विटङ्का उल्लोचा यस्याः सा । आच्छादने स्याद्वलभी गृहाणां गोपानसी दारुषु वक्रसंस्था । नीप्रं वलीकम्पठलान्तमाहुः कपोतपालीं च विटङ्कसंज्ञामिति हलायुधः । गोपानसी तु वलभी छादने वक्रदारुणि । कपोतपालिकायां तु विटङ्कं पुन्नपुंसक-मित्यमरः । धिषणानां गृहाणां ध्वजा केतवो हेममयाः कुम्भास्तेऽपि गृहोपरि स्थापिताः । शृृङ्गाटकानि चतुष्पथाः । शृृङ्गाटकं भवेद्वारि चतुष्पथ इति विश्वः । निर्भज्यमानानि धिषण-ध्वजहेमकुम्भशृृङ्गाटकानि यस्याः सा ॥ ९८ ॥

### **छलारी**

यदा सा लङ्का रामेणाविष्टा । तदा गजकुलैर्हृदिनीव घूर्णा प्रचलिता बभूव । कथं भूता । गृहाच्छदनान्तर्नालीदारुभिः परितो निर्मिता वानरेन्द्राणां बलैः सैन्यै रुद्धा आवरिता विहारादयो यस्याः सा तथा । निर्भज्यमानधिषणादयो यस्याः सा तथा विहारा नानाविध-क्रीडास्थानानि । कोष्ठं धान्यागारादि सद्द्वारं गृहादीनां प्रशस्तद्वारं गोपुरं पुरद्वारं सदः सभा वलीभिः प्रासादादिपुरोभागाच्छदनादीनि विटङ्का कपोतपेटिका । धिषणं धिष्ण्यं गृहवेदिकादि ध्वजस्तंभो हैमकुम्भा गृहालङ्कारहेमकलशाः शृृङ्गाटकं चतुष्पथं गोपानसी तु वलभीछादने वक्रदारुणि कपोतपालिकायां च विटङ्कं पुंनपुंसकमित्यमरः ॥ ९८ ॥

# **रक्षःपतिस्तदवलोक्य निकुम्भकुम्भ-**

# **धूम्राक्षदुर्मुखसुरान्तनरान्तकादीन् ।**

# **पुत्रान् प्रहस्तमतिकायविकम्पनादीन्**

# **सर्वानुगान् समहिनोदथ कुम्भकर्णम् ॥ ९९ ॥**

### **पदरत्नावली**

तद्वानरेन्द्रबलकृतं कर्म । समहिनोत् प्राहिणोत् ॥ १००॥

### **सत्यधर्मीया**

तद्वानरेन्द्रबलरोधनं नरेन्द्रबलरोधनं वा रक्षःपती रावणो विलोक्योच्चावचाः सर्वेऽपि रणे मरणमेष्यन्त्यविशेषादिति सूचयितुं कोऽपि क्रमोऽत्र न विवक्षित इति ज्ञेयम् । कुम्भकर्णसुतकुम्भनिकुम्भयोः स्वपुत्रत्वमपि सम्भावितमिति पुत्रानित्युक्तिः । प्रहस्तं सेनान्य-मतिकायविकम्पनादीन्पुत्रानित्यत्राप्यन्वेति । सर्वानुगान्समहिनोत्प्राहिणोत् । अथैतन्मरणानन्तरं कुम्भकर्णं च प्राहिणोत् । ओ किञ्चिच्छङ्कितुं कुतुक्यसीति भाति तव वदनोपरि । तर्ह्युक्तं स्मरेत्येकयोः श्रवसोर्वा पेषणमुत्तरमेव हि ॥ ९९ ॥

### **छलारी**

रक्षःपतिः रावणः कुम्भनिकुम्भौ कुम्भकर्णसुतौ । धूम्राक्षादयो रावणसुताः । सुरान्तो देवान्तकः । आदिपदेन मेघनादः । अत्र क्रमो न विवक्षितः । समहिनोत् प्रेषयामास

॥ ९९ ॥

# **तां यातुधानपृतनामसिशूलचाप-**

# **प्रासर्ष्टिशक्तिशरतोमरखड्गजुष्टाम् ।**

# **सुग्रीवलक्ष्मणमरुत्सुतगन्धमाद-**

# **नीलाङ्गदर्क्षपनसादिभिरन्वितोऽयात् ॥ १०० ॥**

### **पदरत्नावली**

या रावणेन प्रेरिता तां यातुधानपृतनां राक्षससेनाम् ॥ १०० ॥

### **सत्यधर्मीया**

असिशूलचापप्रासर्ष्टिशक्तिशरतोमरखड्गजुष्टामसिऋष्टिखड्गा इति चन्द्रहास- विशेषा वा धर्तृभेदादुक्तिर्वेति ज्ञेयम् । व्याकृतचरमिदम् । गन्धमादो गन्धमादनो ऋक्षो हि जाम्बवान् । पृतनां सेनां प्रत्यगात् ॥ १०० ॥

### **छलारी**

असिशूलादिभिर्दुर्गमां तां यातुधानपृतनां राक्षससेनां सुग्रीवादिभिरन्वितो श्रीरामोऽभ्यगात् । मरुत्सुतो हनुमान् ऋक्षो जाम्बवान् ॥ १०० ॥

# **तेऽनीकपा रघुपतेरभिपत्य सर्वे**

# **द्वन्द्वं वरूथमिभपत्तिरथाश्वयोधम् ।**

# **जघ्नुर्द्रुमैर्गिरिगदेषुभिरङ्गदाद्याः**

# **सीताभिमर्शहतमङ्गलरावणेशम् ॥ १०१ ॥**

### **पदरत्नावली**

रघुपतेस्तेऽनीकपाः सेनानायका वरूथं रथगुप्तिमभिपत्य प्राप्य, इभाश्च पत्तयश्च रथाश्चाश्वाश्च योधाश्च यस्मिन् तदिभपत्तिरथाश्वयोधम्, द्वन्द्वं द्वाभ्यां द्वाभ्याम् इभादिभ्यां क्रियमाणं युद्धमभ्युपगम्य राक्षसबलं जघ्नुरित्यन्वयः । ‘रथगुप्तिर्वरूथो ना कूबरो ना युगन्धरः’ इति यादवः । सीताभिमर्शेन सीताया अपहारेण, हतं नष्टं मङ्गलं यस्य स तथा, स चासौ रावणश्च सीताभिमर्शहतमङ्गलरावणः, स एवेशो यस्य तत् तथा तत् ॥ १०१ ॥

### **सत्यधर्मीया**

रघुपते रामस्य तेऽनीकपाः सेनान्यः सर्वे द्वन्द्वं द्वन्द्वश इभपत्तिरथाश्वयोधं वरूथं मण्डलाकारवेश्मरूपसैन्यमागत्य तत्प्रति निपत्य । वरूथो रथगुप्तिः स्याद्वरूथं चर्म-वेश्मनोरिति विश्वः । द्रुमैर्गिरिभिः स्वजात्युचितैः । गदेषुभिरिति तदाकृष्टैरिति ज्ञेयम् । अत एव तेन तद्धतप्रायनाथमित्याह ॥ सीतेति ॥ सीताया अभि अवज्ञया मर्शो ह्यभिमर्शस्तेन हतं नष्टं मङ्गलं जीवनहेतुः शुभं यस्य तत् । अङ्गदाद्या जघ्नुः ॥ १०१ ॥

### **छलारी**

ते रघुपतेरनीकपाः सेनानायका अङ्गदाद्याः सर्वे द्वन्द्वं यथा भवति तथाऽभिपत्य शत्रुभिः सङ्गत्य । द्वन्द्वयुद्धं कृत्वेति यावत् । वरूथं सैन्यं गिरिभिः शत्रुभ्यो बलादाकृष्टैर्गदाद्यायुधैश्च जघ्नुः । यद्यपि वरूथिनीशब्दः सैन्यवाचकस्तथाऽपि वरूथशब्दो लक्षणया सैन्यवाचक इति ज्ञातव्यम् । कीदृशम् । इभाश्च पत्तयश्च रथाश्चाश्वाश्च तैः सहिताः । योद्धा सहायो । योद्धारो यस्मिंस्तत्तथोक्तम् । पुनः कीदृशम् । सीताया अभिमर्शेन हतं मङ्गलं यस्य सः रावणः स एव ईशो यस्य तत्तथोक्तम् ॥ १०१ ॥

# **रक्षःपतिः स्वबलनष्टिमवेक्ष्य रुष्ट**

# **आरुह्य यानकमथाभिससार रामम् ।**

# **स्वः स्यन्दने द्युमति मातलिनोपनीते **

# **विभ्राजमानमहनन्निशितैः क्षुरप्रैः ॥ १०२ ॥**

### **पदरत्नावली**

रक्षःपती रावणः स्वबलस्य स्वसेनाया नष्टिं नाशमवेक्ष्य रुष्टः कुपितो यानकं पुष्पकविमानमारुह्य श्रीराममभिससार । स्वः स्वर्गान् मातलिनेन्द्रसारथिनोपनीते द्युमति तेजस्विनि स्यन्दने रथे विभ्राजमानं रामं क्षुरप्रैरर्धचन्द्रैरहनत् । ‘अर्धचन्द्रः क्षुरप्रः स्यात्’ इत्यभिधानम् ॥ १०३ ॥

### **सत्यधर्मीया**

स्वबलस्य स्वसेनाया नष्टिं नाशम् । रुष्टः कुपितः । यानकं पुष्पकम् । केन निर्याने रामे निर्याणं यानेनानुचितमिति कुत्सयामास । स्वः स्वर्गान्मातलिनेन्द्रसुतेन द्युमति तेजस्विन्युपनीते स्यन्दने बिभ्राजमानं रामं स रावणो निशितैर्निशातैः क्षुरप्रैरर्धचन्द्रैः । गतम् । अहनदहन् ॥ १०२ ॥

### **छलारी**

रक्षःपती रावणः स्वबलनष्टं स्वबलनाशनमवेक्ष्य यानकं पुष्पकविमानमारुह्य श्रीराममभिससार । स रामो द्युमति तेजोमति । स्वः स्वर्गादवतीर्णे स्यन्दने रथे मातलिनेन्द्र-सारथिनाऽऽनीते । विभ्राजमानं रामं क्षुरप्रैरर्धचन्द्रैः । अर्धचन्द्रः क्षुरप्रः स्यादित्यभिधानम् । अहनत् ॥ १०२ ॥

# **रामस्तमाह पुरुषादपुरीष यन्नः **

# **कान्ताऽसमक्षमसताऽपहृता स्वयं ते ।**

# **त्यक्तत्रपस्य फलमद्य जुगुप्सितस्य **

# **इच्छामि काल इव कर्तुमलङ्घ्यवीर्यः ॥ १०३ ॥**

### **पदरत्नावली**

हे पुरुषादपुरीष राक्षसाधम । अपकृष्टं पुरीषं स्याद् विष्ठा निष्ठ्यूतमप्युत इत्यभिधानम् । असता अप्रशस्तकर्मणा त्वया कान्ता सीता नो ऽस्माकमसमक्षं यथा तथा वञ्चयित्वाऽपहृता । तस्मादद्य त्यक्तत्रपस्य निर्लज्जस्य जुगुप्सितस्याकार्यकरणान् निन्दितस्य ते कर्मणः फलं कर्तुमिच्छामि । तवाधुना तल्लङ्घनमशक्यमित्याशयेनाह– काल इति ॥ काल इवाऽलङ्घ्यवीर्योऽहम् । कालोऽन्तकः । ‘कालो मृत्यौ यमे इति यादवः । वीर्यं पराक्रमे रेतस्यन्नमाहात्म्ययोरपि इति च ॥ १०४ ॥

### **सत्यधर्मीया**

हे पुरुषादपुरीष राक्षसापसद । अपकृष्टं पुरीषं स्यद्विष्ठा निष्ठ्यूतमप्युतेत्यभिधानम् । नोऽसमक्षं परोक्षतो नः कान्ता स्वयं साक्षात्तेऽसताऽसाधुनाऽपहृता । जुगुप्सितस्याकार्यकरणान्निन्दितस्य त्यक्तत्रपस्य गतलज्जस्य तस्य तेऽलङ्घ्यवीर्योऽहम् । काल इवेत्यलङ्घ्यवीर्यताहेतुः । मृत्युदेवतेव फलं कर्तुमिच्छामि । इतःपरं प्रणतः प्रशयिनीं प्रतिदातुमिच्छसि चेदपि सन्धिसमयोऽतीत इत्यभिसन्धिमसन्धिनिर्देशेन ध्वनयामासेति ज्ञेयम् । ओत्यनालस्यं सूचयति ॥ १०३ ॥

### **छलारी**

हे पुरुषादपुरीष राक्षसाधम । अपकृष्टं पुरीषं स्यादित्यभिधानम् । यद्यस्मादसता दुष्टेन त्वया कान्ता सीताऽस्माकमसमक्षमप्रत्यक्षं यथा तथाऽपहृता । तत्तस्माज्जुगुप्सितस्य कर्मणः कर्तुस्तेऽद्य काल इवान्तक इव फलं यच्छामि प्रयच्छामि ॥ १०३ ॥

# **एवं क्षिपन् धनुषि सन्धितमुत्ससर्ज**

# **बाणं स वज्रमिव तद्धृदयं बिभेद ।**

# **सोऽसृग् वमन् दशमुखैर्न्यपतद् विमानाद् ।**

# **हा हेति जल्पति जने सुकृतीव रक्षः ॥ १०४ ॥**

### **पदरत्नावली**

स रावणः सुकृती भुक्तपुण्यः, स्वर्गादिव ॥ १०५ ॥

### **सत्यधर्मीया**

एवं क्षिपंस्तिरस्कुर्वन्धनुषि सन्धितं बाणमुत्ससर्जामुचत । स बाणो वज्रमिव तद्धृदयं रावणहृदयं बिभेद । स रक्षो रावणो दशमुखैरसृग्वमन् । उद्गिरन् जने स्वजने हाहेति जल्पति सति विमानात्सुकृती क्षीणे पुण्ये स्वर्गाद्यथा पतति तथा न्यपतत् । सुकृत्यल्पतया निन्दनीयसुकृतवान् ॥ १०४ ॥

### **छलारी**

एवं क्षिपन्निन्दन्सबाणम् । सुकृती जनो रिक्तः क्षीणपुण्यःसन् स्वर्गादिव विमानात्पुष्पकान्न्यपतदिति ॥ १०४ ॥

# **ततो निष्क्रम्य लङ्काया यातुधान्यः सहस्त्रशः ।**

# **मण्डोदर्या समं तस्मिन् प्ररुदन्त्य उपाद्रवान् ॥ १०५ ॥**

### **सत्यधर्मीया**

ततः पतिपातानन्तरम् । मण्डमन्दपाठावानन्ददौ । मन्दमल्पमुदरम् । मण्डं पिपीलिकामध्यमित्यभिधानात् । तद्वदुदरं यस्याः सा तया समं मिलित्वा तस्मिन् रणधरणीमण्डले ॥ १०५ ॥

### **छलारी**

तस्मिन् रणाङ्गणे मण्डवत्पिपीलिकामध्यवदुदरं यस्याः सा तया रावणभार्यया सह ॥ मण्डं पिपीलिकामध्यमित्यभिधानम् ॥ १०५ ॥

# **स्वान् स्वान् बन्धून् परित्यज्य लक्ष्मणेषुभिरर्दितान् ।**

# **रुरुदुः सुस्वरं दीना घ्नन्त्य आत्मानमात्मना ॥ १०६ ॥**

### **पदरत्नावली**

अर्दितान् हिंसिताम् । अर्द हिंसायाम् इति धातुः । आत्मानं देहम्, आत्मना देहैकदेशेन हस्तेनेति यावत् ॥ १०७ ॥

### **सत्यधर्मीया**

शतं दुर्योधनादींस्ते धनञ्जयशरैर्हतानित्यादौ क्वचित्पुंव्यत्यासेनोक्तिरिति लक्ष्मणे-त्युक्तिरुपलक्षणीयो राम इति केचित् । लक्ष्मणं रामनाम येष्विषुषु ते लक्ष्मणेषवस्तैरिति वा । रामनामाङ्कितैः शरैरिति रामायणोक्तेः । लक्ष्मणं नामि्न चिन्हे च रामभ्रातरि लक्ष्मण इति विश्वः । तद्रूपं चिन्हं येष्विति वा । स्वान्स्वान्बन्धून्पतीन् । आत्मानमुरोरूपं देहमात्मना हस्तरूपशरीरैकदेशेन घ्नन्त्यस्ताडयन्त्यो रुरुदुः सुस्वरं श्रोतृकरुणाकरं दीनास्तप्ताः ॥ १०६ ॥

### **छलारी**

लक्ष्मणेषुभिः । उपलक्षणमेतत् । रामेषुभिश्च । अर्दितान्हिंसितान् । अर्द हिंसायामिति धातोः । आत्मानं देहमात्मना देहेन । हस्तेनेति यावत् ॥ १०६ ॥

# **हा हताः स्म वयं नाथ लोकरावणरावण ।**

# **कं यायाच्छरणं लङ्का त्वद्विहीना परार्दिता ॥ १०७ ॥**

### **सत्यधर्मीया**

लोकरावक तावकानामपि कामिन्यदीनां दशाननदशासादितेति लोकरावणेति पदेन सूचयति । लङ्का तदन्तस्थप्रजाः ॥ १०७ ॥

### **छलारी**

लङ्का लङ्कास्थो जनाः परैः शत्रुभिरर्दिताः ॥ १०७ ॥

# **न वै वेद महाभाग भवान् कामवशं गतः ।**

# **तेजोऽनुभावं सीताया येन नीतो दशामिमाम् ॥ १०८ ॥**

### **पदरत्नावली**

सीतायास्तेजसोऽनुभावं सामर्थ्यं येनानुभावेनेमां दशां नीतो गतो भवान् कामवशं गतो नैव वेद ॥ १०९ ॥

### **सत्यधर्मीया**

सीतायास्तेजसोऽनुभावं सामर्थ्यं येनानुभावेनेमां दशां नीतो गतो भवान्कामवशं गतो न वेद ॥ १०८ ॥

### **छलारी**

तेजोनुभावं तेजः सामर्थ्यं येन सीतासामर्थ्याज्ञानेन ॥ १०८ ॥

# **कृतैषा विधवा लङ्का वयं च कुलनन्दन ।**

# **देहः कृतोऽयं गृध्राणामात्मा नरकहेतवे ॥ १०९ ॥**

### **पदरत्नावली**

वयं च विधवाः कृताः । देहो गृध्राणां जीवनाय कृतः । गृध्रप्राणरक्षणेनापि पुण्यं स्यादिति तत्राह– नरकहेतव इति ॥ आत्मा जीवो नरकदुःखानुभवार्थं कृतः ॥ ११० ॥

### **सत्यधर्मीया**

विधवा पतितपतिका वयं च विधवाः कृताः । अयं देहो गृध्राणां भक्ष्यः कृतः । आत्मान्तर्गतो जीवश्च नरकदुःखानुभवार्थं कृत इत्यर्थः ॥ १०९ ॥

### **छलारी**

लङ्का विधवा पतिरहिता वयं च विधवा भर्तृरहिताः । कृता इत्यनुषङ्गः । अयं देहो गृध्राणां प्राणरक्षाय कृतः । आत्मा जीवो नरकहेतवे नरकभोगाय ॥ १०९ ॥

# **श्रीशुक उवाच—**

# **स्वानां विभीषणश्चक्रे कोसलेन्द्रानुमोदितः ।**

# **पितृमेधविधानेन यदुक्तं साम्परायिकम् ॥ ११० ॥**

### **पदरत्नावली**

पितृमेधविधानेन शवदाहादिविधिना । साम्परायिकं परलोकसुखसाधनम् ॥ १११ ॥

### **सत्यधर्मीया**

स्वानां ज्ञातीनाम् । ‘स्वमज्ञातिधनाख्यायाम्’ इति स्मरणात् । सर्वनामसंज्ञाभावात्स्वानामित्युपपद्यते । न च विभीषणः परमभागवतोऽवगतभ्रातृदौरात्म्यः कथं तदुत्तरक्रियामकरोदित्यत आह ॥ कोसलेन्द्रानुमोदित इति ॥ पितृमेधविधानेन मन्त्राग्न्यादिविधिना साम्परायिकं परत्र सुखघटकम् ॥ ११० ॥

### **छलारी**

पितृमेधविधानेन शवदाहादिविधिना साम्परायिकं परलोकसुखसाधनमौर्ध्वदेहिकम् । ‘आत्मा जीवे तथा देहे स्वभावे परमात्मनि’ इति यादवः ॥ ११० ॥

# **ततो ददर्श भगवानशोकवनिकाश्रमे ।**

# **क्षामां स्वविरहव्याधेः शिंशुपामूलमाश्रिताम् ॥ १११ ॥**

### **पदरत्नावली**

क्षामामित्यादिकमसुरमोहार्थम् ॥ ११२ ॥

### **सत्यधर्मीया**

अशोकवनिकारूपाश्रमे क्षामां कृशां विरहव्याधेरिति रीतिर्लौकिकी । शिंशुपा कृष्णागरुतरुस्तन्मूलं चाश्रितां ददर्श । ततो हनुमदादिभिरानयनानन्तरम् । विस्तरस्तु हरिवंशाद्युक्तोऽनुसन्धेयः ॥ १११ ॥

### **छलारी**

अशोकवनिकामशोकवनं तत्र गतश्चासावाश्रमश्चेति मध्यमपदलोपी समासः । तत्र स्थितम् । स्वविरहलक्षणव्याधिः क्षामां कृशाम् ॥ १११ ॥

# **रामः प्रियतमां भार्यां दीनां वीक्ष्यान्वकम्पत ।**

# **आत्मसन्दर्शनाह्लादविकसन्मुखपङ्कजाम् ॥ ११२ ॥**

### **सत्यधर्मीया**

अन्वकम्पत दयामतनोत् ॥ ११२ ॥

### **छलारी**

अन्वकंपतानुकंपामकरोत् ॥ ११२ ॥

# **आरोप्यारुरुहे यानं भ्रातृभ्यां हनुमद्युतः ।**

# **विभीषणाय भगवान् दत्वा रक्षोगणेशताम् ॥ ११३ ॥**

### **पदरत्नावली**

भ्रातृभ्यां भरतशत्रुघ्नावनुसृत्य लक्ष्मणसुग्रीवाभ्यां, लक्ष्मणविभीषणाभ्यां वा । छत्रिन्यायेन वा ॥ ११४ ॥

### **सत्यधर्मीया**

तां यानमारोप्य भ्रातृभ्याम् । ल्यब्लोपे पञ्चमी । तौ भरतशत्रुघ्नावनुसृत्य सुग्रीवलक्ष्मणाभ्यां स्वभ्राता वालिभ्राता चेति साम्मुग्ध्येन तथा स्वभ्राता रावणभ्राता चेति द्वयोर्ग्रहणाद्भ्रातृभ्यामित्युपपद्यते । छत्रिनीत्या वा । निमित्ते तृतीयैव वा । भ्रातृनिमित्तकं यानारोहणमित्यर्थः । क्रियार्थोपपदस्य च कर्मणि स्थानिन इति भ्रातरौ द्रष्टुमारुरुह इति चतुर्थी वा युद्धाय सन्नह्यतीतिवत् । पूर्वपक्षद्वन्द्वे हनुमद्युत इत्यस्माद्युत इत्युत्कृष्य भ्रातृभ्यां युत इत्यन्वेतव्यम् । वृद्धो येनेति निर्देशात्सहेत्यप्रयोगेऽपि लब्धसहेत्यन्वेतव्यं वेति मन्तव्यम् । हनुमद्युतः स्वयमारुरुहे ॥ ११३ ॥

### **छलारी**

यानं पुष्पकमारोप्य । सीतामिति शेषः । भ्रातृभ्यां लक्ष्मणसुग्रीवाभ्याम् । लक्ष्मणविभीषणाभ्यां वा । छत्रिणो गच्छन्तीतिवत् । सहित इति शेषः ॥ ११३ ॥

# **लङ्कामायुश्च कल्पान्तं ययौ तीर्णव्रतः पुरीम् ।**

# **अवकीर्यमाणः कुसुमैर्लोकपालार्पितैः पथि ॥ ११४ ॥**

### **पदरत्नावली**

तीर्णव्रतः पूर्णवनवासव्रतः ॥ ११५ ॥

### **सत्यधर्मीया**

सत्यसन्धो राम इति सङ्कल्पितेन सहासं कल्पितमपि व्यतारीद्राम इत्याह । कल्पान्तमायुश्च दत्वा तीर्णव्रतः । चतुर्दशसंवत्सरात्मकं व्रतं तीर्णं येन स तथा । पुरीमयोध्याम् । अवकीर्यमायाकुसुमैरिति पाठे वकारेणाधिकेनावति (?) कीर्यमाण इत्यर्थविशेषं ध्वनयामास । लोकपालाः पौलोमीनाथादयः ॥ ११४ ॥

### **छलारी**

तीर्णवनवासव्रतः । दिनकल्पान्तमायुश्च दत्वा । तेनापि सहैव ययौ ॥ ११४ ॥

# **उपगीयमानचरितः शतधृत्यादिभिर्मुदा ।**

# **गोमूत्रयावकं श्रुत्वा भ्रातरं वल्कलाम्बरम् ॥ ११५ ॥**

### **पदरत्नावली**

शतधृत्यादिभिर् ब्रह्मादिभिः । गोमूत्रयावकं गोमूत्रपक्वयावान्नभोजिनम् । भ्रातरं भरतम् ॥ ११६ ॥

### **सत्यधर्मीया**

शतधृतिर्ब्रह्मा । अनेन ब्रह्माद्यागमनकथा ग्रन्थान्तरस्था सङ्गृहीतेति ज्ञेयम् । गोमूत्रयावकं गोमूत्रपाचितयावान्नभोजिनं वल्कलाम्बरं तरुत्वाग्वस्त्रम् । गतम् ॥ ११५ ॥

### **छलारी**

कथम्भूतः । शतधृत्यादिभिर्ब्रह्मादिभिरुपगीयमानचरितः । गोमूत्रयावकं गोमूत्रेण सह पक्तव्यान्नभोजिनम् । भ्रातरं वल्कलाम्बरं चीरवस्त्रम् ॥ ११५ ॥

# **महाकारुणिकोऽतप्यज्जटिलं स्थण्डिलेशयम् ।**

# **भरतः प्राप्तमाकर्ण्य पौरामात्यपुरोहितैः ॥ ११६ ॥**

### **सत्यधर्मीया**

जटिलं स्थण्डिलेशयम् । सम्मर्ज्य मण्डलीकृतायामवनौ शेत इति स्थण्डिलेशयः । अधिकरणे शेतेरित्यच् । शयवासेति सप्तम्या अलुक् ॥ ११६ ॥

### **छलारी**

अतप्यदन्तःकरणद्रवीभावं प्राप्तः । पौरामात्यपुरोहितैः सह ॥ ११६ ॥

# **पादुके शिरसि न्यस्य रामं प्रत्युद्यतोऽग्रजम् ।**

# **नन्दिग्रामात् स्वशिबिराद् गीतवादित्रनिःस्वनैः ॥ ११७ ॥**

### **सत्यधर्मीया**

नन्दिग्रामात्तत्रापि न गृहवास इत्याह । स्वशिबिरात्पटकुटिकाया । निवेशः शिबिर इत्यमरः ॥ ११७ ॥

### **छलारी**

स्वशिबिरात्स्वावासभूतान्नन्दिग्रामाद्रामं प्रति गन्तुमुद्यतः सन् । अभिययाविति शेषः । कथंभूतो । गीतादिभिर्घोषेणोच्चध्वनिना ॥ ११७ ॥

# **ब्रह्मघोषेण च मुहुः पठद्भिर्ब्रह्मवादिभिः ।**

# **स्वर्णकक्ष्यैर्गजैश्चापि हैमैश्चित्रध्वजै रथैः ॥ ११८ ॥**

### **पदरत्नावली**

स्वर्णकक्ष्यैः सुवर्णमयी कक्ष्या उदरबन्धो येषां ते तथा तैः । हैमैर्हेमालङ्कृतैः । चित्रा नानावर्णा ध्वजा येषां तैः ॥ ११९ ॥

### **सत्यधर्मीया**

स्वर्णकक्ष्यैः सुवर्णात्मिका कक्ष्या बन्धिका रज्जुः । कक्ष्या स्याद्गजबन्धिकेत्यमरः । अत्र कक्ष्येति रज्जुमात्रग्रहो गजेति पृथगुक्तेः । तद्वद्भिर्गजैर्हैमैर्हेमविकृतैः ॥ ११८ ॥

### **छलारी**

ब्रह्म वेदपठद्भिर्वेदपारायणं कुर्वद्भिर्ब्राह्मणैश्च । युक्त इति शेषः । ब्रह्म वेद तपस्तत्त्वमित्यभिधानम् । पुनः कथं भूतः । स्वर्णकक्ष्यैः सुवर्णमयीकक्ष्या उदरबन्धं येषां ते तथा । तैर्गजैः । हैमैरित्यादीनि चत्वारिरथविशेषणानि । हैमैर्हेमालङ्कृतैश्चित्रा नानावर्णा ध्वजा येषां तैः ॥ ११८ ॥

# **सदश्वै रुक्मसन्नाहैर्भटैः पुरटवर्मभिः ।**

# **श्रेणीभिर्वारमुख्याभिर्भृत्यैश्चागात् सदोद्यतैः ॥ ११९ ॥**

### **पदरत्नावली**

रुक्मसन्नाहैः स्वर्णनिर्मिताः सन्नाहाः कवचानि येषां तैः । पुरटवर्त्मभिः सुवर्णकवचैः । श्रेणीभिरङ्गरक्षकैः ॥ १२० ॥

### **सत्यधर्मीया**

सन्तो साधवोऽश्वा येषां ते तै रथैः । पुरटवर्मभिः सुवर्णकवचैः श्रेणीभिरङ्गरक्षकैर्वारमुख्याभिर्वेश्याभिः ॥ ११९ ॥

### **छलारी**

सदश्वैरुत्तमाश्वै रुक्मसन्नाहैः स्वर्णनिर्मिताः सन्नाहाः कवचादीनि येषां तैः पुरटवर्मभिः सुवर्णकवचैर्भटैः श्रेणीभिरंगरक्षकैरुपायनोद्वहैर्भृत्यैश्च युक्त इति पूर्वेणान्वयः ॥ ११९ ॥

# **पारमेष्ठ्यान्युपादाय भाण्डान्युच्चावचानि च ।**

# **पादयोर्न्यपतत् प्रेम्णा प्रक्लिन्नहृदयेक्षणः ॥ १२० ॥**

### **पदरत्नावली**

पारमेष्ठ्यानि आगतेऽतिथौ ब्रह्मत्वानुसन्धानेन क्रियमाणार्घ्यपाद्याद्युपयुक्तानि उच्चावचान्यनेकविधानि भाण्डानि ॥ १२१ ॥

### **सत्यधर्मीया**

पारमेष्ठ्यान्यागतेऽतिथौ ब्रह्मत्वाद्यनुसन्धानेन क्रियमाणपाद्यार्घ्याद्युपयुक्ताभ्युक्तानि भाण्डानि पात्राणि । भाण्डं पात्रामत्रेऽश्वभूषण इति विश्वः । तानि चोच्चावचान्यनेकप्रकाराणि क्लिन्नान्यार्द्राणि हृदयं चेक्षणे च यस्य सः ॥ १२० ॥

### **छलारी**

पारमेष्ठ्यानि राजार्हाणि छत्रचामरादीनि । उच्चावचान्यनेकविधानि पण्यानि नारिकेलादीनि फलानीत्यर्थः । पुरतो न्यस्येति शेषः । प्रेम्णा प्रक्लिन्नं हृदयम् । प्रक्लिन्ने ईक्षणे नेत्रे यस्य स तथा न्यपतदित्यन्वयः ।
‘रिक्तहस्तेन नोपेयाद्राजानं देवतां गुरुम्’ इत्युक्तेः ॥ १२० ॥

# **पादुके न्यस्य पुरतः प्राञ्जलिर्बाष्पलोचनः ।**

# **तमाश्लिष्य दृढं दोर्भ्यां स्नापयन् नेत्रजैर्जलैः ॥ १२१ ॥**

### **पदरत्नावली**

ततस्तत्र येऽभवंस्तेभ्यो विप्रेभ्यो वसिष्ठादिभ्यः ॥ १२२ ॥

### **सत्यधर्मीया**

पादुके रामस्य पुरतः पुरोभागे न्यस्य प्राञ्जलिर्बाष्पलोचनः पादयोर्न्यपतदित्यतीतेनान्वयः । स्नापयन् । गतम् । नेत्रजलैरानन्दबाष्पैः ॥ १२१ ॥

### **छलारी**

ततः पादुके पुरतो न्यस्य । तस्थाविति शेषः । रामो नेत्रजैर्जलैः स्नापयन् आश्लिष्य । शुशुभ इति शेषः ॥ १२१ ॥

# **रामो लक्ष्मणसीताभ्यां विप्रेभ्यो योऽभवंस्ततः ।**

# **तेभ्यः स्वयं नमश्चक्रे प्रजाभिश्च नमस्कृतः ॥ १२२ ॥**

### **सत्यधर्मीया**

लक्ष्मणसीताभ्यां सह तत्र येऽभवंस्तेभ्यो विप्रेभ्यो रामो नमश्चक्रे । प्रजाभिः स्वयं नमस्कृतः । अत्र सीतालक्ष्मणाभ्यामिति कथनीयम् । तथा गमनसमयसमयबन्धस्त्वेकमात्रविषयकस्तदुपरि निष्क्रमणनिष्कर्षः प्राग्लक्ष्मणस्य तदुपरि सीताया इति ग्रन्थान्तरवचनसङ्ग्रहाय वा लक्ष्मणस्य सीतापेक्षया चिरसमयसमीपवर्तिताद्योतनाय वैवमुक्तिरिति ज्ञेयम् । शय्यारूपो लक्ष्मण इति तत्सिद्ध्युत्तरं सापेक्ष्येत्यपेक्ष्य वा । यथोक्तं रामायणे । तस्मादपरितापः सन् त्वमप्यनुविधाय माम् । प्रति संहार यक्षिप्रमाभिषेचनिकीं क्रियाम् । अनुज्ञातस्तु भवता पूर्वमेवेत्यादि । अलक्ष्मणसीताभ्यामिति छेदो वा । अलक्ष्मणं कटकमुकुटादिचिन्हधारणाभावश्च सीता च ताभ्यां सहेति वा । अनेन रामस्य विप्रभक्त्यातिशय इव निःस्पृहता च द्योत्यत इति ज्ञेयम् ॥ १२२ ॥

### **छलारी**

ततो रामः सीतालक्ष्मणाभ्यां सह । विप्रेभ्यो वसिष्ठादिभ्यो नमश्चक्रे । तत्र ये कुलवृद्धा अभवन् तेभ्योऽपि नमश्चक्रे ॥ १२२ ॥

# **धुन्वन्त उत्तरासङ्गं पतिं वीक्ष्य चिरागतम् ।**

# **उत्तराः कोसला माल्यैः किरन्तो ननृतुर्मुदा ॥ १२३ ॥**

### **पदरत्नावली**

उत्तरासङ्गमुत्तरीयवस्त्रं, धुन्वन्तः कम्पयन्तः ॥ १२४ ॥

### **सत्यधर्मीया**

उत्तरासङ्गमुत्तरीयं वसनं धुन्वन्त उत्क्षिपन्त उत्तराः कोसला दक्षिणोत्तरेति कोसलदेशभागविशेषौ । तत्रोत्तरकोसलदेशस्था एत इति वोत्तरा उत्तमा इति वाऽर्थः ॥ १२३ ॥

### **छलारी**

उत्तरासङ्गमुत्तरीयवस्त्रं धुन्वन्तश्चालयन्त उत्तरा उत्तमाः कोसला अयोध्यापुरवासिनो माल्यैः पुष्पैः । माल्यं पुष्पे पुष्पदाम्नीत्यभिधानम् ॥ १२३ ॥

# **पादुके भरतोऽगृह्वाच्चामरव्यजनोत्तमे ।**

# **विभीषणः ससुग्रीवः श्वेतच्छत्रं मरुत्सुतः ॥ १२४ ॥**

### **सत्यधर्मीया**

ससुग्रीवो विभीषणश्चामरव्यजनोत्तमे जगृहतुरित्यन्वयः । मरुत्सुतो हनुमान् श्वेतछत्रमगृह्णादित्यन्वेति ॥ १२४ ॥

### **छलारी**

अयोध्याप्रवेशप्रकारमाह ॥ पादुकेति सार्धत्रिभिः ॥ १२४ ॥

# **धनुर्निषङ्गाञ्छत्रुघ्नः सीता तीर्थकमण्डलुम् ।**

# **अबिभ्रदङ्गदः खड्गं हैमं चर्मर्क्षराण्नृप ॥ १२५ ॥**

### **पदरत्नावली**

निषङ्गं तूणीरम् । ऋक्षराट् जाम्बवान् ॥ १२६ ॥

### **सत्यधर्मीया**

धनुश्च निषङ्गौ च तूणीरौ तान् । हैमं हेमत्सरुं चर्म ऋक्षराट् जाम्बवान् ॥१२५॥

### **छलारी**

धनुर्निषङ्गान् धनुश्च निषङ्गौ च तान् । ऋक्षराट् जाम्बवान् । हैमं सुवर्णालङ्कृतं चर्म ॥ १२५ ॥

# **पुष्पकस्थैर्वृतस्त्वेभिः स्तूयमानश्च बन्दिभिः ।**

# **विरेजे भगवान् राजन् गृहैरिन्दुरिवोदितः ॥ १२६ ॥**

### **सत्यधर्मीया**

बन्दिभिः स्तुतिपाठकैः ॥ १२६ ॥

### **छलारी**

पुष्पकविमानस्थैरेभिर्वृतः सेवितः ॥ १२६ ॥

# **भ्रातृभिर्नन्दितः सोऽपि सोत्सवां प्राविशत् पुरीम् ।**

# **प्रविश्य राजभवनं गुरुपत्नीश्च मातरम् ॥ १२७ ॥**

### **सत्यधर्मीया**

सोत्सवामुत्सवसहितां मातरं कौसल्यां तदनन्तरं गुरुपत्नीः पितृभार्याः सुमित्राकैकेय्याद्याः प्रत्यपूजयत् ॥ १२७ ॥

### **छलारी**

भ्रात्रा भरतेन । मातरं मातृसमूहम् ॥ १२७ ॥

# **गुरून् वयस्यावरजान् पूजितः प्रत्यपूजयन् ।**

# **वैदेही लक्ष्मणश्चैव यथायोग्यं प्रणेमतुः ॥ १२८ ॥**

### **सत्यधर्मीया**

गुरून् वसिष्ठाद्यवशिष्टान् । आशुशुक्षणिरक्षणार्थमग्न्यागारनिविष्टात् । पौरामात्यपुरोहितैरिति प्रागभिहितत्वात् । तद्दर्शनोत्तरमेव तन्नमनस्य न्याय्यत्वात्प्रत्यपूजयत् । वयस्याश्चावरजाः कनिष्ठाश्च तांस्तैः स्वयं पूजितः प्रत्यपूजयत् । कटाक्षविक्षेपादिना ॥ १२८ ॥

### **छलारी**

गुरुन्वसिष्टादीन्ववन्दे । वयस्यावरजान्स्वावरजांश्च तैः पूजितः प्रत्यपूजयत् ॥१२८॥

# **पुत्रांस्तन्मातरस्तावत् प्राणांस्तन्व इवोत्थिताः ।**

# **आरोप्याङ्केऽभिषिञ्चन्त्यो बाष्पौघैर्विजहुः शुचः ॥ १२९ ॥**

### **पदरत्नावली**

गत्वा आगतान् प्राणानवाप्य तन्वस् तनवो यथोत्थिता भवन्ति तथा । विरहशुचः ॥ १३० ॥

### **सत्यधर्मीया**

प्राणान्प्राप्य तन्वः । स्त्रियां मूर्तिस्तनुस्तनूरित्यमरः । शरीराणि यथोत्थिता भवन्ति स्वान्पुत्रान् । रामं कौसल्या सुमित्रा लक्ष्मणं शत्रुघ्नं च कैकेयी च भरतमिति मातरः पुत्रानुत्थिता अङ्के आरोप्य बाष्पौघैरभिषिञ्चन्त्यः शुचो विरहशोकाञ्जहुस्तत्यजुः । अनेन नन्दिग्रामे सतोरपि भरतशत्रुघ्नयो रामेण सहैव मातृदर्शनग्रहणसङ्कल्प इति ध्वनितम् ॥ १२९ ॥

### **छलारी**

गतान्प्राणान्प्राप्य । तन्वस्तनवो यथोत्थिता भवन्ति तथा । शुचो विरहशोकान् ॥ १२९ ॥

# **जटा निर्मुच्य विधिवत् कुलवृद्धैः समं गुरुः ।**

# **अभ्यषिञ्चद् यथैवेन्द्रं चतुःसिन्धुजलादिभिः ॥ १३० ॥**

### **पदरत्नावली**

गुरुबृहस्पतियथेन्द्रमभ्यषिञ्चत्, तथा गुरुर्वसिष्ठो राममभ्यषिञ्चत् ॥ १३१ ॥

### **सत्यधर्मीया**

गुरुर्वसिष्ठो विधिवद्यथाविधानं विधिवत्पुत्रत्वात्तद्वदेव स गुरुः । अनेन न कर्मछिद्रता चूतपल्लवकुशादिग्रहः ॥ १३० ॥

### **छलारी**

गुरुर्बृहस्पतिरिन्द्रं यथेन्द्रमिव । गुरुर्वसिष्टो राममभ्यषिञ्चत् । आदिपदेन गङ्गादितीर्थजलं ग्राह्यम् ॥ १३० ॥

# **एवं कृतशिरस्नानः सुवासाः सदलंकृतः ।**

# **स्वलंकृतैः सुवासोभिर्भ्रातृभिर्भार्यया बभौ ॥ १३१ ॥**

### **सत्यधर्मीया**

भार्यया च स्वलङ्कृतया ॥ १३१ ॥

### **छलारी**

कृतशिरःस्नानः कृताभ्यङ्गस्नानः ॥ १३१ ॥

# **अग्रहीदासनं भ्रात्रा प्रणिपत्य प्रसादितः ।**

# **प्रजाः स्वधर्मनिरता वर्णाश्रमगुणान्वितः ॥ १३२ ॥**

### **पदरत्नावली**

सिंहोपपदमासनम् । ग्रहणे हेतुमाह– भ्रात्रेति ॥ भ्रात्रा भरतेन ॥ १३३ ॥

### **सत्यधर्मीया**

आसनं सिंहासनं प्रणिपत्य भ्रात्रा प्रसादित इति तद्ग्रहणे हेतुः ॥ १३२ ॥

### **छलारी**

भ्रात्रा भरतेन प्रणिपत्य नमस्कृत्वा प्रसादितः प्रार्थित आसनं सिंहासनमग्रहीत् ॥ १३२ ॥

# **जुगोप पितृवद् रामो मेनिरे पितरं च तम् ।**

# **त्रेतायां वर्तमानायां कालः कृतसमोऽभवत् ॥ १३३ ॥**

### **सत्यधर्मीया**

तं रामं च पितरं तत्समं प्रजा अप्यनुमेनिरे । त्रेतायां वर्तमानायामपि कृतसमः कृतयुगसमः ॥ १३३ ॥

### **छलारी**

गुणो धर्मः वर्तमानायाम् ॥ १३३ ॥

# **रामे राजनि धर्मज्ञे सर्वभूतसुखावहे ।**

# **वनानि नद्यो गिरयो वर्षाणि द्विपसिन्धवः ॥ १३४ ॥**

### **पदरत्नावली**

वर्षाणि खण्डाः ॥ १३५ ॥

### **सत्यधर्मीया**

वर्षाणि खण्डाः ॥ १३४ ॥

### **छलारी**

रामे राजनि भूपतौ च सति । वर्षाणि नवखण्डाः ॥ १३४ ॥

# **सर्वे कामदुघा आसन् प्रजानां भरतर्षभ ।**

# **नाधिव्याधिजराक्षुत्तृङ्दुःखशोकभयक्लमाः ॥ १३५ ॥**

### **सत्यधर्मीया**

कामं दुहन्तीति कामन्दुघाः । दुहः कप्घश्चेति स्मरणात् । क्लमस्तन्द्री ॥१३५॥

### **छलारी**

शोकः प्रलापः ॥ १३५ ॥

# **मृत्युश्चानिच्छतां नासीद् रामे राजन्यधोक्षजे ।**

# **एकपत्निव्रतधरो राजर्षिचरितः शुचिः ॥ १३६ ॥**

### **पदरत्नावली**

अनिच्छताम्, मरणमिति शेषः ॥ १३७ ॥

### **सत्यधर्मीया**

अनिच्छतां मृत्युर्नासीत् ॥ १३६ ॥

### **छलारी**

एकपत्नीव्रतधरः परनारीसहोदर इति यावत् । राजर्षिचरितमिव चरितं यस्य स तथा ॥ १३६ ॥

# **स्वधर्मं गृहमेधीयं शिक्षयन् स्वयमाचरन् ।**

# **प्रेम्णाऽनुवृत्या शीलेन प्रश्रयावनता सती ।**

# **भिया ह्रिया च भावज्ञा भर्तुः सीताऽहरन्मनः ॥ १३७ ॥**

### **पदरत्नावली**

अनुवृत्या शुश्रूषया । शीलेन अनुकूलस्वभावेन । प्रश्रयेण विनयेनावनता ॥ १३८ ॥

इति श्रीमद्भागवतटीकायां विजयध्वजतीर्थभिक्षुकृतायां नवमस्कन्धस्याष्टमोऽध्यायः ॥

### **सत्यधर्मीया**

स्वयं नारायणोऽपि सन् । भर्तुर्भावं मनो जानातीति स तथा । अभिप्रायं वा । मनोऽहरत्स्वानुकूलं कलयामासेति यावत् ॥ १३७ ॥

इति श्रीसत्यधर्मयतिकृतायां भागवतटिप्पण्यां नवमस्कन्धे अष्टमोऽध्यायः ।

### **छलारी**

अनुवृत्त्या शुश्रूषया शीलेनानुकूलस्वभावेन प्रश्रयेण विनयेनावनता ॥ १३७ ॥

**इति श्रीछलारी शेषाचार्यकृतायां भागवतटिप्पण्यां नवमस्कन्धे अष्टमोऽध्यायः ॥ ९-८ ॥**

