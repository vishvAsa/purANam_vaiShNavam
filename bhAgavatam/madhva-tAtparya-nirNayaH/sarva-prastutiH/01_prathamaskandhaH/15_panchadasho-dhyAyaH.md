+++
title = "१५ पञ्चदशोऽध्यायः"

+++


## वासुदेवाङ्घ्र्यभिध्यानपरिबृंहितरंहसा

**अथ पञ्चदशोऽध्यायः**

# सूत उवाच—

# वासुदेवाङ्घ्र्यभिध्यानपरिबृंहितरंहसा ।

# भक्त्या निर्मथिताशेषकषायधिषणोऽर्जुनः ॥ १ ॥

## **तात्पर्यम्**

**ज्ञानिनां प्रारब्धस्यैव (वि)निर्मथनं योग्यस्यैव । महता कारणेनैव प्रारब्धान्यपि कानिचित् । कर्माणि क्षयमायान्ति ब्रह्मदृष्टिमतः क्वचित् ॥ इति भविष्यत्पर्वणि । तेषामपि काम्यकर्मफलदृष्टेश्च ॥ १ ॥**

# गीतं भगवता ज्ञानं यत्तत्संग्राममूर्धनि ।

# कालकर्मतमोरुद्धं पुनरध्यगमद्विभुः ॥ २ ॥

## **तात्पर्यम्**

**तमआदिरोधश्च प्रारब्धकर्मणैव । ज्ञानादिव्यक्तिरव्यक्तिः सुखदुःखादिकं तथा । सदृष्टब्रह्मतत्त्वानां भवत्यारब्धकर्मणा ॥ इति ब्रह्मवैवर्ते ॥ २ ॥**

# विशोको ब्रह्मसम्पत्या सञ्च्छिन्नद्वैतसंशयः ।

# लीनप्रकृतिनैर्गुण्यादलिङ्गत्वादसंभवः ॥ ३ ॥

## **तात्पर्यम्**

**ब्रह्मसम्पत्तिरवगतिः । भगवन्तं विनान्यत्र प्रवृत्त्यादिप्रकाशनम् । प्रारब्धकर्मणैव स्यात् कदाचिज्ज्ञानिनामपि ॥ तां द्वैतदृष्टिं मे देव च्छिन्धि ज्ञानवरासिना ॥ इति ब्राह्मे ।**

**तदेव सञ्छिन्नद्वैतसंशयत्वम् । लीनप्रकृतित्वं नैर्गुण्यं च लीनप्रकृतिनैर्गुण्यम् । तस्माद-सूक्ष्मशरीरत्वाद् अनारब्धकर्ममूलत्वाद् असम्भवः पुनरुत्पत्तिवर्जितः । ज्ञानोदयकाल एवैवंभूतः सन् पुनरध्यगच्छत् । प्रकृतिं स्वात्मसंश्लिष्टां गुणान् सत्वादिकानपि । कर्माणि सूक्ष्मदेहं च जायमाना हरेर्दृशिः ॥**

**दहेदथापि सन्दग्धेन्धनवत् पुनः पुनः । यावदारब्धकर्म स्यादाविर्वापि तिरो व्रजेत् ॥ इति ब्रह्मतर्के ॥ ३ ॥**

### **पदरत्नावली**

नन्वर्जुनस्य नानाविधक्षत्रहत्यातिपापोपरक्तायास् तामस्यः बुद्धेर् नैर्मल्यं कथं युज्यते इत्याशंक्य जीवन्मुक्तेष्वेकत्वाद् भगवदर्पणबुध्या कृतदुष्टक्षत्रहत्यस्य तस्य मतेर् नैर्मल्यं युक्तमिति दर्शयति- वासुदेवेति ॥ ब्रह्मसम्पत्या ब्रह्मणोऽवगतया ब्रह्मापरोक्षज्ञानेन विशोकः । तस्मादेव सञ्च्छिन्नौ निवृत्तै द्वैतसंशयौ यस्मात् सस् तथोक्तः । द्वे इतं द्वीतं द्विधा गतं ज्ञातम् । तस्य भावः द्वैतम् । अन्यथाज्ञानमिति यावत् । संशय इदं वा अदो वेति उभयकोटिविषयज्ञानम् । विच्छिन्नः जीवब्रह्मविषयः संशयौ येनेति वा । लीना अपसारिता प्रकृतिर् अहङ्कारात्मिका यस्मात् सस् तथोक्तः । भावप्रधानो निर्देशः । तस्माद् लीनप्रकृतित्वान् निर्गतानि सत्वादिगुणकार्याणि यस्मात् सस् तथोक्तस् तस्य भावो नैर्गुण्यं तस्माद् अलिङ्गत्वात् सूक्ष्यशरीररहितत्वात् । असम्भवो ऽनारब्धकर्ममूला या पुनरुत्पत्तिस् तया वर्जितः । अनारब्धकर्मणां ज्ञानोदयेन नाशाद् आरब्धकर्मणामेवोर्वरितत्वाज् ज्ञानोदयकाले । एवंभूतः सन्नर्जुनः रणमूर्धनि आरब्धकर्मणा स्वधर्मे अधर्मबुद्धये आत्मने भगवता यज् ज्ञानं गीतम् उपदिष्टं तद् आरब्धकर्ममूलैः कालकर्मतमोभिः रुद्धं कालेन कर्मणा तमसा चावृतं पुनो ऽध्यगमद् अवगतवान् आवर्तितवानित्यन्वयः । कीदृशः ? वासुदेवस्य अङ्घ्र्योर् अभितः सम्यक् ध्यानेन परितो बंृहितं वृद्धं रंहः वेगः यस्या सा तथोक्ता । तया भक्त्या निर्मथिता अशेषाः समूलाः कषायाः पापलक्षणा वा यस्याः सा तथोक्ता निर्मथिताशेषकषाया धिषणा बुद्धिर् यस्य सस् तथा । तत्र न सर्वारब्धकर्मणां निर्मथनमभिप्रेतम् । किन्तु महता भगवत्कारुण्यादिना कारणेन केषाञ्चिदेव । अन्यथा ‘भोगेन त्वितरे क्षपयित्वाऽथ सम्पत्स्यते’ ‘तस्य तावदेव चिरमि’त्यादि सूत्रश्रुतिविरोधः स्यात् । ‘महता कारणेनैव प्रारब्धान्यपि कानिचित् । कर्माणि क्षयमायान्ति ब्रह्मदृष्टिमतः क्वचिदि’त्युक्तत्वाच्च । अतोऽत्राशेषशब्दो निर्मथनयोग्याशेषप्रारब्धविषय इति भावः ॥ १-३ ॥

### **प्रकाशिका**

मननोत्तरभाविनीमर्जुनस्यावस्थां दर्शयंस्तत्फलमाह- वासुदेवेति ॥ नन्वत्र निर्मथिताशेषकषायधिषण इतीदानीमर्जुनबुद्ध्याऽशेषकषायपदवाच्यकर्मक्षय उच्यते । न चेदं सम्भवति । अर्जुनस्यापरोक्षज्ञानित्वेन कर्मक्षयस्य पूर्वं ज्ञानोदयकाल एव जातत्वादतोऽस्याभिप्रायमाह- ज्ञानि-नामिति ॥ प्रारब्धस्यैव । नाप्रारब्धस्य । तस्य पूर्वमेव नष्टत्वादिति भावः । समुदायापेक्षयैकवचनम् । ननु प्रारब्धानामपि कथमिदानीमशेषाणां नाश इत्यत उक्तम् । योग्यस्येति ॥ नाशयोग्यस्य दुष्टफलोत्कर्षद्वारेत्यर्थः । अयं भावः । ‘नाभुक्तं क्षीयते कर्म’ इति वचनात्प्रारब्धं सर्वं ज्ञानिभिर्भुज्यत एव । तथाऽप्यज्ञानिभिर्यथा निषिद्धं कर्म भुज्यते न तथा । अपि तु फलह्रासः । यथोक्तं पुरस्तात् । ‘न वै जनो जातु कथञ्चनाव्रजेन्मुकुन्दसेव्यन्यवदङ्ग संसृतिमि’ति । एतादृशफलह्रास एवोपमर्दं चेत्यत्रोक्तोप-मर्दः । तदभिप्रायकमेवात्र कर्मनिर्मथनवचनमिति । तथा चाशेषकषायपदं सङ्कोचेन दुष्टकर्मफलोत्कर्ष-परमिति सूचितं भवति । नन्वशेषस्य कुतः सङ्कोचप्रारब्धान्यपि कर्माणि भुज्यमानानि वस्तुत उत्कुष्टफलानि क्षयं क्वचित्फलोत्कर्षे आयान्तीत्यन्वयः । युक्तिं चाह- तेषामपीति ॥ ज्ञानिनामपीत्यर्थः । काम्यपदं निषिद्धस्याप्युपलक्षकम् । तथा च यदि ज्ञानिनामिदानीमशेषप्रारब्धक्षयः स्यात्तर्हीदानीं तेषां काम्यकर्मनिषिद्धफलस्योपलम्भो न स्यात् । वर्तते चासौ । तेन ज्ञायते नाशेषनाश इति । तत्रापि ‘नाभुक्तं क्षीयत’ इति वचनात्प्रारब्धकर्मनाशवचनार्थतया फलोत्कर्षनाश एव न सर्वथा कर्मनाश इत्यपि कल्पनीयमिति भावः । यथोक्तं सुधायाम्- ‘ईषद्विनाशस्तु फलद्वारैव’ इति । यद्वा ‘नाभुक्तं क्षीयते कर्म’ इति वचनात् प्रारब्धकर्मणां सर्वात्मना नाशाभाव एव किं न स्यादित्यत आह- महता करणेनेति ॥ तत्रैव युक्तिमत्याह- तेषामपीति ॥ अत्र काम्यकर्मपदेन ब्रह्महत्यादिकर्मफलक्षयरोगादि-निवृत्यर्थाः प्रायश्चितविधयो विवक्षिताः । ततश्चायं भावः । ‘ब्रह्महा क्षयरोगी स्यादि’त्यादि स्मरणात् क्षयादिकं तावद् ब्रह्महत्यादेः फलम् । तत उत्पादितक्षयादिकं ब्रह्महत्यादिप्रारब्धमेव । तस्य प्रारब्धकर्मफलस्य क्षयादेः प्रायश्चित्तकरणेन निवृत्तिर्दृश्यते । तत्कथं प्रारब्धकर्मफलस्य सर्वथाप्यनुपमर्दः । अन्यथा प्रायश्चित्तवैय्यर्थ्यापत्तेरिति ।

कालकर्मतमोरुद्धमित्यत्र कालतमसोरपि कर्मवत्स्वातन्त्र्येण ज्ञानरोधकत्वमुच्यत इति प्रतीयते । न च तत्सम्भवति । प्रारब्धकर्माभावे तयोः सत्वेऽपि ज्ञानव्यक्तिदर्शनादित्यतोऽत्र विवक्षितं तात्पर्यं दर्शयति- तम आदिनिरोधश्चेति ॥ तमसा कालेन वा जायमानो निरोध इत्यर्थः । चशब्दः प्रकृतत्वानुसन्धानार्थः । तथा चात्रोक्त इत्यर्थः । प्रारब्धकर्मणैव भवतीति शेषः । प्रारब्धकर्मणैव जायमाने निरोधे तमःकालयोरतिशयाधायकत्वमेव । न कर्मसमकक्षतया स्वातन्त्र्येण कारणत्वमित्यर्थः । मूले कालस्यादितया ग्रहणेऽपि अत्र तमस आदितया ग्रहणं कालापेक्षया तस्य प्राबल्यसूचनाय । अत्र प्रमाणमप्याह- ज्ञानादीति ॥ आदिपदेन भक्त्यादिग्रहणम् । सु सम्यग्दृष्टम् । ब्रह्मलक्षणं तत्त्वं यैस्तेषाम् । दैत्यदर्शनव्यावृत्त्यर्थं स्वित्युक्तम् । आरब्धकर्मणेति ॥ आरब्धकर्मणैवेत्यर्थः । पुण्यरूपे-णारब्धकर्मणा ज्ञानादिव्यक्तिः सुखं च भवति । पापरूपेण तेनाव्यक्तिर्दुःखं च भवतीति विवेकः ।

ब्रह्मसम्पत्त्येत्यत्र ब्रह्मप्राप्त्येति प्रतीतिवारणाय सम्पत्तिशब्दार्थमाह- ब्रह्मसम्पत्तिरिति ॥ गत्यर्थानां ज्ञानार्थत्वाद्ब्रह्मप्राप्तेश्चेदानीमर्जुने बाधितत्वादिति भावः । अवगतिश्चापरोक्षैव विवक्षितेति द्रष्टव्यम् । संच्छिन्नद्वैतसंशय इत्यत्र द्वैतसंशयपदस्य भेदभ्रमपरत्वप्रतीतिनिरासाय विवक्षिततात्पर्यं प्रमाणोदाहरण-पूर्वकमाह- भगवन्तं विनेति ॥ अन्यत्र विषयेषु प्रवृत्त्यादिकम् । आदिपदेन तज्जन्यसुखादिकं तेन सहितं प्रकाशनमनुभवः । ननु भगवत्पूजार्थत्वेन भगवव्द्याप्तत्वेन वा विषयेष्वनुभवः प्रवृत्त्यादिकं च गुण एवातः कथं तच्छेदप्रार्थनमित्यत उक्तम्- भगवन्तं विनेति ॥ तथा च भगवत्पूजाद्यनुपयुक्तकेवलविषयेषु प्रवृत्त्यादिकं निन्दितमेवेति तच्छेदप्रार्थनं युक्तमेवेति भावः । प्रकाशनमित्यनन्तरं द्वैतदृष्टिरिति शेषः । ज्ञानवरासिनेत्यपरोक्षज्ञानरूपोत्तमखङ्गेनेत्यर्थः । जिज्ञासुवाक्यमिदम् । तदेवेति ॥ उदाहृतप्रमाणे यदुक्तं भगवदनुसन्धानशून्यविषयानुभवादिछेदनं तदेवेत्यर्थः । न तु भेदभ्रमच्छेदनरूपमित्यर्थः । प्रमाण-विरोधादिति भावः । लीनप्रकृतिनैर्गुण्यादित्येतल्लीनप्रकृतेर्यन्नैर्गुण्यं तस्मादित्यन्यथाप्रतीतिवारणाय व्याचष्टे- लीनप्रकृतित्वमिति ॥ तथा च लीनप्रकृतिरित्यत्र भावप्रधानो निर्देशः । लीनप्रकृतित्वेन सहितं नैर्गुण्यं तस्मादिति मध्यमपदलोपी समास इति सूचितं भवति । द्वन्द्वैकवद्भावो वा । अलिङ्गत्वादित्येतदप्रतीत्या व्याख्याति- असूक्ष्मशरीरत्वादिति ॥ तथा च लिङ्गपदं सूक्ष्मलिङ्गशरीरपरमिति भावः ।

असम्भव इत्यस्य पुनरुत्पत्तिराहित्यार्थत्वं बाधितं प्रारब्धनिमित्तोत्पत्तेरर्जुने ब्रह्मप्रलयपर्यन्तं सत्वादतोऽस्याभिप्रायमाह- अनारब्धेति ॥ अनारब्धकर्मणां ज्ञानोदयेनैव नष्टत्वात्तन्निमित्तोत्पत्त्यभाव एवात्र विशेषणाभावप्रयुक्तविशिष्टाभावाभिप्रायेण असम्भवशब्दार्थतयोच्यते । न तूत्पत्तिसामान्यभाव इति भावः । भगवता गीतं ज्ञानं पुनरध्यगमदित्युक्त्वानन्तरं ब्रह्मसम्पत्त्या संच्छिन्नद्वैतसंशयादित्वादेरुक्त-त्वेनार्जुनस्येदानीमेवेत्थंभावो जात इति प्रतीयते । अतोऽभिप्रायमाह- ज्ञानोदयकाल एवेति ॥ एवं भूतः संच्छिन्नद्वैतसंशयादित्वं प्राप्तः । एवंभूतः सन् पुनरप्यध्यगच्छदित्यन्वयप्रदर्शनेन मूले उक्तरीत्या यथास्थितोऽन्वयो न ग्राह्य इति सूचयति । कुत इत्यतोऽत्र प्रमाणं दर्शयति- प्रकृतिमिति ॥ जगदुपादानभूतमूलप्रकृतेर्नित्यत्वेन दाहासम्भवादाह- स्वात्मसंश्लिष्टमिति ॥ तथा चेयं स्वगुणाच्छादि-कादिरूपा दुष्टप्रकृतिरेव विवक्षितेति भावः ।

सत्त्वादिकान् गुणानपीत्युक्त्या सत्त्वादिगुणरूपा जडप्रकृतिरपि जीवस्वरूपाच्छादिकाऽस्तीति सूचयति । अनेनालिङ्गत्वादित्येतदुक्ततात्पर्यम् । तद्दग्धं प्रकृत्यादिकम् । दुष्टप्रारब्धबलेनाविर्भवेत् । पुनः स्वकार्यक्षमं न भवेदित्यर्थः । ज्ञानव्यक्त्येति शेषः । अनेन पुनरध्यागमत्ततश्च विशोको जात इत्येतदुक्तार्थम् । ततश्चायं श्लोकार्थः- अभिध्यानं सम्यग्ध्यानम् । तेन परिबृंहितमभिवृद्धं रंहो वेगो यस्याः सा तया । भक्त्या जातया ब्रह्मसम्पत्त्या । इमं ब्रह्मकल्पमारभ्य विंशतिकल्पेभ्यः पूर्वमुत्पन्नया ब्रह्मापरोक्षावगत्या सञ्छिन्नः सम्यक् छिन्नो दग्धो द्वैतस्य द्वितीयस्य भगवद्ज्ञानाननुकूलविषयजातस्य संशयोऽनुभवः । उपलक्षणमेतत् । प्रकृत्यादिकं च यस्य स तथोक्तः । उत्तरत्रानुवादादत्र लीनप्रकृति-निर्गुणाऽलिङ्गोऽकर्मा च जात इत्यपि वक्तव्यम् । पुनः कथं भूतः । असम्भवोऽज्ञानिवदप्रारब्ध-निमित्तोत्पत्तिशून्यः । अत्र हेतुकथनाय लीनप्रकृतीत्यादिकम् । भावप्रधानो निर्देशः । लीना दग्धा प्रकृतिः स्वगुणाच्छादिकादिरूपा यस्य स तथोक्तस्तस्य भावो लीनप्रकृतित्वं च निर्गता गुणाः सत्त्वाद्या यस्मात्स निर्गुणस्तस्य भावो नैर्गुण्यं च तस्मात् । द्वन्द्वैकवद्भावः । अलिङ्गत्वाद् दग्धसूक्ष्मलिङ्ग-शरीरत्वत् । उपलक्षणमेतत् । दग्धप्रारब्धकर्मत्वाच्चेत्यपि द्रष्टव्यम् । पुनः कथं भूतः । निर्मथिताशेष-कषायधिषणो नितरां मथिता नाशिता अशेषकषाया दुष्टप्रारब्धफलेत्कर्षा यस्याः सामर्थ्यत्सा धिषणा ब्रह्मापरोक्षबुद्धिर्यस्य स तथोक्तः । ज्ञानस्य सामर्थ्येन नाशितदुष्टप्रारब्धफलोत्कर्ष इति यावत् । ज्ञानोत्पत्तिकालमारभ्यैवं भूतोऽर्जुनो भगवता श्रीकृष्णेन सङ्ग्राममूर्धनि सङ्ग्रामस्यादौ गीतोपदेशेन यत्ज्ञानं गीतमुत्पादितं तत्कालकर्मतोरुद्धं दुष्टप्रारब्धोपोद्बलितेन द्वापरान्त्यादिरूपकालेन दग्धेन्धनसदृशेन तमोगुणेन च रुद्धमव्यक्तं पुनरध्यगमत्प्रारब्धपुण्येन व्यक्तीचकार । ततो विशोको बन्धुमरणादिजन्य-शोकशून्यो जात इति ॥ ३ ॥

# निशम्य भगवन्मार्गं संस्थां यदुकुलस्य च ।

# स्वःपथाय मतिं चक्रे निवृत्तात्मा युधिष्ठिरः ॥ ४ ॥

### **पदरत्नावली**

एवं यादवसंस्थां श्रीकृष्णस्य स्वधामप्राप्तिच्च अभिधाय पाण्डवस्वर्याणमुपक्रमते- निशम्येति ॥ भगवतः श्रीकृष्णस्य स्वधामगमनप्रकारं यदुकुलस्य संस्थां विनाशञ्च श्रुत्वा निवृत्तात्मा राज्यादिभ्यो व्यावृत्तमनाः । नितरां वृत्ते सदाचारे आत्मा यस्येति वा । युधिष्ठिरः कामक्रोधादि-जयलक्षणयुद्धे स्थिरः स्वःपथाय स्वर्गमार्गाय वीराध्वने मतिं चक्रे इत्यन्वयः ॥ ४ ॥

### **प्रकाशिका**

भगवन्मार्गं श्रीकृष्णस्य स्वधामगमनप्रकारम् । संस्थां नाशम् । निवृत्तात्मा राज्यादिभोगव्यावृत्तमनाः । स्वःपथाय स्वर्गमार्गाय ॥ ४ ॥

# यदा मुकुन्दो भगवानिमां महीं

# जहौ स्वतन्वा श्रवणीयसत्कथः

# तदा हरावप्रतिबुद्धचेतसा-

# मभद्रहेतुः कलिरन्ववर्तत ॥ ५ ॥

### **पदरत्नावली**

स्वर्याननिर्णये कारणमाह- यदेति ॥ यदा श्रवणीयसत्कथः मुकुन्दः स्वतन्वा स्वाभिन्नया मूर्त्या इमां महीं जहौ त्यक्तवान् तदा हरौ अप्रतिबुद्धचेतसां हरिविषयप्रबोधरहितबुद्धीनां पुंसाम् अभद्रहेतुः पापकारणं कलिर् अन्ववर्ततेत्यन्वयः ॥ ५ ॥

### **प्रकाशिका**

स्वर्याननिर्याणं राजा कस्मात्कृतवानित्यत आह- यदेति ॥ स्वतन्वा स्वरूपभूत-मूर्त्या । हरौ विषये । प्रतिबुद्धं जाग्रत् । न प्रतिबुद्धमप्रतिबुद्धं तादृशं चेतो येषां ते तथा तेषाम् । अभद्राणां पापानां हेतुर् अन्ववर्तत स्वेच्छानुसारेण प्रवर्तितवान् ॥ ५ ॥

# युधिष्ठिरस्तत्परिसर्पणं बुधः

# पुरे च राष्ट्रे च गृहे तथात्मनि ।

# विभाव्य लोभानृतजिह्यहिंसना-

# द्यधर्मचक्रं गमनाय पर्यधात् ॥ ६ ॥

### **पदरत्नावली**

बुधः विवेकज्ञानी युधिष्ठिरः राज्ये पुरे च गृहे भर्यादौ च तथा आत्मनि स्वस्मिंश्च तस्य कलैः परितः सर्पणं व्याप्तिं विभाव्य ज्ञात्वा कलिव्याप्तिमूलं लोभाद्यधर्मसमुदायञ्च विज्ञाय गमनाय वीराध्वयात्रायै पर्यधान् निश्चितवानित्येकान्वयः । ‘प्रणिधानन्तु निक्षेपः परिधानं तु निश्चये’ इत्यभिधानात् । लोभश्च अनृतश्च जिह्मं कौटिल्यञ्च लोभानृतजिह्महिंसानि आदिर्यस्य पारुष्यादेस् तत्तथोक्तम् ॥ ६ ॥

### **प्रकाशिका**

बुधो विवेकज्ञो युधिष्ठिरस्तस्य कलेः परिसर्पणं प्रसर्पणम् । व्याप्तिमिति यावत् । विभाव्य ज्ञात्वा । कथंभूतम् । लोभाद्यधर्मचक्रं समूहो यस्मात्तत् । चिम्हं कोटिल्यम् । गमनाय स्वर्गं प्रति गमनाय । पर्यधान्निश्चितवान् प्रणिधानं तु निक्षेपः परिधानं तु निश्चय इत्यभिधानात् ॥ ६ ॥

# स्वराट् पौत्रं विनीतन्तमात्मनोऽनवमं गुणैः ।

# तोयनीव्याः पतिं भूतेरभ्यषिञ्चद्गजाह्वये ॥ ७ ॥

## **तात्पर्यम्**

**पौत्रत्वे योग्यत्वमनवमत्वम् । इन्द्राद्युत्तमताऽन्येषां समता वा स्वके कुले । उत्तमत्वमुपास्त्यादियोग्यता या (योग्यता वा) निगद्यते ॥ इति च ब्रह्मतर्के ॥ ७ ॥**

### **पदरत्नावली**

स्वराट् चक्रवर्ती । स्वपौत्रत्वे गुणै अनवमं योग्यं पौत्रम् अभिमन्योः सुतं परीक्षितम् । तोयमेव नीवी वसनं यस्याः सा तथोक्ता तस्याः ॥ ७ ॥

### **प्रकाशिका**

स्वरट् चक्रवर्ती । आत्मनः स्वस्य गुणैरनवमं विनीतं विनयवन्तम् । पौत्र-मभिमन्युसुतम् । तोयं सर्वतः स्थितं समुद्रोदकं नीवी परिधानविशेषो यस्यास्तस्या भूमे पतिं पतित्वेनाभ्यषिञ्चदभिषिक्तवान् । अत्र स्वस्य गुणैरनवममित्येतद्बाधितार्थकम् । परीक्षितः क्षितिपतित्वेन देवोत्तमापेक्षयाऽतिनीचत्वादतोऽत्र विवक्षितं तात्पर्यमाह- पौत्रत्व इति ॥ तथा चात्मानो देवावतारस्य स्वस्य गुणैः पौत्रत्वयोग्यतापादकैर्धर्मैर्हर्युपास्त्यादिरूपैरनवममनवरं पूर्णम् । तद्योग्यमिति यावत् । इति व्याख्येयमिति भावः । अत्र प्रमाणमाह- इन्द्राद्युत्तमेति ॥ मानुषादावुत्पन्नानामिन्द्राद्यपेक्षयोत्तमता समता वा । अन्येषां तत्कुलप्रसूतानां नीचानाम् । यद्युच्यत इति शेषः । तदा स्वके कुले । अत्र स्वशब्दः पूर्वोक्तनीचपरः । स्वसम्बन्धिकुलमध्ये य इन्द्रादिः स्वकुले जातोऽस्ति तं परित्यज्येतर-कुलापेक्षया हर्युपास्त्यादियोग्यताया उत्तमत्वं यत्तत्पौत्रत्वयोग्यतापादकगुणरूपं तदेव तत्र निगद्यते तात्पर्यतः प्रतिपाद्यते । ननु तत्रोत्पन्नदेवापेक्षयोत्तमत्वं समत्वञ्चेत्यर्थः । उत्तमत्वमुपास्त्यादियोग्यताया इत्येव पाठः स्वरस इति प्रतिभाति । उपास्त्यादियोग्यता वेति पाठे वाशब्दोऽवधारणार्थः । तथा च स्वके कुले देवेतरस्वकुलीनापेक्षया हर्युपास्त्यादियोग्यता सप्तम्यर्थे प्रथमा । तद्विषये उत्तमत्वमेव निगद्यत इति व्याख्येयम् ॥ ७ ॥

# मधुरायां ततो वज्रं शूरसेनपतिं ततः ।

# प्राजापत्यां निरूप्येष्टिमग्नीनपिबदीश्वरः ॥ ८ ॥

### **पदरत्नावली**

मधुपुर्याम् अनिरुद्धपुत्रं नाम्ना वज्रं शूरसेनविषयपतिं, अभ्यषिञ्चदिति शेषः । प्राजापत्यां प्रजापतिदैवत्या इष्टिं निरूप्य सर्वस्वदक्षिणाम् इष्टिं कृत्व त्रेताग्नीनपिबद् आत्मनि समारोपयामास । स कीदृशः ? ईश्वरः राज्यादिषु निर्विद्य न्यसने समर्थः ॥ ८ ॥

### **प्रकाशिका**

मूले वज्रम् अनिरुद्धस्य सुतम् । अभ्यषिञ्चदित्यस्यानुकर्षणार्थस्तथाशब्दः । प्राजापत्यां प्रजापतिदैवेत्याम् । निरूप्य कृत्वा । अग्नीन् गार्हपत्यादीन् । अपिबदात्मन्यारोपयामास । ईश्वरः । क्षितेरिति शेषः । राज्यं परित्यज्य गमने समर्थ इति वा ॥ ८ ॥

# विसृज्य तत्र तत्सर्वं दुकूलवलयादिकम् ।

# निर्ममो निरहङ्कारः सञ्च्छिन्नाशेषबन्धनः ॥ ९ ॥

### **पदरत्नावली**

तदेवाह- विसृज्येति ॥ सञ्च्छिन्नाशेषाशापाशादिबन्धनः ॥ ९ ॥

### **प्रकाशिका**

सञ्च्छिन्नान्यशेषाणि बन्धनानि विषयस्नेहरूपाणि येन सः ॥ ९ ॥

# वाचं जुहाव मनसि तत्प्राण इतरे परम् ।

# धृत्या ह्यपानं सोत्सर्गं तत्परत्वे ह्यजोहवीत् ॥ १० ॥

# त्रित्वे हुत्वाऽथ पञ्चत्वं तच्चैकत्वेऽजुहोन्मुनिः ।

# सर्वमात्मन्यजुहवीद्ब्रह्मण्यात्मानमव्यये ॥ ११ ॥

## **तात्पर्यम्**

**प्राणमपाने तं व्याने । समानोदानौ तेषु । तांश्च मूलप्राणे । आत्मा हृदिस्थो विष्णुः । ब्रह्म सर्वगतम् ।**

**उमा वागात्मिका रुद्राज्जाता सा मनआत्मनः । प्राणाह्वयात् स वायोश्च सोऽपानादात्मरूपतः ॥**

**स्वरूपादेव स व्यानादुदानो व्यानतस्तथा । तस्मात् समानो व्यानाच्चाप्यपानः प्राण एव च ॥**

**अपानात् तिसृभिश्चापि समानोदानयोर्जनिः । त्रयाणामथ पञ्चानामनाद्वा प्राणतो भवः ॥**

**एकस्यैव स्वरूपाणि प्राणस्यैतानि पञ्च च । स च प्राणो हरेर्जातो हृदिस्थादात्मनो मतः ॥**

**स आत्मा ब्रह्मणो जातो विश्वरूपाज्जनार्दनात् । एतेषां ब्रह्मपर्यन्तं विलयोत्पत्तिचिन्तनम् ॥**

**ब्रह्मयज्ञ इति प्रोक्तः सर्वसंसारमोचकः ॥ इति नारायणाध्यात्मे ।**

**अस्यास्मिन् विलयो भावीत्येवं विज्ञानमाहुतिः । न तु तत्कालविलयस्त्वन्यो वा तस्य दर्शनात् ॥ इति ब्रह्मतर्के ॥ १०-११ ॥**

### **पदरत्नावली**

स्वमरणकाले एतच्चिन्तनीयमित्यभिप्रेत्य तत्कृतमित्याह- वाचमिति ॥ वाचं वागभिमानिनीम् उमां मनसि मनोभिमानिनि रुद्रे जुहाव । अस्या अस्मिन् लयः भावीत्यचिन्तयत् । न तु तदानीं कृतवानित्यर्थः । तन् मनः प्राणे मनःकारणे जुहाव । मनसः परम् उत्तमं प्राण इतरे इतरस्मिन् अपाने उत्सर्गकर्माभिमानिनि जुहाव । धृत्या मनस एकाग्रतया सोत्सर्गं सवृत्तिकम् अपानं तत्परत्वे तस्मादपानात् पूर्वभाविनि व्याने अजोहवीत् । हि तथाहि ग्रन्थान्तरप्रसिद्धिः ॥

अथ व्यानापानलयचिन्तनानन्तरम् अवशिष्टावुदानसमानौ त्रित्वे त्रित्वसङ्ख्याविशिष्टेषु स्वकारणेषु प्राणापानव्यानेषु हुत्वा लयं विचिन्त्य तच्च पञ्चत्वं पञ्चत्वसङ्ख्याविशिष्टान् प्राणापानव्यनोदानसमानांश्च एकत्वे एकत्वसङ्ख्याविशिष्टे पञ्चानां कारणे मूलप्राणे अजुहोत् । मुनिर् मौनी । तत् पूर्वोक्तं सर्वं तस्य मूलप्राणस्यापि कारणे आत्मनि स्वहृदि स्थिते विष्णौ अजुहोत् । तञ्चात्मानम् अव्यये विनाशरहिते ब्रह्मणि सर्वगते तदभिव्यक्तिकारणे विष्णौ अजुहोदित्येकान्वयः । अत्र वागादीन्द्रियाणां तदभिमानि देवशरीराणाञ्च अग्रावाज्यलयवत् स्वकारणेषु विलय एवेति ज्ञातव्यम् ॥ १०,११ ॥

### **प्रकाशिका**

श्रुत्यादौ मरणकाले चिन्तनीयतयोक्तं यद्वागादिलयादिकं तत्तेन चिन्तितमित्याह- वाचमिति ॥ इदं श्लोकद्वयं दुर्गमार्थत्वाद्व्याख्याति- प्राणमिति ॥ इतरे परमित्यस्यार्थः । प्राणमपाने इति ॥ तमपानं व्यान इत्यनेनापानं तत्परत्वे इत्येतद्विवृतम् । तस्मादपानात्परत्वे धर्मिप्रधानो निर्देषः- परे व्यान इति ॥ त्रित्वे हुत्वा । अथेत्यस्य व्याख्यानं तेषु प्राणापानव्यानेषु समानोदानाविति । अनेन त्रित्वेति भवितृप्रधानो निर्देशः । उक्तेषु त्रिष्वित्यर्थः । अथानन्तरं विद्यमानौ समानोदानाविति । अथशब्दार्थतया समानोदानौ ग्राह्याविति सूचयति । तच्च पञ्चत्वमेकत्वे इत्यस्य विवरणम् । तांश्च मूलप्राण इति । अत्रापि पञ्चत्वैकत्वशब्दौ भवितृप्रधानौ । एवं च तांश्च मुख्यप्राणावतारभूतान् पञ्चप्राणादीन् एकस्मिन्मूलप्राणे मूलरूपे मुख्यप्राण इत्यर्थ इति भावः । सर्वमात्मनीत्युक्तमात्मशब्दार्थं दर्शयति- आत्मेति ॥ तथा च सर्वेषामात्मनि हृदि स्थिते विष्णौ मूलप्राणमित्यध्याहृत्य व्याख्येयमिति भावः । ब्रह्मण्यात्मानमित्यत्र ब्रह्मशब्दविवक्षितमर्थं दर्शयति- ब्रह्मेति ॥ सर्वगतं व्यप्तम् । यथा चात्मानं हृदि स्थितं विष्णुं ब्रह्मणि व्याप्ते हराविति व्याख्येयमिति भावः ।

ननु यस्माद्यो जातः स तत्र लीयत इति हि सिद्धान्तः । अत्र च वागादेर्मनआदिजातत्वे भवेत्तेषां तत्र लयस्तदेव कुत इत्याशङ्कां परिहर्तुं वागादेर्मनआदिजातत्वे प्रमाणं दर्शयति- उमेति ॥ जडचिन्तनस्याप्रयोजनत्वात्तदभिमानिदेवताजन्मादिचिन्तनमेव मुमुक्षुणा कार्यमित्यभिप्रेत्योमादीनां ग्रहणम् । जातेत्यादावतस्तत्र लीयत इति लयोऽपि ग्राह्यः । वागात्मिका वागाभिमानिनी वाक्शब्दवाच्या च । एवं मन आत्मनो रुद्रादित्येतदपि व्याख्येयम् । प्राणाह्वयाद्वायोर्मुख्यवायोः सकाशाद्रुद्रो जातस्तत्र लीयते च । एवमग्रेऽपि । आत्मरूपतः स्वस्वरूपतोऽपानात् । प्राणः सोऽपानः । अत्र सोऽपानादात्मरूपत इत्यादिना प्राणादीनामपानजातत्वोक्त्या मूले चशब्देन सूचिता ग्रन्थान्तरोक्ताः प्राणादीनामपानादौ लयचिन्तनप्रकारा उपपादिता इति ज्ञातव्यम् । अत्र प्रकारद्वयम् । व्याना-दपानस्यापानाच्च प्राणस्य जातत्वोक्त्या प्राणस्यापानेऽपानस्य व्याने लय इत्येकः प्रकारः । व्यानादुदान-स्योदानात्समानस्य जन्मोक्त्या समानस्योदाने उदानस्य व्याने लय इत्यपर इति । प्रकारान्तरमप्याह- व्यानाद्वेति ॥

तथा चात्र व्यानात्समानस्याप्युत्पत्तिकथनेन व्याने समानोदानयोर्लय उक्त इति ज्ञातव्यम् । अन्यमपि प्रकारमाह- अपानः प्राण एव चापानादिति ॥ अपानादेवापानः प्राणश्चेतीमौ जातौ तस्मादपाने एव तौ लीयते इति । त्रित्वे हुत्वाऽथेत्यस्योपपादनम् । तिसृभिरिति ॥ प्राणापानव्यानाख्याभिस्तिसृभिः । मूर्तिभिरिति शेषः । अथेत्यनुवादेन समानोदानयोरिति व्याख्यानम् । अतः समानोदानौ तासु लीयते इति भावः । ग्रन्थान्तरोक्तं प्रकारान्तरमाह- त्रयाणामिति ॥ प्राणापानव्यानानामनाह्वयान्मुख्यवायुनामकान्मूलरूपात्प्राणभवोऽतस्तत्रैव लय इति । तत्पञ्चकत्वमेकत्व इत्येतदुपपादयति- पञ्चानामिति ॥ प्राणादीनां पञ्चानां मूलरूपात्प्राणतो भवोऽतस्तत्रैव लयश्चिन्तनीय इति । एवं जन्यजनकभावेन भेदशङ्कायामाह- एकस्यैवेति ॥ तथाऽपि रूपभेदेन । जन्यजनक-भावोपपत्तिरिति शेषः । चशब्देन त्रयाणां ग्रहणम् । सर्वमात्मनीत्यस्योपपादनम् । स चेति ॥ ब्रह्मण्यमात्मानमित्येतदुपपादनायाह- स आत्मेति ॥ जातो व्यक्तः । विश्वरूपात्सर्वत्र व्याप्तरूपा-दित्यर्थः । एवं चिन्तनस्य फलमाह- एतेषामिति ॥ वागादिब्रह्मपर्यन्तानामित्यर्थः । ननूक्तविलयस्य युधिष्ठिरचिन्तनकालेऽजातत्वात्कथमविद्यमानचिन्तनेन फलमुक्तमित्याशङ्कां प्रमाणेनैव परिहरति- अस्यास्मिन्निति ॥ विलयः सर्पदेहे प्रविष्टस्य भेकादेरिव । आहुतिर्होमस्तच्छब्दार्थ इत्यर्थः । अन्यो देवतामुद्दिश्य वन्हौ प्रक्षेपरूपः । कुत इत्यत आह- तस्येति ॥ तस्य वागादिब्रह्मपर्यन्तस्य युधिष्ठिर-चिन्तनानन्तरमपि दर्शनादित्यर्थः । अतो वागादेर्मन आदावध्यात्मं मरणकालेऽधिदैवं प्रलयकाले भाविविलयविज्ञानमेवात्रोच्यमानहोमशब्दार्थ इति भावः ।

ततश्चायं वाचं जुहावेत्यादि श्लोकद्वयार्थः । वाचं वागभिमानिनीमुमां मनसि तज्जनकमनोऽभि-मानिरुद्रे जुहाव । तत्र भाविलयं चिन्तितवान् । तन्मनस्तदभिमानिनं रुद्रं तज्जनके प्राणे प्राणवृत्तिप्रेरके मुख्यप्राणावतारे । जुहावेत्यत्रोत्तरत्र सम्बध्यते । परम्परापेक्षया पश्चाद्भाविनं प्राणं तज्जनके इतरे इतरस्मिन्नपाने । धृत्या मनोधैर्येण । एकाग्रतयेति यावत् । सोत्सर्गमुत्सर्गरूपवृत्तिसहितमपानम् । एवं वागादिष्वपि तत्तद्वृत्तिसाहित्यं ज्ञेयम् । तत्परत्वे । धर्मिप्रधानो निर्देषः । तत्पूर्वभाविति तज्जनके व्यानेऽजोहवीत् । तस्य तत्र भाविलयं चिन्तितवान् । हिशब्दद्वयं प्रमाणप्रसिद्धिद्योतकम् । अथानन्तरं विद्यमानावुदानसमानौ । त्रित्वे । अत्रापि धर्मिप्रधानो निर्देशः । त्रिषु तदुभयजनकेषु प्राणापानव्यानेषु हुत्वा भाविलयं विचिन्त्य तत्पञ्चत्वं प्राणादिपञ्चकमेकत्वे एतज्जनकप्राणनामकमुख्यवायौ मूलरूपेऽजुहोद् भाविलयं चिन्तितवान् । मुनिर्मौनी । सर्वमुक्तरीत्या सर्वेषां कारणं मूलप्राणमात्मनि तज्जनके हृदि स्थिते विष्णावजुहोत् । आत्मानं हृदि स्थितं विष्णुरूपम् । अव्ययेऽन्यत्राचिन्तनीयलये तदभिव्यक्तिकारणे ब्रह्मणि परिपूर्णेऽजुहोत् । ऐक्यं चिन्तितवानिति ॥ १०,११ ॥

# चीरवासा निराहारो बद्धवाङ्मुखमूर्धजः ।

# दर्शयन्नात्मनो रूपं जडोन्मत्तपिशाचवत् ।

# अनपेक्षमाणो निरगादशृृणवन्बधिरो यथा ॥ १२ ॥

### **पदरत्नावली**

चीरवासा वल्कलवस्त्रः । निराहारः मनुष्यान्नवर्जितः । बद्धवाक् वचनवृत्ति-विधुरः । मूर्धजाः केशाः । जडादिवद् आत्मनो रूपं दर्शयन् । बधिरो यथा तथा अश्रण्वन् । अत एवानपेक्षमाणः स्वयं गेहान्निरगादित्येकान्वयः ॥ १२ ॥

### **प्रकाशिका**

एवमान्तरस्थितिमुक्त्वा बाह्यस्थितिमाह- चीरवासा इति ॥ चीरवासा वल्कलवस्त्रो बद्धवाङ्मौनी । अत एवानपेक्षमाणः । कस्यचिदाज्ञामिति शेषः । निरगात् । गेहादिति शेषः । बधिरो यथा तथा । अशृण्वन् ॥ १२ ॥

# उदीचीं प्रविवेशाशां गतपूर्वां महात्मभिः ।

# हृदि ब्रह्म ध्यायन्नावर्तेत गतो यतः ॥ १३ ॥

## **तात्पर्यम्**

**नावर्तेत वीरगतिं गतः ॥ १३ ॥**

### **पदरत्नावली**

यावच्छरीरपातं भुवं प्रदक्षिणीकृत्य निरन्तराटनमेव सङ्कल्प्य हृदि परं ब्रह्म ध्यायन् क्षत्रियैर् महात्मभिर् गतपूर्वाम् उदीचीम् आशाम् उत्तरां दिशं प्रविवेश । वीरगतिं गमिष्यन् यतो गतः नावर्तेत । यां वीरगतिं गतः पुनः नावर्तेत, तामित्यन्वयः ॥ १३ ॥

### **प्रकाशिका**

उदीचीमाशामुत्तरदिक्स्थितं मार्गम् । यतो मार्गाद्गतो नावर्तेत । अत्रोदीचीदि-ग्गमनमात्रेण मुक्तिरुच्यत इति प्रतीतिनिरासाय तात्पर्यमाह- नावर्तेतेति ॥ नावर्तेत यतो गत इत्यनेन वीरगतिं वीराणां शरीरपातपर्यन्तं गमनमेव कार्यं न पुनरागमनमिति निश्चियवतां धीराणां गतिर्गमनं यस्मिन्नध्वन्यसौ वीरगतिस्तं वीराध्वानं गत इत्येवोच्यते न त्वपुनरावृत्तिरूपा मुक्तिरित्यर्थः । तथा च यतो मार्गाद्गतो नावर्तेत पुनर्गुहं प्रति प्रत्यावर्तनं न कुर्यात्तामुदीचीं दिशं तमुत्तरदिक्स्थितं मार्गं वीराध्वसंज्ञं प्रविवेशेति मूलं योज्यमिति भावः ॥ १३ ॥

# सर्वे तमनु निर्जग्मुर्भ्रातरः कृतनिश्चयाः ।

# कलिनाऽधर्ममिश्रेण दृष्ट्वा स्पृष्टाः प्रजा भुवि ॥ १४ ॥

### **पदरत्नावली**

भ्रातरः भीमसेनादयः । अधर्ममिश्रेण अधर्मप्रधानेन ॥ १४ ॥

### **प्रकाशिका**

अधर्ममिश्रेणाधर्मप्रधानेन ॥ १४ ॥

# ते साधुकृतसर्वार्था ज्ञात्वाऽऽत्यन्तिकमात्मनः ।

# मनसा धारयामासुर्वैकुण्ठचरणाम्बुजम् ॥ १५ ॥

## **तात्पर्यम्**

**आत्मनः स्वरूपमात्यन्तिकं ज्ञात्वा ॥ १५ ॥**

### **पदरत्नावली**

आत्मनः परमात्मनः स्वरूपम् आत्यन्तिकं सर्वातिशयम् । अथवा आत्मनः स्वेषाम् आत्यन्तिकम् अन्तकाले कर्तव्यं ज्ञात्वा साधु सम्यक् कृता अनुष्ठिता धर्मादिसर्वार्था यैस्ते तथा । साधुना कर्मणा पुण्यलक्षणेन कृताश् छिन्ना निरस्ताः सर्वे अर्थाः शब्दादिविषया यैस्ते तथोक्ता इति वा । ‘कृ छेदन’ इति धातुः । अत्र हरौ मनोधारणा नाम अखण्डस्मरणमिति ज्ञातव्यम् ॥ १५ ॥

### **प्रकाशिका**

साधु सम्यक् कृताः सम्पादिताः सर्वेऽर्थाः पुरुषार्था धर्मादयो यैस्ते साधुकृतसर्वार्थाः । आत्मन आत्यन्तिकमित्यस्य विशेषमध्याहृत्य योजयति- आत्मनः स्वरूपमिति ॥ तथा चात्मनः परमात्मनः । परमात्मस्वरूपमात्यन्तिकमत्यन्तश्रेयःसाधनं ज्ञात्वा वैकुण्ठचरणाम्बुज-माराधयामासुरित्यन्वय इति भावः ॥ १५ ॥

# तद्ध्यानोद्रिक्तया भक्त्या विशुद्धधिषणाः परे ।

# तस्मिन्नारायणपद एकान्तमतयोऽपतन् ॥ १६ ॥

### **पदरत्नावली**

इत्थं नारायणचरणाम्बुजं हृदि सन्निधाय तद्ध्यानेन उद्रिक्तया भक्त्या विशुद्धमतयो ऽहोभिः सप्तभिर् भुवं प्रदक्षिणीकृत्य गन्धमादनगिरिवरे बदर्याख्यं नारायणाश्रमपदं प्राप्य तस्मिन् परे मनोहरे नारायणपदे नारायणाश्रमे एकान्तमतय एकान्तं नारायणं ध्यायन्तस् ते पाण्डवा अपतन् शरीराणि तत्यजुरित्यन्वयः । एकमनस्का वा ॥ १६ ॥

### **प्रकाशिका**

परे सर्वोत्तमेऽपतन् । शरीराणि तत्यजुः ॥ १६ ॥

# अवापुर्दुरवापन्ते असद्भिर्विषयात्मभिः ।

# विधूतकल्मषस्थानं विरजेनात्मनैव हि ॥ १७ ॥

### **पदरत्नावली**

शब्दादिविषयमनस्कैर् असद्भिर् अमङ्गलैः पुरुषैर्दुरवापं गन्तुमशक्यं निरस्त-जरामरणादिकल्मषं स्थानं स्वस्वमूलरूपं विरजेन रजआदिगुणात्मकलिङ्गशरीराभिमानरहितेन आत्मना मनसा उपलक्षितास् ते प्राप्ता इत्येकान्वयः । एवकारस्तु देवदूतदर्शितमायया युधिष्ठिरदृष्टभीमादिरोदना-पादकलोकं नापुरित्यस्मिन्नर्थे । न तु रजोमिश्रितात्मनेत्यत्र वा । हिशब्दस्तु न देषाद् देहपातः किन्तु प्रारब्धकर्मनाशादित्यस्मिन्नर्थे श्रुतिप्रसिद्धिं द्योतयति । श्रुतिरपि सकलसुरोत्तमशशिशकलमौलिपुरःसर-सुरगणैर् आराधितचरणैः श्रीभगवत्पादैः सकलपुराणसारसंग्रहगृहे श्रीमन्महाभारततात्पर्यनिर्णये उदाहृता नास्माभिरत्रोदाह्रियते । ग्रन्थबाहुल्यभयादिति । ‘विदुरोऽपि परित्यज्ये’ति प्रक्षेपश्लोकः ॥ १७ ॥

### **प्रकाशिका**

विषयात्मभिर्विषयासक्तमनस्कैः । दुरवापमाप्तुमशक्यं स्थानं स्वमूलरूपं स्थानं विरजेन विगतदोषेणात्मना मनसैव । अवधारणं मनसः प्रधानसाधनत्वद्योतनाय । हिशब्दः प्रमाण-प्रसिद्धिद्योतकः ॥ १७ ॥

# द्रौपदी च तदाज्ञाय पतीनामनपेक्षताम् ।

# वासुदेवे भगवति एकान्तमतिरापतत् ॥ १८ ॥

### **पदरत्नावली**

अनपेक्षतां देहाद्यनभिमानताम् । एकान्तमतिर् एकाग्रचित्ता ॥ १८ ॥

### **प्रकाशिका**

अनपेक्षतां देहाद्यनभिमानिनाम् । एकान्तमतिस्तारतम्यान्तगतत्वेन ज्ञानवती । अत्र क्रमो न विवक्षितः । भारते द्रौपदीदेहस्यादावेव पातोक्तेः ॥ १८ ॥

# यः श्रद्धयैतद्भगवत्प्रयाणं पाण्डोः सुतानामपि संप्रयाणम् ।

# शृणोत्यलं स्वस्त्ययनं पवित्रं लब्ध्वा हरौ भक्तिमुपैति शान्तिम् ॥ १९ ॥

॥ इति श्रीमद्भागवते प्रथमस्कन्धे पञ्चदशोऽध्यायः ॥

### **पदरत्नावली**

श्रीकृष्णपाण्डवानां स्वधामप्रवेशश्रवणादिना किं प्रयोजनं येनात्रावश्यं वक्तव्यं स्यादिति तत्राह- य इति ॥ य एतद् भगवत्स्वधामप्रयाणं तद्भक्तानां पाण्डवानाञ्च प्रयाणादिकं शृृणोति स हरौ भक्तिं लब्ध्वा शान्तिं मुक्तिम् उपैति इत्यन्वयः । अलं त्रिकरणशुद्ध्या ॥ १९ ॥

॥ इति श्रीमद्भागवतटीकायां विजयध्वजतीर्थभिक्षुकृतायां प्रथमस्कन्धे पञ्चदशोऽध्यायः ॥

### **प्रकाशिका**

उक्तकथाश्रवणफलमाह- य इति ॥ अलं मनःशुद्ध्याद्यतिशयेन स्वस्त्ययनं मङ्गलास्पदम् । शान्तिं मुक्तिम् ॥ १९ ॥

**॥ इति श्रिमद्भागवते प्रथमस्कन्धे प्रथमाध्यायटिप्पण्यां **

**वेदेशतीर्थपूज्यपादशिष्ययदुपतिविरचितायां पञ्चदशोऽध्यायः ॥ १-१५ ॥**

