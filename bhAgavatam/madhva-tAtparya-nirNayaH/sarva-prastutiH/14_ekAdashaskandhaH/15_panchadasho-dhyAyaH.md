+++
title = "१५ पञ्चदशोऽध्यायः"
upstream_url = "https://dvaitavedanta.in/category-details/11228/10775/parana/sharam/ekatha/paniac"
+++
## जितेन्द्रियस्य युक्तस्य जितश्वासस्य योगिनः

**॥ अथ पञ्चदशोऽध्यायः ॥**

<details open><summary>मूलम्</summary>

**श्रीभगवानुवाच—**

**जितेन्द्रियस्य युक्तस्य जितश्वासस्य योगिनः ।**

**मयि धारयतश्चेत उपतिष्ठन्ति सिद्धयः ॥ १ ॥**
</details>

### **पदरत्नावली**

परं ज्ञानफलममृतमेव न किन्त्वणिमादिसिद्धिरप्यैहीकीत्येतदस्मिन्नध्याये निरूपयति । तत्रादौ नापृष्टः कस्यचिद् ब्रूयादित्यतः प्रश्नबीजमुत्थापयति जितेन्द्रियस्येति

॥ १ ॥

### **श्रीनिवासतीर्थीया**

अत्रापरोक्षज्ञानफलं मुख्यतो मोक्ष एव । अणिमादियोगसिद्धिरप्यैहिकीति निरूपयितुं नापृष्टः कस्यचिद्ब्रूयादित्यतः प्रश्नबीजमुत्थापयति ॥ जितेन्द्रियस्येति ॥ युक्तस्य मयि मनोनियुक्तस्य । तस्यैव विवरणम् ॥ मयि धारयतश्चेत इति ॥ जितश्वासस्य प्राप्तमुख्य-प्राणप्रसादस्य । असुरादीनां मायिका इति ध्येयम् ॥ १ ॥

### **प्रमेयचन्द्रिका**

समाधिजनितापरोक्षज्ञानफलं न केवलं मोक्षः । किंतु अणिमादियोग-सिद्धिरप्यैहिकी भवतीति भगवतोच्यते ॥ जितेन्द्रियस्येति ॥ युक्तस्य ध्यानानुकूलाहार-विहारादियुक्तस्य मयि चेतो धारयतश् चित्तं भगवदेकनिष्टं कुर्वतः । समाधिपरिपाकवत इति यावत्

॥ १ ॥

<details open><summary>मूलम्</summary>

**उद्धव उवाच—**

**कया धारणया का स्वित् कथं वा सिद्धिरच्युत ।**

**कति वा सिद्धयो ब्रूहि योगिनां सिद्धिदो भवान् ॥ २ ॥**
</details>

### **पदरत्नावली**

सिद्धय इति शुश्रुवानुद्धवः कीदृश्या धारणया का का सिद्धिस् ताश्च कति-सङ्ख्याताः सन्तीति पृच्छति कयेति ॥ २ ॥

### **श्रीनिवासतीर्थीया**

सिद्धय उपतिष्ठन्तीति श्रुत्वा चोदयत्युद्धवः ॥ कयेति ॥ कीदृशेत्यर्थः । कति सङ्ख्याकाः । किमहं जाने? अतो मां प्रति प्रश्नो व्यर्थ इत्यत उक्तम् ॥ योगिनामिति

॥ २ ॥

### **प्रमेयचन्द्रिका**

कया कीदृश्या धारणया साधनभूतया का स्वित् । सिद्धिर्भवति, सा च सिद्धिः कथम्भूता, वस्तुतः सिद्धयः कियत्सङ्ख्याकाः, योगिनां सिद्धिद इत्येत्सम्यक् सिद्धिपरिज्ञानं तवैव तत्स्वयमेवोत्तरदाने समर्थ इति ज्ञापयितुमिति बोध्यम् ॥ २ ॥

<details open><summary>मूलम्</summary>

**श्रीभगवानुवाच—**

**सिद्धयोऽष्टादश प्रोक्ता धारणायोगपारगैः ।**

**तासामष्टौ मत्प्रधाना ता एव१ गुणहेतवः ॥ ३ ॥**
</details>

## **तात्पर्यम्**

**मय्येव प्राधान्येन सन्ति अन्येषूपचारत इति मत्प्रधानाः । ‘सर्वाधिका अणीमाद्या विष्णोर्नान्यस्य कस्यचित् । स्वाभाविका विरिञ्चस्य तत्प्रसादात्पराधिका’ इति स्वाभाव्ये ॥ गुणभूतानामन्यासामपि सिद्धीनां ता एव हेतवः । स्व(अ)तस्तास्वेवाष्ट-स्वन्यासामन्तर्भावात् । ‘निःसीमाष्टगुणाभावात्सिद्धयोऽष्टादश स्मृताः । देवेभ्योऽन्यत्र देवानां सिद्धयोऽष्टैव सम्मता’ इति प्राकाश्ये ॥ ३ ॥**

### **पदरत्नावली**

कति वेति प्रश्नं परिहरति सिद्धय इति । धारणयोगपारगैर् धारणाख्ययोगपारं गतैः । अत्रोत्पन्नज्ञानस्यापि तत्तद्योगसिद्धये तत्तदधिष्ठानगततत्तद्भगवद्रूपविशेषानुस्मरणं धारणेत्युच्यते । तस्मात् सिद्धीनां मुख्यतो ज्ञानफलत्वेऽपि धारणफलत्वमुपचारः । अन्यथाऽनुत्पन्नज्ञानस्यापि धारणमात्रेण तत्सिद्धिप्रसङ्ग इति । असुराणां तु भगवत्क्लृप्तमायाहेतव इति च । तासामष्टादशसिद्धीनां मूलभूता अष्टौ सिद्धयो मय्येव प्रधाना मुख्या अन्येषु देवेषूपचरिता इति मत्प्रधानाः । ‘‘सर्वाधिका अणीमाद्या विष्णोर्नान्यस्य कस्यचित् । स्वाभाविका विरिञ्चस्य तत्प्रसादात् पराधिकाः’’ इति स्वाभाव्यवचनात् । ता एव अष्टैव गुणभूतानामनूर्मिमत्त्वादीनामपि हेतवः । ‘‘निःसीमाष्टगुणाभावात् सिद्धयोऽष्टादश स्मृताः । देवेभ्योऽन्यत्र देवानां सिद्धयोऽष्टैव सम्मताः’’ इति ॥ ३ ॥

### **श्रीनिवासतीर्थीया**

कति वेति प्रश्नं परिहरति ॥ सिद्धय इति ॥ धारणायोगपारगैरपरोक्ष-ज्ञानिनो तत्तदधिष्ठानगतभगवद्रूपविशेषानुस्मरणं धारणेत्युच्यते ॥ योगोऽणिमादिसिध्द्युपायः । धारणाऽणिमादिसिद्ध्युपायपारंगतैरित्यर्थः । यद्वा । हरौ मनोयोगेन या धारणा ध्यानं तत्साध्याः सिद्धय इत्यर्थः । तत्र मत्प्रधाना इत्येतदेव मत्तः प्रधाना इत्यन्यथाप्रतीतिनिरासाय व्याचष्टे ॥ मय्येवेति ॥ सर्वं वाक्यं सावधारणमिति न्यायादित्याशयः । तद्व्यावर्त्यं दर्शयति ॥ अन्येष्विति ॥ मदन्येषु तत्त्वाभिमानिदेवेष्वित्यर्थः । मत्प्रधाना इत्यत्र प्रमाणमाह ॥ सर्वेति ॥ विष्णोरणिमाद्याः सर्वाधिका रमाद्यधिकाः स्वाभाविका धारणासाध्याः सन्तीत्यर्थः । औत्पत्तिका इत्यस्यार्थोऽयम् । अन्यस्य कस्यचिद्देवताजातस्य विद्यमाना अणिमाद्याः सर्वाधिकाः स्वाभाविकाश्च न सन्तीत्यर्थः । किं सर्वदेवेष्वप्यणिमाद्याः सिद्धयः समा इत्यतो नेत्याह ॥ विरिञ्चस्येति ॥ तस्य विष्णोः प्रसादात्पराधिकाः परेषां रुद्रादीनामपेक्षयाऽधिकाः सन्तीत्यर्थः ।

गुणहेतव इत्यत्र गुणाः सत्त्वाद्या हेतवो येषां ते तथेत्यन्यथाप्रतीतिं वारयन्व्याचष्टे ॥ गुणभूता-नामिति ॥ अप्रधानभूतानामित्यर्थः । अन्यासामष्टादशसिद्धीनाम् । ता एव प्रधानभूताणिमाद्यष्टसिद्धय एव । अणिमादिसिद्धीनां प्रधानत्वमष्टादशसिद्धीनां तु गुणत्वं कुत इत्यत आह ॥ स्वत इति ॥ तास्वेवाणिमाद्याष्टस्वेव । अन्यासामष्टादशसिद्धीनां स्वत एवान्तर्भावाद्गुणप्रधानभावो ज्ञायते । अत इति पाठः स्वरसः । तत्रायमर्थः । अत एवेत्यन्वयः । अन्तर्भावात्प्रमाणेऽन्तर्भावोक्तेरुपपन्नत्वा-दित्यर्थः । तथा च गुणप्रधानभावस्य सत्वादेवान्यासामत्रान्तर्भावोक्तिर्युक्ता । अन्यथा तन्न स्यादिति । सिद्धयोऽष्टादशेत्यत्र प्रमाणेनैवापेक्षितं पूरयति ॥ निःसीमेति ॥ परिपूर्णेत्यर्थः । देवेभ्योऽन्यत्र तत्त्वाभिमानिदेवव्यतिरिक्तेषु । ऋषिगन्धर्वादिष्वित्यर्थः । तथा च देवेभ्योऽन्यत्राणिमादिसिद्धीनां निःसीमानामभावादष्टादशसिद्धय एव प्रोक्ताः स्मृताः । तासां सकाशादष्टौ सिद्धयो मत्प्रधाना मय्यैव प्रधाना निःसीमा देवेषु मदपेक्षया ससीमा इतरापेक्षया निःसीमा इत्यर्थः । ता एवाष्टौ गुणभूतानामन्यासां हेतवोऽतस्तास्वन्यासामन्तर्भाव इति श्लोकार्थः ॥ ३ ॥

### **प्रमेयचन्द्रिका**

कति वेति प्रश्नस्तावत् परिह्रियते ॥ सिद्धय इति ॥ धारणायोगपारगैर् धारणाख्यो योऽयं योगस् तत्पारगतैः । तासामष्टादशसिद्धीनां मूलभूता इति शेषः । अष्टौ सिद्धयो मत्प्रधानाः । अत्र मत्प्रधाना अहमेव प्रधानो येषां त इति भाति । तदसङ्गतमित्यतो व्याचष्टे ॥ मय्येवेति ॥ मय्येव प्राधान्येन सन्तीति । मत्प्रधाना इत्यस्य अभिप्रायं विवृणोति ॥ अन्येषूप-चारत इति ॥ तथा च नात्र बहुव्रीहिः किं तु मयि प्रधाना मत्प्रधाना इति तत्पुरुषोऽभिप्रेतः । मयि प्राधान्यं नाम सर्वापेक्षया आधिक्येन स्वभावसिद्धतया सद्भाव इति भावः । अत्र प्रमाणमाह ॥ सर्वाधिका इति ॥ अणीमाद्या इति दीर्घ उत्तराधिक्यद्योतकः । आधिक्ये अधिकमित्येव हरिणा सूत्रमीरितमित्युक्तेः सर्वाधिकाः स्वाभाविकाः । उपासनां विना स्वभावत एवानादिसिद्धा इति यावत् । अणिमाद्या विष्णोरेकस्यैव नान्यस्य कस्यचिदित्यर्थः । नान्यस्येत्यत्र विशेषणमाह ॥ विरिञ्च-स्येति ॥ विरिञ्चस्य तत्प्रसादादिना अत एव लब्धा अत एव स्वाभाविकाः । परेभ्यो रुद्रादिभ्यो अधिकाः । सन्तीति योज्यम् ।

मूले तासां मूलभूता इत्युक्तस्य विवरणम् औव गुणहेतव इति । अत्राष्टसिद्धय एव सुखज्ञानादि-गुणहेतव इति भानाद्व्याचष्टे ॥ गुणभूतानामिति ॥ स्वप्रधानतया स्थितानां तासामष्टादशद्धीनाम् । ता अष्टसिद्धय एव हेतवः कारणभूता इत्यर्थः । नन्वष्टैव सिद्धयो मयि सन्तीत्युक्तम् । अनूर्मिमत्वा-दष्टादशसिद्ध्यभावे हरेर्निर्विकारत्वादिगुणालाभादित्यत आह ॥ अत इति ॥ गुणभूतानामिति पूर्ववाक्यमत्रापि संयोज्यम् । यत इति ग्राह्यम् । तथा च यतो गुणभूतानामष्टादशसिद्धीनामष्टसिद्धय एव हेतवः । अष्टसिद्धिलाभे स्वत एवानुषङ्गसिद्धतया भवन्त्यतोऽष्टस्वेवान्यासामन्तर्भावः । ततश्च निर्विकारत्वादिगुणलाभ इति भावः ॥ ननु यदाऽष्टादृशसिद्धीनामष्टसिद्धिष्वन्तर्भावस्तर्ह्यष्टसिद्ध्युक्तयैव तासां लाभान्मूले पृथग्वर्णनं न स्यादित्याशङ्कामधिकारिविशेषनिष्ठत्वेन व्यवस्थां परिहरत्प्रमाणं पठति ॥ निःसीमेति ॥ देवेभ्योऽन्यत्र देवावरेषु निःसीमाष्टगुणाभावान्निर्मर्यादतया परिपूर्णानामणिमाद्यष्ट-गुणानामभावात्तदेकदेशतयाऽत्यल्पकाष्टादशैव स्मृताः । देवानां त्वष्टैव सिद्धयः संमताः । तदीयाष्टमहासिद्धीनामन्तर्भावादिति भावः ॥ ३ ॥

<details open><summary>मूलम्</summary>

**अणिमा महिमा मूर्तेर्लघिमा प्राप्तिरिन्द्रियैः ।**

**प्राकाश्यं श्रुतदृष्टेषु शक्तिप्रेरणमीशिता ॥ ४ ॥**

**गुणेष्वसङ्गो वशिता यत्कामस्तदवाप्स्यति ।**

**एता मे सिद्धयः सौम्याष्टावौत्पत्तिका मताः ॥ ५ ॥**
</details>

## **तात्पर्यम्** 

**शक्तिप्रेरणमेवेशितृत्वम् । असङ्ग एव वशित्वम् । ‘यादृशानन्दकामः स्यात्तादृशानन्दसम्भवः । भोगान्विनैव प्राकाम्यमणिमादेः पृथक् तत’ इति ॥ ४,५ ॥**

### **पदरत्नावली**

कास्ता अष्टेति तत्राह– अणिमेत्यादिना । मूर्तेः स्वरूपस्याणिमादिसिद्धिः । इन्द्रियैर् अन्येन्द्रियैर् विषयप्राप्तिः । श्रुतेषु दृष्टेषु प्राकाश्यम् । शक्तिप्रेरणमेवेशितृत्वम् । गुणेष्वसङ्ग एव वशित्वम् । यस्मिन् कामो यस्य स यत्कामस्तत्काममवाप्स्यतीति यत् (तत्) प्राकाम्यम् । ‘‘यादृशानन्दकामः स्यात् तादृशानन्दसम्भवः । भोगान् विनैव प्राकाम्यमणिमादेः पृथग् यतः’’ इति वचनात् ॥ ४–५ ॥

### **श्रीनिवासतीर्थीया**

अष्टौ मत्प्रधाना इत्युक्तम् ॥ कास्ता अष्टसिद्धय इत्यतस्ता उदाहरति ॥ अणिमेति ॥ अत्र शक्तिप्रेरणमीशिता गुणेष्वसङ्गो वशितेति सिद्धिचतुष्टयं प्रतीयते । तथात्वे सिद्धिदशकमुक्तं स्यादित्यतस्तत्र व्याख्यानव्याख्येयभावेन सिद्धिद्वयमेवोक्तमिति न दोष इत्याह ॥ शक्तीत्यादिना ॥ नन्वणिमादिसप्तसिद्ध्यपेक्षया न प्राकाम्यस्यापार्थक्यम् । प्रकृष्टकामनया प्रकृष्ट-काम्यवत्त्वं हि प्राकाम्यं यत्कामस्तदवाप्स्यतीत्युक्तेः । यदाऽणिमादिकामनयाऽणुत्वादिप्राप्तिस्तदा प्रकृष्टकामनया प्रकृष्टकाम्यवत्त्वमपि तस्मिन्प्राप्तमेव । तद्विशेषवति तत्सामान्यावश्यम्भावादिति चेन्न । स्यादिदं यदि सामान्यतः कामनावत्त्वमेव प्राकाम्यं स्यान्न चैवम् । किं नामानन्दकामनयाऽऽनन्द-प्राप्तिरेव । न ह्यणिमादिकामनयाऽणुत्वादिप्राप्तावानन्दकामनयाऽऽनन्दत्वरूपप्राकाम्यप्राप्तिरतो नोक्तदोष इति वदन् आनन्दकामनयाऽऽनन्दप्राप्तौ विशेषमाह ॥ यादृशेति ॥ तत्तदानन्दविशेषजननाय ये चूतफलभक्षणाद्या भोगा विनियुक्तास्तान्विनैव चूतफलभक्षणादिजन्यानन्दस्य सम्भवः प्राकाम्यमित्यर्थः । चूतफलभक्षणजन्यानन्दो मे स्यादिति यदा कामयते तदा चूतफलभक्षणाभावेऽपि स आनन्दो भवतीत्यादि द्रष्टव्यम् ॥ ४,५ ॥

### **प्रमेयचन्द्रिका**

मूले कास्ता अष्टमहासिद्धय इत्यत उच्यन्ते ॥ अणिमेति ॥ मूर्तेः स्वरूपस्य वा देहस्य वा गुणत्वं महत्वं लघुत्वं चेति त्रितयं च चतस्रः सिद्धयः । इन्द्रियैर् द्रव्य-विषयप्राप्तिश्चतुर्थी । श्रुतेषु दृष्टेषु वस्तुषु वेदादिषु तदर्थादिषु च प्राकाश्यम् । प्रकाशो ज्ञानम् । तद्वत्वं पञ्चमी । शक्तिप्रेरणमीशितेत्यत्र परकीयशक्तिप्रेरणमीशिता चेति सिद्धिद्वयमिति भाति । तथात्वेऽष्टभ्यश्चाधिक्यं स्यादित्यत आह ॥ शक्तिप्रेरणमेवेशितृत्वमिति ॥ शक्तिप्रेरणमित्य-नेनेशितृत्वस्य विवरणं क्रियते । अतो नाधिक्यं भवतीति भावः । एवं गुणेष्वसङ्गो वशितेत्यत्रापि सिद्धिद्वित्वप्रतीतेराह ॥ असङ्ग एव वशित्वमिति ॥ सर्ववस्तुसम्बन्धकृतलेपाभावेन सर्ववशीकरणं वशित्वमित्यर्थः ॥

ननु प्रकर्षेण कामितार्थप्राप्तिर्हि प्राकाम्यं ततश्चाणिमादिसिद्धेरपि कामितार्थप्राप्तिरूपत्वादणिमादेः पृथक्प्राकाम्याभावेन सिद्धीनामष्टत्वायोग इत्याशङ्कां मानेन परिहरति ॥ यादृशानन्देति ॥ यस्य यद्विषयभोगजन्यानन्दस्य कामस्य यादृशानन्दस्य भोगान्विनाऽपि प्राप्तिः प्राकाम्यमित्युच्यते । अतो ऽणिमादिसप्तसिद्धिभ्यः पृथगेव प्राकाम्याख्याष्टमी सिद्धिरिति भावः । एतेन पुरुषो यत्कामः यद्द्विषयजन्यानन्दकामस्तमानन्दं तद्विषयभोगं विनाऽप्यवाप्स्यतीत्यष्टमसिद्धिरूपप्रकाम्यस्यैवात्रोक्तेर्न न्यूनतेति मूलाभिप्राय उक्तो भवति । अष्टसिद्धीरुक्तवोपसंहारः क्रियते ॥ एता मे सिद्धय इति ॥ एता अणिमाद्या अष्टौ सिद्धय औत्पत्तिकाः स्वाभाविका न तूपासनारभ्याः । तथा मे सम्बन्धिनो विरिञ्चस्य मे प्रसादात्स्वाभाविका इत्यर्थः ॥ ४,५ ॥

<details open><summary>मूलम्</summary>

**अनूर्मिमत्त्वं देहेऽस्मिन् दूरश्रवणदर्शनम् ।**

**मनोजवः कामरूपं परकायप्रवेशनम् ॥ ६ ॥**

**स्वच्छन्दमृत्युर्देवानां सहक्रीडानुदर्शनम् ।**

**यथासङ्कल्पसंसिद्धिराज्ञाऽप्रतिहतागतिः ॥ ७ ॥**

**त्रिकालज्ञत्वमद्वन्द्वं परचित्ताद्यभिज्ञता ।**

**अग्न्यर्काम्बुविषादीनां प्रतिस्तम्भोऽपराजयः ॥ ८ ॥**
</details>

## **तात्पर्यम्**

**अनूर्मिमत्त्वं प्राकाम्येऽन्तर्भूतम् । दूरश्रवणदर्शनं त्रिकालज्ञत्वम् । परचित्ताद्यभिज्ञता च प्रकाश्यान्तर्भूतानि । मनोजव इत्यादिषट्कं प्राप्त्यन्तर्भूतम् । अन्य-त्सर्वमीशित्वान्तर्भूतमपि परमेशत्वाभावे प्रथगित्यष्टादश । अग्न्यर्काम्बुविषादीनामित्यादि-शब्दोक्ता । शस्त्रास्त्रनखदन्तताडनशापादिभिरप्रतिहतिः पृथगेव सिद्धिः सप्तदशी (सप्त-दशमी) । अप्रतिहता आ समन्ताद्गतिर्यस्या आज्ञायाः साऽप्रतिहतागतिः । अद्वन्द्वम-प्रतिहतं त्रिकालज्ञत्वम् । अग्न्यर्काम्बुविषाणां प्रतिस्तम्भाश्चतस्रः सिद्धयः । दूरश्रवणदर्शने द्वे सिद्धी । ‘गरिम्णः सैव हेतुः स्यान्महिमा हेतुधारणा । प्रायोऽष्टसिद्धिकथनेष्वथो न पृथगुच्यत’ इति च ॥ ‘प्राप्तिप्राकाश्ययोश्चापि धारणैकापि सम्भवेत् । अत ऐक्येन तामुक्तवा गरिमाणं पृथक् क्वचिदि’ति च ॥ ‘मूलभूतास्तु सिद्धीनां देवानामष्टसिद्धयः । सर्वसिद्धिप्रधानास्तास्तज्जा अष्टादश स्मृताः । अष्टस्वन्तर्गतास्तास्तु तदपेक्षतयाऽल्पका’ इति च ॥**

**कामरूपत्वस्याणिमादित्रयेऽप्यन्तर्भावः । अष्टसिद्धिपक्षे अग्न्यर्कस्तम्भ एकैव सिद्धिर् अदाहत्वात् । अग्न्यादिप्रतिस्तम्भस्य वशित्वेऽपि । अनूर्मिमत्त्वाद्यष्टादशपृथक्सिद्धि-पक्षेऽग्न्यर्कस्तम्भयोः पृथक्तवम् । तस्मिन्पक्षे तासां सकाशात्प्रधानाष्टौ मत्प्रधाना इति व्याख्या । ‘अनूर्मिमत्त्वसिद्धिस्तु प्राकाम्यान्तर्गता मता । दूरश्रुतिर्दूरदृष्टिस्त्रिकालज्ञत्वमेव च । परचित्ताद्यभिज्ञानं प्राकाश्यान्तर्गतानि च । अणिमादित्रयान्तश्च कामरूपत्वमिष्यते । अग्न्यर्काम्बुविषादीनां प्रतिस्तम्भो वशित्वगः । मनोजवः कामरूपं परकायप्रवेशनम् । स्वच्छन्दमृत्युता देवैः सह क्रीडेष्टसाधनम् । प्राप्तावन्तर्गतान्याहुराज्ञाऽप्रतिहतिस्तथा । अग्निस्तम्भो रविस्तम्भ उदकस्तम्भ एव च । विषस्तम्भस्तथा शस्त्रशापादिस्तम्भ एव च । ईशित्वान्तर्गतान्याहुरपराजय एव च । एवमष्टादशाष्टभ्यो जायन्ते सिद्धयः क्रमात् । अष्टादशभ्यश्चान्यास्तु जायन्ते सिद्धयोऽमिताः । अनूर्मिमत्त्वं दुःखस्याभावमात्रमुदाहृतम् । यथेष्टानन्दसम्प्राप्तिः प्राकाम्यमिति कीर्त्यते । दुःखाभावोऽपि प्राकाम्ये नेतरे सुखि-तेष्यते । प्राकाश्यं सर्ववेदादिज्ञानमेव विदो विदुः । सहस्रयोजनान्तं तु दूरदर्शनमिष्यते । दूरश्रवणमप्येवं तस्मिन्नेव युगे स्थिते । वेदादिकं विना प्रोक्ता त्रिकालज्ञानिता बुधैः । शरीरस्थं विना देहे परचित्ताद्यभिज्ञता । अन्येन्द्रियैर्दर्शनादि यथासङ्कल्पवेगिता । प्राप्ति-रित्युच्यते सद्भिः स्वमनः समवेगिता । मनोजव इति प्रोक्तः पश्वाद्याकारता तथा । कामरूपत्वमुद्दिष्टं स्वदेहत्यागतः परे । परकायप्रवेशः स्याद्युगादर्वाक्तना स्मृता । स्वच्छन्दमृत्युता देवैः क्रीडा चेन्द्रादिभिर्विना । यथासङ्कल्पसिद्धिश्चाप्यन्नपानसुतादिषु ।**

**चक्षुर्दृश्येष्वणुत्वं तु अणिमा सम्प्रकीर्तिता । महिमा चापि सम्प्रोक्ता त्रिलोकान्तर-पूरणात् (णं) । चक्षुर्दृश्यैर्विवाह्यत्वं लघिमा चापि कीर्तिता । त्रिलोकसमभारस्तु गरिमा चापि कीर्तिता । पूर्वशक्तेः कोटिगुणशक्तयुद्रेकस्तथेशिता । भुविस्थैः प्राणिभिश्चोक्तकरणं चापि कीर्त्यते । आज्ञाऽप्रतिहतिर्ब्राह्मादर्वागस्त्रविघातनम् । विना महातपस्वींश्च शाप-प्रतिहतिः स्मृता । अपराजयो मनुष्येभ्यो वशित्वं चाप्यलोलता । दाहादिसहनं चापि प्रतिस्तम्भ इतीर्यते । इति षड्विंशतिः प्रोक्ता गरिम्णा सह सप्त वा । विंशतिश्च सुरेभ्योऽन्यद्देवेष्वष्टैव सिद्धयः । यतो निःसीमकास्तेषां देवानामष्टसिद्धयः । अतोऽष्टादश-सिद्धीनां तदन्तर्भाव इष्यते । देवेष्विन्द्रेशवायुश्रीविष्णूनामुत्तरोत्तरम् । सिद्धयः परिपूर्णास्तु विष्णोरेकस्य नान्यगा’ इत्यैश्वर्ये ॥ ‘श्रुतेषु तु यथायोगं क्षिप्रग्रहणमेव तु । उक्तं प्राकाश्यमन्येषां देवानामश्रुतेष्वपि । ऋषीणां मिश्रभावेन भासते किञ्चिदश्रुतम् । विषयेभ्योऽधिकसुखव्यक्तिः प्राकाम्यमेव तु । इतरेषां सुराणां तु निःसीमानन्दभोजनम् । एवमेव तु निःसीमा देवानामष्टसिद्धयः । उत्तरोत्तरमत्रापि यावद्विष्णुः सुपूर्णभुगि’ति हरिवंशेषु ॥ ‘अग्न्यादिशक्तिसंस्तम्भ अग्न्यादिस्तम्भ इष्यत’ इति कौर्मे ॥ ६–८ ॥**

### **पदरत्नावली**

इदानीमष्टादशसिद्धीरुद्दिशति अनूर्मिमत्त्वमित्यादिना । अणिमा महिमा लघिमा प्राप्तिः प्राकाश्यमीशिता वशिता प्राकाम्यमित्यष्टमहासिद्धयः । अनूर्मिमत्त्वं दूरश्रवणं दूरदर्शनं मनोजवः कामरूपं परकायप्रवेशनं स्वच्छन्दमृत्युर् देवानां सहक्रीडानुदर्शनं यथासङ्कल्पसंसिद्धिर् आज्ञा अप्रतिहतागतिर् अद्वन्द्वं त्रिकालज्ञत्वं परचित्ताद्यभिज्ञता अग्निस्तम्भो ऽर्कस्तम्भः जलस्तम्भः विषादिस्तम्भः, अत्रादिशब्देन शस्त्रास्त्रनखदन्तताडनशापादिभिरप्रतिहतिर्गृहीता । इयं सम्भूय सप्तदशी सिद्धिः, अपराजय इत्यष्टादशसिद्धयो ऽणिमाद्यष्टसिद्धिभ्यो जाताः । एवमुभये सम्भूय षड्विंशाः, गरिम्णा सहाष्टविंशाः । अथान्तर्भावभेदेनाष्टदशसिद्धयोऽष्टसिद्धय इति केषां चित् पक्षः । तथाहि अनूर्मिमत्त्वस्य प्राकाम्यान्तर्गतत्वेन ते उभे एका । दूरश्रवणदूरदर्शनत्रिकालज्ञत्वपरिचित्ताद्यभिज्ञतानां प्राकाश्यान्तर्भावेन चतस्र एका । कामरूपत्वस्याणिमामहिमालघिमान्तर्भावेनैका । अग्निस्तम्भार्क-स्तम्भजलस्तम्भविषस्तम्भशस्त्रास्त्रशापादिस्तम्भानाम् ईशित्ववशित्वान्तर्भावेन पञ्च अपराजयोपी-शित्वान्तर्गत इति षट् मनोजवकामरूपपरकायप्रवेशस्वच्छन्दमृत्युता देवैः सहितक्रीडानुदर्शनाज्ञा-प्रतिहतागतीनां प्राप्त्यन्तर्भावेन षट् । अत्र कामरूपत्वस्य द्विवारोक्तिः रूपभेदेन न विरुध्यते । ‘‘गरिम्णः सैव हेतुः स्यान्महिमाहेतुधारणा । प्रायोऽष्टसिद्धिकथनेष्वतो न पृथगुच्यते’’ इति, ‘‘प्राप्तिप्राकाश्ययोश्चापि धारणैकापि सम्भवेत् । अत ऐक्येन तावुक्त्वा गरिमाणं पृथक् क्वचित्’’ इति, ‘‘मूलभूतास्तु सिद्धीनां देवानामष्टसिद्धयः । सर्वसिद्धिप्रधानास्तास्तज्जा अष्टादश स्मृताः । अष्टस्वन्तर्गतास्तास्तु तदपेक्षतयाऽल्पकाः’’ इति, ‘‘अनूर्मिमत्त्वसिद्धिस्तु प्राकाश्यान्तर्गता स्मृता । दूरश्रुतिर्दूरदृष्टिस्त्रिकालज्ञत्वमेव च । परचित्ताद्यभिज्ञानं प्राकाश्यन्तर्गतानि च । अणिमादित्रयान्तश्च कामरूपत्वमिष्यते । अग्न्यर्काम्बुविषादीनां प्रतिस्तम्भो वशित्वगः । मनोजवः कामरूपं परकाय-प्रवेशनम् । स्वच्छन्दमृत्युता देवैः सहक्रीडेष्टसाधनम् । प्राप्तावन्तर्गतान्याहुराज्ञाऽप्रतिहतिस्तथा । अग्निस्तम्भो रविस्तम्भ उदकस्तम्भ एव च । विषस्तम्भस्तथा शस्त्रशापादिस्तम्भ एव च । ईशित्वान्तर्गतान्याहुरपराजयमेव च । एवमष्टादशाष्टभ्यो जायन्ते सिद्धयः क्रमात् । अष्टादशाभ्यश्चा-न्यास्तु जायन्ते सिद्धयोऽमिताः । अनूर्मिमत्त्वं दुःखस्याभावमात्रमुदाहृतम् । यथेष्टानन्दसम्प्राप्तिः प्राकाम्यमिति कीर्त्यते । दुःखाभावोऽपि प्राकाम्ये नेतरे सुखितेष्यते । प्राकाश्यं सर्ववेदादिज्ञानेमव विदो विदुः । सहस्रयोजनान्तं तु दूरदर्शनमिष्यते । दूरश्रवणप्येवं तस्मिन्नेव युगे स्थिते । वेदादिकं विना प्रोक्ता त्रिकालज्ञानिता बुधैः । शरीरस्थं विना देहे परचित्ताद्यभिज्ञता । अन्येन्द्रियैर्दर्शनादि यथासङ्कल्पयोगिता । प्राप्तिरित्युच्यते सद्भिः स्वमनःसमवेगिता । मनोजव इति प्रोक्तः पश्वाद्याकारता तथा । कामरूपत्वमुद्दिष्टं स्वदेहत्यागतः परे । परकायप्रवेशः स्याद् युगादर्वाक्तनः स्मृतः । स्वच्छन्दमृत्युता देवैः क्रीडा चेन्द्रादिभिर्विना । यथासङ्कल्पसिद्धिश्चाप्यन्नपानसुखादिषु । चक्षुर्दृश्येष्वणुत्वं तु अणिमा सम्प्रकीर्तिता । महिमा चापि सम्प्रोक्ता त्रिलोकान्तरपूरणात् । चक्षुर्दृश्यै-र्विबाह्यत्वं लघिमा चापि कीर्तिता । त्रिलोकसमभारस्तु गरिमा चापि कीर्तिता । पूर्वशक्तेः कोटिगुण-शक्त्युद्रेकस्तथेशिता । भुविस्थैः प्राणिभिः प्रोक्तकरणं चापि कीर्त्यते । आज्ञाऽप्रतिहतिर्ब्राह्मादर्वागस्त्र-विघातनम् । विना महातपस्वीश्च शापाप्रतिहतिः स्मृता । अपराजयो मनुष्येभ्यो वशित्वं चाप्यलोलता । दाहादिसहनं चापि प्रतिष्टम्भ इतीर्यते । इति षड्विंशतिः प्रोक्ता गरिम्णा सह सप्त वा । विंशतिश्च सुरेभ्योऽन्यद् देवेष्वष्टैव सिद्धयः । यतो निःसीमकस्तेषां देवानामष्टसिद्धयः । अतोऽष्टादशसिद्धीनां तदन्तर्भाव इष्यते । देवेष्विन्द्रेशवायुश्रीविष्णूनामुत्तरोत्तरम् । सिद्धयः परिपूर्णास्तु विष्णोरेकस्य नन्यगाः’’ इति, ‘‘श्रुतेषु तु यथायोगं क्षिप्रग्रहणमेव तु । उक्तं प्राकाश्यमन्येषां देवानामश्रुतेष्वपि । ऋषीणां मिश्रभावेन भासते किञ्चिदश्रुतम् । विषयेभ्योऽधिकसुखव्यक्तिः प्राकाम्यमेव तु । इतरेषां सुराणां तु निस्सीमानन्दभोजनम् । एवमेव तु निस्सीमा देवानामष्टसिद्धयः । उत्तरोत्तरमत्रापि यावद् विष्णुः सुपूर्णभुक्’’ इति, ‘‘अग्न्यादिशक्तिसंस्तम्भश्चाग्निसंस्तम्भ इष्यते’’ इति, ‘‘एकस्मात् सिद्धयो विष्णोः स्थानभेदात् पृथग्विधाः । एकस्थानगताद्वा स्युः सुस्थिरोपासना यदि’’ इति नानाकोशगतवाक्यबलादुक्ता एवान्तर्भावाः सङ्ख्याश्च नान्याः शुकतीर्थाद्युक्तविधा इति । अप्रतिहता आ समन्ताद् गतिर्यस्या आज्ञायाः सा तथा आज्ञा अप्रतिहतागतिः ॥ ६–८ ॥

### **श्रीनिवासतीर्थीया**

अष्टादशसिद्धय उच्यन्ते ॥ अनूर्मिमत्वमित्यादिना ॥ एतासा-मष्टादशसिद्धीनामष्टसिद्धिष्वन्तर्भाव उक्तस्तं प्रकारं दर्शयति ॥ अनूर्मिमत्वमित्यादिना ॥ अत्रान्तर्भावोक्तिरेकधारणासाध्यत्वाभिप्रायेण । अत एव प्राप्तिप्राकाश्ययोरिति प्रमाणे तथैवोक्तेरिति ध्येयम् । अत्रेशित्वान्तर्भूतमपि परमेशत्वाभावे पृथगित्यत्र विद्यमानमपिशब्दपृथक्शब्दयोरन्तर्भूतानि । अन्तर्भूतमित्यनन्तरमपिसम्बन्धः । परमेशत्वाभावे परमेशत्वाभावादित्यर्थः । इदमुपलक्षणम् । परमप्राकाम्यत्वाभावात्परमप्राकाश्याभावात्परमप्राप्त्यभावादिति द्रष्टव्यम् । अत्र देवेषु स्थिता मूलसिद्धयोऽणिमाद्या औव । तत्रान्यासामन्तर्भाव इत्यष्टसिद्धिपक्षः । देवेभ्योऽन्यत्राष्टादशसिद्धिपक्षे तु अणिमादिष्वनूर्मिमत्वादीनामन्तर्भावेऽपि तु पृथक् सिद्धित्वमेवेति द्रष्टव्यम् । ननु कुत एतासां पृथक् सिद्धित्वम् । अष्टसिद्धय एव देवेभ्योऽन्यत्र किं न स्युरिति चेत् । निःसीमत्वापरपर्यायपरमाणि-मत्वादीनामेवाष्टसिद्धितया विवक्षितत्वेन देवेभ्योऽन्यत्र तादृशानामभावात् । देवेष्वपि कथमिति चेत् । सत्यम् । भगवदपेक्षया निःसीमत्वाभावेऽपि इतरापेक्षया सद्भावादित्याशयात् ॥

तथा चायमर्थः ॥ देवेष्वष्टसिद्धिपक्षेऽविनाभूतत्वादनूर्मिमत्वं प्राकाम्येऽन्तर्भूतमपि अन्यत्राष्टादश-सिद्धिपक्षे पृथग्गणनीयम् । कुतः पृथग्गणना । प्राकाम्यरूपसिद्धिरेवान्यत्रापि कस्मान्न स्यादित्यतः परमप्राकाम्याभावात्तादृशस्यैव च मूलसिद्धितया विवक्षित्वादिति हेतुर्द्रष्टव्यः । इति च चत्वारि । दूरश्रवणादीनि चत्वार्यष्टसिद्धिपक्षे प्राकाश्यान्तर्भूतान्यप्यष्टादशसिद्धिपक्षेऽपि पृथग्गणनीयानि । ननु प्राकाश्यलक्षणमूलसिद्धिरेवान्यत्र कस्मान्न स्यादित्याशङ्कापरिहाराय परमप्राकाश्याभावात्तादृशस्यैव मूलसिद्धितयाऽभिमतत्वादिति ध्येयम् । अत्र श्रुतदृष्टार्थज्ञानस्यैव प्राकाश्यत्वेन दूरश्रवणादीनां तद्विशेषत्वात्तदन्तर्भावो मन्तव्यः । मनोजवः कामरूपं परकायप्रवेशनम् । स्वच्छन्दमृत्युता देवैः सह क्रीडानुदर्शनम् । यथासङ्कल्पं संसिद्धिरिति मनोजवादिषट्कम् अष्टसिद्धिपक्षे प्राप्त्यन्तर्भूत-मप्यष्टादशसिद्धिपक्षे पृथग्गणनीयम् ।

ननु प्राप्तिरूपमूलसिद्धिरेवान्यत्र कस्मान्न स्यादित्याशङ्कापरिहाराय परमप्राप्त्यभावात्तादृशस्यैव मूलसिद्धितयाऽभिमतत्वादिति मन्तव्यम् । अन्येन्द्रियैर्दर्शनं यथासङ्कल्पवेगित्वरूपप्राप्त्यन्तर्भावो मनोजवादिषट्कस्य स्पष्टः । अन्यत्सर्वम् ॥ आज्ञाप्रतिहतागतिः, अग्न्यर्काम्बुविषादीनां प्रति-स्तम्भोऽपराजय इत्यवशिष्टं सर्वमष्टसिद्धिपक्षे ईशित्वान्तर्भूतमप्यष्टादशपृथक्सिद्धिपक्षे पृथग्गणनीयम् । नन्वीशत्वरूपमूलसिद्धिरेवान्यत्र कस्मान्न स्यादित्याशङ्कापरिहाराय परमेशत्वाभावे इत्युक्तम् । परमेशत्वस्यान्यत्राभावादित्यर्थः । तादृशस्यैव मूलसिद्धित्वेनाभिप्रेतत्वादिति भावः । पूर्वशक्तेः कोटिगुणशक्त्युद्रेकरूपेशत्वसिद्धावग्न्यादिस्तम्भादेरन्तर्भावो यथासम्भवं द्रष्टव्यः । इत्यष्टादश । देवेभ्योऽन्यत्र सिद्धय इति शेषः ।

नन्वग्न्यर्काम्बुविषादीनां प्रतिस्तम्भ एकैव सिद्धिरुच्यत इति भाति । तथा च चतुर्दशसिद्धीनामेव प्रतीतेः कथमष्टादशसिद्धित्वमित्यत आह ॥ अग्नीत्यादिना ॥ सप्तदशीत्युक्त्या पूर्वोक्ताः षोडशसिद्धय इत्युक्तं भवति । शस्त्रादिभिरप्रतिहतिः सम्भूय पृथगेका सिद्धिरित्यर्थः । आज्ञाप्रतिहतागतिरित्यत्रैक-पदत्वे आज्ञानिष्ठगतेरेव सिद्धित्वप्राप्त्या पुरुषनिष्ठसिद्धित्वं न स्यात् । भिन्नपदत्वे आज्ञाप्रतिहता गतिरिति पदच्छेदे आज्ञाया गतिरिति पृथक् पदत्वस्यैवापेक्षितत्वेनाज्ञाप्रतिहतेति समासोऽनुपपन्नः । आज्ञाप्रतिहता गतिरिति भिन्नपदकरणे प्रतिहतगत्याज्ञायाः कथं सिद्धित्वम् । अप्रतिहता गतिरिति पदच्छेदे त्वत्प्रतिहतगतिरित्येव स्यान्न त्वप्रतिहता गतिरिति । तस्मादनुपपन्नमिव प्रतीयमानं वाक्यमाज्ञाप्रतिहतागतिरित्यत्राकारप्रश्लेषेण विभागमङ्गीकृत्वाऽऽज्ञाया इदं विशेषणम् । तथा चेयं सिद्धिः पुरुषनिष्ठा भवति । आङो वैयर्थ्यं च नेत्याशयेनाप्रतिहतागतिरित्यत्र विग्रहं दर्शयति ॥ अप्रतिहतेति ॥ आ इत्यनुवादेन समन्तादिति व्याख्यानम् । यस्या आज्ञायाः साऽऽज्ञा । ननु कथमष्टादशसिद्धित्वम् । त्रिकालज्ञत्वमद्वन्द्वत्वमिति सिद्धिद्वयप्रतीत्यैकोनविंशसिद्धिप्रतीतेरित्यतोऽद्वन्द्व-मित्येतद्व्याकुर्वन् त्रिकालज्ञत्वस्येदं विशेषणमतो नोक्तदोष इत्याह ॥ अद्वन्द्वमिति ॥ प्रतिद्वन्दशून्यं ह्यद्वन्दमप्रतिहतमित्यर्थतयाऽऽयातीति ध्येयम् ।

आदिशब्दोक्तसप्तदशसिद्धिरित्युक्त्या पूर्वोक्तानां षोडशसिद्धित्वे लब्धे कथमित्यतोऽग्न्यर्काम्बु-विषादीनां प्रतिस्तम्भ इत्यनेन चतस्रः सिद्धय उच्यन्ते । दूरश्रवणदर्शनमित्यनेन सिद्धिद्वयमुच्यत इति दर्शयति ॥ अग्नीत्यादिना ॥ तथा चाणिमा । महिमा । मूर्तेर्देहस्य लघिमा । अन्येन्द्रियै-र्दर्शनादिरूपा प्राप्तिः । श्रुतदृष्टार्थेषु विषयेषु ज्ञानवत्त्वं प्राकाश्यम् । शक्तिप्रेरणरूपमीशितृत्वम् । गुणेष्वसङ्गो विषयेषु लोलुपत्वाभावरूपा वशिता । यत्कामो यादृशानन्दकामः पुमान् भवति तादृशानन्दं विषयभोगान्विनैवाप्स्यति । अनेन प्राकाम्यसिद्धिरुक्ता । एवमेता अष्टौ सिद्धयः । विरिञ्चस्य तत्प्रसादात्पराधिकाः । एवमष्टमहासिद्धयस्तत्त्वाभिमानिदेवेषु द्रष्टव्याः । यदाऽष्टसिद्धयः सन्ति तदा तदविनाभूता अष्टादशसिद्धयोऽपि स्वत एव देवेषु सन्तीति द्रष्टव्यम् ।

देवेभ्योऽन्यत्र त्वष्टादशसिद्धयस्ताश्चास्मिन्देहेऽनूर्मिमत्वम् । दूरश्रवणम् । दूरदर्शनम् । मनोजवः। कामरूपम् । परकायप्रवेशनम् । स्वच्छन्दमृत्युता । देवानाम् । करणे षष्ठी । देवैः सह क्रीडाया अनुदर्शनमनुभावः । देवैः सह क्रीडाकरणमिति यावत् । यथासङ्कल्पसिद्धिः । अप्रतिहतागतिराज्ञा । अद्वन्द्वं त्रिकालज्ञत्वम् । परचित्ताद्यभिज्ञता । अग्निस्तम्भः । अर्कस्तम्भः । अम्बुशब्दोक्तजलस्तम्भः। विषस्तम्भः । आदिशब्देन शस्त्रादिप्रतिस्तम्भः । अपराजय इत्येता धारणारूपयोगसाध्याः । मनो-योगेन यद्ध्यानं तेन जायमाना अष्टादशसिद्धय उद्देशतो नाम्ना प्रोक्ताः सङ्कीर्तिता इति योज्यम् ।

ननु महासिद्धयोऽष्टावित्ययुक्तम् । गरिम्णोऽपि महासिद्धेः सत्वादित्यतो महिमगरिम्णो-रेकधारणासाध्यत्वेनैकस्य विवक्षितत्वान्न पृथगुक्तिरित्याह ॥ गरिम्ण इति ॥ स्यात् । यत इति शेषः । अष्टसिद्धिकथनेष्वष्टैव सिद्धय इति कथनप्रसङ्गेषु । पृथङ्महिम्नः सकाशात् । ननु तर्ह्यणिमा महिमा चैव गरिमा लघिमा तथा । प्राप्तिः प्राकाम्यमीशित्वं वशित्वं चाष्टभूतय इत्यमरकोशादिग्रन्थे कथं गरिम्णः पृथगुक्तिरित्यतः प्राप्तिप्राकाश्ययोरेकधारणासाध्यत्वेनैक्यं विवक्षित्वेत्याह ॥ प्राप्तीति ॥ प्राप्तिप्राकाश्ययोरपि सम्भवे उत्पत्तावेकाऽप्येकैव धारणाऽस्ति । यत इति शेषः । तौ ते प्राप्तिप्राकाश्ये । क्वचिद्ग्रन्थे पृथक्, वदन्तीति शेषः । तासामष्टौ प्रधानास्ता एव गुणहेतव इत्यत्र प्रमाणमाह ॥ मूलेति ॥ सिद्धीनामष्टादशसिद्धीनां ता अष्टादशसिद्धयः । अत्र हेतुस्तदपेक्षयेति ॥ उत्पत्तावष्टसिद्ध्यपेक्षितत्वादित्यर्थः । अल्पका इत्यनेन गुणपदतात्पर्यकथनम् ।

मनोजवादिषट्कस्य प्राप्त्यन्तर्भावोक्त्या कामरूपत्वस्यापि प्राप्त्यन्तर्भावस्योक्तत्वेऽपि सिद्ध्यन्तरेऽप्यन्तर्भावमाह ॥ कामरूपत्वस्येति ॥ न केवलं प्राप्तावित्यर्थः । अष्टादशपृथक्-सिद्धिपक्षेऽन्तर्भावो न युक्तः । तथात्वे सप्तदशत्वप्राप्त्या न्यूनतापत्तेरित्यत उक्तम् ॥ अष्टसिद्धिपक्ष इति ॥ अष्टसिद्धिपक्षे विशेषान्तरमाह ॥ अग्नीति ॥ अत्राप्यष्टसिद्धिपक्ष इत्यनुवर्तते । कुत इत्यत उक्तम् ॥ अदाहत्वादिति ॥ दाहाभावरूपैकफलकत्वादित्यर्थः । औव महासिद्धय इति पक्षेऽष्टादशत्वसङ्ख्याया अविवक्षितत्वाद् अग्न्यर्कस्तम्भयोरेकसिद्धित्वं विवक्षितम् । अन्यत्सर्व-मीशित्वान्तर्भूतमितीशित्वेऽन्तर्भाव उक्त इत्याशयः ॥

अन्यत्सर्वमिति अग्न्यर्काम्बुविषशस्त्रादिप्रतिस्तंभस्येशित्वान्तर्भाव उक्तः । अधुना सिध्द्यन्तरेऽप्यन्तर्भावमाह ॥ अग्न्यादीति ॥ न केवलमीशित्व इत्यपिशब्दार्थः । ननु यद्यग्न्यर्कस्तम्भयोरेकत्वं तथात्वेऽष्टादशपृथक्सिद्धिपक्षे सप्तदशसिद्धय एवोक्ताः स्युरिति न्यूनतेत्यत आह ॥ अनूर्मिमत्वादीति ॥ ननु भवद्भिरष्टसिद्धिव्यतिरिक्ता अष्टादशसिद्धय उक्ताः । इदं तु मूलविरुद्धम् । तासामष्टौ मत्प्रधाना इति मूले तासामष्टादशसिद्धीनां मध्येऽष्टौ सिद्धयः प्रधाना एवं गुणभूताष्टादशसिद्धीनां हेतव इति प्रतीतेरित्यतस्तासामष्टावित्यस्य पूर्वमव्याख्यातत्वाद्योजयति ॥ तस्मिन्पक्ष इति ॥ अष्टादशपृथक्सिद्धिपक्ष इत्यर्थः । मत्प्रधाना इत्यत्र बुद्ध्या विवेकेन प्रधाना इति पदं विच्छिद्य तासामष्टादशसिद्धीनां सकाशात्प्रधाना अष्टौ सिद्धयः सन्ति । ताश्चाष्टौ सिद्धयो मत्प्रधाना मय्येव प्राधान्येन सन्त्यन्येषूपचारत इति योज्यम् । इति व्याख्या व्याख्यानं कर्तव्यमित्यर्थः ।

स्वोक्ते सर्वस्मिन्नप्यर्थे प्रमाणमाह ॥ अनूर्मिमत्वसिद्धिस्त्वित्यादिना ॥ अनूर्मिमत्वं प्राकाम्यान्तर्भूतमित्येतदनेन प्रमापितं भवति । दूरश्रवणेत्यादीनि प्राकाश्यान्तर्भूतानीत्येतत्प्रमापयति ॥ दूरश्रुतिरित्यादिना ॥ कामरूपत्वस्याप्यणिमादित्रयेऽप्यन्तर्भाव इत्यत्र प्रमाणम् ॥ अणिमादि-त्रयान्तरिति ॥ अग्न्यादिप्रतिस्तम्भस्य वशित्वेऽपीत्यत्र मानम् ॥ अग्न्यर्केति ॥ वशित्व-गस्तदन्तर्भूतः । मनोजव इत्यादिषट्कमित्युक्तार्थे प्रमाणम् ॥ मनोजव इत्यादि ॥ देवानां सह क्रीडानुदर्शनमित्यस्यार्थः ॥ देवैः सह क्रीडेति ॥ इष्टसाधनं यथासङ्कल्पसंसिद्धिरित्यर्थः । अन्यत्सर्वमित्युक्तार्थे प्रमाणम् । आज्ञाऽऽप्रतिहतिरित्यत्र पुरुषगतिसिद्धिप्राप्तये आज्ञानिष्ठगतेः सिद्धित्वपरिहारायाज्ञा आ अप्रतिहता गतिरिति पदं विच्छेद्यम् । अत्र आ अप्रतिहता गतिः सवर्णदीर्घे आप्रतिहतेति भवति । आसमन्तादित्यर्थः । आज्ञाप्रतिहतिर्ब्राह्मेत्युत्तरत्राप्येवमेव योज्यम् । अष्टादशसिद्धयोऽमिताः । अन्याः सिद्धयो योगशास्त्रे प्रसिद्धाः । अन्तर्भावसौकर्यायानूर्मिमत्वादे-र्लक्षणमाह ॥ अनूर्मिमत्वमिति ॥ अन्तर्भावमुक्त्वा तमुपपादयति ॥ दुःखेति ॥ दुःखा-भावोऽनूर्मिमत्वं प्राकाम्येऽन्तर्भूतः । तमुपपादयति ॥ नेति ॥ इतरे इतरस्मिन्दुःखानि सुखिता नेष्यत इत्यर्थः । किं नाम दुःखाभाववत्येव सुखित्वमिष्यत इति । अनूर्मिमत्वस्य प्राकाम्याविना-भूतत्वात्तदन्तर्भाव इत्याशयः ॥ सर्ववेदादिज्ञानमेवेति ॥ सर्वो यो वेदो ऋगादिरितिहासपुराणान्तः स एवादिर्ज्ञप्तिकारणं येषां श्रुतदृष्टार्थानां ते सर्वे वेदादयः । सर्वे वेदप्रतिपाद्या येऽर्था इति यावत् । स्वरूपकथनमिदम् । तेषु श्रुतदृष्टार्थेषु विषये यज्ज्ञानमिति योज्यम् । अत एव मूले प्राकाश्यं श्रुतदृष्टेष्वित्युक्तम् । एवमपि व्याख्याय सर्ववेदादीनां ज्ञानमिति व्याख्याने दूरश्रवणादेः कथमन्तर्भावसिद्धिः । सर्ववेदादिभिर्ज्ञानमिति व्याख्यातुर्वेदादिकं विना ज्ञानित्वरूपत्रिकालज्ञत्वस्य तत्रान्तर्भावानुपपत्तिरिति ध्येयम् । अतः सर्ववेदादिषु प्रतिपाद्यश्रुतदृष्टार्थेषु यद्योगसामर्थ्याज्ज्ञानं तत्सर्ववेदादिज्ञानमित्येव योज्यम् । तथा च श्रुतदृष्टार्थेषु विषये योगसामर्थ्याज्ज्ञानं प्राकाश्यमिति मूलं योज्यम् ।

दूरदर्शनं दूरश्रवणं च ब्रह्माण्डाद्बहिरपि विद्यमानस्य दर्शनं श्रवणं चेति प्रतीतिनिरासायार्थमाह ॥ सहस्रेति ॥ सहस्रयोजनव्यवहितार्थपर्यन्तं दर्शनं दूरदर्शनम् । दूरश्रवणमप्येवं सहस्रयोजन-व्यवहितार्थश्रवणमिति । दूरदर्शनवत्सहस्रयोजनान्तमित्येव योज्यमित्यर्थः । त्रिकालज्ञमित्यत्रातीता-नागतसर्वयुगस्थपदार्थज्ञानमित्यन्यथाप्रतीतिनिरासायार्थमाह ॥ तस्मिन्नेवेति ॥ स्वयं यस्मिन्युगे उत्पन्नस्तस्मिन्नेव युगे स्थिते वस्तुनि विषये वेदादिकं करणं विना योगसामर्थ्यात्कालत्रयेऽपि ज्ञानिता त्रिकालज्ञानिता । बुधैः प्रोक्ता । तस्मिन्नेव युगे स्थितपदार्थपरोक्षज्ञानस्य वेदादिभिरस्माकमपि सद्भावाद्वेदादिकं विनेत्युक्तम् । तदीयदेह एवावस्थाने तच्चित्ताद्यभिज्ञता सम्भावितैवात उक्तम् ॥ शरीरस्थं विनेति ॥ भावप्रधानो निर्देशः ।

प्राप्तिं लक्षयति ॥ अन्येन्द्रियैरिति ॥ शरीरस्थं विनेति वर्तते । तदीयशरीरस्थं विनाऽन्येन्द्रियै-र्दर्शनादिरित्यर्थः । यथा दक्षाध्वरे होत्रादीनां हस्तादिच्छेदनानन्तरमश्विनोर्बाहुभ्यां पूष्णो हस्ताभ्यामिति श्रुतावन्यहस्तादीन्द्रियैः स्वकार्यकरणमुच्यते । एवमाद्युदाहरणं द्रष्टव्यम् । परकीयैरिन्द्रियैरादानादि-करणमित्यर्थः । तथा च प्राप्तिरिन्द्रियैरिति मूले इन्द्रियैरित्यस्यान्येन्द्रियैरित्यर्थः । दर्शनादिरिति शेषो द्रष्टव्यः । सङ्कल्पानुसारेण वेगवत्ता यथासङ्कल्पवेगिता । मनो हि वेगवत्तरं प्रसिद्धम् । तत्समवेगवत्त्वं मनोजवः । स्वदेहत्यागतः । ल्यब्लोपनिमित्ता पञ्चमी । स्वदेहत्यागं विधाय स्वदेह-मेकत्र स्थाप्य परे परस्मिन्काये प्रवेशः प्रवेशनसिद्धिः स्यात् । कल्पपर्यन्तं मरणं मे न स्यादि-तीच्छायामपि तावत्पर्यन्तं जीवनं भवतीति स्वच्छन्दमृत्युत्वमिति प्रतीयतेऽत आह ॥ युगादर्वाक्त-नेति ॥ युगमात्रं स्थित्वा तद्युगसमाप्त्यनन्तरं देहं त्यक्ष्यामीतीच्छायामपि तथा न भवति । युगादर्वाक्तना । युगान्तरे वेति यावत् । स्वच्छन्दमृत्युत्वं युगमध्य एवेत्याशयः । ननु बिभीषणहनु-मदादौ कल्पान्तं स्वच्छन्दमृत्युताऽस्ति । न तत्रायं प्रकारोऽस्तीति चेत् । सत्यम् । तत्र वरादिबलेनास्ति । यत्र क्लृप्तवरादिकारणाभावस्तत्रैवमित्याशयात् ।

देवानां सह क्रीडानुदर्शनं देवैः सह क्रीडानुभाव इत्युक्ते इन्द्रादिभिरपि क्रीडाकरणप्राप्तावाह । इन्द्रादिभिर्देवैस्तत्त्वाभिमानिभिर्विनाऽन्यैर् देवैः सह क्रीडारूपा सिद्धिरित्यर्थः । यथासंकल्पानुसारेण ब्रह्मादिपदानामपि सिद्धिरिति प्रतीतिनिरासायार्थमाह ॥ यथेति ॥ अणिमादिमहासिद्धिलक्षणम् ॥ चक्षुर्दृश्येष्विति ॥ निरुपचरिताणुत्वस्याणोरणीयानिति भगवन्मात्रनिष्ठत्वाच्चक्षुर्दृश्येषु पदार्थेषु सर्षपश्यामाकादिष्वित्युक्तम् । महिमा महिमारूपा सिद्धिर्महापरिमाणवत्त्वं ब्रह्माण्डादिव्याप्तरूप-निरुपचरितमहिम्नो देवेष्वसम्भवमाह ॥ त्रिलोकान्तरेति ॥ लोकत्रयान्तो वपुषा पूरणादित्यर्थः । वपुषा लोकत्रयान्तर्व्यापित्वमेवाभिप्रेतमित्याशयः । मुख्यलघिम्नो भगवन्निष्ठत्वाच्चक्षुर्दृश्यैः प्राणिभिर्विशेषेण विवाह्यत्वं वाहनीयत्वमित्युक्तम् ।

अप्रतिहतागतिराज्ञेत्युक्ते स्वर्गादिस्था अप्येतदाज्ञाकर्तार इति प्रतीतिं निवारयितुं भुविस्थै-रित्युक्तम् । अप्रतिहतिराज्ञेति पदविभागः । अष्टादशसिद्धिपक्षेऽग्न्यर्काम्बुविषादीनामित्यत्रादिपदेन शस्त्रास्त्रनखदन्तताडन शापादिभिरप्रतिहतिः सप्तदशी सिद्धिरुक्ता । तत्र ब्रह्मास्त्रेणापि स्वस्याप्रतिहति-रिति प्रतीयते । तथा स्वोत्तममहातपस्विशापेनाप्रतिहतिरुच्यते इति भातीत्यतस्तात्पर्यमाह ॥ ब्राह्मादीति ॥ ब्रह्मास्त्रादर्वाक् यान्यस्त्राणि तद्व्यतिरिक्तानि । यान्यस्त्राणीति यावत् । तेषां विघातनम् । निबाधनमिति पाठे नितरां बाधनमेव । अस्त्रप्रतिहतिरस्त्रप्रतिस्तम्भ इत्यर्थः । महा-तपस्वीन्महातपस्विनः । महातपस्विशापं विना ये शापास्तेषां प्रतिहतिः प्रतिस्तम्भ एव शापप्रतिस्तम्भ इत्यर्थः । शापाप्रतिहतिरिति पाठे महातपस्विशापव्यतिरिक्तशापेन स्वस्य प्रतिहत्यभावः शापप्रतिस्तम्भसिद्धिरिति योज्यम् । देवादिभ्योऽपराजय इति प्रतीतेराह ॥ अपराजयो मनुष्येभ्य इति ॥

अष्टसिद्ध्यन्तर्गतं वशित्वं लक्षयति ॥ वशित्वं चेति ॥ अलोलता । रागो लौल्यं तथाऽऽ-रक्तिरित्यभिधानात् । गुणेष्वसङ्गो गुणेषु रागाभाव इत्यर्थः । अग्न्यादिप्रतिस्तम्भशब्दार्थमाह ॥ दाहादीति ॥ अग्न्यादिकार्यभूते दाहादौ जातेऽपि तद्दाहादिसहनं तत्कृतविकाराभाव एवाग्न्यादि-प्रतिस्तम्भशब्दार्थ इत्यर्थः । सप्तविंशतिर्वा । चशब्द एवार्थे । सुरेभ्योऽन्यत् । अन्यत्रैव ऋषि-गन्धर्वादिष्वेता अष्टादशसिद्धय इत्यर्थः । देवेष्वष्टैव सिद्धयः सन्ति । अष्टसिद्ध्यपेक्षयाऽष्टादशसिद्धी-नामल्पत्वाद्देवानामष्टैव सिद्धय इत्यर्थः । अतस्तदपेक्षयाऽल्पत्वात्तज्जत्वाच्चेत्यर्थः । देवेष्वष्टैव सिद्धय इत्युक्तं तत्रापि विशेषमाह ॥ देवेष्विति । उत्तरोत्तरमिन्द्रापेक्षयेशस्य तदपेक्षया वायोस्तदपेक्षया श्रियस्तदपेक्षया विष्णोरित्युत्तरोत्तरं सिद्धयः परिपूर्णा इत्यर्थः । तुशब्दो विशेषार्थः । विशेषेण निरुपचरितपरिपूर्णाः सिद्धयो विष्णोरेकस्यैव नान्यगा इत्यर्थः । देवेष्वेवाष्टसिद्धीनां निःसीमत्वं वक्तुं प्राकाश्यं श्रुतदृष्टेष्विति प्राकाश्यलक्षणसिद्धेर्देवेष्वितरत्र च वृत्तिप्रकारमाह ॥ श्रुतेष्विति ॥ देवेभ्योऽन्येषामृषिगन्धर्वादीनां श्रुतेषु श्रुतेष्वेवार्थेषु यथायोगं योग्यतानुसारेण क्षिप्रग्रहणरूपं प्राकाश्यं तिष्ठति । देवानां त्वश्रुतेष्वर्थेष्वपि क्षिप्रग्रहणलक्षणं प्राकाश्यमस्तीति देवेषु प्राकाश्यं सम्पूर्णमस्तीत्यर्थः। अन्येषु श्रुतेष्वित्याद्युक्तम् । तत्रर्षिषु विशेषमाह ॥ ऋषीणामिति ॥ मिश्रभावेनेत्युक्ते श्रुताश्रुतपदार्थेषु साम्येन ग्रहणमिति प्रतीयतेऽत आह ॥ अश्रुतं किञ्चिदिति ॥ यथेतरेषां गन्धर्वादीनां केवलं श्रुतेष्वेव क्षिप्रग्रहणमस्ति न तथा । किं नामाश्रुतेऽपि किञ्चिदेव क्षिप्रग्रहणमस्तीति भावः । प्राकाश्ये उक्तं न्यायं प्राकाम्यसिद्धावतिदिशति ॥ विषयेभ्य इति ॥ चूतफलादिविषयभोगेन यावत्सुखव्यक्त्या भवितव्यं विषयभोगं विनाऽपि तदपेक्षयाऽधिकसुखव्यक्तिरूपं प्राकाम्यं सुरेतरेषाम् ऋष्यादीनामस्ति । सुराणां तु विषयभोगाभावेऽपि निःसीमानन्दभोजनं भवतीत्यर्थः । एवमेवानेन न्यायेनेत्यर्थः । अत्रापि देवेष्वप्युत्तरोत्तरमिन्द्रापेक्षयेशस्य तदपेक्षया ब्रह्मण इति । एवमुत्तरोत्तरं निःसीमत्वं कुतः । साम्येनैव निःसीमत्वं कुतो नेत्यत आह ॥ यावदिति ॥ यस्माद्विष्णुरेव सुपूर्णभुक् निरुपचरितपूर्णाष्टसिद्धिभागत इतरत्रोत्तरोत्तरमेव निःसीमाः सन्तीत्यर्थः । अग्न्यादिकार्ये दाहादौ जातेऽपि तत्सहनमग्न्यादिस्तम्भ इति प्रमाणेन व्याख्यातम् । प्रमाणान्तरेणाप्यग्न्यादिस्तम्भशब्दार्थमाह ॥ अग्न्यादीति ॥ अग्न्यादीनां या दाहादिशक्तिस्तत्स्तंभनमप्यग्न्यादिस्तम्भ इत्यर्थः ॥ ६–९ ॥

### **प्रमेयचन्द्रिका**

एतेनैतदन्यदेवानाम् अष्टसिद्धयो नानादिसिद्धाः किं तूपासनालभ्या इति सूचितं भवति । तर्हि देवेभ्योऽन्येषां का सिद्धय इत्यत उच्यते ॥ अनूर्मिमत्वमित्यादिश्लोकत्रयेण ॥ अनूर्मिमत्वाद्या अष्टादश योगधारणाहेतुकाः सिद्धयो देवेभ्योऽन्यत्रेति शेषः । प्रोक्ता इत्यर्थः । ननु विष्ण्वादिदेवानामष्टैवं सिद्धयस् तदन्येषामष्टादशेत्यधिकसिद्धिमत्वं तेषां प्राप्तमित्याशंक्य न देवेभ्यो गुणाधिक्यमन्येषाम् अनूर्मिमत्वादीनामष्टस्वन्तर्भूतत्वेन सङ्ख्यया बहुत्वेऽपि तदेकदेशतयाऽल्पत्वा-दित्याशयेनान्तर्भावं दर्शयति ॥ अनूर्मिमत्वादित्यादिना ॥ अनूर्मिमत्वं नामास्ति जायते वर्धते परिणमते अपक्षीयते नश्यतीति याः षडूर्मयस् तन्निमत्तकदुःखाभावः । वक्ष्यति चानूर्मिमत्वं दुःखाभाव इति । तथा च चेतनेषु दुःखाभावस्य सुखसाधनत्वेन दुःखाभावरूपम् अनूर्मिमत्वं विषयभोगं विना आनन्दावाप्तिरूपप्राकाम्यान्तर्भूतमिति भावः । एतेनास्मिन्देहे षडूर्मिनिमित्तकदुःखाभावोऽनूर्मिमत्वमिति मूलार्थ इति सूचितं भवति ।

प्राकाश्यं नाम सार्वज्ञ्यम् । अतस्तत्र दूरश्रवणादयश्चत्वारोऽपि ज्ञानैकदेशभूतास् ततस्तेषां तत्रान्तर्भाव इत्याशयेनाह ॥ दूरेति ॥ यथा कामितार्थावाप्तिर्हि प्राप्तिः । तत्र मनसो वेगेन निर्विषय-प्राप्तिर्मनोजवः । कामितरूपप्राप्तिः कामरूपत्वम् । स्वस्य परकायप्राप्तिः परकायप्रवेशः । स्वेच्छया मृत्युप्राप्तिः स्वच्छन्दमृत्युता, देवानां देवैः सह क्रीडा देवानां दर्शनं सम्प्राप्तिः, सङ्कल्पितार्थ-प्राप्तिर्यथासंकल्पसिद्धिः, तथा चैतेषां षण्णां प्राप्तावन्तर्भाव इत्याह ॥ मनोजवादीति ॥

॥ अन्यत्सर्वमिति ॥ आज्ञाऽप्रतिहतिरेका, अग्न्यर्कम्बुविषस्तम्भाश्चत्वारः । आदिशब्दोक्तः शस्त्रनखदन्तताडनशापादिस्तंभो मिलित एको ऽपराजयो पराहतिसप्तकमीशत्वान्तर्भूतम् । ईशत्वं नाम सामर्थ्यरूपैश्वर्यविशेषः । अत आज्ञाऽप्रतिहत्यादिसप्तकस्यान्तर्भावो युक्त इति भावः ।

ननु स्वामित्वादीनामपि ईशत्वप्रभेदानां भावात्तेऽपि कुतः । पृथक्कुतो न परिगणिताः । न च वाच्यम् आनुषङ्गसिद्धाः स्वामित्वादयो न पृथग्गणितुं योग्या इति । तथा आज्ञाऽप्रतिहत्यादि-सप्तप्रकाराणामपि पृथग्गणनाभावप्रसङ्गेनानूर्मिमत्वाद्या एकादश, ईशितृत्वमुक्तरूपमेकमिति द्वादशैव सिद्धयः संपन्ना इत्यष्टादशत्वायोग इत्यत उक्तम् ॥ अपीति ॥ अपि यद्यप्याज्ञाऽप्रतिहत्यादय ईशितृत्वैकदेशभूताः । तथाऽप्यन्यगतानामाज्ञाऽप्रतिहत्यादीनामेकैकदेशविषयत्वादिना अत्यल्पतया सकलजगन्नियन्तृत्वादिप्रकारकपरमेशत्वाभावेन तादृशेशत्वस्य देवेभ्योऽन्येष्वभावात्तेषु विद्यमाना आज्ञाऽप्रतिहत्यादयः सप्त पृथग्गणनीयाः । तथा चैते सप्त अनूर्मिमत्वं दूरश्रवणादिचतुष्कं मनोजवादिषड्गुणभूताः सिद्धयोऽष्टादशेत्युपपन्नम् । स्वामित्वादिकं तु आज्ञाऽप्रतिहत्याद्यतिरिक्तं नेति न पृथग्गणनीयमिति भावः ॥

नन्वनूर्मिमत्वादयो विषादिस्तम्भान्ताः षोडश सिद्धयः, अपराजयश्चरम एका सिद्धिरिति सप्तदशैव सिद्धयः प्रतीयन्ते । तत्कथमष्टादशत्वमित्यत आह ॥ अग्न्यर्केति ॥ इतीत्यत्र समस्तपदे आदिशब्दोक्ता सिद्धिरग्न्यर्काम्बुविषस्तम्भेभ्यः पृथग्भूतैव सप्तदशमीति ज्ञेया । ननु विषादिस्तम्भ इत्येका सिद्धिः । सा चादिशब्दोक्ता च केत्यत उक्तम् ॥ शस्त्रास्त्रनखदन्तताडनशापादिभिरप्रतिहति-रिति ॥ आदिशब्देनाभिचारादिग्रहणम् । प्रतिहतिः प्रतिस्तम्भः । तथा चादिशब्दोक्तसिद्धेः सप्तदशमत्वादपराजये अष्टादशत्वं युक्तमिति भावः ।

ननु तथापि गतिरिति अद्वन्द्वमिति द्वयोरधिकत्वाद्विंशतित्वं प्राप्तमिति चेन्न । आज्ञाप्रतिहता गतिरित्येकैव सिद्धिः । तथा अद्वन्द्वमिति त्रिकालज्ञत्वस्य विशेषणम् । तथा चाष्टादशत्वं युक्त-मित्याशयेनाह ॥ अप्रतिहतेति ॥ अद्वन्द्वमिति अप्रतिहतेत्यतः परम् आ इत्येतदनूद्य समन्तादिति व्याख्यानम् । अद्वन्द्वमित्यनूद्याप्रतिहतमिति तात्पर्यतो व्याख्या । आदिशब्दोक्ताग्न्यर्कादिस्तम्भ-स्याप्येकत्वमिति भाति । तथात्वे चाष्टादशत्वायोगादाह ॥ अग्नीति ॥ चतुष्ट्वमग्न्यादीनां पृथग्ग्रहणत्प्रतिस्तम्भरूपाः सिद्धयश्चतस्रः । अतोऽष्टादशत्वं युज्यत इत्याशयः ॥

नन्वष्टमहासिद्धिषु गरिमाख्यसिद्धेर्ग्रन्थान्तरेषु परिगणितत्वात्साऽत्र कुतो नोक्तेत्याशङ्कां प्रमाणेन परिहरति ॥ गरिम्ण इति ॥ यतो या महिमाख्यसिद्धेर्हेतुभूतधारणा सैव गरिमाख्यसिद्धेरपि हेतुः स्यादत एकसाधनजन्यत्वादेकत्वविवक्षयाऽष्टसिद्धिकथनेषु प्रसक्तेषु गरिमा पृथक् प्रायो बहुग्रन्थेषु नोच्यते । अत उभयोरैक्यविवक्षया अष्टत्वोपपत्तिरिति भावः । ननु यत्राष्टसिद्धिकथनपरे ग्रन्थे गरिम्णो महिमापेक्षया पृथत्क्वोक्तिस् तत्राष्टसिद्धित्वं कथमित्यतः प्रमाणान्तरेणाष्टत्वं घटयति ॥ प्राप्तीति ॥ चापीति निपातसमुदायः समुच्चयद्योतकः । महिमागरिम्णोरिव प्राप्तिप्राकाश्ययोरप्येकाऽपि धारणा सम्भवेत् । अतो तयोरप्येकधारणाहेतुकत्वविवक्षया तामुभयविधां सिद्धिमैक्येनोक्तवा क्वचिद्ग्रन्थविशेषे गरिम्णः सकाशान्महिमानं पृथगाह । अतस्त्वेकत्वोक्तिर्युक्तेत्यर्थः ।

अयं भावः ॥ महिमागरिमसिद्ध्योरेकधारणाहेतुकत्वं नियतम् । फलभेदस्त्वभिसन्धिभेदहेतुकः । प्राप्तिप्राकाश्ययोस्तु भिन्नाऽपि धारणा भवति अतो बहुग्रन्थेषु प्राप्तिप्राकाश्ये पृथग्गण्येते । गरिमा महिमोक्तयैव लब्धेति न पृथगुक्ता तदनुसारेण मूलेऽपि गणनमिति ॥

ननु महिमगरिम्णोरिव प्राप्तिप्राकाश्ययोश्चैकधारणाहेतुकत्वात्तयोरपि पृथगुक्तिर्न कार्येत्याशङ्कां परिहरन् गरिमानुक्तेर्निमित्तमाह ॥ प्राप्तीति ॥ अपि यद्यपि प्राप्तिप्राकाश्ययोश्चैकाधिकरणो भवेत् । तथापि तामुभयविधसिद्धिमैक्येनोक्तवा क्वचिद्गरिमाणं पृथगाहेति योजना । द्वितीयापिशब्दाभिप्रायं पूर्ववद्द्रष्टव्यम् । दूरश्रवणदर्शनमित्येकवचनादेकैव सिद्धिरिति भाति । तथात्वे चाष्टादशत्वायोग इत्यत आह ॥ दूरेति ॥ औव गुणहेतव इत्यस्य गुणभूतानामन्यासामिति स्वोक्तार्थे प्रमाणमाह ॥ मूलभूता इति ॥ तुशब्दो निःसीमत्वरूपातिशयद्योतकः । याः सर्वसिद्धिमूलभूता निःसीमा देवानामेव सम्बन्धिन्योऽष्टसिद्धयस् ताः सर्वसिद्धिप्रधानाः, अनूर्मिमत्वाद्यष्ठादशसिद्धयस्तु तज्जा अष्टसिद्धिभ्यो जाता अत एवाष्टस्वन्तर्भूता एव ताः । तुरवधारणे । तदन्तर्गतत्वेऽपि न तादृशाधिक्यं मन्तव्य-मित्याशयेनोक्तमल्पका इति ॥ अल्पत्वे निमित्तमाह ॥ तदपेक्षतयेति ॥ अष्ठसिद्धिसा-पेक्षत्वादित्यर्थः । अनूर्मिमत्वादयो ह्यणिममहिमादिवन्न पृथकसिद्धयः । किं तु प्राकाम्याद्येकदेशसंपादने सति भवन्ति । अतः प्राकाम्यादिमत्वादल्पका इति भावः ॥

नन्वष्टादशसिद्धीनां प्राकाम्यप्राकाश्यप्राप्तीशितृत्वेषु चतृष्वेवान्तर्भावो अनेनोक्तः । तत्कथमष्ट-स्वन्तर्गता इत्युच्यत इत्यत आह ॥ कामरूपत्वस्येति ॥ कामरूपत्वं देहधर्मविशेषः । अणिमादि-त्रयमपि देहधर्म एव । मूर्तेरित्युक्तत्वात् । अतो अणिमादित्रये कामरूपत्वस्यान्तर्भावः । अयमन्तर्भावश्च देवतागताष्टमहासिद्धिपक्षे निःसीमकामरूपत्वस्यान्तर्भावः । अणुत्वमहत्वलघुत्वादि-रूपत्वात् । देवावरेषु स्थितकामरूपत्वस्य तु न निःसीमत्वम् । तस्य पश्वाद्याकारतामात्रत्वेन पारम्याभावादुक्तरीत्या प्राप्तित्वमेवेति भावः । न केवलं प्राप्तावित्यपिशब्दार्थः । अग्न्यादिप्रतिबन्धरूप-सिद्धिपञ्चकस्यान्तर्भावं वक्तुमग्न्यर्कस्तंभयोरेकसिद्धित्वोक्तेरभिप्रायं तावदाह ॥ अग्नीति ॥ उभयोरपि दाहाभावरूपैकावच्छेदकावच्छिन्नत्वादित्यर्थः । अग्न्यादिप्रतिस्तम्भपञ्चकस्य प्रागीशितृत्वेऽन्तर्भाव उक्तः । इदानीं वशित्वेऽप्यन्तर्भाव इत्याह ॥ अग्न्यादीति ॥ नन्वग्न्यर्कस्तम्भयोरेकसिद्धित्वाङ्गीकारे अग्न्यादिस्तम्भपञ्चकायोग अनूर्मिमत्वाद्यष्टादशसिद्धय इति च भग्नः पक्ष इत्यत आह ॥ अनूर्मीति ॥ अष्टमहासिद्ध्यपेक्षया अनूर्मिमत्वादीनामष्टादशानां पृथक् सिद्धित्वपक्षे अग्न्यर्कस्तम्भयोः पृथक्त्वम् । अतो नोक्तानुपपत्तिरिति भावः । ईशितृत्ववशित्वान्तर्भावेनाष्टसिद्ध्यन्तर्भावे अग्न्यर्कस्तम्भयोरेकत्वमभि-संहितमिति ज्ञेयम् ॥

ननु अष्टादशसिद्धीनामष्टभ्यः पृथक् सत्वपक्षे तासामष्टाविति मूले तासां मध्ये अष्टौ मत्प्रधाना इत्युक्तिरयुक्ता । एकव्यूहत्वाभावादित्यत आह ॥ तस्मिन् पक्ष इति ॥ अयमाशयः ॥ देवतासु निःसीममहासिद्धिसद्भावादनूर्मिमत्वादीनां तज्जन्यतया तत्रैवान्तर्भावो न पार्थक्यम् । तदा तासां सर्वासां मध्ये अष्टौ सिद्धयः प्रधानाद्वेति व्याख्येयम् । यदा तु देवावरगतास्तद्भिन्नानूर्मिमत्वादयो विवक्षितास् तदा तासां सकाशात्प्रधाना इति व्याख्या कार्येति । तदेतत्सूचयितुं प्रागन्तर्भावो निरूपित इति ज्ञेयम् । उक्तसमस्तार्थे प्रमाणमाह ॥ अनूर्मिमत्वेति ॥ दूरश्रुत्यादीनि चत्वारि प्राकाश्या-न्तर्गतान्येवेति योजना । चशब्दौ समुच्चयौ । कामरूपत्वस्य प्राप्तावप्यन्तर्भावस्य वक्ष्यमाणत्वात् । अणिमादित्रयान्तश्चेति चशब्दः ॥ वशित्वगः वशित्वेऽन्तर्भूतः ।

देवैः सह क्रीडेत्यनेन सह क्रीडानुदर्शनमित्युक्ता सिद्धिरित्युच्यते । नामैकदेशन्यायात् । इष्टसाधनमित्यनेन इष्टस्य इदमहं संपादय इति सङ्कल्प्य तस्य साधनसिद्धिरिति । यथा सङ्कल्पसिद्धि-रित्युत्यते । अत एव मनोजवादिषट्कमित्युक्तम् । आज्ञाऽप्रतिहतिरित्यनेन आज्ञाऽप्रतिहता-गतिरित्युक्ता सिद्धिरुच्यते । तथाशब्दोऽग्न्यादिस्तम्भसमुच्चयार्थः । अत्राद्यस्यैवेशितृत्वाद्येवेति सम्बन्धः । शस्त्रशापनखदन्तादिस्तम्भ एकैव सिद्धिरिति द्योतनाय शस्त्रशापादिस्तम्भ एवेत्येवशब्दः । आज्ञाप्रतिहतिः । अग्न्यादिस्तम्भपञ्चकमित्येतानीशितृत्वान्तर्गतानीति योज्यम् ।

अपराजयश्चेशितृत्वान्तर्गतश्चेत्यन्वयः । अनूर्मिमत्वाद्यष्टादशसिद्धीनां देवतागतानां महासिद्ध्यन्त-र्भावमुपसंहरन्नष्टसिद्धिमतामेताः स्वत एव जायन्ते न तदर्थं धारणान्तरापेक्षेत्याह ॥ एवमिति ॥ एवं क्रमादिति सम्बन्धः । अन्तर्भावो यथोक्तस्तेन क्रमेणेत्यर्थः । अष्टभ्यो न केवलमष्टादशैव सिद्धयो जायन्ते किन्तु तदन्या अप्यमिता जायन्त इत्याह ॥ अष्टादशभ्य इति ॥ यद्वा उक्तेभ्योऽन्या अमिताः सिद्धयोऽनूर्मिमत्वाद्यष्टादशसिद्धिभ्यो जायन्त इत्याह ॥ अष्टादशभ्य इति ॥ नन्वनूर्मिमत्वं नामास्ति जायते वर्धते परिणमतेऽपक्षीयते नश्यतीति षडि्वकाराः । स कथं देवतातिरिक्तेषु भवे-दित्याशङ्क्य तन्निमित्तदुःखाभावमात्रमत्र सिद्धित्वेन विवक्षितम् । तत्र ऋषिगन्धर्वचक्रवर्त्यादिषु युज्यत इत्याशयेनाह ॥ अनूर्मिमत्वमिति ॥ उक्तरूपानूर्मिमत्वस्य प्राकाम्यान्तर्भावं वक्तुं प्राकाम्यस्वरूपमाह ॥ यथेष्टेति ॥ अन्तर्भावं दर्शयति ॥ दुःखाभाव इति ॥ तदुपपादयितुमुक्तम् ॥ नेतर इति ॥ इतरस्मिन् दुःखवति सुखितैव नेष्यते किमु यथेष्टानन्दसंप्राप्तिः । तथा च दुःखाभाव इत्येव प्राकाम्याभावाद्युक्तस्तस्य तत्रान्तर्भाव इति भावः । दूरश्रवणादिचतुष्टयस्य प्राकाश्यान्तर्भावं वक्तुं प्राकाश्यस्य निःसीमतया महाधिक्यं दूरश्रवणादेस्तदेकदेशत्वं चोपपादयति ॥ प्राकाश्यमित्यादिना परचित्ताद्यभिज्ञतेत्यन्तेन ॥ वेदपदेन पौरुषेयस्यापि सङ्ग्रहः । आदिपदेन दृष्टादृष्टवस्तुग्रहणम् । एवशब्देन दूरश्रवणाद्येकदेशं देवान्येषु स्थितिं व्यावर्तयति । देवावरेषु विद्यमानं दूरदर्शनादिकं दर्शयति ॥ सहस्रेति ॥ एवमिति ॥ सहस्रस्य योजनान्तर्गतशब्दश्रवण एव दूरश्रवणमित्यर्थः ॥ तस्मि-न्निति ॥ वेदतद्वेद्येश्वरदेवतादिकं विना तस्मिन्नेव युगे स्थिते तदन्यवस्तुजाते परिज्ञानं त्रिकाल-परिज्ञानितेति प्रोक्तेत्यर्थः । शरीरस्थमिति परचित्ताद्यभिज्ञाता च प्रत्यक्षावगतपरकीयदेह एव न तु सर्वत्र परदेहगतचित्ताद्यभिज्ञतेत्येतावता परशरीरस्थस्य भगवतस्तत्वाभिमानिजातस्य च परिज्ञानमस्तीति न भ्रमितव्यमित्याशयेनोक्तम् ॥ शरीरस्थं विनेति ॥ यद्वा शरीरस्थितं मुखप्रसादादिरूपमनुमापकं विना केवलं योगप्रभावेनैव परचित्तादिपरिज्ञानं परचित्ताद्यभिज्ञतेत्याह ॥ शरीरस्थं विनेति ॥ अथ यथासङ्कल्पसंसिद्धेर्मनोजवादिपञ्चकस्याज्ञाऽप्रतिहतेश्चेति सिद्धिसप्तकस्य प्राप्तावन्तर्भावं ज्ञापयितुं तत्स्वरूपं निरूपयति ॥ अन्येन्द्रियैरित्यादिना सुतादिष्वित्यन्तेन ॥ अन्यपुरुषगतैश्चक्षुश्रोत्रादिभिरिन्द्रियैर्दर्शनश्रवणादिकं यत्तदेव यथासङ्कल्पवेगिता । यथासङ्कल्पं स्वसङ्कल्पानुसारेण । अन्येन्द्रिद्रियाणि करणानि कृत्वा वेगिता वेगेन विषयप्राप्तिः । यथासङ्कल्प-सिद्धिरिति यावत् । या सिद्धिः सद्भिः प्राप्तिरुच्यत इत्यर्थात् प्राप्तावन्तर्गतेति यावत् । अन्येन्द्रियै-र्विषयप्राप्तिरूपत्वादिति ज्ञेयम् ॥

स्वमन इति ॥ स्वस्य मनसो यावद्वेगेन विषयमभिधावति तावद्वेगवत्वं स्वस्यान्यत्र गमनेन प्राप्तावपीत्यर्थः । अस्याः प्राप्तावन्तर्भावः स्फुटः । कामरूपत्वमपि स्वस्य पश्वाद्याकारता-प्राप्तिरूपत्वात्प्राप्तावन्तर्भूतः ॥ स्वदेहेति ॥ स्वदेहमत्यक्त्वैव परे परकीये देहे प्रवेशः प्राप्तिः परकायप्रवेशः स्यादित्यर्थः । स्वच्छन्देन स्वेच्छयैव मरणवत्ता स्वच्छन्दमृत्युता । सा च कृतादि-युगादर्वाक्तनैव स्मृता । न तु कृतयुगे जातस्य त्रेतायुगे मरणेच्छायां तत्प्राप्तिरेवशब्दार्थः । स्वेच्छया मृतिप्राप्तिरूपत्वादन्तर्भावो ज्ञेयः । देवैः सह क्रीडा चेन्द्रादिभिरुत्तमैर्देवैर्विना तदवरदेवैः सह क्रीडेत्यर्थः । देवताप्राप्तिरूपत्वं स्पष्टमत्र । एवमाज्ञाऽप्रतिहतिरपि स्वाज्ञाया अप्रतिहतितया सर्वत्र प्राप्तिरूपत्वात्प्राप्तावन्तर्भूता ज्ञेया । आज्ञाऽप्रतिहतेः प्राप्तावन्तर्भावस्यानुक्तत्वात्किमित्यत्रासौ संयोज्यत इति चेत् । पूर्वं ‘‘प्राप्तावन्तर्गतान्याहुराज्ञाऽप्रतिहतिस्तथे’’त्युक्तत्वात् ।

ननु तत्र मनोजवादीनि प्राप्तावन्तर्गतानीति पूर्वमन्वयं कृत्वा आज्ञाऽप्रतिहतिस्तथा । अग्निस्तम्भ इत्यादीनीशित्वान्तर्गतान्याहुरित्युत्तरवाक्येनान्वये आज्ञाऽप्रतिहतेर्न प्राप्त्यन्तर्भावो ज्ञायत इति चेत् । टीकाकारैर्विजयध्वजीये— मनोजवकामरूपपरकायप्रवेशनस्वच्छन्दमृत्युतादेव सहितक्रीडानुदर्शनाज्ञा-प्रतिहतागतीनां प्राप्त्यन्तर्भावेनेत्युक्तत्वेन तथा योजनाया अयुक्तत्वादित्येके मन्यन्ते । अन्ये तु आज्ञाऽप्रतिहतेर्वशित्व एवान्तर्भावमुक्त्वा नात्र संयोजयन्ति । अन्येन्द्रियैर्दर्शनादिर्यथा संकल्प-सिद्धिरित्युक्तम् । अथ प्रकारान्तरेणापि तत्स्वरूपं दर्शयति ॥ यथासङ्कल्पेति ॥ अन्नादिष्वैहिकेष्वेव यथासङ्कल्पं स्वसंकल्पानुसारेण प्राप्तिर्यथासङ्कल्पसंसिद्धिरित्यर्थः ।

कामरूपत्वस्याणिमादित्रयेऽन्तर्भाव इत्युक्तम् । तदुपपादनाय देवेतरेषु विद्यमानाणिमादित्रयस्वरूपं दर्शयति ॥ चक्षुर्दृश्येष्विति ॥ तुशब्दो देवेतरगताल्पाणुत्वरूपविशेषद्योतकः । त्रिलोकान्तरे त्रिलोकमध्ये । चोऽवधारणे । त्रिलोकमध्य एव पूरणं न तु ततोऽधिकमित्यर्थः । चक्षुर्दृश्यैर्मशकादि-भिर्विशेषेण बाह्यत्वमेव लघिमा । न तु निःसीमलघिमा । एतासु त्रिषु कामरूपत्वस्यान्तर्भाव इत्याशयः । गरिम्णोऽष्टसिद्ध्यन्तर्भावपक्षोऽप्युक्तः । तदा देवेतरनिष्ठगरिमास्वरूपं दर्शयति ॥ त्रिलोकेति ॥ तुरेवार्थे । सिद्धिविशेषणत्वात्संप्रकीर्तितेति स्त्रीलिङ्गप्रयोगः । ईशिर्तृत्वे आज्ञा-प्रतिहतिरेका । अग्न्यर्काम्बुविषस्थम्भाश्चत्वारः । आदिशब्देन शस्त्रादिस्तम्भोऽपरः । अपराजयोऽन्य इति सप्तानामन्तर्भाव उक्तः । तदुपपादनाय देवेतरगतेशितृत्वस्वरूपं तासां सप्तानां स्वरूपं च दर्शयति ॥ पूर्वेत्यादिना इतीर्यत इत्यन्तेन ॥ तथाशब्दः सिद्ध्यन्तरसमुच्चये । करणं चापीत्यत्र चोऽवधारणे । भुविस्थैरेव प्राणिभिः प्रोक्तकरणमाज्ञाऽप्रतिहतिरिति कीर्त्यत इति योजना । अपिः सिद्ध्यन्तरसमुच्चये ।

अत्र प्रागग्न्यर्काम्बुविषादीनामित्यादिशब्दोक्तशस्त्रनखदन्तताडनशापादिभिरप्रतिहतिः पृथगेव सिद्धिः सप्तदशमीत्युक्तम् । तत्रादिशब्देनास्त्रस्तम्भो विवक्षितः । तत्राभिप्रेतं विशेषं दर्शयति ॥ ब्राह्मा-दर्वागिति ॥ ब्राह्मादवरास्त्रविघटनमेवास्त्रस्तम्भो विवक्षितः । न तु ब्राह्मस्य ततोऽप्युत्तमस्य नारायणास्त्रादेर्वाविघातनमिति नार्थः ॥ विनेति ॥ महातपस्विनो विना तदीयशापान्विना तदन्यसाधारणतपस्विशापप्रतिहतिः शापस्तम्भ इत्यर्थः ॥ अपराजय इति ॥ वक्ष्यमाणच शब्दो अवधारणार्थकोऽत्र सम्बध्यते । मनुष्येभ्य एवापराजय इत्यर्थः । प्रागन्यत्सर्वमीशित्वान्तर्भूत-मित्यग्न्यादिस्तम्भस्येशितृत्वेऽन्तर्भावमुक्त्वा पुनरग्न्यादिस्तम्भस्य वशित्वेऽपीत्युक्तत्वेनाग्न्यादिप्रतिस्तम्भस्य वशित्वेऽन्तर्भावाद्वशित्वविवरणपूर्वकमग्न्यादिस्तम्भनिरूपणं क्रियत इति नासङ्गतिरिति ज्ञेयम् । अलोलुता अतिशक्त्यभावः ।

॥ दाहादीति ॥ अत्र दाहपदनेनाग्न्यर्कनिमित्तकदाह उच्यते । आदिपदेनाम्बुविषयोर्ग्रहणम् । अत्रापि चोऽवधारणे । अपिशब्दस्य न केवलं शस्त्रादिप्रतिहतिः प्रतिस्तम्भः किन्तु दाहादिसहनमपि प्रतिस्तम्भ इति योज्यम् । प्राप्तदाहादिसहनमेव देवेभ्योऽन्यत्र दाहादिप्रतिस्तम्भः । अत अग्न्यादीनां दाहजनकशक्तिस्तम्भ इत्यवधारणार्थः । उक्तार्थमुपसंहरति ॥ इतीति ॥ इति अष्टसिद्धयोऽष्टादश-सिद्धय इत्येवं प्रकारेण सिद्धिः षडि्वंशतिः प्रोक्ता । पक्षान्तरमाह ॥ गरिम्णा सहैताः सप्त विंशतिश्चेति वेति ॥ एताः षडि्वंशत्यादिप्रभेदभिन्नाः सिद्धयो देवादिषु सर्वेषु वर्त्तन्ते किमित्यत उक्तम् ॥ सुरेभ्यो नवकोटिदेवेभ्योऽन्यत्र ऋषिगन्धर्वादिष्वेताः सिद्धयः, देवेषु तु औव महासिद्धय इति ॥ ननु देवेष्वष्टैव सिद्धयस्तदवरेषु बह्व्य इत्ययुक्तम् । देवानामुत्तमत्वेन तेष्वष्टादशसिद्धीनामवश्यं वक्तव्यत्वादित्यत आह ॥ यत इति ॥ यतस्तेषां देवानामष्टसिद्धयो निःसीमाः सर्वशोऽणुत्व-महत्वान्तर्बहिश्च व्याप्तिर्निरवधिकलघुत्वं महाशक्तयुद्रेक इत्यादिरूपाः । न तु चक्षुर्दृश्येष्वित्यासूक्त-प्रकारेणाल्पाः। अतोऽनूर्मिमत्वाद्यष्टादशसिद्धीनां तास्वन्तर्भावोऽङ्गीक्रियते । तथा च देवावरेषु विद्यमानाष्टादशसिद्धीनां सङ्ख्याबाहुल्येऽप्यत्यल्पत्वान्मुख्यानूर्मिमत्वादिसिद्धीनामष्टसिद्ध्यन्तर्भावादष्ट-सिद्धिलाभे सति पृथक्वारणमन्तरेण स्वत एव तासां लाभाच्च देवेष्वष्टैवेत्युक्तमुपपन्नमिति भावः ।

देवेष्वपि नैकप्रकाराः सिद्धय इत्याह ॥ देवेष्विति ॥ सिद्धय इत्यतःपरमधिका इति शेषः । निरवधिकमाधिक्यं विष्णोरेवेत्याह ॥ परिपूर्णा इति ॥ सर्वतः प्रकृतिसूक्ष्मप्रकृतेः परमेश्वरो ऽणोरणीयान्महतो महीयानित्याद्युक्तप्रकारेण मनोवाचामगोचरा इत्याधिक्येन परिपूर्णतमा इति विशेषद्योतनाय तुशब्दः । अवधारणे वा तुशब्दः । तद्व्यावर्त्यप्रदर्शनम् ॥ नान्यगा इति ॥ प्राक्प्राकाश्यं सर्ववेदादिकज्ञानमेवेत्युक्तम् । एतच्च तदन्येषु नैकप्रकारमित्याह ॥ श्रुतेष्विति ॥ अधीतेष्वित्यर्थः । तत्रापवादमाह ॥ ऋषीणामिति ॥ अश्रुतमपि किञ्चिद्भासते । ऋषीन् राज्ञस्तथारभ्य प्रतिभाभ्यधिकाः क्रमादित्युक्तेः किञ्चिदित्युक्तम् । भासमानं तदपि मिश्रभावेन अविविक्ततया बलवत्प्रमाणसंवादेनैव तन्निर्धारणम् । संवादात्पूर्वं न स्फुटं तत्वनिधारणमिति भावः । एवं प्राकाम्येऽपि देवेतरदेवेषु च वैलक्षण्यं दर्शयति ॥ विषयेभ्य इति ॥ स्रक्चन्दनवनितादिविषयेभ्यो यावत्सुखेन भाव्यं तदपेक्षया तेभ्य एवाधिकसुखव्यक्तिरेव तेषां तु प्राकाम्यम् । सुराणां तु विषयान्विनाऽपि वैषयिकजातीयनिरवधिकानन्दानुभवः प्राकाम्यमित्यर्थः । उक्तं च पुरस्तात् । यादृशानन्दकामः स्यात्तादृशानन्दसम्भवः । भोगान्विनैव प्राकाम्यमिति । अनेनैव न्यायेन अन्या अप्यणिमादिसिद्धयो निःसीमा देवेष्वेवान्येष्वल्पा इत्याह ॥ एवमिति ॥ देवेष्वपि विशेषमाह ॥ उत्तरोत्तरमिति ॥ अत्रापि देवेष्वपि सुपूर्णभूक् महासुपूर्णसिद्धिभोक्ता । प्राग्दाहादिसहन-मित्यग्न्यादिनिमित्तपीडासहनमग्न्यादिस्तम्भ इति देवेतरगतप्रतिस्तम्भस्वरूपमुक्तम् । इदानीं देवगताग्न्यादि-प्रतिस्तम्भादि दर्शयति ॥ अग्न्यादिस्तम्भेति ॥ अग्न्यादीनां दाहकत्वादि शक्तिस्तम्भ इत्यर्थः

॥ ६–८ ॥

<details open><summary>मूलम्</summary>

**एताश्चोद्देशतः प्रोक्ता योगधारणसिद्धयः ।**

**यया धारणया या स्याद् यथा वा स्यान्निबोध मे ॥ ९ ॥**
</details>

### **पदरत्नावली**

मनोयोगेन यद् धारणं ध्यानं तेन जायमानाः सिद्धयो योगधारणसिद्धयः । सङ्ख्याविषयं प्रश्नं परिहृत्येदानी कया धारणया इत्यादिप्रश्नं परिहरति यथेति ॥ ९ ॥

### **प्रमेयचन्द्रिका**

मूल एवं कति वा सिद्धय इति प्रश्नोत्तरत्वेन सिद्धीर्निरूप्य कया धारणया कास्वित्कथं वा सिद्धिरिति प्रश्नस्योत्तरं प्रतिज्ञापूर्वकमुच्यते ॥ यया धारणयेत्यादिना ॥ ९ ॥

<details open><summary>मूलम्</summary>

**भूतसूक्ष्मात्मनि मयि तन्मात्रं धारयन् मनः ।**

**अणिमानमवाप्नोति तन्मात्रोपासको मम ॥ १० ॥**
</details>

## **तात्पर्यम्**

**एकस्मात्सिद्धयो विष्णोः स्थानभेदात्पृथग्विधाः । एकस्थानगताद्वा स्युः सुस्थिरोपासना यदी’ति भारते ॥ भूतसूक्ष्माणामात्मनि परमाणुस्थितेऽणुरूपे । ‘तन्मा-त्रावयवे सूक्ष्मे परमाण्वभिधानके । प्रत्येकमणुरूपं तु विष्णुं ध्यायन्नणुर्भवेदि’ति कापिलेये ॥ ‘आकाशवत्सूक्ष्मतां यो व्यापित्वेनैव मन्यते । तन्मात्रव्यापिनं विष्णुं चिन्तयन्स तथा भवेदि’ति च ॥ १० ॥**

### **पदरत्नावली**

तत्र तावत् प्रथमोद्दिष्टाणिमासिद्धिप्रापकं ध्यानप्रकारमाह– भूतसूक्ष्मेति । भूतसूक्ष्माणां पार्थिवादिपरमाणूनामात्मनि नियामके परमाणुषु स्थिते मयि तन्मात्रपरिमितत्वेन मनो धारयन् ध्यायन्नणिमानमवाप्नोति । अनेन यद्यद्वस्तूपमितं रूपं स्वयमपि तत्तत्परिमितो भवतीत्युक्तं भवति । ‘‘तन्मात्रावयवे सूक्ष्मे परमाण्वभिधानके । प्रत्येकमणुरूपं तु विष्णुं ध्यायन्नणुर्भवेत्’’ इति वचनात् । प्रकारान्तरेणाणुत्वप्राप्तिप्रतिपत्तिमाह– तन्मात्रेति । मम तन्मात्रोपासकस् तस्याकाशगुणस्य शब्दादेर्यत् सूक्ष्ममात्रं परिमाणं तत्परिमाणस्य मम स्वरूपस्योपासकोपि तत्परिमितरूपो भवतीत्यर्थः । ‘‘आकाशवत् सूक्ष्मतां यो व्यापित्वेनैव मन्यते । तन्मात्रव्यापिनं विष्णुं चिन्तयन् स तथा भवेत्’’ इति वचनात् । अणुत्वं च ‘‘चक्षुर्दृश्येष्वणुत्वं तु अणिमा सम्प्रकीर्तिता’’ इत्युक्तविधम् ॥ १० ॥

### **श्रीनिवासतीर्थीया**

प्रथमोद्दिष्टाणिमाख्यसिद्धिप्रापकं ध्यानमाह ॥ भूतसूक्ष्मात्मनीति ॥ ननु धारणाविषयस्य भगवत एकत्वात्तद्धारणायाः कथं सिद्धिभेद इत्यतस्तात्पर्यमाह ॥ एकस्मा-दिति ॥ स्थानभेदाद्भूतसूक्ष्मादिस्थानभेदात्स्युः सर्वा अपि सिद्धयः । कदेत्यत उक्तम् ॥ सुस्थिरेति ॥ भूतसूक्ष्मात्मनीत्येतदन्यथाप्रतीतिपरिहाराय व्याचष्टे ॥ भूतेति ॥ भावमाह ॥ परमाणुष्विति ॥ पार्थिवादित्र्यणुकषष्ठभागरूपेष्वित्यर्थः । प्रमाणं चाह ॥ तन्मात्रेति ॥ अत्र मात्रशब्दः कार्त्स्न्यार्थः । तन्मात्राणां सर्वभूतानामवयव इत्यर्थः । तन्मात्रोपासक इत्यस्यार्थमाह ॥ आकाश-वदिति ॥ यथा व्याप्तमव्याकृताकाशमंशैरिति सूक्ष्मं भवति । एवमाकाशादिसर्वभूतव्यापिहरिरेव परमाण्वादिसूक्ष्मावयवव्यापीति व्याप्तत्वेन सह सूक्ष्मतां यो मन्यते स तन्मात्रव्यापिनं विष्णुं तदवयवेषु सूक्ष्मतया चिन्तयन् तथा सूक्ष्मोऽणुर्भवेदित्यर्थः ॥ तथा चायमर्थः ॥ भूतसूक्ष्माणामात्मनि नियामकतया स्थितेऽणुरूपे मयि तन्मात्रं तद्रूपव्यापिमनो धारयन्नमणिमानमवाप्नोति । मनोधारणे प्रकारमाह तन्मात्रोपासक इति ॥ तन्मात्रस्य पञ्चभूतव्यापिनो हरेस्तन्मात्रत्वेन पञ्चभूतसूक्ष्म-व्यापित्वेनोपासकोऽणिमानमवाप्नोतीत्यर्थः ॥ १० ॥

### **दुर्घटभावदीपिका**

भूतानि पञ्च तन्मात्राणि तासां ये सूक्ष्मपरमाणवस्तेषामात्मनि नियामके पञ्च तन्मात्रापरमाणुषु नियमनार्थम् प्रत्येकमणुरूपेण स्थित इति यावत् । मयि तन्मात्रं तेषां पञ्च तन्मात्रापरमाणूनां मात्रं मितिर्यस्य विषयत्वेन वर्तते तत्तन्मात्रं मनो धारयन् अणिमानमणुत्वमवाप्नोति । अप्रतिपाद्यत्वरूपाणुत्वप्राप्तौ यथायोग्यव्याप्तिप्राप्तौ च कारणमाह ॥ तन्मात्रोपासको ममेति । मम तन्मात्रोपासकः पञ्च तन्मात्रारूपोपासकश्चाणिमानं प्रतिपाद्यत्वरुपाणुत्वम् । उपलक्षणमेतत् । यथायोग्यव्याप्तिं चाप्नोतीति । एतेन तन्मात्रमित्येतद्व्यर्थमिति दूषणं परास्तम् । तन्मात्रा-परमाणुगतभगवद्रूपेषु तन्मात्रापरमाणुपरिमाणवदणुपरिमाणमस्तीत्येतद्विषयकत्वं मनस आवश्यकमिति सूचयितुं तन्मात्रमित्युक्तमित्यभ्युपगमात् ॥ ता.अर्थः ॥ भूतसूक्ष्मात्मनीत्यस्य विग्रहं दर्शयति ॥ भूतसूक्ष्माणामिति । भूतशब्देन तन्मात्रा गृह्यन्ते । भूतसूक्ष्माणां तन्मात्रापरमाणूनामन्तःस्थित्वा नियामके । भूतसूक्ष्मात्मनीत्यस्य तात्पर्यार्थमाह ॥ परमाणुष्विति । तन्मात्रापरमाणुषु प्रत्येकं स्थितेऽणुरूपे । अत्र प्रमाणमाह ॥ तन्मात्रावयव इति । तन्मात्रोपासको ममेत्यस्यार्थं प्रमाणेनैवाह ॥ अकाशवदिति । यस्तन्मात्राव्यापिनं विष्णुं चिन्तयन् आकाशवद्व्यापित्वेन सह सूक्ष्मताम-प्रतिपाद्यतां मन्यते । अकाशो यथा व्याप्तोऽप्रतिपाद्यश्च तथा तन्मात्राव्यापीति विष्णुर्व्याप्तोऽ-प्रतिपाद्यश्चेति मन्यत इति यावत् । स तथाऽऽकाशवद्यथायोग्यव्याप्तिमान्सूक्ष्मश्च भवेदिति ॥१०॥

### **प्रमेयचन्द्रिका**

एवं प्रतिज्ञाय तत्तत्सिद्धिप्रापकधारणाभेदा उच्यन्ते ॥ भूतसूक्ष्मात्म-नीत्यादिनाऽध्यायशेषेण ॥ तत्र धारणाभेदेन सिद्धिविशेषप्राप्तिरित्युक्तम् । धारणाविषयभूतस्य हरेरेकत्वेन धारणाभूतस्यैवानुपपन्नत्वादित्यत आह ॥ एकस्मादिति ॥ यद्यपि एकस्मादेव विष्णोः सिद्धयो भवन्ति । तथाऽप्युपास्यभगवद्रूपाणामधिष्ठानभेदात्सिद्धयः पृथग्भवन्तीत्यर्थः । क्वचित्स्थान-भेदाभावेऽपि गुणविशेषोपासनया सुदृढया च सिद्धिभेदो भवतीत्याह ॥ एकस्थानेति ॥ प्रथमोद्दिष्टाणिमाख्यसिद्धिप्रापकध्यानप्रकारकनिरूपणपरे भूतसूक्ष्मात्मनीति मूले भूतसूक्ष्मशब्दवाच्य-पञ्चतन्मात्रास्वरूपे मयीत्यन्यथाभानाद्व्याचष्टे ॥ भूतसूक्ष्माणामिति ॥ एतदेव विवृणोति ॥ परमाणुस्थितेऽणुरूप इति ॥ तथा च भूतानां पृथिव्यादीनां सूक्ष्माणि परमाणुरूपावयवानि तेषामात्मनि अन्तर्यामिणि । परमाणुस्थिते भगवद्रूपे इत्युक्तं भवति । यद्वा भूतसूक्ष्मपदेन शब्दा-द्यास्तन्मात्रा एवोच्यन्ते । तेषामात्मनि अन्तर्नियामके । तद्विवरणं परमाणुस्थित इति ॥ तन्मात्रावयवभूतपरमाणुस्थित इत्यर्थः । पृथिव्यादिभूतपरमाण्वपेक्षया उपादानत्वेन प्रमिततन्मात्र-परमाणूनामिति सूक्ष्मत्वात्तद्ग्रहणम् । अत्र प्रमाणमाह ॥ तन्मात्रावयव इति ॥ तेषां भूतानां मात्रावयवे । तस्यैव विवरणम् ॥ सूक्ष्मे परमाण्वभिधानक इति ॥ अथवा शब्दादिपञ्चक-तन्मात्राणामवयवे । अवयवे इत्यत्र स्थूलोनाभिप्रेत इत्याशयेनोक्तम् ॥ सूक्ष्मे परमाण्वभिधानक इति ॥ प्रत्येकमेकपरमाणावेवैकं रूपमिति प्रत्येकं, तदभिप्रायेणैव स्ववचनेऽप्येकवचनप्रयोगः ॥

तदयं मूलार्थः ॥ भूतसूक्ष्मात्मनि प्रत्येकं परमाणुषु स्थिते परमाणुरूपे मयि तन्मात्रं यथा भवति तथा तत्रैव रूपे सर्वपरिमाणेषु सत्स्वपि अणुमात्रं चिन्तयन्निति यावत् । अणिमानमणिमा-संज्ञकसिद्धिमाप्नोतीति । प्रकारान्तरेणाणुत्वप्राप्तिप्रतिपत्तिरुच्यते ॥ तन्मात्रेति ॥ मम तन्मात्रो-पासकः । तस्याकाशादिगुणशब्दादेर्यत्सूक्ष्ममात्रं तत्परिमाणस्य मम रूपस्योपासकोऽपि तत्परिमितिरूपो भवतीत्यर्थ इति टीकायाम् ॥

अथवा । महिमासिद्धिहेतुधारणोच्यते ॥ तन्मात्रोपासक इति सपादश्लोकेन ॥ अत्राण्डान्तःस्थितपृथिव्यादिवन्न विष्णोः सप्रतिघतया व्याप्तत्वं किंत्वाकाशवदेवाप्रतिघतयेति वदन् तन्मात्रोपासको ममेत्येतदधिष्ठानरूपतयाऽन्वितमिति दर्शयन् प्रमाणेन व्याचष्टे ॥ आकाशवदिति ॥ सूक्ष्मतामप्रतिघताम् । अप्रतिघत्वमात्रे नाकाशदृष्टान्तः किन्तु व्याप्तत्वेऽपीत्याशयेनोक्तम् ॥ व्याप्तत्वेनेति ॥ तन्मात्राव्यापिनं तन्मात्रासु व्याप्य स्थितम् । लिङ्गं न विवक्षितम् । एतादृशं विष्णुं यश्चिन्तयन् पुरुषः स तथा भवेत् । व्यापको भवेदित्यर्थः ॥ अत्र पूर्वश्लोकचतुर्थपादं मूले असंयोज्य तन्मात्राव्यापिनमित्यस्य तत्तद्भूताद्यधिष्ठानमात्रव्यापिनमित्यर्थ इत्यप्याहुः ॥ अस्मिन्पक्षे मूले अधिष्ठानानुक्तेर्बहिरेव तद्ग्राह्यम् ॥ १० ॥

<details open><summary>मूलम्</summary>

**महत्यात्मन् मयि परे यथासंस्थं मनो दधत् ।**

**महिमानमवाप्नोति भूतानां च पृथक्पृथक् ॥ ११ ॥**
</details>

## **तात्पर्यम्** 

**महति व्याप्ते । महत्तत्त्वस्य पृथगुक्तेः । अस्मात्स्थूलतां प्राप्नुवानीत्य-पेक्षायां तस्मात्प्राप्नोति । ततोऽन्यस्मादित्यपेक्षायां तस्मादिति पृथक्पृथक् ॥ ११ ॥**

### **पदरत्नावली**

व्याप्तस्य हरेरेकैकावयवध्यानं परिच्छिन्नवस्तुमहत्त्वकारणमाह– महतीति । महति व्याप्ते आत्मन् आत्मनि स्वामिनि मयि यथासंस्थं यथा वस्तुपरिमाणं तथा स्थिते मनो दधत् पुरुषो महिमानं महत्त्वमवाप्नोति । तदेव विशिनष्टि भूतानामिति । अस्मात् स्थूलतां प्राप्नवानीत्यपेक्षायां तस्मात् स्थूलतां प्राप्नोति । ततोऽन्यस्मान्महत्त्वमाप्नवानीत्यपेक्षायां तस्मादिति पृथक्पृथक् भूतानां सकाशान्महत्त्वमाप्नोतीत्यर्थः । परे परमात्मनि । सर्वनामसञ्ज्ञाविकल्पान् नास्त्यस्य ॥ ११ ॥

### **श्रीनिवासतीर्थीया**

महिमासिद्ध्युपायमाह ॥ महतीति । अत्र महत्तत्त्व इत्यन्यथा-प्रतीतेर्व्याकरोति ॥ महतीति ॥ महत्तत्त्वार्थकमेव किं न स्यादित्यत आह ॥ महत्तत्त्वस्येति ॥ महत्तत्त्वान्तर्यामिभगवदुपासनस्य प्राकाश्यसिद्धिसाधनत्वेन महत्यात्मनीत्युत्तरत्र पृथग्वक्ष्यमाणत्वादत्रापि तदुक्तौ पौनरुक्त्यमिति भावः । पृथक् पृथगित्येतदर्थमाह ॥ अस्मादित्यादि ॥ गजादेरित्यर्थः ॥ प्राप्नोति स्थूलतां ततोऽन्यस्मात्पर्वतादेरित्यर्थः । स्थूलतां प्राप्नुवानीत्यपेक्षायामिति वर्तते । तस्मात्स्थूलतां प्राप्नोतीति च वर्तते । तस्यैव देहस्य तथा विकारो भवतीत्यर्थः । तथा च महति व्याप्ते आत्मन् आत्मनि स्वामिनि परे सर्वोत्तमे मयि यथासंस्थं वस्तुपरिमाणमनतिक्रम्य मनो दधत्पुमान् पृथक् पृथग्भूतानां सकाशान्महिमानं महत्तत्त्वं लोकान्तर्व्याप्तत्वं प्राप्नोतीत्यर्थः । यथोक्तम् । महिमा चापि सम्प्रोक्ता त्रिलोकान्तरपूरणादिति ॥ ११ ॥

### **दुर्घटभावदीपिका**

अत्र सकाशादित्यादेः शेषः । महति व्याप्ते । सर्वापेक्षयाऽधिकस्थूल इति यावत् । परे आत्मन् आत्मनि परमात्मनि मयि भूतानामश्वादिभूतानां सकाशात्पृथक् पृथगधिक-स्थूलताऽपेक्षया मनो यथा संस्थं सम्यक् स्थितं स्यात्तथा दधत् । ज्ञानी महिमानमश्वाद्यपेक्षयाऽधिक-स्थौल्यमवाप्नोति च प्राप्नोत्येवेति ॥ अयं भावः ॥ अश्वापेक्षयाऽधिकस्थौल्यं भवत्वित्यपेक्षया सर्वा-पेक्षयाऽधिकस्थूले भगवत्यन्तःकरणं सम्यक् स्थापयित्वा ध्यानं कृतं चेदश्वापेक्षया सर्वाधिकस्थूलत्वेन भगवदुपासनं कृतं चेद्गजाद्यपेक्षयाऽधिकस्थूलो भवतीति ॥ ११ ॥

### **प्रमेयचन्द्रिका**

नन्वत्र तन्मात्राणामधिष्ठानत्वे महतीति महत्तत्वस्याधिष्ठानत्वोक्तिरयुक्तेत्यत आह ॥ महतीति ॥ महतीत्येतदधिष्ठाननिरूपणपरमेव किं न स्यादित्यत आह ॥ महत्तत्व-स्येति ॥ महत्यात्मनि यः सूत्र इत्युत्तरत्रेति शेषः । भूतानां च पृथक्पृथगित्यस्याप्रतीतेः प्रकृतोपयोगितयाऽर्थमाह ॥ अस्मादिति ॥ भूतस्थूलता नाम अजगोअश्वहस्त्यादिप्राणिनां मध्ये तस्मादजात्तु तस्माद्गोरित्यादिप्रकारेणेत्यर्थः । उत्तमाधिकारिपरत्वे तु तस्मात्पृथिवीभूतात् तस्मा-ज्जलादिति योज्यम् । इति प्रकारेण ।

ततश्चायं मूलार्थः ॥ महति व्याप्ते आत्मन् स्वामिनि परे सर्वोत्तमे विलक्षणे वा मयि यथासङ्कल्पं स्वस्य यथा स्थूलताऽपेक्षिता तथा स्थितं यथा भवति तथा मनो दधन् मम तन्मात्रोपासकः शब्दादि तन्मात्राधिष्ठाने ममोपासकः भूतानां सकाशात्पृथक पृथक् स्वापेक्षितेमहिमानमवाप्नोतीति ॥११॥

<details open><summary>मूलम्</summary>

**परमाणुमये चित्तं भूतानां मयि रञ्जयन् ।**

**कालसूक्ष्मात्मके योगी लघिमानमवाप्नुयात् ॥ १२ ॥**
</details>

## **तात्पर्यम्**

**परमाणुमये भूतानां सकाशादतिशयेनाणुरूपे । कालसूक्ष्माणामात्मनि**

**॥ १२ ॥**

### **पदरत्नावली**

लघिमासिद्धिप्रापिणी प्रतिपत्तिमाह– परमाणुमय इति । कालसूक्ष्माणां कालपरमाणूनामात्मके आत्मनि व्यापके । तत्स्वरूपं विशिनष्टि परमाणुमय इति । परमाणुमये भूतानां सकशादतिशयिताणुस्वरूपे मयि चित्तं रञ्जयन् अनुरक्तं कुर्वन् तदेकनिष्ठत्वेन कुर्वन् लघिमान-माप्नोति ॥ १२ ॥

### **श्रीनिवासतीर्थीया**

लघिमासिद्धिप्रापकधारणमाह ॥ परमाण्विति ॥ इदं विवृणोति ॥ परमाण्विति ॥ तथा च भूतानां पञ्चभूतपरमाणूनामात्मके आत्मनि व्यापके मयि मनो रञ्जयन् अनुरक्तं कुर्वन् चक्षुर्दृश्यैर्विवाह्यत्वरूपं लघिमानमवाप्नुयादित्यर्थः । यथोक्तम् । चक्षुर्दृश्यैर्विवाह्यत्वं लघिमेति ॥ १२ ॥

### **दुर्घटभावदीपिका**

योगी भूतानामणुपदार्थानां सकाशात्परमाणुमयेऽतिशयेनाणुस्वरूपे रूपविशेषे कालसूक्ष्मात्मके कालपरमाणुषु स्थित्वा तन्नियामके रूपेऽपि चित्तं रञ्जयन् लघिमानमवाप्नुयादिति

॥ १२ ॥

### **प्रमेयचन्द्रिका**

लघिमाहेतुधारणानिरूपणपरे परमाणुमय इति मूले पृथिव्यादिपरमाण्वात्मक इत्यन्यथाभानादनूद्य भूतानामित्यस्य शब्दादितन्मात्राधिष्ठाने ममोपासक इत्यत्रान्वय इति दर्शयन् षष्ठ्याः पञ्चम्यर्थतां सूचयन् व्याचष्टे ॥ परमाणुमय इति ॥ परमशब्दाभिप्रायोऽतिशयेनेति । कालसूक्ष्मात्मक इत्येतत्क्षणलवादिकालाभिन्न इत्यन्यथाप्रतीतेर्व्याचष्टे ॥ कालेति ॥ तथा च भूतानां पृथिव्यादिभूतानां परमाणूनां जीवानां वा सकाशादतिशयेनाणुस्वरूपकालसूक्ष्माणामात्मनि संस्थिते मयि चित्तं रञ्जयन्ननुरक्तं कुर्वन् योगी लघिमानमवाप्नुयादिति मूलार्थः ॥ १२ ॥

<details open><summary>मूलम्</summary>

**धारयन् मय्यहन्तत्वे मनो वैकारिकेऽखिलम् ।**

**सर्वेन्द्रियाणामात्मत्वं प्राप्तिं प्राप्नोति मन्मनाः ॥ १३ ॥**
</details>

## **तात्पर्यम्**

**अहंतत्वे स्थिते मयि ॥ १३ ॥**

### **पदरत्नावली**

प्राप्तिसिद्ध्यापादकधारणामाह– धारयन्निति । वैकारिके अहन्तत्वे व्याप्ते मयि मनो धारयन्नखिलं निवृत्तबहिर्वृत्ति यथा तथा धारयन् सर्वेन्द्रियाणामात्मत्वं स्वामित्वेन स्वेच्छानियतत्वमाप्नोति । ततः किमत्राह– प्राप्तिरिति । अन्येन्द्रियैर्विषयदर्शनादिलक्षणप्राप्तिं प्राप्नोति । ‘‘अन्येन्द्रियैर्दर्शनादि यथासङ्कल्पवेगिता । प्राप्तिरित्युच्यते सद्भिः’’ इति । मन्मना इत्यनेनान्तरालेऽ-न्यमनस्कत्वं निवारयति ॥ १३ ॥

### **श्रीनिवासतीर्थीया**

प्राप्तिसिद्ध्यापादिका धारणोच्यते ॥ धारयन्निति ॥ अभेदप्रतीतिं वारयितुं व्याचष्टे ॥ अहंतत्त्व इति ॥ तथा च त्रिविधाहङ्कारमध्ये यद्वैकारिकमहंतत्त्वं तत्र स्थिते मय्यखिलम् । निवृत्तबहिर्व्यापारमिति यावत् । मनो धारयन्सर्वेन्द्रियाणामपि स्वयमेव स्वामीति प्राप्नोतीति ज्ञेयम् । अखिलमित्युक्तत्वेऽपि पुनर्मन्मना इत्यन्तरालेऽन्यमनस्कत्वं वारयति । यथोक्तम् । अन्येन्द्रियैर्दर्शनादीति ॥ १३ ॥

### **प्रमेयचन्द्रिका**

प्राप्तिहेतुनिरूपणपरे धारयन्निति मूले अहंतत्वे मयीत्यभेदभानाद्व्याचष्टे ॥ अहंतत्वे स्थित इति ॥ मूलार्थस्तु मय्येव मनो यस्मान् मन्मनाः पुरुषः वैकारिके अहंतत्वे वैकारिकाहङ्कारस्थिते मय्यखिलं समग्रं मनो धारयन् अनुरक्तं कुर्वन् योगी स्वावरसर्वपुरुषेन्द्रियाणा-मात्मनो मतं स्थितिम् अन्येन्द्रियैर्दर्शनादि तत्तन्नियामकत्वरूपां च प्राप्त्याख्यां सिद्धिं प्राप्नोतीति

॥ १३ ॥

<details open><summary>मूलम्</summary>

**महत्यात्मनि यः सूत्रे धारयन् मयि मानसम् ।**

**प्राकाश्यं पारमेष्ठ्यं मे विन्दतेऽव्यक्तजन्मनः ॥ १४ ॥**
</details>

## **तात्पर्यम्**

**सूत्रे स्थिते मयि । गृहे पीठ इतिवत् । अव्यक्तजन्मनो ऽव्यक्तस्यापि किञ्चित्स्थूलत्वकर्तुः । ‘तस्मादव्यक्तमुत्पन्नं त्रिगुणं द्विजसत्तमे’ति मोक्षधर्मेषु ॥ ‘अजरा-दमरादमूर्तितः शाश्वततमस’ इति च । ‘अव्यक्तस्याजन्मवतो विकारो जनिरुच्यत’ इति हरिवंशेषु ॥ मे सकाशाद्विन्दते । परमेष्ठिप्रसादादन्येषां भवतीति पारमेष्ठ्यम् । सर्वगुणानां ज्ञानमूलत्वादुपलक्षणत्वेन प्राकाश्यं पारमेष्ठ्यमित्युक्तम् । ‘सर्वे गुणास्तु प्राणस्य परमात्मप्रसादतः । प्राणविष्ण्वोः प्रसादेन भारत्याः सम्प्रकीर्तिताः । प्रसादात्तु त्रयाणां चाप्यनन्तादेः सदा गुणा’ इति माहात्म्ये ॥ १४ ॥**

### **पदरत्नावली**

प्राकाश्यप्राप्तिप्रकारं कथयति महतीति । महति महत्त्वत्वे सूत्रे मुख्यप्राणे आत्मनि व्याप्ते मयि मानसं धारयन् अव्यक्तजन्मनो ऽव्यक्तस्यापि विकारलक्षणस्थूलत्वापादकस्य मे प्रसादात् पारमेष्ठ्यं परमेष्ठिनो ब्रह्मणः प्रसादलभ्यं प्राणभारत्योः प्रसादाच्च सर्ववेदादिज्ञानश्रैष्ठ्यापादकं प्राकाश्यं विन्दत इत्यन्वयः । ‘‘प्राकाश्यं सर्ववेदादिज्ञानमेव विदो विदुः,’’ ‘‘सर्वे गुणास्तु प्राणस्य परमात्मप्रसादतः । प्राणविष्ण्वोः प्रसादेन भारत्याः सम्प्रकीर्तिताः । प्रसादात्तु त्रयाणां चाप्यनन्तादेः सदा गुणाः’’ इति च ॥ १४ ॥

### **श्रीनिवासतीर्थीया**

प्राकाश्यसिद्धिप्रापकधारणमाह ॥ महतीति ॥ अभेदप्रतीतिं वारयन् व्याकरोति ॥ सूत्र इति ॥ ननु कथमेवमर्थो लभ्यत इत्यतस्तत्र दृष्टान्तमाह ॥ गृह इति ॥ यथा गृहेऽपि देवदत्तस्तिष्ठतीत्युक्ते गृहस्थिते पीठे इत्यर्थो लभ्यते न तु गृहाभेदस्तद्वत्प्रकृतेऽपीत्यर्थः । नन्वव्यक्तस्य नित्यत्वात्कथमव्यक्तजन्मन इत्युक्तिरित्यतोऽनूद्य व्याचष्टे ॥ अव्यक्तेति ॥ स्यादिदं यदि भगवतोऽव्यक्तस्य जन्म प्रामाणिकं स्यात् । न चैवमस्ति । अत्रत्याव्यक्तशब्दस्य सूक्ष्म-परमाण्वादिपरतया सावकाशताया अपि सम्भवादित्यत आह ॥ तस्मादिति ॥ हरेरित्यर्थः । पूर्वं तस्यैव प्रकृतत्वादिति ध्येयम् । तथा चात्र त्रिगुणत्वरूपासाधारणधर्मोक्तेरव्यक्तं प्रधानमेव । एतत्समाख्यया भागवतेऽप्यव्यक्तं प्रधानमेवेत्युक्तरीत्यैव व्याख्येयमित्याशयः । ननु किञ्चित्स्थूलत्वेति कुतो व्याख्यायते । किं नाम घटादेरेवासतः सत्तासम्बन्धरूपमेव जन्म कस्मान्न स्यादित्यतस्तत्र बाधकमाह ॥ अजरादिति ॥ अमूर्तित इयत्तावच्छिन्नपरिमाणशून्यादिति देशानन्त्यमाचष्टे ॥ शाश्वतं च तत्तमश्चेति । शाश्वतशब्दात्कालानन्त्यमाचष्टे । पुरुषोऽभूदित्यन्वयः । तथा चात्र नित्य-त्वोक्तेर्घटादिवदुत्पत्त्यसम्भवादुक्तरीत्यैव व्याख्येयमित्याशयः । उक्तरूपमेव जन्मेत्यत्र प्रमाणमाह ॥ अव्यक्तस्येति ॥ मे पारमेष्ठ्यमित्यन्यथाप्रतीतिं वारयति ॥ म इति ॥ पारमेष्ठ्यमित्येतदभेद-प्रतीतिवारणाय व्याचष्टे ॥ परमेष्ठीति ॥

ननु सर्वसिद्धीनामपि परमेष्ठिप्रसादलभ्यत्वात्किं विशिष्योच्यते प्राकाश्यं पारमेष्ठ्यमितीत्यत आह ॥ सर्वेति ॥ परमेष्ठिप्रसादलभ्यत्वरूपपारमेष्ठ्यत्वरूपं विशेषणम् । अत्रैकत्रोक्तमुपलक्षणत्वेन सर्वत्र द्रष्टव्यमित्याशयेनात्रोक्तमित्यर्थः । नन्वेवं चेदुपलक्षणतयाऽत्रैवोक्तिः कुतः । सिद्ध्यन्तरे उक्तावप्युपलक्षणतया ज्ञातुं शक्यत्वादित्यत उक्तम् ॥ सर्वेति ॥ ज्ञानेति ॥ प्राकाश्यापरपर्याय-ज्ञानेत्यर्थः । अणुत्वादिसिद्धिरूपगुणानां प्राकाश्यसिद्धिमूलकत्वेन सर्वसिद्धिषु प्राकाश्यसिद्धेः प्रधानत्वादत्रैवोपलक्षणतयोक्तिर्युक्तेत्याशयः । परमेष्ठिप्रसादादित्युक्तार्थे प्रमाणमाह ॥ सर्वे गुणा इति ॥ अत्र लक्ष्म्या विष्णुकोटौ प्रवेशो मन्तव्यः । प्राणभारतीग्रहणेन ब्रह्मसरस्वत्योरपि सङ्ग्रहः । तथा च महति महत्तत्त्वे स्थिते सूत्रे प्राणे आत्मनि व्याप्ततया स्थिते मयि मानसं मनो धारय-न्नव्यक्तस्य जन्म किञ्चित्स्थूलत्वरूपो विकारो यस्मादसावव्यक्तजन्मा तस्मान्मे मत्तः सकाशा-त्पारमेष्ठ्यं परमेष्ठिप्रसादलभ्यम् । परमेष्ठिप्रसादादिति यावत् । प्राकाश्यं प्राप्नोति रुद्रानन्तादिः । ब्रह्मा तु विष्णुप्रसादादेवाप्नोतीति श्लोकार्थः ॥ १४ ॥

### **प्रमेयचन्द्रिका**

प्राकाश्यसिद्धिहेतुनिरूपके महति सूत्रे मयीत्येतदप्रतीतेर्व्याचष्टे ॥ सूत्रे स्थित इति ॥ तत्किं पूर्वश्लोकेऽत्र च स्थित इत्यध्याहार्यमित्यत आह ॥ गृहे पीठ इति ॥ यथा गृहपीठे गुरुरास्त इत्यत्र न गृहपीठयोरभेदोऽभिधीयते । किं त्वधिकरणसप्तमीबलाद्विनाऽध्याहार्येण स्थित इति लभ्यते । तथाऽत्रापीति भावः । अव्यक्तजन्मन इत्यत्र अव्यक्ताज्जन्म यस्येति विग्रह-प्रतीतिं वारयन्ननूद्यार्थमाह ॥ अव्यक्तेति ॥ अव्यक्तस्य जन्म यस्मादिति विग्रह इति भावः । ननु प्रकृतेर्नित्यत्वात्कथं जन्मेत्यत उक्तम् ॥ किञ्चित्स्थूलत्वेति ॥ महत्तत्वाद्युपादानत्वोप-योगिविकार एव स्थूलत्वमिति ज्ञेयम् । हरेरव्यक्तजन्मकत्वे प्रमाणमाह ॥ तस्मादिति ॥ चित्प्रकृति-व्यावर्तये त्रिगुणमित्युक्तम् । चेतनाव्यक्तस्य विकारः किन्न स्यादित्यतः श्रियो निर्विकारत्वे प्रमाणमाह ॥ अजरादिति ॥ जरामरणाभावे हेतुरमूर्तित इति । प्राकृतदेहस्यैव जरामरणव्याप्तत्वादिति भावः । शाश्वतमेकप्रकारं निर्विकारमिति यावत् । तच्च तत्तमश्च तस्य श्रीतत्वस्येत्यर्थः । श्रुतिगीताताप्तर्ये तम आसीदित्यस्य तमो हि दुर्गेति व्याख्यानादिति ज्ञेयम् । जडाव्यक्तस्य किञ्चित्स्थूलत्व-रूपजन्मसद्भावेऽपि प्रमाणमाह ॥ अव्यक्तस्येति ॥ मे मम धर्मभूतं पारमेष्ट्यं प्राकाश्यमित्यन्यथा-भानाद्व्याचष्टे ॥ मे सकाशादिति ॥ प्राकाश्यस्य पारमेष्ठ्यत्वं कथमित्यत आह ॥ परमेष्ठीति ॥ परमेष्ठी विरिञ्चः । तस्य सम्बन्धीत्यर्थे तद्धितप्रत्ययः, तत्सम्बन्धित्वं च तत्प्रसादलभ्यत्वम् । अतो विरिञ्चेतरेषां प्राकाश्यं पारमेष्ट्यमित्युच्यत इति भावः ।

ननु परमेष्टिप्रसादं विना भारत्यादीनां किमपि न लभ्यते तत्किं प्राकाश्यमात्रस्य परमेष्टिप्रसाद-लभ्यत्वमुच्यत इत्यत आह ॥ सर्वेति ॥ अस्ति सर्वगुणानामपि परमेष्टिप्रसादलभ्यत्वं तथापि सर्वत्रोक्तौ गौरवादुपलक्षणतयाऽत्रोक्तम् । तर्हि प्रथमातिक्रमणे कारणाभावादणुत्व एव किमर्थं नोक्तमिति चेत् । प्राकाश्यशब्दोदितज्ञानस्यैव सर्वगुणजन्यत्वेन प्राधान्यादत्र साक्षादुक्तिरन्यत्रोपलक्षणतया ग्रहणमिति न दोषः । लक्षणाबीजशक्यसम्बन्धोपपादनार्थं वा सर्वगुणानां ज्ञानमूलत्वादित्युक्तम् । सर्वगुणानां परमेष्टिप्रसादलभ्यत्वे तस्यैव स्वातन्त्र्यं स्यादित्याशङ्कापरिहारपूर्वकमुक्तार्थप्रतिपादकं प्रमाणं पठति ॥ सर्वे गुणा इति ॥ अत्र प्राणपदेन परमेष्टी विवक्षितः प्राणस्यैव परमेष्टीपदप्राप्तेः । अत एव मूले महति महत्तत्वे आत्मनि व्याप्तमहत्तत्वाभिमानिनीति यावत् । सूत्रे वायौ स्थिते मयि मन आधारयन् सूत्रप्रसादलभ्यप्राकाश्यं मे सकाशाद्विन्दत इति वक्तव्ये परमेष्टिप्रसादलभ्यमित्युक्तम्

॥ १४ ॥

<details open><summary>मूलम्</summary>

**विष्णौ चाधीश्वरे चित्तं धारयन् कालविग्रहे ।**

**स ईशित्वमवाप्नोति क्षेत्रक्षेत्रज्ञचोदनम् ॥ १५ ॥**
</details>

## **तात्पर्यम्**

**सर्वत्राधीश्वरत्वादौ विद्यमानेऽपि तत्र तत्रोक्ताधीश्वरत्वादिगुणविशिष्टत्वेन तत्र तत्रोपासनमिति विशेषः । ‘तं यथा यथोपासते तदेव भवती’ति च श्रुतेः । ‘उपासतः सत्य इति सत्यसङ्कल्पता भवेत् । ईशत्वमीश्वर इति गुणं तं तं यथा हरिमि’ति विशेषे ॥ १५ ॥**

### **पदरत्नावली**

ईशित्वप्राप्तिप्रकारमाह– विष्णाविति । परमाण्वादिरूपः कालो विग्रहः प्रतिमा यस्य स कालविग्रहः, तस्मिन्नधीश्वरे अधीश्वरत्वगुणविशिष्टे । अनेन यो यो गुण उपासकस्याभि-लषितस् तं तं गुणं तस्मिन्नुपसंहृत्योपासनं कर्तव्यमित्युक्तं भवति । सर्वत्राधीश्वरत्वादौ विद्य-मानेऽपीत्यादि । विष्णौ व्याप्ते मयि चित्तं धारयन् ईशित्वमवाप्नोति । कीदृशम् । क्षेत्रं शरीरं स्थावरादिपदार्थसमूहो वा, क्षेत्रज्ञा जीवा एषां चोदनं नियमनं यस्मात् तत् क्षेत्रक्षेत्रज्ञचोदनम् । भुविस्थितैः प्राणिभिरुक्तकारकत्वं पूर्वशक्तेः कोटिगुणशक्त्युद्रेकश्चेत्युक्तमनेन ॥ १५ ॥

### **श्रीनिवासतीर्थीया**

ईशित्वसिद्ध्युपाय उच्यते ॥ विष्णाविति ॥ नन्वत्र तत्तद्धारणाविषय-स्यैवाधीश्वरस्योक्त्याऽणिमादिसिद्धिधारणाविषयभूते तदभावं प्राप्नोतीत्यत आह ॥ सर्वत्रेति ॥ सर्वसिद्धिहेतुभूतधारणाविषयभगवद्रूपेष्वित्यर्थः । आदिपदेन निर्गुणत्वादिग्रहणम् । तत्र तत्र तत्तत्सिद्धिहेतुभूतधारणायाम् । तत्र तत्राधिष्ठानेषूपासनं कार्यम् । तत्र श्रुतिमाह ॥ तमिति ॥ यथा यथा यद्यद्गुणविशिष्टत्वेन । तदेव तमेव भवति प्राप्नोति । स्मृतिमपि तत्राह ॥ उपासत इति ॥ अनेन पूर्वार्धेन यथासङ्कल्पसंसिद्धिधारणाकथनपरस्य मयि सत्ये मनो युञ्जन्नित्यस्य (श्लो.२६) तात्पर्यमुक्तं वेदितव्यम् । ईश्वर इत्युपासतः । यथा यद्गुणविशिष्टत्वेन हरिमुपास्ते तं तं गुणं प्राप्नोतीति योज्यम् । तथा च कालविग्रहे परमाण्वादिरूपः कालो विग्रहः प्रतिमा यस्य तस्मिन्नधीश्वरे विष्णौ व्याप्ते मयि चित्तं धारयन् क्षेत्रं शरीरं क्षेत्रज्ञा जीवास्तेषां चोदनं नियमनम् । स्वोक्तकारकत्वरूपं पूर्वशक्तेः कोटिगुणशक्त्युद्रेकरूपं वा यस्माद्भवति तादृशं सर्वेशित्वमवाप्नोतीत्यर्थः ॥ १५ ॥

### **प्रमेयचन्द्रिका**

ईशित्वहेतुधारणपरस्य विष्णाविति श्लोकस्यायमर्थः । अधीश्वरे कालविग्रहे परमाणुद्व्यणुकत्र्यणुकलक्षणघटिकादिनपक्षमाससंवत्सरकल्पद्विपरार्धपरममहत्कालो विग्रहो यस्य तस्मिन्विष्णौ चित्तं धारयन्पुरुषः क्षेत्राणां शरीराणां क्षेत्रज्ञानां जीवानां च चोदना यस्माद्भवति तादृशमीशित्वमवाप्नोतीति ॥

अत्राधीश्वर इति उत्तरत्रापि तत्र भगवच्छब्दिते निर्गुणे ब्रह्मणि शुद्ध इत्यादीनि विशेषणान्युच्यन्ते तानि चाधीश्वरत्वादीनि तत्तदधिष्ठानगतरूपेष्वेव । न रूपान्तरेष्विति भ्रमं वारयन्नेकैकत्रैकविशेषण-त्वोक्तेर्निमित्तं चाह ॥ सर्वत्रेति ॥ सर्वत्र सर्वरूपेष्वधीश्वरत्वादौ गुणसमूहे विद्यमानेऽपि तत्र तत्र तत्सिद्धिहेतुधारणासूक्ताधीश्वरत्वादिगुणैर्विशिष्टत्वेन तत्र तत्र तत्तत्सिद्धिप्रदभगवद्रूपेषूपासनार्थं फलविशेषार्थं कार्यमिति एकैकत्रैकविशेषणोक्तौ निमित्तविशेषोऽस्ति । अत एव तत्र विशेषणा-न्युच्यन्ते । न तु विशेषरूपान्तरेष्विति गुणाभावाभिप्रायेणेति भावः ॥

उपासनानुसारेणैव फलं भवतीत्यत्र प्रमाणमाह ॥ तमिति ॥ तदेव भवति तथैव भवति । तत्रैव स्पष्टं प्रमाणं पठति ॥ उपासत इति ॥ सत्यसङ्कल्पेन । सत्यसङ्कल्प इत्युपासत इति यावत् । ईश्वर इत्युपासत इतीशत्वं भवेत् । एवं यथा हरिमुपास्ते तं गुणमाप्नोतीत्यर्थः ॥१५॥

<details open><summary>मूलम्</summary>

**नारायणे तुरीयाख्ये भगवच्छब्दशब्दिते ।**

**मनो मय्यादधद्योगी मद्धर्मो वशितामियात् ॥ १६ ॥**
</details>

### **पदरत्नावली**

वशितावाप्त्युपायमाह– नारायण इति । नारायणे तुर्याख्ये भगवच्छब्दशब्दित ऐश्वर्यादिषड्गुणानुपसंहृत्य मयि मन आदधद् योगी वशितामियादवाप्नोति । असङ्गत्वादिलक्षणो मम धर्मो यस्य स मद्धर्मः ॥ १६ ॥

### **श्रीनिवासतीर्थीया**

वशिताप्राप्त्युपायमाह ॥ नारायण इति ॥ भगवच्छब्दशब्दित इत्यनेनैश्वर्यादिषड्गुणोपसंहारस्तत्र कार्य इति सूचितम् । मद्धर्मा विषयासंगत्वादिमद्धर्मवान् । वशितामलोलत्वापरपर्यायाम् ॥ १६ ॥

### **प्रमेयचन्द्रिका**

वशित्वे हेतुनिरूपकस्य नारायण इति मूलस्यायमर्थः ॥ तुरीयस्य विश्वादि-चतूरूपस्य व्यूहगततुरीयनामके ऐश्वर्यादिषड्गुणपूर्णत्वाद्भगवच्छब्देन शब्दिते प्रतिपादिते मयि मनो दधद्योगी अलोलुत्वादिमद्धर्मसदृशधर्मः सन् वशिताख्यसिद्धिमियादिति । वशित्वं चाप्यलोलुतेत्युक्तेः । विष्णुस्तुरीयरूपेण द्वादशान्ते व्यवस्थित इति माण्डूकभाष्योक्तेस्तुरीयनामोक्तयैव शिरोमध्यमत्रा-धिष्ठानमित्युक्तं भवति ॥ १६ ॥

<details open><summary>मूलम्</summary>

**निर्गुणे ब्रह्मणि मयि धारयन् विशदं मनः ।**

**परमानन्दमाप्नोति यत्र कामोऽवसीयते ॥ १७ ॥**
</details>

### **पदरत्नावली**

प्राकाम्यसिद्धिकारणमाह– निर्गुण इति । यत्र यस्मिन्नानन्दे प्राप्ते कामो ऽन्येच्छा अवसीयते समाप्तो भवति । कामः काम्यः कमनीयो विषयो नास्तीति वा । ‘‘यथेष्टानन्द-सम्प्राप्तिः प्राकाम्यमिति कीर्त्यते’’ इति च । प्रगतमा समन्तात् काम्यं यस्मात् तत् तथा । अत्र निर्गुणत्वब्रह्मत्वगुणावुपसंहार्यौ ॥ १७ ॥

### **श्रीनिवासतीर्थीया**

प्राकाम्यसिद्ध्युपायमाह ॥ निर्गुण इति ॥ विशदं निर्मलम् । यत्र यस्मिन्नानन्दे प्राप्ते सति कामोऽन्येच्छाऽवसीयते समाप्ता भवति । परमानन्दं तद्रूपप्राकाम्यम् । यथोक्तम् । यथेष्ठानन्दसंप्राप्तिः प्राकाम्यमिति ॥ १७ ॥

### **प्रमेयचन्द्रिका**

प्राकाम्यधारणोच्यते ॥ निर्गुण इति ॥ सत्वादिगुणवर्जिते ब्रह्मणि पूर्णे व्याप्त इति यावत् । एतेन भाष्योक्तं तत्तद्दर्शनयोग्यं व्याप्तिस्थानमधिष्ठानमिति सूचितम् । विशदं निर्मलम् । यत्र यस्मिन् आनन्दे लब्धे सति कामो विषयेच्छा अवसीयते पर्यवसीयते । यथेष्टानन्दसंप्राप्तिर्यादृशानन्दकामः स्यादित्युक्तप्राकाम्यसिद्धिर्भवतीति भावः ॥ १७ ॥

<details open><summary>मूलम्</summary>

**श्वेतद्वीपपतौ चित्तं शुद्धे धर्ममये मयि ।**

**धारयन् श्वेततां याति षडूर्मिरहितोऽमरः ॥ १८ ॥**
</details>

## **तात्पर्यम्**

**‘शुद्धः श्वेतः सुखी श्वेतः श्वेतवर्णः क्वचिद्भवेदि’ति शब्दनिर्णये ॥ १८ ॥**

### **पदरत्नावली**

अनूर्मिमत्वसमाधिमाह– श्वेतद्वीपपताविति । शुद्धे निर्दुःखे धर्ममये धर्मफलदातरि श्वेतद्वीपपतौ मयि मनो धारयन् श्वेततां याति निर्दुःखत्वमवाप्नोति । ‘‘शुद्धः श्वेतः सुखी श्वेतः श्वेतवर्णः क्वचिद् भवेत्’’ इति । कथं निर्दुःखत्वमाप्तं स्यादत्राह षडिति । षडूर्मिराहित्यं विवृतममर इत्यनेन । ‘‘अनूर्मिमत्त्वं दुःखस्याभावमात्रमुदाहृतम्’’ इति ॥ १८ ॥

### **श्रीनिवासतीर्थीया**

एवमष्टमहासिद्ध्युपायमभिधायानूर्मिमत्वाद्यष्टादशसिद्ध्युपायमभिधास्य-न्नादावनूर्मिमत्वसिध्द्युपायमाह ॥ श्वेतद्वीपेति ॥ धर्ममये धर्मफलदातरि । अस्ति जायते ह्रसति वर्धते क्षीयतेऽपक्षीयत इति षडूर्मयः । एतद्राहित्यमेवामर इत्यनेन विवृतम् । अत्र श्वेततामिति श्वेतवर्णतामित्यन्यथाप्रतीतिं पराकरोति ॥ शुद्ध इति ॥ श्वेतशब्दवाच्यः । तथा च श्वेततां सुखितां याति । दुःखमात्रशून्यत्वादित्यर्थ उक्तो भवति ॥ १८ ॥

### **प्रमेयचन्द्रिका**

एवमष्टमहासिद्धिहेतुधारणा उक्त्वा अष्टादशसिद्धिधारणा उत्तरग्रन्थेनोच्यते । तत्र अनूर्मिमत्वे हेतुधारणाभिधायके श्वेतद्वीपेति श्लोके शुद्ध इत्यस्य निर्दुष्ट इत्यर्थः । धर्ममये फलदातरि । श्वेतद्वीपपतावित्यधिष्टानोक्तिः । अत्र श्वेततामित्यस्य प्रकृतोपयुक्तमर्थं प्रमाणेनाह ॥ शुद्ध इति ॥ अनूर्मिमत्वनिरूपणं मूले ॥ षडिति ॥ तस्य लेशतो विवरणममर इति । मरणादिदुःखाभाववानित्यर्थः ॥ १८ ॥

<details open><summary>मूलम्</summary>

**मय्याकाशात्मनि प्राणे मनसा घोषमुद्वहन् ।**

**तत्रोपलब्धाभूतानां हंसो वाचः शृणोत्यसौ ॥ १९ ॥**
</details>

## **तात्पर्यम्**

**आकाशस्यात्मनि । तत्राकाश उपलब्धानाम् आसमन्तात्स्थितानां भूतानां वाचः । हंसो जीवः । ‘त्यागात्पूर्वशरीराणां नवानां सञ्चयेन च । जीवं हंस इति प्राहुस्तद्धेतुत्वाद्धरिं परमि’ति भारते ॥ १९ ॥**

### **पदरत्नावली**

दूरश्रवणसिद्ध्युपायमाह– मयीति । आकाशात्मनि आकाशव्यापिनि प्राणे स्थिते मयि मनसा घोषं शब्दमुद्वहन् आकाशस्थप्राणस्थो हरिः शब्दप्रवर्तकस्तस्याधारश्चेति ध्यायन् हंसः शरीराभिमानविधुरजीवोऽसौ तत्राकाशे उपलब्धानामा समन्तात् स्थितानां भूतानां वाचः शृणोतीत्यन्वयः । ‘‘त्यागात् पूर्वशरीराणां नवानां सञ्चयेन च । जीवं हंस इति प्राहुस्तद्धेतुत्वात् हरिं परम्’’ इत्यतो वा हंसो जीवः ॥ १९ ॥

### **श्रीनिवासतीर्थीया**

दूरश्रवणसिद्ध्युपाय उच्यते ॥ मयीति ॥ अन्यथाप्रतीतिवारणाया-काशात्मनीत्येतद्व्याचष्टे ॥ आकाशस्येति ॥ तत्र तत्रेत्यादिकमन्यथाप्रतीतिनिरासाय व्याचष्टे ॥ तत्रेति ॥ उपलब्धाभूतानामित्युक्त्या स्वेन पूर्वं ये दृष्टचरास्त एव चेत्सहस्रयोजनान्ते स्थिताः सन्तो वाचमुदीरयन्ति तर्हि तेषामेव वाचंशृृणोति नानुपलब्धानामित्याशयः । प्रसिद्धपक्षिपरत्वनिरासाय हंसपदमनूद्य व्याख्याय प्रमाणं चाह ॥ हंसो जीव इति ॥ ओहाक् त्याग इत्यस्य हमिति भवति । अप्यक्षरसाम्येन निर्ब्रूयादिति वचनात्स इत्यस्य सञ्चयार्थकत्वमभिप्रेत्य सञ्चयेनेत्युक्तम् । यद्वा । ओहाक् त्याग इत्यस्माद् अप्रत्यये सति हः, सृगतावित्यस्माद् अप्रत्यये सति स इति पृषोदरादित्वा-न्नुमागमे हंस इति । ननु तर्हि तस्याहं हंसरूपेण सकाशमगममिति भगवतोऽपि हंसत्वोक्तेस्तत्र चैतन्निर्वचनस्य बाधितत्वात्कथमिति चेत्तत्राह ॥ तद्धेतुत्वादिति ॥ परं जीवविलक्षणं हरिम् ॥ तद्धेतुत्वात् ॥ जीवस्य पूर्वशरीरत्यागे नवशरीरसञ्चये च स्वातन्त्र्येण तस्यैव हेतुत्वाद्धंसं प्राहुरित्यर्थः । यथोक्तम् । स्वातन्त्र्यं तद्गतत्वं च शब्दवृत्तेर्हि कारणम् । स्वातन्त्र्यं तत्र मुख्यं स्यादिति । तथा चाकाशात्मनि प्राणे आकाशव्यापिनि श्रीमुख्यप्राणे स्थिते मयि मनसा घोषं शब्दमुद्वहन् आकाशान्तर्गतमुख्यप्राणस्थो हरिः शब्दप्रवर्तक इत्येवं ध्यायन् हंसो जीवस्तत्राकाशे आकाशसम्बन्धितया स्थितानां भूतानां वाचःशृृणोति । कीदृशानां स्वरूपकीर्तनभूतानामित्यत उपलब्धेत्युक्तम् । स्वेन पूर्वमुपस्वरूपकीर्तनं लब्धानाम् आ संमतात् सहस्रयोजनपर्यन्तं स्थितानां भूतानामित्यर्थः ॥ १९ ॥

### **दुर्घटभावदीपिका**

आकाशात्मन्याकाशनियामके प्राणे मुख्यप्राणे स्थिते मयि मनसा घोषं शब्दमुद्वहंश्चिन्तयन् आकाशनियामकमुख्यप्राणस्थितः परमेश्वरः शब्दनियामक इति ध्यानं कुर्वन्निति यावत् । असौ हंसो जीवस्तत्राकाशे । संमर्दरहितः स्थूल इति यावत् । उपलब्धाभूतानाम् उपलब्धानां पूर्वं स्वेन दृष्टानामा समन्तात्स्थितानां भूतानां वाचः शृृणोतीति । एतेनाकाशे उपलब्धानामित्ये-तद्व्यर्थमिति दूषणं परास्तम् । सम्यक् परिचितानामेव भूतानां वाचः शृृणोति न त्वपरिचितानामिति वक्तुमाकाशे उपलब्धानामित्युक्तमित्यभ्युपगमात् ॥ १९ ॥

### **प्रमेयचन्द्रिका**

दूरश्रवणधारणोच्यते ॥ मयीति ॥ अत्राकाशात्मनि आकाशस्वरूप इति भानादाह ॥ आकाशस्येति ॥ उत्तरार्धे तत्रेत्यस्य मयीत्युक्तपरमात्मनीत्यर्थो भाति । आकाशस्य समासे उपसर्जनत्वेन तत्परामर्शायोगादित्यतो अनूद्यार्थमाह ॥ तत्राकाश इति ॥ उपसर्जनस्यापि योग्यतयाऽत्र परामर्श इति भावः । तत्राकाशे उपलब्धा वाचः शृृणोतीत्ययुक्तम् । श्रवणात्पूर्वं शब्दोपलम्भायोगादित्यतः, उपलब्धाभूतानामित्येकं पदम्, तत्रोपलब्धत्वं भूतानां विशेषणमिति भावेन तर्हि दीर्घवैय्यर्थ्यमित्याशङ्कां परिहरति ॥ उपलब्धानामिति ॥ प्रमितानामित्यर्थः । तत्राविद्यमान-पुरुषाणां शब्दं भ्रान्त्या श्रुणोतीति निवारणायैतदुक्तिरिति ध्येयम् । अत्र आ इत्यनुवादः समंतादिति व्याख्यानम् । उपसर्गस्य ससाधनक्रियावाचित्वात् स्थितानामित्युक्तम् । पक्षिविशेषार्थकत्वभ्रम-वारणाय ॥ हंसो जीव इति ॥ जीवे हंसशब्दं प्रमाणेन निर्वक्ति ॥ त्यागादिति ॥ हं सरतीति हंसः । हा त्यागे सृ गतावित्यतो अप्रत्यये पृषोदरान्नुमागमे च सति हंस इति सिद्ध्यतीति भावः । पूर्वशरीराणां नवानामिति च योग्यतया सम्बध्यते इति च ज्ञेयम् । तर्हि कथं भगवति शब्दप्रवृत्तिरित्यत उक्तम् ॥ तद्धेतुत्वादिति ॥ जीवकर्तृकदेहत्यागसञ्चयौ प्रति हेतुत्वादित्यर्थः । जीवदेहं हापयति सारयतीति हरिं परं हंसमाहुरिति योजना ।

तदयं मूलार्थः ॥ आकाशस्यान्तर्यामिणि स्थिते मयि मनसा घोषं शब्दमुद्वहन् । वर्णव्यञ्जको ध्वन्यात्मकः शब्द आकाशव्यापिनि प्राणे स्थिते मयि वर्तत इति ध्यायन्नसौ हंसो जीवस् तत्राकाशे उपलब्धानां प्रतीतानामासमंतात्सहस्रयोजनान्तस्थितानां भूतानां प्राणिनां वाचः श्रुणोतीति ॥ १९ ॥

<details open><summary>मूलम्</summary>

**चक्षुस्त्वष्टरि संयोज्य त्वष्टारमपि चक्षुषि ।**

**मां तत्र मनसा ध्यायन् विश्वं पश्यति सूक्ष्मदृक् ॥ २० ॥**
</details>

### **पदरत्नावली**

दूरदर्शनोपायमाह– चक्षुरिति । त्वष्टा सूर्यश्चक्षुर्नियामक आश्रयश्च । तत्र चक्षुषि सूर्ये च स्थितं माम् । ‘‘सहस्रयोजनान्तं तु दूरदर्शनमिष्यते । दूरश्रवणमप्येवं तस्मिन्नेव युगे स्थिते’’ इति विशेषः ॥ २० ॥

### **श्रीनिवासतीर्थीया**

दूरदर्शनोपायमाह ॥ चक्षुरिति ॥ चक्षुरिन्द्रियं त्वष्टरि सूर्ये संयोज्य तत्प्रेरिततया तदधीनमिति ध्यात्वा त्वष्टारं सूर्यं चक्षुषि संयोज्य प्रेरकतयाऽस्तीति ध्यात्वा तत्र चक्षुषि च मुख्यतः प्रेरकतया विद्यमानं मां ध्यायन् पुमान् सूक्ष्मदृक् सूक्ष्मदर्शनसामर्थ्योपेतो भूत्वा विश्वं सहस्रयोजनान्तरितं पश्यतीत्यर्थः ॥ २० ॥

### **दुर्घटभावदीपिका**

चक्षुस्त्वष्टरि सूर्ये मनः संयोज्य । चक्षुः सूर्यनियम्यमिति चिन्तयित्वेति यावत् । त्वष्टारं सूर्यमपि चक्षुषि मनसा संयोज्य । सूर्यश्चक्षुर्नियामक इति च चिन्तयित्वेति यावत् । तत्र चक्षुषि सूर्ये च मां ध्यायन् जीवः सूक्ष्मदृक् सन् दूरस्थितं विश्वं पश्यतीति ॥ २० ॥

### **प्रमेयचन्द्रिका**

दूरदर्शना सिद्धिरुच्यते ॥ चक्षुरिति ॥ चक्षुरभिमानिनं चक्षुर्नामकं सूर्यं त्वष्टर्यधिदैवे सूर्ये चक्षुषि संयोज्य अध्यात्माधिदैवसूर्यरूपयोरभेदं चिन्तयित्वेति यावत् । तत्रोभयत्र मां मनसैकरूपं ध्यायन् सूक्ष्मदृक् दूरस्थं विश्वं पश्यतीत्यर्थः ॥ २० ॥

<details open><summary>मूलम्</summary>

**मनो मनसि संयोज्य देहं तदनु वायुना ।**

**मद्धारणानुभावेन तत्रात्मा यत्र वै मनः ॥ २१ ॥**
</details>

## **तात्पर्यम्**

**मनसि मनस्तत्त्वे । वायुना संयोज्य । मनोऽनुदेहं मनस्तत्त्वे मद्धारणा**

**॥ २१ ॥**

### **पदरत्नावली**

मनोजवप्रापकधारणप्रकारमाह– मन इति । यदा योगिनो मनोवेगेन गन्तुमिच्छा तदा मनो मनसि मनस्तत्वे वायुना संयोज्य तदनु मनोऽनुदेहमपि वायुना संयोज्य मद्धारणानुभावेन मनस्तत्वान्तर्यामिणो मम ध्यानसामर्थ्येन यत्र मनस्तत्रात्मा शरीरमनुगच्छतीत्यन्वयः । ‘‘स्वमनः-समवेगिता मनोजव इति प्रोक्तः’’ इति च ॥ २१ ॥

### **श्रीनिवासतीर्थीया**

मनोजवसिद्ध्युपायमाह ॥ मन इति ॥ अत्र मनसि मनसः संयोजनमात्माश्रयापत्तेरतः सप्तम्यन्तमनःशब्दार्थमाह ॥ मनसीति ॥ वायुनेत्यस्यान्वयं दर्शयति ॥ वायुनेति ॥ तदन्वित्यस्यार्थमाह ॥ मनोऽन्विति ॥ मद्धारणानुभावेनेत्यत्राधिष्ठानानुक्तेस्तद्दर्शयति ॥ मनस्तत्त्वे मद्धारणेति ॥ तथा चायमर्थः ॥ यदा योगिनो मनोवेगेन गन्तुमिच्छा भवति तदा मनो मनसि मनस्तत्त्वे तदन्तर्गतहरौ वायुना संयोज्य । मनसा तं ध्यात्वेति यावत् । तदनु मनोऽनु । स्वकीयं देहमपि संयोज्य स्थितस्य पुंसो मनो यत्र देशादौ गच्छति तत्र तस्यात्मा देहोऽपि मनस्तत्त्वे स्थितस्य मम धारणासामर्थ्येन गच्छतीति मनोजवरूपा सिद्धिरुक्ता भवतीति ॥ २१ ॥

### **प्रमेयचन्द्रिका**

मनोजवधारणापरे मन इति श्लोके मनसस्तस्मिन्नेव संयोजनं भाति । देहं तदन्वित्यसङ्गतम् । वायुनेत्यनन्वितमित्यतो व्याचष्टे ॥ मनसीति ॥ प्रथमं मनो जैवं सप्तम्यन्तपदोक्तं तु अहङ्काररूपबहिरावरणान्तर्भूतमनस्तत्वमित्यनेनोक्तं भवति । वायुनेत्येतत्संयोज्येत्य-नेनान्वितम् । तदन्वित्यत्र तच्छब्देन मनः परामृश्यते । मनसा मनस्तत्वे संयोजनान्वेव देहमपि देहनियामकेन वायुना मनस्तत्वे मद्धारणे क्रियमाणे मनो यत्र गच्छति । तत्र तत्र मनोजवेन देहोऽपि गच्छतीति ॥ मनसो मनस्तत्वकार्यत्वं तद्विलयाधिष्ठानत्वं तद्देवतानियम्यत्वं स्वदेहस्यापि मनोभिमानिप्रेर्यत्वं तदाश्रितत्वं सर्वस्यापि मुख्यवायुवशत्वं तदाश्रितत्वमित्याद्यनुसन्धाय सर्वनियामकस्य हरेर्मनस्तत्वे साधारे सति मनोजवसिद्धिर्भवतीति भावः ॥ २१ ॥

<details open><summary>मूलम्</summary>

**यदा मन उपादाय यद्यद् रूपं बुभूषति ।**

**तत्तद् भजेन्मनोरूपं मद्योगबलमाश्रितः ॥ २२ ॥**

**परकायं विशन् सिद्ध आत्मानं तत्र भावयेत् ।**

**पिण्डं हित्वा विशेत् प्राणो वायुभूतः षडङ्घ्रिवत् ॥ २३ ॥**

**पार्ष्ण्याऽऽपीड्य गुदं प्राणं हृदुरःकण्ठमूर्धसु ।**

**आरोप्य ब्रह्मरन्ध्रेण ब्रह्म नीत्वोत्सृजेत् तनुम् ॥ २४ ॥**
</details>

## **तात्पर्यम्**

**‘गजादिरूपमाकाङ्क्षन्गजादिस्थितमीश्वरम् । ध्यायन् गजादिरूपः स्यात्परकायस्थितं हरिम् । ध्यायन्विशेत्परे काये वायावन्तर्गतः पुमान् । प्राणनामा हरिः प्रोक्तस्तस्मिन्वायुः समाश्रितः। वायावन्तर्गतो जीवो देहाद्देहं प्रयास्यति ॥ ‘षडाधारस्थितं विष्णुं ध्यायन्नायुःक्षयं विना । यदि मृत्युमभीप्सेत तथा प्राप्नोत्यसंशयम् ॥ त्रिकालप्रेरकं विष्णुं ध्यातुः कालत्रयज्ञता । अग्न्यादिषु हरिं ध्यायं स्तत्प्रतिस्तंभको भवेद् इति हरिवंश संहितायाम् ॥ आत्मानं परमात्मानं तत्र परकाये भावयेत् । तदा वायौ स्थितः प्राणः परमात्मा तत्र गच्छति । तमनु जीवोऽपि गच्छति । वायौ भूतो वायुभूतः ॥**

**प्राणं परे ब्रह्मणि नीत्वा । ‘प्राणस्थं प्राणनामानं बहिष्ठे ब्रह्मनामके । विष्णुं विष्णावनुस्मृत्य विसृजेद्देहमञ्जसे’ति प्रभञ्जने ॥ ‘अनेयस्य हरेर्नीतिस्तद्गतस्य हरेः स्मृतिः । न हि नेयः क्वचित्क्वापि केनचित्स्ववशत्वत’ इति च ॥ मम भावना मद्भावः । ‘भावो मनश्च भक्तिश्च क्वचिदभ्यास इष्यते’ इति शब्दनिर्णये ॥ २२–२७ ॥**

### **पदरत्नावली**

कामरूपावाप्त्युपायमाह– यदेति । यदा मन उपादाय स्थिरीकृत्य यद्यद्रूपं गजादिरूपं बुभूषति भवितुमिच्छति गजादिरूपः स्यामिति तदा गजाद्याकारस्य गजाद्यन्तर्यामिणो मम योगबलं ध्यानबलम् आश्रितो योगी तत्तन्मनोगतगजादिरूपं भजेदित्यन्वयः । ‘‘गजादिरूप-माकाङ्क्षन् गजादिस्थितमीश्वरम् । ध्यायन् गजादिरूपः स्यात् पश्वाद्याकारता तथा । कामरूपत्व-मुद्दिष्टम्’’ इति च ॥ परकायप्रवेशोपायमाह– परकायमिति । अस्यायमर्थः । परकायं विशन् सिद्ध आत्मानं स्वान्तःस्थं हरिं तत्र परकाये भावयेत् । एवंभावितः प्रकृष्टानन्दरूपत्वात् प्रणयन-कर्तृत्वाच्च प्राणः परमात्मा वायुभूतो वायौ भूतो वाय्वन्तर्गतः पिण्डं हित्वा इतरदृष्ट्या स्वदृष्ट्या न त्यक्त्वा योगिनं समादाय परकाये प्रविशेदित्यन्वयः । ‘‘स्वदेहत्यागतः परे । परकायप्रवेशः स्यात्’’ इति । ‘‘परकायस्थितं हरिम् । ध्यायन् विशेत् परे काये वाय्वन्तरगतः पुमान् । प्राणनामा हरिः प्रोक्तस्तस्मिन् वायुः समाश्रितः । वायावन्तर्गतो जीवो देहाद् देहं प्रयास्यति’’ इति च ॥ स्वच्छन्दमृत्युताप्रकारमाह– पार्ष्ण्येति । प्राणं हृदुरःकण्ठमूर्धस्वारोप्य षडाधारस्थितं विष्णुं ध्यायन् ब्रह्मरन्ध्रेण तनुमुत्सृजेत् । प्राणं ब्रह्मणि नीत्वा प्राणनामानं बहिःस्थे ब्रह्मनामि्न स्मृत्वेत्यर्थः । ‘‘युगादर्वाक्तना स्मृता । स्वच्छन्दमृत्युता’’ इति । ‘‘षडाधारस्थितं विष्णुं ध्यायन्नायुःक्षयं विना । यदि मृत्युमभीप्सेत तथा प्राप्नोत्यसंशयम्’’, ‘‘प्राणस्थं प्राणनामानं बहिःस्थे ब्रह्मनामके । विष्णुं विष्णावनुस्मृत्य विसृजेद् देहमञ्जसा’’ इति । ‘‘अनेयस्य हरेर्नीतिस्तद्गतस्य हरेः स्मृतिः । न हि नेयः क्वचित् क्वापि केनचित् स्ववशत्वतः’’ इति च ॥ २२–२४ ॥

### **श्रीनिवासतीर्थीया**

कामरूपप्राप्त्युपायः कथ्यते ॥ यदेति ॥ तत्र ध्येयोक्त्यप्रतीतेः प्रमाणेन तं दर्शयति ॥ गजादीति ॥ गजादिस्थितमित्युक्त्या मद्योगेत्यस्य तात्पर्यमुक्तम् ॥ आत्मानं तत्र भावयेदित्यस्य स्वात्मानं जीवमिति प्रतीतिपरिहाराय तात्पर्यमुक्तम् ॥ परेति ॥ वायुभूत इत्यस्यार्थः ॥ वायाविति ॥ प्राणशब्दार्थमाह ॥ प्राणेति ॥ प्रकृष्टचेष्टकत्वादिनेति भावः ॥ हृदुरः कण्ठमूर्ध-स्विति स्थानचतुष्टयमेवोक्तम् । तदुपलक्षणमित्याशयेनाह ॥ षडिति ॥ नाभिहृदुरःकण्ठ-भ्रूमध्यशिरोभेदेन षट् सङ्ख्याका ये आधाराः स्थानानि तत्र तत्र स्थितमित्यर्थः । आयुःक्षयं विना स्वस्य क्लृप्तायुःपरिसमाप्त्यभावेऽपि प्राप्नोति मृत्युम् ॥

त्रिकालज्ञताप्राप्त्युपायकथनपरे मद्भक्तेति श्लोके (२८) ध्येयोक्त्यप्रतीतेस्तं दर्शयति ॥ त्रिकालेति ॥ धारणाविद इत्यस्येदं तात्पर्यम् अग्न्यादिभिरित्यत्रापि (२९) ध्येयोक्त्यदर्शनात्तामाह ॥ अग्न्यादिष्विति ॥ ध्यायन् दाहकत्वादग्निस्तंभकत्वेनाह्लादकत्वेन चेत्यर्थः । तत्प्रतिस्तम्भकोऽग्न्यादि प्रतिस्तम्भकः । एवं प्रमाणेन व्याख्याय स्ववाक्येनापि व्याचष्टे ॥ आत्मानमित्यादिना ॥ वायुभूत इत्यस्यार्थः ॥ वायौ स्थित इति ॥ कथमयमर्थो लभ्यत इत्यतस्तद्दर्शयति ॥ वायाविति ॥ ब्रह्म नीत्वेत्यस्यार्थः ॥ प्राणं पर इति ॥ तत्र प्रमाणमाह ॥ प्राणस्थमिति ॥ प्राणनामानं विष्णुमिति सम्बन्धः। ब्रह्मनामके विष्णावित्यन्वयः । ननु नीत्वेति कथं विष्णोरनेयत्वेन नयनायोगादित्यत आह ॥ अनेयस्येति ॥ तद्गतस्य प्राणान्तर्गतस्य हरेः स्मृतिः । बहिष्ठहर्यभेदेन स्मरणमेव नीतिरित्यर्थः । कुत एवमित्यत आह ॥ न हीति ॥ कुत इत्यतः स्वतन्त्रत्वादित्याह ॥ स्ववशत्वत इति ॥ यो वै मद्भावमापन्न इत्यत्र मद्भावं मदभेदमित्यन्यथाप्रतीतेर्व्याचष्टे ॥ ममेति ॥ स्नेहेनेशितृत्वादि माहात्म्योपसंहाररूपा भक्त्यपरपर्याया सेवा भावनोपासनाग्रहणे वक्ष्यमाणप्रमाणासङ्गतिरतः प्रमाणं चाह ॥ भाव इति ॥

तथा चेयं यदेत्यादि मूलश्लोकानामक्षरयोजना ॥ यदा मन उपादायान्तः स्थिरीकृत्य यद्यद्गजादिरूपं बुभूषति भवितुमिच्छति । अहं गजादिरूपी स्यामिति । तदा तत्तन्मनोरूपं स्वमनः स्थितं गजादिस्थितं गजाद्याकारभगवद्रूपं भजेत्प्राप्नोतीत्यर्थः ॥

परकायप्रवेशसिद्ध्युपायमाह ॥ परेति ॥ परकायं प्रविशन् प्रवेष्टुकामः सिद्धो योगी आत्मानं स्वान्तर्यामिणं परमात्मानं तत्र परकाये भावयेच्चिन्तयेत् । एवं भावितो वायौ भूतस्तदन्तर्गतः प्राणो हरिः पिण्डं देहं हित्वा परकायं प्रविशेत् । तत्र दृष्टान्तः । यथा षडङ्घ्रिर्भ्रमर एकस्मिन्पुष्पपिण्डे स्थितोऽपरपुष्पस्थितरसपानेच्छायां तद्धित्वाऽन्यं पुष्पं विशेत्तद्वदित्यर्थः । भगवान् स्वान्तर्गत-वाय्वान्तर्गतजीवं गृहीत्वा देहान्तरं गच्छतीति हरेरेव स्वातन्त्र्यादित्थमुक्तम् । वस्तुतः स्वभावितपरमात्मप्रसादात्स्वदेहं हित्वा परकायं विशेद्योगीति ज्ञेयम् ॥

स्वच्छन्दमृत्युतासिद्ध्युपाय उच्यते ॥ पार्ष्ण्येति ॥ यदा योगी आयुःक्षयं विना मृत्युमभीप्सते तदा गुदं पार्ष्ण्या पार्ष्णिनाऽऽपीडयन्नधोद्वारं निरुद्ध्य प्राणं वायुं हृदुरःकण्ठमूर्धसु । नाभिभ्रूमध्ययोरप्युपलक्षणम् । एं षट्स्वाधारेष्वारोप्य प्राणं प्राणस्थं प्राणनामानं देहान्तर्गतं हरिं ब्रह्म नीत्वा ब्रह्मणि देहाद्बहिष्टौ हरौ नीत्वा तदभेदेन स्मृत्वा ब्रह्मरन्ध्रेण तनुमुत्सृजेदित्यर्थः

॥ २२–२४ ॥

### **प्रमेयचन्द्रिका**

कामरूपः सिद्धिरुच्युते ॥ यदेति ॥ यदा यद्गजादिरूपं बुभूषति । प्राप्तावित्युक्तेः प्राप्तुमिच्छति । तदा मनोरूपं मनोगतं गजादिलक्षणं रूपं प्रतिमा यस्य गजाद्यन्तर्गतं हरिं प्रति मन उपादाय आनीय निवेश्येति यावत् । मद्योगबलं मद्ध्यानबलमाश्रितस् तत्तद्गजादिरूपं भजेत प्राप्नुयादित्यर्थः । अत्र यद्यद्देवर्ष्यादिरूपमिति प्रतीतिवारणाय प्रमाणेन व्याचष्टे ॥ गजादीति ॥

परकायमिति श्लोके आत्मानं स्वात्मानमिति भाति । तदयुक्तम् । स्वभावनायाः फलासाधनत्वा-दित्यतः प्रमाणशेषेण व्याचष्टे ॥ परकायेति ॥ वायुभूत इति वाय्वात्मक इत्यन्यथाभानादाह ॥ वायाविति ॥ वायावन्तर्गतः पुमान् परकायस्थितं हरिं ध्यायन् परे लक्षणया परकीये काये विशेदित्यन्वयः ॥ प्राणो विशेदिति प्राणस्य परकायप्रवेश उच्यते । न तु योगिनः । अतोऽ-सङ्गतमिदम् । किञ्च प्राणस्यैव वायुत्वे वायौ भूत इति वाय्वन्तर्गतत्वं चायुक्तमित्यतः पूर्वोक्तं विवृण्वन्व्याचष्टे ॥ प्राणनामेति ॥ तस्मिन्प्राणनामके हरौ । पिण्डं हित्वेत्यस्यार्थो ॥ देहादिति ॥ ल्यब्लोपपञ्चमी, देहं हित्वेत्यर्थः । तदयं मूलार्थः ॥ परकायं विशन्प्रवेष्टुमिच्छुर्योगसिद्धस्तत्र परकाये आत्मानं स्वान्तस्थं हरिं भावयेत् । एवंभाविनः प्रकृष्टानन्दरूपत्वात्प्रणयनकर्तृत्वाच्च प्राणः परमात्मा वायुभूतः वायाववस्थितः । पिण्डं योगिनो देहं हित्वा परकायं विशेत् । तदा जीवोऽपि वायुभूतः वायुनामकहर्यन्तर्गतवायौ भूतः वाय्वन्तर्गतः सन् षडङ्घ्रिवद् यथा भ्रमरः पुष्पात्पुष्पान्तरम् अनायासेन प्रविशति तथा पिण्डं स्वदेहं हित्वा तत्र परकाये विशेदिति । अत्र जीवस्य परकायप्रवेशसमये वाय्वादिस्थितं तमेव वायुं रूपान्तरेण स्वान्तर्न्निवेश्य तस्याप्यन्तर्जीवं स्थापयित्वा परकायं प्रविशेदिति भावः । एतच्चोत्तरत्र स्पष्टयिष्यति ॥

पार्ष्ण्याऽपीड्येति श्लोके स्वापार्ष्णिनाऽऽपीड्यगुदं ततो निलमिति द्वितीयस्कन्धोक्तरीत्या चरमदेहोत्क्रमणप्रकारोऽभिधीयत इति भातीत्यतः स्वच्छन्दमृत्युतासिद्धिहेतुधारणैवात्रोच्यत इति प्रमाणशेषेणाह ॥ षडाधारेति ॥ मूलाधारनाभिहृदुरःकण्ठमूर्धाख्यषट्स्थानस्थितं विष्णुं ध्यायन्नित्यर्थः । आयुःक्षयं विना यदि मृत्युमभीप्सेतेति सिद्धीच्छापरं ग्राह्यमिति सूचितं भवति । उत्सृजेत्तनुमित्यस्याभिप्रायस् तथा प्राप्नोतीति । यथेप्सितं तथा प्राप्नोतीत्यर्थः । मूलार्थस्तु देहस्थ-जडवायोरूर्ध्वगमनसिद्धये स्वपार्ष्ण्यागुदमापीड्य प्राणं मुख्यं तदन्तर्गतं हरिं च मूलाधारं समारभ्य नाभिहृदुरःकण्ठमूर्धस्वारोप्य तत्रास्तीति षडाधारस्थिततया ध्यायन्निति यावत् । तथा प्राणं जीवसहितं तदुरआदिषूर्ध्वं नीत्वा देहगतं प्राणाख्यं हरिं च ब्रह्मणि नीत्वा बहिर्गतब्रह्माख्येन रूपेणैकीभूतं स्मृत्वेति यावत् । ब्रह्मरन्ध्रेण तनुमुत्सृजेदिति ॥ २२–२४ ॥

<details open><summary>मूलम्</summary>

**विहरिष्यन् सुराक्रीडे मत्स्थं सत्वं विभावयेत् ।**

**विमानेनोपतिष्ठन्ति सत्ववृत्तिं सुरस्त्रियः ॥ २५ ॥**
</details>

### **पदरत्नावली**

देवसहितक्रीडानुदर्शनसिद्धिधारणामाह– विहरिष्यन्निति । सुराणामाक्रीडे विहरिष्यन् विहर्तुकामो योगी सत्वगुणं मत्स्थं विभावयेत् । सुरस्त्रियो विमानेन सत्ववृत्तिमुपतिष्ठन्ति समीपमाप्नुवन्तीत्यन्वयः । ‘‘देवैः क्रीडा चेन्द्रादिभिर्विना’’ इति ॥ २५ ॥

### **श्रीनिवासतीर्थीया**

देवैः सह क्रीडासिद्ध्युपायमाह ॥ विहरिष्यन्निति ॥ सुराणामाक्रीडे क्रीडास्थाने विहरिष्यन् विहारं कर्तुमिच्छन् योगी सत्त्वं सत्त्वगुणं मत्स्थं मदाधारत्वेन स्थितं विभावयेत् । सत्त्वगुणाधारं मां चिन्तयेदिति यावत् । अनन्तरं सुरस्त्रियो विमानेन सत्त्ववृत्तिं सत्त्वगुणाधारे हरौ चित्तवृत्तियुक्तं योगिनमुपतिष्ठन्ति समीपं प्राप्नुवन्ति । ताभिः क्रीडन्त इति भावः ॥ २५ ॥

### **प्रमेयचन्द्रिका**

मूले देवैः सहक्रीडानुदर्शनाख्यसिद्धिहेतुधारणोच्यते ॥ विहरिष्यन्निति ॥ सुराणामाक्रीडे क्रीडास्थाने विहर्तुमिच्छुः सत्वगुणं मयि संध्यायेत् । सत्वगुणाश्रयस्तन्नियामक इति ध्यायेत् । एवं ध्याने सति सत्वे गुणे वृत्तिर्वर्तनम् । यस्य तं योगिनं देवाः सहक्रीडितुमुपगच्छन्ति । देवैः क्रीडा चेन्द्रादिभिरित्युक्तेः । तथा सुरस्त्रियोऽप्सरसः स्वस्वाधिकारानुसारेण उपतिष्टन्तीत्यर्थः

॥ २५ ॥

<details open><summary>मूलम्</summary>

**यथा सङ्कल्पयेद् बुद्ध्या यथा वा मत्परः पुमान् ।**

**मयि सत्ये मनो युञ्जन् तथा तत् समुपाश्नुते१ ॥ २६ ॥**
</details>

### **पदरत्नावली**

यथासङ्कल्पसिद्धिध्यानमाह– यथेति । सत्ये सत्यसङ्कल्पे मयि मनो युञ्जानो यथायथा मत्परः पुमान् बुद्ध्या सङ्कल्पयेद् यं यं गुणमुपसंहृत्य मामुपास्ते तथा तथा तत् काम्यमाप्नोतीत्यन्वयः । ‘‘यथासङ्कल्पसिद्धिश्चाप्यन्नपानसुतादिषु’’ इति ॥ २६ ॥

### **श्रीनिवासतीर्थीया**

यथासङ्कल्पसिद्ध्युपायमाह ॥ यथेति ॥ योगी बुद्ध्या मनसा यथा यथा सङ्कल्पयेत्सङ्कल्प्य च सत्ये सत्यसङ्कल्पे मयि मनो युञ्जानो योगी यथा वा मत्परो यं यं गुणमुपसंहृत्योपासनातात्पर्यवांस्तथा तथा तत्सङ्कल्पितं समुपाश्नुते प्राप्नोतीत्यर्थः ॥ २६ ॥

### **प्रमेयचन्द्रिका**

तथा सङ्कल्पसंसिद्धिहेतुधारणोच्यते ॥ यथेति ॥ सत्ये सत्यसङ्कल्पे मयि मनो युञ्जन् सत्यसङ्कल्पं मां ध्यायन् योगी यथा वा मत्परो ऽथ यथा मम ध्यानवान् भवति । तदनुसारेण यथा स्वेष्टं सङ्कल्पयेत्तथा तत्समवाप्नुत इत्यर्थः ॥ २६ ॥

<details open><summary>मूलम्</summary>

**यो वै मद्भावमापन्न ईशितुर्वशितुः पुमान् ।**

**न कुतश्चन हन्येत तस्य चाज्ञा यथा मम ॥ २७ ॥**
</details>

### **पदरत्नावली**

आज्ञाऽप्रतिहतिसिद्धिधारणाप्रकारं दर्शयति– य इति । यः पुमान् ईशितुर्वशितुर्मदिति पञ्चमी षष्ठ्यर्थे । मम भावं भावनाम् ईशितृत्ववशितृत्वगुणोपसंहारलक्षणां भक्तिं सेवामापन्नस् तस्य पुंस आज्ञा कुतश्चन हेतोर्न विहन्येत । चशब्द एवार्थे । यथा ममाज्ञा । वै प्रसिद्धम् । ‘‘आज्ञाऽप्रतिहतिर्बाह्मादर्वागस्त्रविघातनम् । विना महातपस्वीश्च शापप्रतिहतिः स्मृता’’ इत्येतच्चशब्दतो वा गृहीतम् । ‘‘भावो मनश्च भक्तिश्च क्वचिदभ्यास इष्यते’’ इति च ॥ २७ ॥

### **श्रीनिवासतीर्थीया**

अप्रतिहतगत्याज्ञासिद्ध्युपायमाह ॥ य इति ॥ यो योगी मद्भावं मयीशितृत्वादिगुणोपसंहाररूपभक्तिमापन्नस्तस्येशितुः प्रेरयितुर्वशितुः स्वतन्त्रस्य मम सकाशात् । भक्तिविषयमदनुग्रहेणेति यावत् । न च विहन्येत नैव विहन्येतेत्यर्थः ॥ २७ ॥

### **प्रमेयचन्द्रिका**

आज्ञाप्रतिहतिहेतुधारणोच्यते ॥ यत इति ॥ सर्वेशितुः सर्ववशीकर्तुर्मम भावमध्यात्म्यम् ईशितृत्वादिध्यानं कुर्वन् यस्तस्येति योज्यम् ॥ २७ ॥

<details open><summary>मूलम्</summary>

**मद्भक्त्या शुद्धसत्वस्य योगिनो धारणाविदः ।**

**तस्य त्रैकालिकी बुद्धिर्जन्ममृत्यूपबृंहिता ॥ २८ ॥**
</details>

### **पदरत्नावली**

त्रिकालज्ञत्वसिद्धिसाधनमाह मद्भक्त्येति । धारणाविदस् त्रिकालान्तर्यामि-हरिस्मरणप्रकारज्ञस्य जन्ममृत्यूपबृंहिता सृष्टिसंहारविषयिणी बुद्धिर्ज्ञानं, स्यादिति शेषः । ‘‘वेदादिकं विना प्रोक्ता त्रिकालज्ञानिता बुधैः’’ इति, ‘‘त्रिकालप्रेरकं विष्णुं ध्यातुः कालत्रयज्ञता’’ इति च

॥ २८ ॥

### **श्रीनिवासतीर्थीया**

त्रिकालज्ञत्वसिद्ध्युपायमाह ॥ मद्भक्तयेति ॥ मद्भक्त्या शुद्धान्तःकरणस्य धारणाविदस्त्रिकालान्तर्यामितया त्रिकालप्रेरकस्यहरेर्धारणाप्रकारविदस्तस्य योगिनः । त्रिकालप्रेरकहरिस्मरणप्रभावादिति यावत् । जन्ममृत्युपबृंहिता सृष्टिसंहारविषयिणी बुद्धिः स्यात् । एते पदार्थाः पूर्वसृष्टाः संहृताश्च । इदानीमप्येते पदार्थाः सृज्यन्ते संह्रीयन्ते च । उत्तरत्रापि सृष्टाः संहृताश्च भविष्यन्तीति त्रिकालजन्मादिविषयज्ञानं भवतीति भावः ॥ २८ ॥

### **दुर्घटभावदीपिका**

मद्भक्त्या शुद्धान्तःकरणस्य योगिनो भगवत्ज्ञानयोगिनो धारणविदो भगवत्ध्यानप्रकारविदो यस्य त्रैकालिकी बुद्धिरस्ति । त्रिकालप्रेरकभगवद्ध्यानमस्तीति यावत् । तस्य जन्ममृत्यूपबृंहिता जन्ममृतिविषयिणी यावती बुद्धिर्भवतीति । एतेन त्रैकालिकी बुद्धिरित्यस्य किं त्रिकालप्रेरकभगवत्ध्यानमित्यर्थः । किंवा त्रिकालस्थप्राणिविषयिणीत्यर्थः । नाद्यः । त्रिकालस्य प्राणिविषयिणी बुद्धिरित्यर्थस्यानुक्तिप्रसङ्गात् । न द्वितीयः । त्रिकालप्रेरकभगवद्ध्यानमित्यर्थस्यानुक्ति-प्रसङ्गादिति दूषणं परास्तम् । त्रैकालिकी बुद्धिरित्यस्यावृत्तिमङ्गीकृत्यार्थद्वयं विवक्षितमित्यभ्युपगमात्

॥ २८ ॥

॥ इति श्रीसत्याभिनवतीर्थविरचितायां श्रीभागवतटिप्पण्यां पञ्चदशोऽध्यायः ॥ ११–१५ ॥

### **प्रमेयचन्द्रिका**

त्रिकालज्ञत्वधारणोच्यते ॥ मद्भक्त्येति ॥ अत्र धारणाविद इत्येवोच्यते । न तु ध्येयगुणविशेषमत आह ॥ त्रिकालेति ॥ मद्भक्त्या निमित्तेन शुद्धं सत्वमन्तःकरणं यस्य तस्य धारणाविदस्त्रिकालप्रेरकविष्णुध्यानविदः ज्ञात्वा ध्यातुरिति यावत् । योगिनः जन्ममृत्यूपबृंहिता सृष्टिसंहारविषयिणी बुद्धिर्ज्ञानं स्यादिति मूलार्थः ॥ २८ ॥

<details open><summary>मूलम्</summary>

**अग्न्यादिभिर्न हन्येत मुनेर्योगमयं वपुः ।**

**मद्योगश्रान्तचित्तस्य यादसामुदकैर्यथा ॥ २९ ॥**
</details>

### **पदरत्नावली**

अग्न्यादिस्तम्भोपास्तिप्रकारमाह– अग्न्यादिभिरिति । योगमयं ध्यानमयम् । एतदेव विशिनष्टि मद्योगश्रान्तचित्तस्येति । अग्न्यादीनामौष्ण्यादिशक्तिस्तम्भकाह्लादकत्वादि- कत्वादिगुणार्णवस्य मम ध्यानं मद्योगस् तेन श्रान्तं तदेकनिष्ठं चित्तं यस्य स तथा तस्य । ‘‘अग्न्यादि-शक्तिसंस्तम्भ अग्निसंस्तम्भ इष्यते’’ इति । यादसां वपुः । ‘‘अग्न्यादिषु हरिं ध्यायन् तत्प्रतिस्तम्भको भवेत्’’ इति च ॥ २९ ॥

### **श्रीनिवासतीर्थीया**

अग्न््याद्यप्रतिहतिसिद्ध्युपायमाह ॥ अग्न्यादिभिरिति ॥ मद्योगश्रान्त-चित्तस्याग्न्यादिस्थितस्य । मम योगो दाहकत्वादिशक्तिस्तम्भकत्वेनाह्लादकत्वेन च ध्यानं तेन श्रान्तं मदेकनिष्ठं चित्तं यस्य स तथा । तस्य मुनेर्वपुर्योगमयं ध्यानमयम् । पूतं भवतीति यावत् । तच्च योगमयं वपुरग्न्यादिभिर्न हन्येतेत्यर्थः । प्रतिहत्यभावमात्रे दृष्टान्तमाह ॥ यादसामिति ॥ जलचराणां मत्स्यादीनां वपुर्यथोदकैर्न हन्यते तत्प्रतिहतं न भवत्येवमित्यर्थः ॥ २९ ॥

### **प्रमेयचन्द्रिका**

अग्न्यादिभिरित्यत्रापि ध्येयानुक्तेराह ॥ अग्न्यादिप्रतिस्तम्भधारणापरे-ष्विति ॥ आदिपदेनाम्बुविषादिग्रहणम् । मूले योगमयं ध्यानप्रधानम् । तस्यैव विवरणम् ॥ मद्योगेति ॥ मम ध्यानेन विश्रान्तचित्तस्य तदेकनिष्टमनस्कस्येत्यर्थः ॥ एवं परकायमित्यादिश्लोकान् दुर्गमार्थान् सङ्क्षेपतः प्रमाणेन व्याख्याय तत्र दुर्गमार्थानि कानिचित्पदान्यनूद्य स्ववचनेन व्याचष्टे ॥ आत्मानमित्या दिना ॥ आत्मानं तत्र भावयेदित्येतत्परकायस्थितं हरिमिति सामान्यतो व्याख्यातम् । इदानीं स्पष्टमनूद्यार्थमाह ॥ आत्मानमिति ॥ आत्मशब्दस्य हरावेव मुख्यत्वात्तत्पर-कायस्य प्रकृतत्वाच्चेति भावः । वायावन्तर्गतः पुमान् वाय्वन्तर्गतो जीव इति च वायुभूत इति पदं व्याख्यातुं तत्तद्भगवत्परतया पूर्वोत्तरार्धयोरन्वयसिद्धये तदेत्यध्याहारं दर्शयन् व्याचष्टे ॥ तदा वायाविति ॥ मूले विशेदित्यस्याधिकरणानुक्तेः पूर्वार्धगतस्य तत्रेत्यस्यानुवृत्याऽत्र सम्बन्ध इत्याशयेनाह ॥ तत्रेति ॥ परकाये विशेदित्यस्यार्थो गच्छतीति । ननु तर्हि यदा जीवः परमात्मानं तत्र वायौ भावयेत्तदा वायौ भूतः प्राणो हरिस् तत्र परकाये विशेदित्यर्थो लब्धः । तर्ह्यसङ्गतिर् योगिनः परकायप्रवेशे वक्तव्ये हरेस्तत्प्रवेशकथनायोगादित्यतोऽध्याहारेण व्याचष्टे ॥ तमन्विति ॥ तमन्वित्यस्याध्याहारः । विशेदित्यस्यावृत्तिः । तदर्थो गच्छतीति । गच्छन्तं भगवन्तमनुसृत्येर्थः । जीववाचकपदं नेत्यतो वायुभूतपदेन वाऽनुवृत्तेर् जीवो विवक्षित इत्याशयेनाह ॥ वायौ भूत इति ॥ वायावास्थित इति प्रमाणपदोक्तभगवद्विषये विग्रहस्य लब्धत्वाज्जीवपरत्वव्याख्यानमेव युक्तम् । वायावन्तर्गतो जीव इति प्रामाणप्राप्तत्वाद्वेति । तथा च प्राणः परमात्मा वायावास्थितः सन् तत्र परकाये विशेत् । तं परमात्मानमनु तदन्तर्गतवायौ भूतोऽन्तर्गतो जीवोऽपि तत्र विशेदिति योजना सूचिता भवति ॥

ब्रह्म नीत्वेत्यत्र ब्रह्मेति द्वितीयान्तं पदम् । ततश्चोपासको ब्रह्मान्यत्र नीत्वेति, ब्रह्म विरिञ्च इति भाति तदनुपपन्नमित्यतो ब्रह्मेति प्रथमा सप्तम्यर्थे । सप्तसु प्रथमेत्युक्तेः । ब्रह्मशब्दः परब्रह्मपरः । तत्रैव मुख्यत्वात् । ततश्च प्राणं हृदादिष्वारोप्य ब्रह्मणि नीत्वेत्येकवाक्यतयाऽन्वय इत्याशयेनाह ॥ प्राणमिति ॥ ननु परमात्मेत्युक्तं तर्हि तस्यैव तत्र नयनं कथमित्यतो रूपभेदेनेति दर्शयन् उक्तार्थे समाख्यामाह ॥ प्राणस्थमिति ॥ नीत्वेत्यस्यार्थोऽनुस्मृत्येति । प्रतीतार्थ एव किं न स्यादित्यतस्तत्रानुपपत्तिं प्रमाणेन दर्शयति ॥ अनेयस्येति ॥ नेतुमशक्यस्य तद्गतस्य मुख्यप्राणान्त-र्गतस्य हरेर्बहिष्टे ब्रह्मनामके एकत्वेन स्मृतिर्नेति शब्दार्थ इत्यर्थः ॥

अनेयत्वमुपपादयति ॥ न हीति ॥ क्वचिद्देशे क्वापि काले । स्ववशत्वतः स्वतन्त्रत्वात् । यो वै मद्भावमिति श्लोकं मदात्मकत्वमिति भ्रान्तिनिरासायाह ॥ ममेति ॥ भावना ध्यानाभ्यासः । मद्भावमिति व्याख्येयानुवादः । भावशब्दस्याभ्यासार्थत्वेऽभिधानं पठति ॥ भाव इति ॥ अभ्यासे भावशब्दप्रयोगो न सार्वत्रिक इत्याशयेन क्वचिदित्युक्तम् ॥ २३–२९ ॥

<details open><summary>मूलम्</summary>

**मद्विभूतीरभिध्यायन् श्रीवत्सास्त्रविभूषिताः ।**

**ध्वजातपत्रव्यजनैः स भवेदपराजितः ॥ ३० ॥**
</details>

### **पदरत्नावली**

अपराजयसिद्ध्युपायमाह– मद्विभूतीरिति । मद्विभूतीर् मम विविधभूतीः । अपराजितः, मनुष्यैरिति शेषः ॥ ३० ॥

### **श्रीनिवासतीर्थीया**

अपराजयसिद्ध्युपायमाह ॥ मदिति ॥ श्रिया श्रीवत्सेन च चक्रायुध-रूपास्त्रैर्विभूषिताः । ध्वजातपत्रव्यजनैर्बुध्द्या विवेकेन विभूषिता इति वर्तते । एतादृशीर्मम विभूतीः रामकृष्णादिविभूतिरूपाण्यभिध्यायन्यः सोऽपराजितो भवेन्मनुष्यैरित्यर्थः ॥ ३० ॥

### **प्रमेयचन्द्रिका**

मूले अपराजयसिध्युपायोऽभिधीयते ॥ मद्विभूतीरिति ॥ विभूतीर्मूर्तीः

॥ ३० ॥

<details open><summary>मूलम्</summary>

**उपासकस्य मामेवं योगधारणया पुनः ।**

**सिद्धयः पूर्वकथिता उपतिष्ठन्त्यशेषतः ॥ ३१ ॥**

**जितेन्द्रियस्य दान्तस्य जितश्वासात्मनो मुनेः ।**

**मद्धारणां धारयतः का नु सिद्धिः सुदुर्लभा ॥ ३२ ॥**

**अन्तरायान् वदन्त्येतान् युञ्जतो योगमुत्तमम् ।**

**मया सम्पद्यमानस्य कालक्षपणहेतवः ॥ ३३ ॥**
</details>

## **तात्पर्यम्**

**उपासनयाऽऽपरोक्ष्यं कृतवतः, पुनरुपासनं कार्यकाले कुर्वतः कार्य-सिद्धिरित्यतो योगधारणया पुनरित्युक्तम् ॥ ‘उपास्य वायुं प्रथमं वायौ सुष्ट्वपरोक्षिते । अनुज्ञातस्ततस्तद्गं तत्र तत्र हरिं स्मरेत् । कृत्वाऽपरोक्षं तं चापि कालेकाले स्मरेत्पुनः । अभीष्टकार्यसिद्धिः स्यात्तस्य नास्त्यत्र संशयः ॥ अकामो यदि वायुं च ध्यात्वा दृष्ट्वा हरिं तथा । न किञ्चित्कामयेत्पश्चात्स क्षिप्रं मुक्तिमेष्यति ॥ ‘यदि योगैः फलं भुङ्क्ते पुनः काम-मपास्य तु । तेनैव क्रमयोगेन वायुं दृष्ट्वा हरिं तथा । एष्टव्या मुक्तिपदवी नान्यथा तु कथञ्चन । पूर्वदृष्टिर्हि कामार्थे पश्चान्मोक्षार्थमिष्यते । येषां तु जन्मतः सिद्धिस्तेषां दोषो (न तु क्वचित्) न विद्यत’ इति निवृत्ते ॥ ३३ ॥**

### **पदरत्नावली**

उक्तानामनुक्तानां च सिद्धीनामवरोधोऽपरोक्षीकृतत्वस्य तत्सिद्धीराकाङ्क्षमाणस्य ममोपासकस्योक्तविधया तत्तत्सिद्धिप्राप्तियोग्यगुणोपास्तिं कुर्वत एवेत्याह– उपासकस्येति । उपासनयाऽपरोक्षीकृततत्वस्य पुनरुपासनं कार्यकाले कुर्वतः कार्यसिद्धिः स्यादित्यतो योगधारणया पुनरित्युक्तम् । योगधारणया सिद्ध्युपायध्यायेन ॥ निरन्तरध्यानरतस्य पुंसः सिद्धिर्निरूपणमात्रेण भवति न चिरध्यानापेक्षाऽस्तीत्याशयेनाह– जितेन्द्रियस्येति । दान्तस्य उपरतस्य । जितश्वासस्य प्राप्तवायुप्रसादस्य । जितात्मनः प्राप्तमनोजयस्य । ‘‘उपास्य वायुं प्रथमं वायौ सुष्ट्वपरोक्षिते । अनुज्ञातस्ततस्तद्गं तत्र तत्र हरिं स्मरेत् । कृत्वाऽपरोक्षं तं चापि काले काले स्मरेत् पुनः । अभीष्टकार्यसिद्धिः स्यात् तस्य नास्त्यत्र संशयः । अकामो यदि वायुं च ध्यात्वा दृष्ट्वा हरिं तथा । न किञ्चित् कामयेत् पश्चात् स क्षिप्रं मुक्तिमेष्यति’’ इति ॥ भगवद्ध्यानेनाणिमादिसिद्धीनां सौलभ्येपि तदर्थोपास्तिर्न प्रशस्तेत्याह– अन्तरयानिति । एतान् सिद्धिविशेषान् । उत्तमं योगं मुक्तियोग्यध्यानं युञ्जतः कुर्वतः । सम्पद्यमानस्य मत्प्रसादमाप्तुकामस्य । कुतोऽन्तराया इति तत्राह कालेति । ‘‘यदि योगफलं भुङ्क्ते पुनः काममपास्य तु । तेनैव क्रमयोगेन वायुं दृष्ट्वा हरिं तथा । एष्टव्या मुक्तिपदवी नान्यथा तु कथञ्चन । पूर्वदृष्टिर्हि कामार्थे पश्चान्मोक्षार्थमिष्यते । येषां तु जन्मतः सिद्धिस्तेषां दोषो न तु क्वचित्’’ इति ॥ ३१–३३ ॥

### **श्रीनिवासतीर्थीया**

एताश्च सिद्ध्यस्तत्तत्सिद्धिकामनयाऽऽदौ वायुमुपास्य तदापरोक्ष्यं संपाद्य तेनानुज्ञां प्राप्य पुनस्तत्सिद्धिकामनयैव भगवन्तमुपास्य तदापरोक्ष्यं संपादितवतस्तस्य योगिनस्तत्सिद्धि-प्राप्त्यपेक्षाकाले पुनस्तत्सिद्धिप्राप्तियोग्यगुणोपसंहारपूर्वकं तात्कालिकीं किञ्चिदुपास्तिं कुर्वत एव भवन्ति । नान्यथा । मोक्षेतरकामनयाऽपि वायुप्रसादं सम्पाद्य भगवदुपास्तिं सम्यक् कुर्वतोऽपि तदापरोक्ष्यं भवत्येवेति ‘‘न सामान्यादप्युपलब्धेर्मृत्युवन्न हि लोकापत्ति’’रिति सूत्रे, सामान्यादर्शनाल्लोकान्मुक्ति-र्योग्यात्मदर्शनादिति भाष्ये च स्पष्टमुक्तत्वात् । सामान्यदर्शनात्कामनयाऽऽपरोक्ष्यात् । एतादृशस्य योगिन एता योगसिद्धयो मोक्षमार्गविलम्बकारित्वेनान्तरायभूताः । एवं काम्यापरोक्षवतोऽपि योगिनः पुनः कामं त्यक्त्वा निष्कामनया वायुमुपास्य तदापरोक्ष्यं सम्पाद्य तदनुज्ञया निष्कामनया हरिमुपास्य तदापरोक्ष्ये सति मुक्तिर्भवति नान्यथा । अत आदावेव कामनां त्यक्त्वा भगवदुपासनेन तदापरोक्ष्ये सम्पादिते सति पश्चात्सिद्ध्याद्यकामनायां क्षिप्रं मुक्तिर्भवति । अन्यथा तस्यापि मुक्तिविलम्ब-रूपोऽन्तराय एव । अधिकारिणां तु केषाञ्चिदपरोक्षज्ञानिनां यस्मिन् जन्मन्यपरोक्षज्ञानमुत्पन्नं तज्जन्मारभ्यैव सिद्धतया तेषां कदाचिदेतत्सिद्धिकामनायां ज्ञानमहिम्नैव सिद्धयो भवन्ति । कर्दमादेर्दर्शनात् । तादृशानां कामनया मोक्षे विलम्बरूपदोषाभावात्तेषां नियतकालवत्त्वादित्यतो निष्कामनयैव भगवद्ध्यानं कार्यम् उपासकेनेत्यध्यायशेषेणोच्यते । तत्र योगधारणया पुनरित्यस्याभि-प्रायमाह ॥ उपासनयेति ॥ कामनापूर्वं कृतोपासनया । कार्यकाले तत्तत्सिद्धिप्राप्त्यपेक्षाकाले । कार्यसिद्धिर् अष्टाणिमादिकार्यसिद्धिः । इत्यत इत्याशयेन पुनःशब्दाभिप्रायं प्रमाणेनाह ॥ उपास्येति ॥ कामनयेति शेषः । तत्र तत्राधिष्ठाने । तद्गं वाय्वन्तर्गतं हरिम् । तदपरोक्षज्ञानं सम्पाद्येति यावत् । काम्यरूपापरोक्षज्ञानानन्तरं कालेकाले कार्यकाले । तस्य स्मरतः ॥ जितेन्द्रिय-स्येति श्लोकाभिप्रायमाह ॥ अकाम इति ॥ पश्चाद्धरिदर्शनानन्तरं किञ्चित्सिद्ध्यादिकं कामये-त्तर्हीत्यर्थः ॥

अन्तरायान्वदन्तीत्यत्र कथमेतेषामन्तरायहेतुत्वमित्यतो मोक्षविलम्बहेतुत्वादित्याशयेनाह ॥ यदीत्यादिना ॥ अपास्य विहाय । काम्यरूपापेक्षानन्तरमिति शेषः । तर्हीति शेषः । पुनस्तद्भोगा-नन्तरम् । तेनैव क्रमयोगेनेति । प्राणमुपास्यापरोक्षीकृत्य तदनुज्ञातो हरिमुपास्य हरिं दृष्ट्वेत्येवं क्रमेणेत्यर्थः । ननु पुनः काममपास्येत्यादि कस्मादुच्यते । पूर्वजातकाम्यापरोक्षज्ञानेनैव मुक्तिः किं न स्यादित्यत आह ॥ पूर्वमिति ॥ कामार्थे । काम्यत इति कामः । कामनाविषयप्राप्त्यर्थम् । येषामपरोक्षज्ञानिनामधिकारिणां जन्मतः सिद्धिः । यज्जन्मन्यपरोक्षज्ञानोत्पत्तिस्तज्जन्मारभ्यैवाणिमादि-सिद्धिरस्ति । तेषां तत्कामनायां ज्ञानमहिम्नैव लभ्यमानत्वेन दोषो मोक्षविलम्बरूपो नैव तेषां क्लृप्तकालत्वादित्याशयः ॥

ततश्चायं श्लोकत्रयार्थः ॥ उपासकस्य काम्योपासनयाऽपरोक्षीकृतभगवद्रूपस्य योगिनः । योग-धारणयाऽणिमादिसिद्धिप्राप्त्युपायभूतधारणया । कार्यकालेषु पुनः किञ्चिदुपासनं कुर्वतः पूर्वकथिताः सिद्धयोऽशेषत उपतिष्ठन्ति । काममपहाय निरन्तरं मद्ध्यानरतस्यापरोक्षज्ञानिनः सिद्धिमात्रेणैव भवतीत्याह ॥ जितेन्द्रियस्येति ॥ मनोव्यतिरिक्तेन्द्रियजयवतः । दान्तस्येत्यस्य विवरणमेतत् । जितौ श्वासात्मानौ येन स तथा । श्वासशब्दोक्तो वायुजयो नाम तदुपासनया तत्प्रसादप्राप्तिः । आत्मशब्दोक्तमनसो जयो मुख्य एव । मद्धारणां धारयतः सदा मम ध्यानरतस्यानन्तरमपरोक्षज्ञानिनः सुदुर्लभा सिद्धिः का नु । स्मरणमात्रेण सर्वाऽपि सिद्धिर्भवति । ज्ञानसामर्थ्यादित्याशयः । कर्दमादिरेवोदाहरणम् । एवमकामनया भगवद्ध्यानेनैवाणिमादिसिद्धिसौलभ्ये सति कामनया तदर्थोपास्तिर्न प्रशस्तेत्याह ॥ अन्तरायानिति ॥ उत्तमं योगमकामनया मोक्षसाधनीभूतं ध्यानं युञ्जतः कुर्वतो मया संपाद्यमानस्य मत्प्रसादमाप्तुकामस्य योगिन एतान् सिद्धिविशेषान् अन्तराया-न्वदन्ति । कुतोऽन्तराया इत्यतो मोक्षविलम्बहेतुत्वादित्याह ॥ कालक्षपणहेतव इति ॥ कालक्रमेण हेतव इत्यर्थः ॥ ३१–३३ ॥

### **प्रमेयचन्द्रिका**

एवं तत्तत्सिद्धिप्रापकधारणा अभिधाय तत्र विशेष उच्यते ॥ उपास-कस्येति ॥ अत्रोपासकस्येति प्रथमं धारणावत्वमुक्त्वा योगधारणया पुनरित्युक्त्या विना भगवदपरोक्षं धारणासिद्धिमात्रेण सिद्धिर्भवतीति भातीत्यतो व्याचष्टे ॥ उपासनयेति ॥ उपासकस्येत्यत्र उपासनमपरोक्षपर्यवसायीत्याशयेनोक्तम् ॥ आपरोक्ष्यं कृतवत इति ॥ नोपासनामात्रेण सिद्धिः किं तु तद्रूपापरोक्षे सत्येवेति भावः । तर्हि योगधारणया पुनरिति व्यर्थमित्यत आह ॥ पुनरिति ॥ प्रथममुपासनया तद्रूपापरोक्षस्य लब्धत्वेऽपि सिद्धिसंपादनकाले प्रसक्ते पुनरुपासनं कुर्वतः कार्य-सिद्धिर्भवति यत अत एव तद्ज्ञापनार्थं योगधारणया पुनरित्युक्तमिति न तद्वैय्यर्थ्यमिति भावः । पुनरुपासनमित्यतःपरं कार्यमिति क्वचित्पाठः । तदभिन्नवाक्यतया योज्यम् ।

अत्र प्रथमोपासनायामितिकर्तव्यविशेषं वदन्नुक्तार्थे प्रमाणमाह ॥ उपास्येति ॥ ततः वायुतः, तद्गं वाय्वन्तर्यामिणं हरिं तत्र परमाण्वाद्यधिष्ठानेषु स्मरेत् । तं परमाण्वधिष्ठानगतं मुख्यवाय्वन्तर्गतं च हरिमपरोक्षं कृत्वा काले तत्तत्सिद्धिप्राप्तिकाले प्रत्यासन्ने पुनस्तत्तदधिष्ठानगतवाय्वंतर्यामिणं ध्यायेत् । एवं सत्यभीष्टाणिमादिसिद्धिः स्यादित्यर्थः । एतेन सिद्धयः पूर्वकथिता उपतिष्ठन्त्यशेषत इत्युक्तार्थं भवति ॥

उक्तधारणासु जितेन्द्रियत्वादीतिकर्तव्यं वदन्नुपसंहारव्याजेन निष्कामस्य मोक्षो भवतीति सूच्यते ॥ जितेन्द्रियस्येति ॥ दान्तस्य क्रोधादिरहितस्य, जितश्वासात्मनः जितौ श्वासात्मानौ येन स तथोक्तः । जितेन्द्रियस्य बहिरिन्द्रियजय उच्यते । अथवा श्वासः प्राण आत्मा हरिर् जयो विष्णोश्च वायोश्च भक्त्या तत्प्रीतिसाधनमिति हि श्रुतिगीतातात्पर्ये । का नु सिद्धिः सुदुर्लभा किं वा फलं सुदुर्लभम् । मोक्षाख्यफलमप्यकामस्यैवंविधधारणाभिर्भवतीति भावः ॥

निष्कामनयैवावश्यं ध्यानादिकं कार्यमन्यथा मोक्षविलम्बो भवतीत्युच्यते ॥ अन्तरायानिति ॥ उत्तमं तत्तदधिष्टानेषु वाय्वन्तर्गतभगवध्द्यानरूपं योगं युञ्जतः । पुरुषस्यैतान् सिद्धिविशेषानन्तराया-न्विघ्नरूपान्वदन्तीत्यर्थः । तद्विवरणम् ॥ मयेति ॥ मया संपाद्यमानस्य ध्यानापरोक्षफलतया मत्संपत्तिं प्राप्नुवानस्य ते सिद्धिविशेषा विमोक्षविलम्बभूतकालक्षेपणहेतव इति योजना ॥

अत्रान्तरायानित्यस्य प्रकृतोपयोगाप्रतीतेः पूर्वश्लोकसूचितार्थविवरणपूर्वकमुपयोगं सूचयन् प्रमाण-शेषमुदाहरति ॥ अकाम इति ॥ ज्ञात्वेत्यपरोक्षत इति ग्राह्यम् । क्षिप्रं मुक्तिमेष्यतीत्यनेन सिद्धिकामनायां मुक्तिविलम्बो भवतीति सूचितम् । योगफलतया सिद्धिस्वीकारे सर्वथा मोक्षाभावः स्यात्किमित्यत आह ॥ यदीति ॥ फलं सिद्धिफलरूपम् । काममपास्य त्यत्क्वा पूर्वं येन क्रमेण सिद्धिप्राप्तये उपासनं क्रियते तेनैव क्रमेणोपास्य वायुं प्रथममित्युक्तेनैव क्रमयोगेन मुक्तिपदवी एष्टव्या । अन्यथा सिद्धिभोगानन्तरमुक्तयोगेन पुनः प्राणहरिसाक्षात्काराभावे केनापि प्रकारेण मुक्तिपदवी नेत्यर्थः ॥

ननु यस्य ज्ञानं समुत्पन्नं तस्य मोक्षो विनिश्चितमित्युक्तेः पूर्वं ज्ञानस्य सत्वात्कथं तस्मादेव मोक्षाभाव इत्यत आह ॥ पूर्वेति ॥ पूर्वदर्शनस्य मोक्षार्थमसंपादितत्वेन योगसाक्षात्कारत्वाभावादिति हिशब्दः । तर्ह्युक्तसिद्धिमतां देवानामप्यपरोक्षस्य सिद्धिषु पर्यवसानान्मोक्षविलम्बरूपः स्यादित्यत आह ॥ येषामिति ॥ जन्मतो जन्मारभ्यैव । न त्वितरवन्मध्ये सिद्धिलाभ इति भावः । इदमुक्तं भवति ॥ देवा ह्येकान्तभाक्ता मुक्त्यादिकाममप्यपहाय केवलं केशवप्रीतिमेवोद्दिश्यानुष्टितसकलसाधन-समूहा नानाधिष्टानेषु प्राणान्तर्गतहर्यनेकरूपापरोक्षवन्तः । हरिप्रीत्यर्थमेव तदनुज्ञयाऽष्टमहासिद्ध्या-द्यनेकसम्पत्समेतदेवपदापादकसाधनसन्दर्भसंपन्ना अत एव तेषां भगवत्प्रसादातिशयवतां नान्तराकतया सिद्धयः स्वभावसिद्धाः स्युर् अतो ध्यानयोगयोः सिध्यर्थमिति योजना । तेषां सिध्यनुभवेऽपि दोषो न तु क्वचिदिति ॥ ३३ ॥

<details open><summary>मूलम्</summary>

**जन्मौषधितपोमन्त्रैर्यावतीरिह सिद्धयः ।**

**योगेनाप्नोति ताः सर्वा यैर्यैर्योगगतिं व्रजेत् ॥ ३४ ॥**
</details>

## **तात्पर्यम्**

**यैर्यैः कैश्चित्कैश्चिदेव जन्मादिभिर् योगगतिं व्रजेत् । ‘जन्मादिभिः कैश्चिदेव प्राप्यते योगजं फलम् । योगेन सर्वैः प्राप्येत योगे यत्नं ततः कुर्वि’ति च ॥ ‘कश्चिदर्थे च यच्छब्दः प्रश्नार्थे च क्वचिद्भवेत् । क्वचित्परामर्शवाची क्वचिदाक्षेपवाचक’ इति तन्त्रनिरुक्ते ॥ ३४ ॥**

### **पदरत्नावली**

जन्मादिभ्यो योग एव साधनोत्तम इत्याह– जन्मौषधीति । यावतीर्यावन्त्यः । योगेन ध्यानेन । एतादृशो योगो विशिष्टदेवताभिरेव सुलभ्यो न सर्वैरित्याह– यैर्यैरिति । यैर्यैः कैश्चिज् जन्मादिभिर्योगगतिं व्रजेत् ॥ ३४ ॥

### **श्रीनिवासतीर्थीया**

नन्वेतावता प्रबन्धेनाणिमादिसिद्धौ तत्र धारणारूपयोगः साधनतयोक्तः स किमिति वक्तव्यः । अधिकारिकाणां केषाञ्चिज्जन्मनैव सिद्धिदर्शनात् । औषधविशेषेणापि सिद्धि-दर्शनात् । तपसा मन्त्रैश्च सिद्धिदर्शनादिति चेत् । सत्यम् । न हि सर्वेषामपि पुंसां जन्मतः सिद्धिरस्ति किं तु केषाञ्चिदेवाधिकारिणाम् । तेषामपि सर्वैर्जन्मभिर्न सिद्धिरस्ति । किं त्वपरोक्ष-जन्मारभ्यैवेति कैश्चिज्जन्मविशेषैर्योगफलं प्राप्यते । न सर्वौषधीभिः सर्वतपोभिः सर्वैश्च मन्त्रैः सर्वैः पुंभिर्योगफलं प्राप्यते किन्तु कैश्चिदेवौषध्यादिभिः कैश्चिदेव पुरुषैरुक्तधारणारूपयोगेन न तु सर्वैः प्राणिभिः प्राप्यते । यदि सर्वेऽप्युक्तविधधारणां कुर्वन्ति तर्हि तेषां सिद्धिर्भवत्येवेति धारणारूपयोग एव तत्साधनतयोक्त इत्याशयेनाह ॥ जन्मेति श्लोकेन । इह लोके योगेनोक्तधारणारूपोपायेनाप्नोति । सर्वोऽपि जन इति शेषः । योगस्य सर्वसाधारण्यमुपपादयति ॥ यैर्यैरिति ॥ आदिपदेनौषध्यादि-ग्रहणम् । योगगतिं वस्तुतो योगसाध्यत्वेनोच्यमानं फलं व्रजेत् । कश्चिदेव जन इति शेषः । यैर्यैर्योगगतिं व्रजेदित्युक्तम् । ततः किमित्यतः प्रमाणेनैव दर्शयन् यैर्यैरित्येतत्स्ववाक्येन व्याख्याय प्रमाणेनापि व्याचष्टे ॥ जन्मादिभिरिति ॥ वस्तुतो योगजं कैश्चिदेव जन्मादिभिः कैश्चिदेव पुरुषैः सर्वैः प्राणिभिर्धारणारूपयोगेनाणिमादिसिद्धिरूपं फलं प्राप्येतेत्यर्थः । यैर्यैरित्यत्रत्यो यच्छब्दः किंशब्दार्थतया व्याख्यातस्तत्रानुशासनमाह ॥ कश्चिदर्थेऽपीति ॥ प्रकृतमेवोपास्योदाहरणम् । क्वचिद् यतश्चोदेति सूर्यः, श्रोतव्यादिषु यः पर इत्यादौ क्वचिद्यदुक्तं तन्नेत्यादौ क्वचिदाक्षेपवाचक इति ॥३४॥

### **प्रमेयचन्द्रिका**

ननु स्वर्गादिषु जन्मना अनूर्मिमत्वं पिशाचगृध्रमत्स्यादिजन्मसु परकाय-प्रवेशदूरदर्शनजलअग्निस्तम्भादयस्तपोमन्त्रैश्च काश्चित्सिद्धयो दृश्यन्ते । तत्किं योगेनेत्यत उच्यते ॥ जन्मेति ॥ तत्र यैर्यैरिति यच्छब्दस्य तच्छब्दसापेक्षत्वादध्याहारेऽप्यन्वयादर्शनादनुपपन्नमिदं वाक्यमित्यतो योजयति ॥ यैर्यैरिति ॥ यच्छब्दः किंशब्दार्थक इति नानुपपत्तिः । कैश्चिदित्यर्थः । यैरित्यस्य जन्मादिभिरित्यध्याहृतेनान्वय इति भावः ॥

उक्तार्थे मूलाभिप्रायं सूचयन्प्रमाणमाह ॥ जन्मादिभिरिति ॥ यच्छब्दस्य किंशब्दार्थकत्वेऽपि मानमाह ॥ क्वचिदर्थ इति ॥ मूलार्थस्तु इह प्राणिषु जन्मौषध्यादिभिर्यावत्यः सिद्धयो भवन्ति । ताः सर्वाः सिद्धीर्योगेनाप्नोति । कैश्चित्कैश्चिदेव जन्मादिभिर्हि कञ्चिचित्कञ्चिदेव योगगतिं योगजन्यां गतिं सिद्धिं व्रजेदिति ॥ इदमुक्तं भवति ॥ न सर्वैर्जन्मादिभिः सर्वाः सिद्धयः सिद्धिप्रेप्सूनां भवंति । सर्वजन्मना परकायप्रवेशाभावात् । पिशाचादिजन्मनामनूर्मिमत्वाद्यभावात् । औषध्यादिभिरपि परकायप्रवेशाद्यसम्भवात् । किं त्वेकैकेनैकैकमात्रम् । योगेन तद्वतां सर्वेषां सर्वाः सिद्धयो भवन्ति । तस्माद्युक्त एव योगोपदेश इति ॥ ३४ ॥

<details open><summary>मूलम्</summary>

**सर्वासामपि सिद्धीनां हेतुः पतिरहं प्रभुः ।**

**अहं योगस्य साङ्ख्यस्य धर्मस्य ब्रह्मवादिनाम् ॥ ३५ ॥**
</details>

### **पदरत्नावली**

कुत इति तत्राह– सर्वासामिति । मृदो घटकारणत्वेपि न तत्स्वामित्वं किन्तु कुलालस्यैवेत्यत उक्तं पतिरिति । कुलालादिस्वामित्वं च न यावद्द्रव्यगतमित्यतः प्रभुरिति । समर्थेन मया विशिष्टा एवास्मिन् योगेऽधिकृताः स्युरिति सङ्कल्पितत्वाद् युक्तमित्यर्थः । ‘‘जन्मादिभिः कैश्चिदेव प्राप्यते योगजं फलम् । योगेन सर्वैः प्राप्येत योगे यत्नं ततः कुरु’’, ‘‘कश्चिदर्थेऽपि यच्छब्द प्रश्नार्थे च क्वचिद् भवेत् । क्वचित् परामर्शवाची क्वचिदाक्षेपवाचकः’’ इति वचनाद् यैरिति यच्छब्देन कश्चित् (इति) अर्थ उच्यते ॥ न केवलं सिद्धीनामेव हेतुः किन्तु योगादीनामपीति भावेनाह– अहमिति ॥ ब्रह्मवादिनां वेदवादिनां वेदान्तिनामित्यर्थः ॥ ३५ ॥

### **श्रीनिवासतीर्थीया**

ननु योगेनाप्नोतीति फलसिद्धिप्रदाने योगस्यैव स्वातन्त्र्यं प्रतीयते तन्निवारयति ॥ सर्वासामिति ॥ हेतुर्योगं निमित्तीकृत्य दाता । न केवलं सिद्धीनामेव हेतुः पतिः प्रभुश्च । किं नामेत्यत आह ॥ अहमिति ॥ योगस्याणिमादिसिद्धिसाधनधारणारूपस्य ब्रह्मवादिनां वेदविचारं कुर्वतां च पुंसामहमेव पत्यादिरित्यर्थः ॥ ३५ ॥

### **प्रमेयचन्द्रिका**

मूले सर्वाः सिद्धयो भगवद्धारणायैवेत्येतत्कुतः देवतान्तरध्यानेनापि किं न स्यादित्यत उच्यते ॥ सर्वासामिति ॥ न केवलं कारणत्वमात्रं किं तु पतिः पालकः स्वामी वा । तदुपपादनम् ॥ प्रभुः समर्थ इति ॥ न केवलं सिद्धीनामपि तु योगादीनामपीत्युच्यते ॥ अहं योगस्येति ॥ साङ्ख्यस्य ज्ञानस्य धर्मस्य भक्तिलक्षणस्य निवृत्तकर्मरूपस्य वा । ब्रह्मवादिनां वेदवेद्यहरिवादिनाम् । हेतुः पतिः प्रभुरिति सर्वत्रान्वेति ॥ ३५ ॥

<details open><summary>मूलम्</summary>

**अहमात्माऽन्तरो बाह्योऽनावृतः सर्वदेहिनाम् ।**

**यथा भूतानि भूतेषु बहिरन्तस्त्वहं तथा ॥ ३६ ॥**
</details>

॥ इति श्रीमद्भागवते एकादशस्कन्धे पञ्चदशोऽध्यायः ॥

### **पदरत्नावली**

कीदृशस्त्वमिति तत्राह– अहमिति । अहं सर्वदेहिनामात्मा प्रेष्ठः स्वामी । अन्तर्यामिरूपेणान्तरो ऽन्तः स्थित्वा रतिकृत् । अनेन प्रेष्ठत्वं विवृतम् । ब्रह्मरूपेण बाह्यो बहिष्ष्ठः । बहिष्ष्ठस्यापि ब्रह्माण्डस्येवान्येनावृतत्वमस्तीत्यतो ऽनावृत इति । अज्ञजनं विश्रम्भयितुं दृष्टान्तयति यथेति । पञ्चमहाभूतानि भूतेषु जीवादिवस्तुषु अन्तर्बहिश्च व्याप्नुवन्ति यथा तथेति

॥ ३६ ॥

॥ इति श्रीविजयध्वजतीर्थभिक्षुविरचितायां भागवतटीकायां

पदरत्नावल्याम् एकादशस्कन्धस्य पञ्चदशोऽध्यायः ॥

### **श्रीनिवासतीर्थीया**

कीदृशस्त्वमित्यत आह ॥ अहमिति ॥ बाह्यो बहिष्ठः । बहिष्ठस्यापि ब्रह्माण्डवदन्येनावृतत्वं नास्तीत्याह ॥ अनावृत इति । अत एव सर्वापेक्षया स्वयमेव बाह्य इत्यर्थः । सर्वदेहिनमात्मा स्वामीत्यन्वयः । आन्तरस्य बाह्यत्वं विरुद्धमित्याशङ्कापरिहाराय दृष्टान्तमाह ॥ यथेति । यथा भूतान्याकाशादिपञ्चमहाभूतानि । भूतेषु प्राणिष्वन्तर्देहान्तर्हृदयादौ देहाद्बहिरपि सन्ति तथा स्वयमहमप्यन्तर्बहिश्चेत्यर्थ इत्यशेषमतिमङ्गलम् ॥ ३६ ॥

॥ इति श्री श्रीनिवासतीर्थविरचितायां श्रीभागवतटिप्पण्याम्

एकादशस्कन्धे पञ्चदशोऽध्यायः ॥

### **प्रमेयचन्द्रिका**

हेत्वादिसमर्थनाय स्वमाहात्म्यं हरिणोच्यते ॥ अहमात्मेति ॥ आत्मा स्वामी अनादिकर्ता । सर्वदेहिनामन्तरोऽतः स्थित्वा रमणकर्ता । बाह्यो बहिर्गतः । जीववल्लिङ्ग-देहादिभिरनावृतः । यद्वा स्वस्यैव सर्वे बाह्यतया सर्वैरनावृतः । एकस्यैव बाह्यत्वेनान्तः स्थितत्वं विरुद्धमित्यत उक्तम् ॥ यथेति ॥ यथा भूतान्याकाशादीनि भूतेषु सर्वप्राणिषु बहिरन्तश्च सन्ति । तथा अहमपीत्यर्थः । इयांस्तु विशेषः । भूतानि यदंशेनान्तः सन्ति तेनांशेन न बहिः । येन च बहिर्न तेनान्तः । अहं तु न तथा किं तु सामस्तेनान्तर्बहिः । सर्वत्र चाचित्यशक्त्या स्थितः । बुध्यारोहाय दृष्टान्तोपपादनमिति इमं विशेषं सूचयितुं तुशब्दः ॥ ३६ ॥

**॥ इति श्रीमद्विठलार्यतनूजेनानन्दतीर्थाख्येन विरचितायां श्रीमद्भागवत**

**एकादशस्कन्धतात्पर्यप्रमेयचन्द्रिकायां पञ्चदशोऽध्यायः ॥**
