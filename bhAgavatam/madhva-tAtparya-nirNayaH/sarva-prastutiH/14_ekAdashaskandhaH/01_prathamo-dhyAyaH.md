+++
title = "०१ प्रथमोऽध्यायः"

+++


## कृत्वा दैत्यवधं कृष्णः सरामो यदुभिर्वृतः

**श्रीमद्भगवद्बादरायणप्रणीतम्**

**श्रीमद्भागवतम्**

**एकादशस्कन्धः**

## १-१६ अध्यायाः

**॥ अथ प्रथमोऽध्यायः ॥**

# **श्रीशुक उवाच—**

# **कृत्वा दैत्यवधं कृष्णः सरामो यदुभिर्वृतः ।**

# **भुवोऽवतारयन् भारं १जविष्ठं जनयन् कलिम् ॥ १ ॥**

**श्रीमद्विजयध्वजतीर्थविरचिता पदरत्नावली**

### **पदरत्नावली**

जयति जगति जन्माद्यस्य विश्वस्य यस्मा-

दमलनिगममुख्यावेद्यमाहात्म्यधाम ।

द्रुहिणतनय ऊचे शौरये यत्स्वरूपं

यदुपतिरपि यास्यन्नुद्धवाय स्वधाम ॥ १ ॥

वेदव्यासमहं वन्दे वेदव्यासैकवेदिनम् ।

वेदव्यासजनारातिं वेदव्यासमुनीनपि ॥ २ ॥

रत्नानामम्बुधिः पात्रं तेजसामुष्णदीधितिः ।

एवमेकादशस्कन्धो वेदान्तार्थैकसन्निधिः ॥ ३ ॥

दशमस्कन्धरथ्याया गत्वाऽन्तं सार्थवित् पुनः ।

गाह एकादशस्कन्धतीर्थं विष्णुपदीमिव ॥ ४ ॥

इह नानाव्यसनराशिभारावभुग्नशिरसां कलिमलावकुण्ठितमनसां दुःखपरिहारसुखावाप्ती चाकाङ्क्षमाणानां तदुपायमजानतां पुंसामुपकाराय करुणाकरेण बादरायणेन कृतभागवतपुराण-कल्पतरोरनेकस्कन्धपुष्पराशेर्मकरन्दभूत एकादशस्कन्ध आरभ्यते ।

तत्रैकादशस्कन्धमुत्थापयितुं वृत्तमनुवदति – कृत्वेति । जविष्ठमिति पाठे बृहत्तममित्यर्थः । भारविशेषणम् । यविष्ठमिति नीचमित्यर्थः । कलिविशेषणम् । स्वगोत्रकलहस्य निन्दितत्वात् । अवतारयन् अवतारयितुकामः । ताच्छीलिकार्थे शतृप्रत्ययः । भुवो भारं निरहरदिति शेषेणान्वयः । कथमित्यत उक्तम्– दैत्यवधं कृत्वेति । अनेन न स्वप्रयोजनार्थं किन्तु परार्थमिति ज्ञातव्यम्

॥ १ ॥

**श्री वंशपल्ली श्रीनिवासतीर्थविरचिता टिप्पणी**

### **श्रीनिवासतीर्थीया**

श्रीरामं हनुमत्सेव्यं मध्वेष्टं बादरायणम् ॥

श्रीकृष्णं भीमसेनेष्टं भजेऽहं बुद्धिशुद्धये ॥ १ ॥

प्रणम्य यादवाचार्यगुरूणां पादपङ्कजे ॥

एकादशस्कन्धमूलतात्पर्यं विवृणोम्यहम् ॥ २ ॥

तत्रादौ पूर्वस्कन्धार्थमनुवदति बादरायणिः ॥ कृत्वेति । भुवो भारमवतारयन् अवरोपितवान् उत्तारितवानित्यर्थः । किं कुर्वन्नित्यत उक्तम् । जविष्ठं नीचं कलिं कलहं जनयन्निति । यविष्ठमिति पाठेऽप्ययमेवार्थः । बन्धुकलहस्य निन्दितत्वेन नीचत्वादिति भावः ॥ १ ॥

# **ये कोपिताः सुबहु पाण्डुसुताः**

# **सपत्नैर्दुर्द्यूतहेलनकचग्रहणादिभिस्तान् ।**

# **कृत्वा निमित्तमितरेतरतः समेतान् हत्वा**

# **परान् निरहरत् क्षितिभारमीशः ॥ २ ॥**

### **पदरत्नावली**

एतदेव विवृणोति– ये कोपिता इति । ईशः क्षितिभारं निरहरदित्यन्वयः । इदं निर्हरणमपि स्वैश्वर्यद्योतकमिति ज्ञापनायेशेति पदम् । ये सपत्नैः कृतैर्दुर्वादादिभिः सुबहु कोपिताः पाण्डुसुतास्तान्निमित्तं कृत्वा इतरेतरतः समेतान् परान् शत्रून् हत्वा ॥ २ ॥

### **श्रीनिवासतीर्थीया**

एतदेव विवृणोति ॥ ये कोपिता इति । ये पाण्डुसुताः सपत्नैर्वैरिभिर्दुर्योधनादिभिः सुबहु यथा स्यात्तथा । सुबहुप्रकारेण वा । कोपिताः कोपं प्रापिताः । अस्यैव विवरणम् ॥ दुर्द्यूतेत्यादि । दुष्टं द्यूतं दुर्द्यूतम् । क्षत्रियाणां द्यूतस्य विशेषतो निन्दितत्वेन दुष्टत्वादिति भावः ॥ यथोक्तं निर्णये ॥ ‘‘न हि धर्मो द्यूतकृतो विशेषतः क्षत्रियस्य लोकगुरोः’’ इति । हेलनं निन्दा, कचग्रहणं दुःशासनकृतं यद्द्रौपद्याः केशपाशग्रहणं तदादिभिररण्यवासाज्ञात-वासादिभिः । तान् पाण्डवान्निमित्तं निमित्तभूतान्कृत्वा । ईशः कृष्णः स्वयमेव क्षितिभारं भूभारं निरहरत्परिहृतवान् । पुनः किं कृत्वेत्यत उक्तम् ॥ इतरेतरत इति । परस्परं कुरुपाण्डवपक्षपातित्वेन युद्धे समेतान्नृपान् हत्वेति ॥ २ ॥

# **भूभारराजपृतना यदुभिर्निरस्य**

# **गुप्तैः स्वबाहुभिरचिन्तयदप्रमेयः ।**

# **मन्येऽवनेर्ननु गतोऽप्यगतोऽपि भारो**

# **यद् यादवं कुलमहोऽविषह्यमास्ते ॥ ३ ॥**

### **पदरत्नावली**

भूभारनिर्हरणप्रकारं वक्ति– भूभारेति । किमचिन्तयत् ? अत्राह– मन्य इति । अवनेर्भारो गतोऽप्यगतो नन्विति मन्ये । तत्र हेतुः– यदिति ॥ ३ ॥

### **श्रीनिवासतीर्थीया**

निरस्येति णिजन्तम् । अवनेर्भूमेर्भारो गतोऽप्यगतो मन्ये । कुत इत्यत उक्तम् ॥ यदिति ॥ ३ ॥

नैवान्यतः परिभवोऽस्य भवेत् कथञ्चिन्

मत्संश्रयस्य विभवोन्नहनस्य नित्यम् ।

# **अन्तःकलिं यदुकुलस्य विधाय वेणु**

# **सङ्घस्य वह्निमिव शान्तिमुपैमि धाम ॥ ४ ॥**

### **पदरत्नावली**

नन्विदमप्यन्यतः प्राप्तपरिभवं किं न स्यात् ? अत्राह– नैवेति । विभवेनोन्नहनं समृद्धिर्यस्य तत् तथा तस्य । तस्मादयमुपाय इत्याह– अन्तः कलिमिति । वेणुसङ्घस्यान्तःकलिर्मिथः सङ्घर्षणलक्षणः, तस्माज्जातं वह्निम् । शान्तिं मङ्गलं धाम । ‘शान्तिः प्रशममङ्गले’ इति यादवः । यद्वा अन्तःकलिं शान्तिं प्रशमं यदुकुलस्य नाशहेतुम् ॥ ४ ॥

### **श्रीनिवासतीर्थीया**

ननु किं तव यदुकुलसंहारचिन्तयाऽन्यैः परिभवो भविष्यतीत्यत आह ॥ नैवेति । विभवोन्नहनस्य विभवोत्कर्षवतोऽतो ऽन्तःकलिं परस्परमन्तःकलहम् । शान्तिं सुखपूर्णं, धाम स्वरूपमुपैमि प्राप्नुयाम् ॥ ४ ॥

# **एवं व्यवसितो राजन् सत्यसङ्कल्प ईश्वरः ।**

# **शापव्याजेन विप्राणां सञ्जह्रे स्वकुलं विभुः ॥ ५ ॥**

### **पदरत्नावली**

चिन्ताफलमाह– एवमिति ॥ ५ ॥

### **श्रीनिवासतीर्थीया**

विप्राणां शापव्याजेनेत्यन्वयः ॥ ५ ॥

# **स्वमूर्त्या लोकलावण्यनिर्मुक्त्या लोचनं नृणाम् ।**

# **गीर्भिस्तां स्मरतां चित्तं पदैस्तामीक्षतां क्रियाः ॥ ६ ॥**

# **आच्छिद्य कीर्तिं सुश्लोकां वितन्वन्नञ्जसा नु कौ१ ।**

# **तमोऽनया तरिष्यन्तीत्यगात् स्वं पदमीश्वरः ॥ ७ ॥**

### **पदरत्नावली**

पुनर्हरिणा किमकारीत्यत्राह– स्वमूर्त्येति । ईश्वरः स्वपदमगादित्यन्वयः । किं कृत्वा लोकलावण्येषु समुदितेषु या बहुमानबुद्धिः, तस्या निर्मुक्तिर्यया सा तथा तया स्वमूर्त्या नृणां लोचनमाच्छिद्य आकृष्य गीर्भिः सह तां मूर्तिं स्मरतां नृणां चित्तमाच्छिद्य पदैः पादन्यासैस् तां पश्यतां जनानां क्रियाः कर्मण्याच्छिद्य । यद्वा पादसौन्दर्यादिगुणनिमग्नानामन्यक्रियासु मनो न चलतीति तामीक्षतां पदैराच्छिद्य । कौ भूमौ । सुष्टु श्लोकः स्तुतिर्यस्याः सा सुश्लोका । तां कीर्तिमञ्जसा तत्त्वेन वितन्वन् विस्तारयन् । किं प्रयोजनम् । अत्राह– तम इति । अनया कीर्त्या तमस्तरिष्यन्तीति कृत्वा ॥ ६,७ ॥

### **श्रीनिवासतीर्थीया**

अनया कीर्तितया कंसहननादिकीर्तिरूपया कीर्त्या । कंसहननादि-कीर्तिकीर्तनेनेति यावत् । तमोऽज्ञानम् । तत्कार्यं संसारमिति यावत् । तरिष्यन्तीत्यभिप्रेत्य तदुपयुक्तां सुश्लोकां सम्यग्ब्रह्मादिभिः कीर्त्यां कंसहननादिरूपां कीर्तिं कौ भूमौ नु निश्चयेनांजसा वितन्वन् विस्तृत्य । अञ्जसा भुवीत्यपि पाठः । अनन्तरं लोकलावण्यनिर्मुक्त्या लोकलावण्यविषय-बुद्धेर्निर्मुक्तिर्यया । यन्मूर्तिलावण्ये दृष्टे सति पुनरन्यत्र लावण्यबुद्धिर्न भवतीत्यर्थः । एतादृश्या स्वमूर्त्यैव ज्ञानानन्दात्मकस्वदेहेनैवेश्वरः स्वपदं स्वस्थानमगात् । न तु स्वमूर्तिपरित्यागेनेत्यर्थः । किं कृत्वेत्यत उक्तम् । तां मूर्तिमीक्षतां नृणां लोचनम् । जात्यैकवचनम् । लोचनान्याच्छिद्य कृष्णे गते सति किं पश्येयुरिति भावः । तथा गीर्भिर्यदात्मको भगवांस्तदात्मिकी व्यक्तिः । किमात्मको भगवान् ज्ञानात्मक ऐश्वर्यात्मकः सुखात्मक इत्यादिवेदवाक्यैस् तदुक्तप्रकारेणेति यावत् । तां मूर्तिम् । तथा पदैः स्वपादविक्षेपैः कृता याः क्रियाः शकटोच्चाटनादिरूपास्ताश्च स्मरतां नृणां चित्तमाच्छिद्य तद्विषयकमेव कृत्वा । भगवति स्वपदं गते सति नृणां चित्तं सदा तद्विषयकमेव यथा स्यात्तथा कृत्वेत्यर्थः ॥ ६,७ ॥

**श्रीसत्याभिनवतीर्थविरचिता व्याख्या**

दुर्घटभावदीपिका

श्रीमद्धनुमद्भीममध्वान्तर्गतरामकृष्णवेदव्यासात्मकलक्ष्मीहयग्रीवाय नमः ॥ गीर्भिः स्वगीर्भिर्लोकानां गिर आच्छिद्येति वक्ष्यमाणेनान्वयः । तां मूर्तिं स्मरतां चित्तमाच्छिद्याकृष्य पदैः प्रतिपदैः सह तां मूर्तिमीक्षतां क्रियाऽऽच्छिद्येति । एतेन गीर्भिरित्येतदनन्वितमिति दूषणं परास्तम् । अध्याहृतेन लोकानां गिर इत्यनेनान्वय इत्यभ्युपगमात् । एतेनैव पदैरित्येतद्व्यर्थमिति दूषणं परास्तम् । यथा कृष्णमूर्तिदर्शने लोकानां व्यापारा लुप्तास्तथा कृष्णेन भूमौ स्वर्पितानां पादानां च दर्शने लोकानां व्यापारा लुप्ता इति वक्तुं पदैरित्युक्तमिति स्वीकरणात् ॥ ६ ॥

# **राजोवाच—**

# **ब्रह्मण्यानां वदान्यानां नित्यं वृद्धोपसेविनाम् ।**

# **विप्रशापः कथमभूद् वृष्णीनां कृष्णचेतसाम् ॥ ८ ॥**

### **पदरत्नावली**

श्रुतविप्रशापो राजा यदूनामसम्भावितोऽयमिति भावेन पृच्छति– ब्रह्मण्यानामित्यादिना । शापासम्भवे ब्रह्मण्यादित्रयो हेतवः ॥ ८ ॥

### **श्रीनिवासतीर्थीया**

ब्रह्मण्यानां ब्राह्मणेषु साधूनाम् । वदान्यानां दानशूराणाम् ॥ ८ ॥

# **यन्निमित्तो यदोः शापो यादृशो द्विजसत्तम ।**

# **कथमेकात्मनां भेद एतत् सर्वं वदस्व मे ॥ ९ ॥**

### **पदरत्नावली**

यदोः कुलस्य । यन्निमित्तः किन्निमित्तः । यादृशः कीदृशः । एकात्म-नामेकमनस्कानाम् । भेदो मिथो वैरलक्षणः ॥ ९ ॥

### **श्रीनिवासतीर्थीया**

यदोः कुलस्य शापो यन्निमित्तः किं निमित्तः । यादृशः कीदृशः । एकात्मनाम् । एकार्थविषयकमनस्कानां भेदो विरोधः ॥ ९ ॥

# **बादरायणिरुवाच—**

# **बिभ्रद् वपुः सकलसुन्दरसन्निवेशं**

# **कर्माचरन् भुवि सुमङ्गलमाप्तकामः ।**

# **आस्थाय धाम रममाण उदारकीर्तिः**

# **संहर्तुमैच्छत कुलं स्थितकृत्यशेषः ॥ १० ॥**

### **पदरत्नावली**

शुकः प्रश्नं प्रवदन् पुनरुक्तं करोति– बिभ्रदित्यादिना । सकलसुन्दरगुणानां सन्निवेशं निधानस्थानधाम गृहमास्थाय । गृहे स्थित्वेत्यर्थः ॥ १० ॥

### **श्रीनिवासतीर्थीया**

सकलसुन्दराणाम्, भावप्रधानो निर्देशः । सौन्दर्याणां सम्यक् निवेशोऽवस्थानं यस्मिंस्तादृशं च वपुर्बिभ्रत् । धाम गृहम् । आस्थाय तत्र स्थित्वा रममाणः । स्थितकृत्यशेषोऽवशिष्टकर्तव्यशेषवान् । अवशिष्टस्वल्पकर्तव्य इति यावत् ॥ १० ॥

### **दुर्घटभावदीपिका**

आस्थाय धामरममाण इत्यस्य धाम षोडशसहस्रगृहाण्यास्थाय रममाण इत्यर्थः । एतेन गृहावस्थानस्य सर्वसाधारणत्वेन माहात्म्यरूपत्वाभावाद्धामगृहमास्थायेति कथनमयुक्तमिति दूषणं निरस्तम् । धामेति जात्येकवचनमिति स्वीकृत्य षोडशसहस्र-गृहाण्यास्थायेत्यर्थस्योक्तत्वात् ॥ १० ॥

॥ इति श्रीसत्याभिनवतीर्थविरचितायां श्रीभागवतटिप्पण्यां प्रथमोऽध्यायः ॥ ११–१ ॥

# **कर्माणि पुण्यनिवहानि सुमङ्गलानि**

# **गायज्जगत्कलिमलापहराणि कृत्वा ।**

# **कालात्मना विवसता यदुदेवगेहे**

# **पिण्डारकं समगमन् मुनयो निसृष्टाः ॥ ११ ॥**

### **पदरत्नावली**

प्रश्नं परिहरति– कर्माणीति । पुण्यनिवहानि पुण्यकारणानि । यदुदेव उग्रसेनस्तस्य गेहे । उग्रसेनाधिकृतद्वारवत्यां निवसता कालत्मना कृष्णेन निसृष्टाः प्रेरिताः पिण्डारकं क्षेत्रं प्राप्ता इत्यन्वयः ॥ ११ ॥

### **श्रीनिवासतीर्थीया**

पुण्यनिवहानि पुण्यानि नितरां वहन्ति । वह प्रापणे । प्रापयन्तीति तथोक्तानि पुण्यापादकानीत्यर्थः ॥ गायज्जगदिति । गायतां जगतामित्यर्थः । कृत्वा यदुदेवस्य वसुदेवस्य गेहे विवसता विशेषेण वासं कुर्वतेत्यन्वयः । कालात्मना । कल छेदने । सकल-जगत्संहारकस्वरूपेण भगवता निसृष्टा विसृष्टाः । आज्ञप्ता इति यावत् । प्रेरिता इति वा । ये पूर्वं भगवद्दर्शनार्थमागतास्ते मुनयः ॥ ११ ॥

# **विश्वामित्रोऽसितः कण्वो दुर्वासा भृगुरङ्गिराः ।**

# **कश्यपो वामदेवोऽत्रिर्वसिष्ठो नारदादयः ॥ १२ ॥**

### **पदरत्नावली**

उपसङ्गृह्य, साम्बमिति शेषः ॥ १२–१३ ॥

### **श्रीनिवासतीर्थीया**

के ते मुनय इत्यत आह ॥ विश्वामित्र इत्यादि ॥ १२ ॥

# **क्रीडन्तस्तानुपव्रज्य कुमारा यदुनन्दनाः ।**

# **उपसङ्गृह्य पप्रच्छुरविनीता विनीतवत् ॥ १३ ॥**

### **श्रीनिवासतीर्थीया**

क्रीडन्तो यदुनन्दना इति सम्बन्धः । उपसंगृह्योपसत्तिं कृत्वा ॥१३॥

# **ते वेषयित्वा स्त्रीवेषैः साम्बं जाम्बवतीसुतम् ।**

# **एषा पृच्छति वो विप्रा अन्तर्वत्न्नयसितेक्षणा ॥ १४ ॥**

### **पदरत्नावली**

अन्तर्वत्नी गर्भिणी । असितेक्षणा नीलेक्षणा ॥ १४ ॥

### **श्रीनिवासतीर्थीया**

स्त्रीवेषैः स्तनादिभिश् चीरादिकमुदरे निबध्य । गर्भिणीं कृत्वेति यावत् । अन्तर्वत्नी गर्भिणी । असितेक्षणा नीलेक्षणा ॥ १४ ॥

# **प्रष्टुं विलज्जती युष्मान् प्रब्रूतामोघदर्शनाः ।**

# **प्रसोष्यन्ती पुत्रकामा किंस्वित् सञ्जनयिष्यति ॥ १५ ॥**

# **एवं प्रलब्धा मुनयस्तानूचुः कुपिता नृप ।**

# **जनयिष्यति वो मन्दा मुसलं कुलनाशनम् ॥ १६ ॥**

### **पदरत्नावली**

प्रलब्धा वञ्चिताः । ‘सद्योऽर्थे सहसा हेतुशून्ये युक्तेऽपि साम्प्रतम्’ इति यादवः । हे मन्दा निर्भाग्याः ॥ १५–१६ ॥

### **श्रीनिवासतीर्थीया**

हे अमोघदर्शनाः । प्रसोष्यन्ती प्रसवितुमिच्छन्ती ॥ १५,१६ ॥

# **तच्छ्रुत्वा तेऽतिसन्त्रस्ता विमुच्य सहसोदरम् ।**

# **साम्बस्य ददृशुस्तस्मिन् मुसलं खल्वयस्मयम् ॥ १७ ॥**

### **पदरत्नावली**

तस्मिन् उदरे ॥ १७ ॥

### **श्रीनिवासतीर्थीया**

सहसेति । अस्माभिरुदरे चीरादिकं स्थापितमस्ति । मुनयस्त्वित्थं वदन्ति । आश्चर्यं पश्याम इत्याशयेन सहसा विमुच्येत्यर्थः । मुसलं ददृशुरिति महात्मनां वाक्येनोदरगतं चीरादि तदैव मुसलात्मना परिणतमिति भावः ॥ १७ ॥

# **किं कृतं मन्दभाग्यैर्नः किं वदिष्यन्ति नो जनाः ।**

# **इति विह्वलिता गेहानादाय मुसलं ययुः ॥ १८ ॥**

### **पदरत्नावली**

किं दुष्कृतम् ॥ १८ ॥

# **तं चोपनीय सदसि परिम्लानमुखश्रियः ।**

# **राज्ञ आवेदयाञ्चक्रुः सर्वयादवसन्निधौ ॥ १९ ॥**

# **श्रुत्वाऽमोघं विप्रशापं दृष्ट्वा च मुसलं नृप ।**

# **विस्मिता भयसन्त्रस्ता बभूवुर्द्वारकौकसः ॥ २० ॥**

# **तच्चूर्णयित्वा मुसलं यदुराजः स आहुकः ।**

# **समुद्रसलिले प्रास्यल्लोहं चास्यावशेषितम् ॥ २१ ॥**

### **श्रीनिवासतीर्थीया**

आहुक उग्रसेनः ॥ २१ ॥

# **कश्चिन्मत्स्योऽग्रसील्लोहं चूर्णानि तरलैस्ततः ।**

# **ऊह्यमानानि वेलायां लग्नान्यासन् किलैरकाः ॥ २२ ॥**

### **पदरत्नावली**

तरलैस्तरङ्गैः । वेलायां तीरे । लग्नानि संसक्तानि । एरका दीर्घसूची-मुखतृणविशेषाः ॥ २२ ॥

### **श्रीनिवासतीर्थीया**

तत इत्यस्य चूर्णानीत्यतः पूर्वं सम्बन्धः । तरलैरूर्मिभिः । वेलायां समुद्रतीरे । लग्नानि सम्बद्धानि । एरकास्तृणविशेषाः ॥ २२ ॥

# **मत्स्यो गृहीतो मत्स्यघ्नैर्जालेनान्यैः सहार्णवे ।**

# **तस्योदरगतं लोहं शल्येषुं लुब्धकोऽकरोत् ॥ २३ ॥**

### **पदरत्नावली**

शल्येषुं शल्याख्यशरम् । लुब्धको व्याधः ॥ २३ ॥

### **श्रीनिवासतीर्थीया**

अन्यैर्मत्स्यैः सह । मत्स्यो लोहग्रासी । शल्येषुं शल्ययुक्तमिषुं बाणं बाणाग्रभागे शल्यमकरोदित्यर्थः ॥ २३ ॥

# **भगवांस्तात सर्वार्थ ईश्वरोऽपि तदन्यथा ।**

# **कर्तुं नैच्छद् विप्रशापं कालरूप्यन्वमोदत ॥ २४ ॥**

॥ इति श्रीमद्भागवते एकादशस्कन्धे प्रथमोऽध्यायः ॥

### **पदरत्नावली**

सर्वेषामर्थः पुरुषार्थो यस्मात् स तथा । सर्वैरर्थ्यत इति वा ॥ २४ ॥

॥ इति श्रीमहेन्द्रतीर्थपूज्यपादशिष्यविजयध्वजतीर्थयतिकृतायां

भागवतटीकायां पदरत्नावल्याम् एकादशस्कन्धे प्रथमोऽध्यायः ॥

### **श्रीनिवासतीर्थीया**

तदन्यथाकर्तुमित्यस्य पूर्वोत्तराभ्यां सम्बन्धः । तद्विप्रशापमन्यथा-कर्तुमीश्वरोऽपि समर्थोऽपि तद्विप्रशापमन्यथाकर्तुं नैच्छत् । किं त्वन्वमोदत । अस्त्वित्यनुमोदनमेव कृतवान् । तत्र हेतुः कालरूपीति । यतः संहारकस्वरूप इत्यर्थः ॥ २४ ॥

**॥ इति श्री श्रीनिवासतीर्थविरचितायां श्रीभागवतटिप्पण्यां**

**एकादशस्कन्धे प्रथमोऽध्यायः ॥**

