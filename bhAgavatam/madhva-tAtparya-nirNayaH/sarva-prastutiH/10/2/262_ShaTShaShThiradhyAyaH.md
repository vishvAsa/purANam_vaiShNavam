+++
title = "262 षट्षष्ठिरध्यायः"

+++


## सुरानभिद्रुतान् दृष्ट्वा सत्यामाह जगत्पतिः

**॥ अथ षट्षष्ठिरध्यायः ॥**

# **श्रीशुक उवाच—**

# **सुरानभिद्रुतान् दृष्ट्वा सत्यामाह जगत्पतिः ।**

# **इमे प्राहुणिकाः प्राप्तास्तव वृन्दारका इति ॥ १ ॥**

### **पदरत्नावली**

प्राहुणिकाः सम्भावनया भोजयितव्याः । वृन्दारका देवाः ॥१–३॥

### **सत्यधर्मीया**

प्राहुणिका आमन्त्र्य भोजयितव्याः । तव ॥ १ ॥

# **तथा ब्रुवाणे देवेशे प्रेषिता देवसैनिकाः ।**

# **नदन्तो मुमुचुः कृष्णे शरवृष्टिं कुुरूद्वह ॥ २ ॥**

### **सत्यधर्मीया**

प्रेषिता इन्द्रेण ॥ २ ॥

# **ततः शार्ङ्गं समादाय सत्या व्यसनविक्लवा ।**

# **मुक्तांश्चिच्छेद बाणौघैस्ताञ्छरान् देवसैनिकैः ॥ ३ ॥**

### **सत्यधर्मीया**

अव्यसनविक्लवा व्यसनः खेदो विक्लवो विह्वलता ताभ्यां रहिता देवसैनिकैर्मुक्तान् बाणौघैस्ताञ्छरांश्चिच्छेद ॥ ३ ॥

# **ततो वैश्रवणः श्रीमान् बहुभिर्गुह्यकैर्वृतः ।**

# **विष्फारयंस्तालमात्रं कार्मुकं कनकाटवि ॥ ४ ॥**

### **पदरत्नावली**

कनकाविद्धाऽटविः कोटिर्यस्य तत्तथा ॥ ४–५ ॥

### **सत्यधर्मीया**

तालमात्रं तालस्य मात्रं प्रमाणं यस्य तत् कार्मुकम् । कनकाटवि कनकमयाटविः कोटिर्यस्य तत् । अटघटिभ्यां विरित्यविः ॥ ४ ॥

# **स्वर्णपुङ्खान् शरान् मुञ्चन् सिंहवच्च नदन् मुहुः ।**

# **अभिदुद्राव समरे तिष्ठ तिष्ठेति चाब्रवीत् ॥ ५ ॥**

### **सत्यधर्मीया**

रे समसमरे तिष्ठ तिष्ठेति चाब्रवीत् ॥ ५ ॥

# **तं पञ्चभिः शरैः सत्या निशितैर्मर्मभेदिभिः ।**

# **अर्पयामास वेगेन विशाले जठरे नृप ॥ ६ ॥**

### **पदरत्नावली**

विशाले जठरे विस्तृतोन्नतोदरे, ओदनमिवेति शेषः ॥ ६–७ ॥

### **सत्यधर्मीया**

विशाले विस्तृते जठरे उदरे ॥ ६ ॥

# **सोऽतिविद्धो रणे बाणैस्त्रिभिर् भल्लैर्हरिप्रियाम् ।**

# **अयोधयद् धनपतिः सिंहनादं व्यनीनदत् ॥ ७ ॥**

### **सत्यधर्मीया**

स धनपतिः ॥ ७ ॥

### **दुर्घटभावदीपिका**

स धनपतिः रणे बाणैरतिविद्धः सन् त्रिभिर्भल्लैर्हरिप्रियाम् अयोध-यद्योधयामास । अनन्तरं सिंहनादं व्यनीनददिति । एतेन त्रिभिर्भल्लैर्हरिप्रियां विव्याधेति वक्तव्यं हरिप्रियामयोधयदिति कथनमयुक्तमिति चोद्यं निराकृतम् । भल्लैस्ताडने कृते पुनर्हरि-प्रियाया युद्धे प्रवृत्तिर्जातेत्यत्र तात्पर्यात् ॥ ७ ॥

# **तानप्राप्तानर्धचन्दै्रस्त्रिभिश्चिच्छेद सा शरैः ।**

# **भूयोऽष्टभिः शरैर्देवी वत्सदन्तैर्मनोजवैः ॥ ८ ॥**

### **पदरत्नावली**

वत्सदन्तैः शरविशेषैः ॥ ८–९ ॥

### **सत्यधर्मीया**

सा सत्या ॥ ८ ॥

# **विव्याध गुह्यकपतेर्ललाटे कुरुपुङ्गव ।**

# **पीडितस्तैर्भृशं बाणैः पौलस्त्यः क्रोधमूर्च्छितः ॥ ९ ॥**

### **सत्यधर्मीया**

गुह्यकपतेर् गुह्यकेश्वरस्य ॥ ९ ॥

# **सन्दधे निशितान् बाणानेकविंशतिसंयुगे ।**

# **तानन्तरे सत्यभामा सायकैः सप्तभिर्नृप ॥ १० ॥**

### **पदरत्नावली**

अन्तरे मध्ये ॥ १०–१९ ॥

# **चिच्छेद निमिषार्धेन त्रिधैकैकं हरिप्रिया ।**

# **सत्यभामा ततः क्रुद्धा पौलस्त्यस्य महद्धनुः ॥ ११ ॥**

### **सत्यधर्मीया**

एकैकं त्रिधा चिच्छेद ॥ १०,११ ॥

# **अर्धचन्द्रेण चिच्छेद मुष्टिदेशे द्विधा नृप ।**

# **ततोऽन्यच्चापमादाय सज्जं कृत्वा धनेश्वरः ॥ १२ ॥**

### **सत्यधर्मीया**

अर्धचन्द्रेण तदाकृतिमता बाणेन मुष्टिप्रदेशे तद्धार्यप्रदेशे । सति स्वापथेये न दानं वैश्रवणस्येति तन्मुष्टिदेशे ताडनं युक्तमिति भावः । अत एवाभाणकं बद्धमुष्टिरिति । सज्जं ज्यासहितम् ॥ १२ ॥

# **ववर्ष शरजालानि क्रोधात् सर्प इव श्वसन् ।**

# **सर्वांस्तान् सायकान् सङ्ख्ये शरैः सन्नतपर्वभिः ॥ १३ ॥**

### **सत्यधर्मीया**

सङ्ख्येे युद्धे सन्नतानि पर्वाणि येषां ते तैः ॥ १३ ॥

# **चिच्छेद लीलया देवी तदद्भुतमिवाभवत् ।**

# **ततः क्रुद्धो वैश्रवणः सत्यभामां विलोक्य च ॥ १४ ॥**

### **सत्यधर्मीया**

तत्रापि नायताक्ष्या आयास इत्याह ॥ लीलयेति ॥ १४ ॥

# **प्राह पश्य हनिष्यामि त्वामद्य मम पौरुषम् ।**

# **इत्युक्त्वा तालमात्रे तु चापे गुह्यकसत्तमः ॥ १५ ॥**

### **सत्यधर्मीया**

त्वमद्य मम पौरुषं पश्य त्वां हनिष्यामीत्युक्त्वा तालमात्रे तु चापे ॥ १५ ॥

# **पश्यतां सर्वदेवानां मार्ष्टुकामः पराभवम् ।**

# **सन्दधे सूदितुं देवीमर्धचन्द्रं शरोत्तमम् ॥ १६ ॥**

### **सत्यधर्मीया**

पराभवं पराजयं मार्ष्टुकामः परिहर्तुकामः शरोत्तममर्धचन्द्रं सन्दधे

॥ १६ ॥

# **तदवेत्य मनस्तस्य क्षुरप्रेण हरिप्रिया ।**

# **चिच्छेद कार्मुकं तस्य मुष्टिदेशे कुरूद्वह ॥ १७ ॥**

### **सत्यधर्मीया**

तत्स्वहननोद्योगकरणमवेत्य ज्ञात्वा ॥ १७ ॥

# **ततो मुद्गरमादाय घोरं दानवभीषणम् ।**

# **भ्रामयित्वा शतगुणं देव्यै चिक्षेप वित्तपः ॥ १८ ॥**

### **दुर्घटभावदीपिका**

ततस्तदनन्तरं वित्तपः कुबेरः शतगुणमितरमुद्गरापेक्षया शत-गुणाधिकमत एव घोरं भयङ्करं दानवभीषणं न केवलं दानवेतरेषां भीषणं किन्तु दानवा-नामपि भीषणं मुद्गरमादाय भ्रामयित्वा देव्यै चिक्षेपेति । एतेन शतवारं भ्रामयित्वेति वक्तव्यं शतगुणं भ्रामयित्वेति कथनमयुक्तमिति चोद्यं परास्तम् । शतगुणमित्येतद्भ्रमणक्रियाविशेषण-मित्यनङ्गीकृत्य मुद्गरविशेषणमित्यभ्युपगमात् ॥ १८ ॥

### **सत्यधर्मीया**

शतगुणं शतवारं भ्रामयित्वा देव्यै चिक्षेप ॥ १८ ॥

# **तं मुद्गरं महाघोरमायान्तं कुरुपुङ्गव ।**

# **वामेन पाणिना कृष्णो जग्राहोच्चैर्जहास च ॥ १९ ॥**

### **सत्यधर्मीया**

वामेन पाणिना जग्राहानन्तरमुच्चैर्जहास च । वामेनेत्यनेन भार्याभागो वाम इति प्रसिद्ध इत्युक्तेेस्तव भागहस्तेनैव धारणान्न तव पराजय इति ध्वनयामास ॥ १९ ॥

# **ततो निवृत्तसङ्ग्रामो विदुद्राव धनेश्वरः ।**

# **शशंस देवीं कृष्णश्च समाश्लिष्याभिपूजयन् ॥ २० ॥**

### **पदरत्नावली**

निवृत्तसङ्ग्रामः निवृत्तयुद्धः ॥ २०–२३ ॥

### **सत्यधर्मीया**

समाश्लिष्याभिपूजयन्देवीं शशंस ॥ २० ॥

# **पलायिते धनपतौ सङ्ग्रामे कंसवैरिणा ।**

# **वरुणोऽभ्यद्रवत् कृष्णं पाशमुद्यम्य संयुगे ॥ २१ ॥**

### **सत्यधर्मीया**

पाशमुद्यम्य संयुगे कृष्णमभ्यद्रवत् ॥ २१ ॥

# **तमायान्तमभिप्रेक्ष्य तार्क्ष्यो मकरवाहनम् ।**

# **अभ्यद्रवन्महासत्वः शार्दूल इव गोवृषम् ॥ २२ ॥**

### **सत्यधर्मीया**

गोवृषं शार्दूलो व्याघ्रः ॥ २२ ॥

# **तयोः समभवद् युद्धं घोरं तार्क्ष्यजलेशयोः ।**

# **यथा देवासुरे युद्धे बलिवासवयोरिव ॥ २३ ॥**

### **दुर्घटभावदीपिका**

देवासुरयुद्धे देवासुरकृतयुद्धवेलायां यथा बलिवासवयोर्युद्धं समभवत्तथैव तयोः पूर्वप्रकृतयोस्तार्क्ष्यजलेशयोर्गरुडवरुणयोर्घोरं युद्धं समभवदिति । एतेन यथेत्यनेन पूर्णत्वादिवेत्येतव्द्यर्थमिति दूषणं परिहृतम् । तथेत्यध्याहारं कृत्वेवेत्यस्यैवार्थ-कत्वमङ्गीकृत्य तथैवेत्यर्थस्योक्तत्वात् ॥ २३ ॥

### **सत्यधर्मीया**

देवासुरे युद्धे प्रसक्ते बलिवासवयोरिवैतद्युद्धं यथा तथा युद्धं समभवत् । यथा तथा सम्यगिति वा ॥ २३ ॥

# **तत्र काश्यपपुत्रस्य कण्ठे पाशं जलेश्वरः ।**

# **क्रुद्धश्चकर्ष विन्यस्य सिंहः सिंहमिवौजसा ॥ २४ ॥**

### **पदरत्नावली**

काश्यपपुत्रस्य गरुडस्य ॥ २४–२६ ॥

### **सत्यधर्मीया**

काश्यपपुत्रस्य गरुडस्य ॥ २४ ॥

# **तं पक्षकोट्या गरुडः समुद्धृत्य जलेश्वरम् ।**

# **पद्भ्यां गृहीत्वा मकरं चिक्षेप वरुणालये ॥ २५ ॥**

### **सत्यधर्मीया**

गरुडस्तं वरुणं पक्षकोट्या समुद्धृत्य पद्भ्यां मकरं तद्वाहनं गृहीत्वा वरुणालये चिक्षेप ॥ २५ ॥

# **कृच्छ्राद् गृहीतपाशस्तु वरुणो गतवाहनः ।**

# **पदातिरेव सङ्ग्रामाद् विदुद्राव यथागतम् ॥ २६ ॥**

### **सत्यधर्मीया**

कृच्छ्त्कष्टाद्गृहीतो गरुडगलगतः प्रतिगृहीतः पाशो येन सः । यथाऽऽगतस्तथा विदुद्राव ॥ २६ ॥

# **तथा गते वार्धिपतौ सङ्ग्रामे वायुपावकौ ।**

# **सममेवाभ्यवर्तेतां गोविन्दं कुरुसत्तम ॥ २७ ॥**

### **पदरत्नावली**

वार्धिपतौ वरुणे ॥ २७–२९ ॥

### **सत्यधर्मीया**

वार्धिपतौ समुद्रनाथे वायुपावकौ समं युगपदेव मरुत्सखो हुताशन इति मैत्र्यात् ॥ २७ ॥

# **पावकः पञ्चभिर्बाणैर्मारुतश्च तथा त्रिभिः ।**

# **अयोधयद् हृषीकेशं तदद्भुतमिवाभवत् ॥ २८ ॥**

### **दुर्घटभावदीपिका**

चतथाशब्दौ परस्परसमुच्चये । पावकश्च पञ्चभिर्बाणैर्निमित्तैस्तथा मारुतस्त्रिभिर्बाणैर्निमित्तैर्हृषीकेशमायोधयत्सम्यग्योधयामास । तद्बाणैस्ताडनं कृत्वा कृष्णस्य प्रवृत्त्युपपादनमद्भुतमिवाभूतमेवाभवदिति ॥ २८ ॥

॥ इति श्रीसत्याभिनवतीर्थविरचितायां दुर्घटभावदीपिके उत्तरार्धे षट्षष्ठितमोऽध्यायः ॥ १०–६६ ॥

### **सत्यधर्मीया**

मारुतो वायुः ॥ २८ ॥

# **ततः प्रहस्य गोविन्दो बाणेनैकेन पावकम् ।**

# **विव्याध सप्तभिश्चैव समीरणमरिन्दमः ॥ २९ ॥**

# **एकेनाग्निः क्षुरप्रेण गाढं वक्षसि ताडितः ।**

# **तमसाधारणं मत्वा विदुद्राव रणाद् द्रुतम् ॥ ३० ॥**

### **पदरत्नावली**

असाधारणं लोकोत्तरम् ॥ ३०–३३ ॥

### **सत्यधर्मीया**

समीरणं समीरम् । तं कृष्णमसाधारणं स्वाशक्यं मत्वा ॥ ३० ॥

# **दृष्ट्वा समीरणो युद्धादपयातं हुताशनम् ।**

# **सायकाचितसर्वाङ्गमात्मानं चातिविह्वलः ॥ ३१ ॥**

### **सत्यधर्मीया**

आत्मानं स्वं सायकैराचितं सर्वमङ्गं यस्य स तम् ॥ ३१ ॥

# **विदित्वा पुण्डरीकाक्षं सङ्ग्रामे प्रत्युपस्थितम् ।**

# **न्यवर्तत कुरुश्रेष्ठ प्राणत्राणपरायणः ॥ ३२ ॥**

### **सत्यधर्मीया**

पुण्डरीकाक्षं साक्षान्नारायणं विदित्वा ज्ञात्वा ॥ ३२ ॥

# **ततो महिषमारुह्य दण्डमुद्यम्य भास्वरम् ।**

# **कृष्णमभ्यद्रवद् युद्धे यमः क्रोधारुणेक्षणः ॥ ३३ ॥**

### **सत्यधर्मीया**

यमोऽयमोऽसदृश इति वा ॥ ३३ ॥

# **तमुद्यतमहादण्डं दृष्ट्वा कमललोचनः ।**

# **गदां विसृज्य तद्धस्तात् पातयामास भूतले ॥ ३४ ॥**

### **पदरत्नावली**

सायकाचितसर्वाङ्गं शरसञ्चितसर्वावयवम् ॥ ३४ ॥

### **सत्यधर्मीया**

विसृज्य मुक्त्वा तद्धस्ताद् यमकारान् महादण्डं भूतले पातयामास । अनेन वरं स मानयामास सारसासनस्येति ध्वनयति ॥ ३४ ॥

# **गदया ताडिते दण्डे त्रस्तहस्तः परेतराट् ।**

# **विदुद्राव परावृत्य महिषेण कुरूद्वह ॥ ३५ ॥**

### **पदरत्नावली**

परेतराट् यमः ॥ ३५–३७ ॥

### **सत्यधर्मीया**

त्रस्तहस्तः कम्पितकरः परेतराट् प्रेतपतिः ॥ ३५ ॥

# **वैवस्वतं गतं दृष्ट्वा निर्ऋतिर्भयविह्वलः ।**

# **नाभ्यवर्तत गोविन्दं योद्धुं विदिततद्बलः ॥ ३६ ॥**

### **सत्यधर्मीया**

विदिततद्बलो विदितं तस्य कृष्णस्य बलं येन सः । योद्धुमेव नाभ्य-वर्तत नाभिससार ॥ ३६ ॥

# **शङ्करस्तु महातेजास्त्रिशूली वृषवाहनः ।**

# **अनेकभूतसङ्घातैः कृष्णमभ्यद्रवद् रणे ॥ ३७ ॥**

### **सत्यधर्मीया**

त्रिशूली तद्वान् वृषो नन्दी ॥ ३७ ॥

# **तावुभौ लोकविख्यातौ बलिनौ वीर्यशालिनौ ।**

# **चक्राते कदनं घोरं परस्परजयैषिणौ ॥ ३८ ॥**

### **पदरत्नावली**

कदनं युद्धम् ॥ ३८–४० ॥

### **सत्यधर्मीया**

परस्परं जयैषिणौ तदिच्छू कदनं युद्धम् ॥ ३८ ॥

# **ईशानो दशभिर्बाणैः कृष्णं तार्क्ष्यं च पञ्चभिः ।**

# **विव्याध समरे राजन् तिष्ठतिष्ठेति चाब्रवीत् ॥ ३९ ॥**

### **सत्यधर्मीया**

ईशानः शिवो दशभिर्बाणैः कृष्णं तार्क्ष्यं च गरुडं च पञ्चभिः शरैर्विव्याध । समरे युद्धे रे सम लक्ष्मीरमण । तिष्ठ तिष्ठ कृष्णेति चावदत् । अनुवादेन साकं पिनाकोऽपि तेनानीत इति वादे ऊह्यमिति सूच्यते । त्रिषु स्थानेषु नतं च तच्छूल-मायुधं धनुस्तदस्यास्तीति वाऽऽवृत्त्या पिनाकग्रहः । शूलं प्रहरण इति विश्वः । त्रयाणां लोकानां शूलं मृत्युर्येन सोऽस्यास्तीति वा । मृत्यो इति तत्रैवोक्तेः ॥ ३९ ॥

# **ततः शार्ङ्गं समादाय कृष्णः परपुरञ्जयः ।**

# **त्रिंशद्भिर्युगपद् बाणैर्विव्याध वृषवाहनम् ॥ ४० ॥**

### **सत्यधर्मीया**

त्रिंशद्भिरेकस्य त्रिकं त्रिकमिति त्रिंशत्सङ्ख्यैः ॥ ४० ॥

# **गरुडः पन्नगरिपुः पद्भ्यां द्वाभ्यां च संयुगे ।**

# **पक्षाभ्यां चञ्चुकोट््या च मर्दयामास तं वृषम् ॥ ४१ ॥**

### **पदरत्नावली**

चञ्चुकोट्या तुण्डकोट्या ॥ ४१–४२ ॥

### **सत्यधर्मीया**

पन्नगरिपुरिति तदलङ्कृतिकृदिति ध्वन्यते । द्वाभ्यां पद्भ्यां पक्षाभ्यां च चञ्चुकोट्या तत्प्रान्तेन तं वृषं मर्दयामास ॥ ४१ ॥

# **भूयोऽपि कृष्णो नाराचैः पञ्चाशत्प्रमितैर्नृप ।**

# **योधयामास समरे शङ्करं लोकशङ्करम् ॥ ४२ ॥**

### **सत्यधर्मीया**

पञ्चाशदिति प्रमितैर्गणितैः ॥ ४२ ॥

# **ततस् त्रिशूलमाविध्य निशितं घोरदर्शनम् ।**

# **प्राहिणोद् वासुदेवाय कुपितो धूर्जटिर्नृप ॥ ४३ ॥**

### **पदरत्नावली**

धूर्जटिः शङ्करः ॥ ४३–४६ ॥

### **सत्यधर्मीया**

निशितं सशाणीकृतम् ॥ ४३ ॥

# **दृष्ट्वा त्रिशूलमायान्तं केशवस्तं निवारितुम् ।**

# **गदां कौमोदकीं गुर्वीं प्राहिणोद् दैत्यमर्दनीम् ॥ ४४ ॥**

### **सत्यधर्मीया**

आयान्तं त्रिशूलम् ॥ ४४ ॥

# **ते वै कौमोदकीशूले कृत्वा नभसि सङ्गरम् ।**

# **ज्वलमाने महाघोरे पेततुः सममम्बुधौ ॥ ४५ ॥**

### **सत्यधर्मीया**

कौमोदकीशूले । अभ्यर्हितत्वादादौ कौमोदक्युक्तिः । अम्बुधौ समुद्रे ॥ ४५ ॥

# **निपात्याब्धौ त्रिशूलं तद्गदाकौमोदकी पुनः ।**

# **आससाद करं विष्णोस्त्रिशूलमपि शूलिनः ॥ ४६ ॥**

### **सत्यधर्मीया**

तत्त्रिशूलं निपात्याब्धौ सा कौमोदकी विष्णोः करं तथा शङ्करकरं शूलं चाससाद ॥ ४६ ॥

# **तत उद्यम्य निशितं खड्गं पन्नगभूषणः ।**

# **कृष्णमभ्यद्रवत् सङ्खे पार्ष्णिभ्यां चोदयन् वृषम् ॥ ४७ ॥**

### **पदरत्नावली**

पन्नगभूषणः सर्पालङ्कारः शिवः । पार्ष्णिभ्यामास्फालनेन चोदयन् प्रेरयन् ॥ ४७ ॥

### **सत्यधर्मीया**

निशितं खड्गम् । इदमुप्युक्तगतिकम् । पार्ष्णिभ्यां पादपृष्ठभागाभ्यां वृषं चोदयन् । अनेन गरुडबाधितस्य गमनासामर्थ्यं द्योतयति ॥ ४७ ॥

# **तूर्णं गृहीत्वा पाणिभ्यां विषाणे तस्य नन्दिनः ।**

# **सशूलपाणिं चिक्षेप वैनतेयो धनुश्शतम् ॥ ४८ ॥**

### **पदरत्नावली**

शूलपाणिना सहितं नन्दिनम् ॥ ४८ ॥

### **सत्यधर्मीया**

तस्य नन्दिनो विषाणे । सप्तमी वा द्वितीयाद्विवचनं वा । बाहुभ्यां पद्भ्यां गृहीत्वा सशूलपाणिं सहहरं वैनतेयो धनुः शतं तत्परिमितं देशं प्रति चिक्षेप ॥४८॥

# **ततो विसृज्य सङ्ग्रामं त्रिशूली वृषवाहनः ।**

# **प्रमथैः सहितः प्रायात् कुरुश्रेष्ठ यथागतम् ॥४९॥**

॥ इति श्रीमद्भागवते दशमस्कन्धे षट्षष्टितमोऽध्यायः ॥

### **पदरत्नावली**

त्रिशूलित्वं गणस्यापि सम्भवतीति वृषवाहन इति ॥ ४९ ॥

॥ इति श्रीमद्भागवतटीकायां श्रीविजयध्वजतीर्थकृतायां पदरत्नावल्यां

दशमस्कन्धे उत्तरार्धे षट्षष्टितमोऽध्यायः ॥

### **सत्यधर्मीया**

ततः स्वपातानन्तरं वृषवाहनस्त्रिशूली शूलस्य मोघतां वृषस्य गमनासामर्थ्यतां ध्वनयितुमेवमुक्तिः । प्रमथैर्भूतगणैः पारिषदैः सहितो यथाऽऽगतं तथा प्रायात् । प्रेण स्वोपास्यं रामं किं राम समरः कर्तव्य इत्यप्राक्षीत् त्र्यक्ष इव तेन चाजित्यजनं क्षेम इत्युक्तमित्याभाणकमभिप्रैतीति मन्तव्यम् ॥ ४९ ॥

**॥ इति श्रीसत्यधर्मयतिकृतायां भागवतटिप्पण्यां दशमस्कन्ध उत्तरार्धे **

**षट्षष्टितमोऽध्यायः ॥ १०–६६ ॥**

