+++
title = "328 सप्तविंशोऽध्यायः"

+++


## क्रियायोगं समाचक्ष्व भवदाराधनं प्रभो

**॥ अथ सप्तविंशोऽध्यायः ॥**

# **उद्धव उवाच–**

# **क्रियायोगं समाचक्ष्व भवदाराधनं प्रभो ।**

# **येन त्वां ये यथाऽर्चन्ति सात्वताः सात्वतर्षभ ॥ १ ॥**

### **पदरत्नावली**

कर्मयोगानुष्ठानप्रकारं प्रपञ्चयत्यस्मिन्नध्याये । तत्रोद्धवो धिष्ण्येष्वित्यादिना सङ्क्षिप्योक्तं क्रियायोगं विस्तरतो विविदिषुः पृच्छति क्रियायोगमित्यादिना । ‘‘क्रिया तु निष्कृतौ शिक्षाचिकित्सापापकर्मसु । कारणारम्भपूजासु सम्प्रधारणचेष्टयोः’’ इत्यतो विवक्षितमाह– भवदाराधनमिति । ये सात्वताः सात्वततन्त्रोक्तविधानं विद्वांसस् ते, येन केन, यथा कथं, अर्चन्ति

॥ १ ॥

### **श्रीनिवासतीर्थीया**

कर्मानुष्ठानप्रकारं प्रपञ्चयत्यस्मिन्नध्याये । तत्रोद्धवः संक्षिप्योक्तं क्रियायोगं विस्तरतो विविदिषुः पृच्छति ॥ क्रियायोगमित्यादिना । ये सात्त्वताः पञ्चरात्रोक्तप्रकारेण कर्मानुष्ठातारस्ते येन कर्मणा त्वां यथाकथमर्चन्ति तं भगवदाराधनरूपं क्रियायोगं समाचक्ष्व वदेत्यन्वयः ॥ १ ॥

### **प्रमेयचन्द्रिका**

अत्रोद्धवेन प्राक् संक्षेपत उक्तं क्रियायोगं विस्तरेण ज्ञातुकामेन प्रश्नः क्रियते ॥ क्रियायोगमित्यादिना ॥ येन क्रियायोगेन यथा येन प्रकारेण तं क्रियायोगमिति सम्बन्धः । सत्वं तु शोभनत्वं स्यात्तद्युक्ताः सात्वताः स्मृताः ॥ १ ॥

# **एतद् वदन्ति मुनयो मुहुर्निःश्रेयसं नृणाम् ।**

# **नारदो भगवान् व्यास आचार्योऽङ्गिरसः सुतः ॥ २ ॥**

### **पदरत्नावली**

इदमेव वक्तव्यमिति किम्, किमन्यन्न स्यादिति तत्राह– एतदिति । मुनय एतद् भगवदाराधनं नृणां निःश्रेयसं पुरुषार्थसाधनं मुहुर्मुहुरनुक्षणं वदन्ति । ग्राह्यत्वे तान् निर्दिशति नारद इत्यादिना । अङ्गिरसः सुत आचार्यो बृहस्पतिः ॥ २ ॥

### **श्रीनिवासतीर्थीया**

नन्वन्यद्विहायेदमेव कस्मात्पृच्छसीत्यत आह ॥ एतदिति । एतद्भवदर्चनं निःश्रेयसं श्रेयःसाधनं वदन्ति । के ते मुनय इत्यत आह ॥ नारद इत्यादिना । अङ्गिरसः सुतः । आचार्यो बृहस्पतिरित्यन्वयः ॥ २ ॥

### **प्रमेयचन्द्रिका**

एतद्भगवदर्चनं मुहुरतिशयेन निःश्रेयसं मोक्षसाधनम् । के ते मुनय इत्यत उक्तम् ॥ नारद इति ॥ अङ्गिरसः सुत आचार्यो बृहस्पतिः ॥ २ ॥

# **निःसृतं ते मुखाम्भोजाद् यदाह भगवानजः ।**

# **पुत्रेभ्यो भृगुमुख्येभ्यो देव्यै च भगवान् भवः ॥ ३ ॥**

# **एतद् वै सर्ववर्णानामाश्रमाणां च सम्मतम् ।**

# **श्रेयसामुत्तमं मन्ये स्त्रीशूद्राणां च मानद ॥ ४ ॥**

# **एतद्धि कमलपत्राक्ष कर्मबन्धविमोचनम् ।**

# **भक्ताय चानुरक्ताय ब्रूहि विश्वेश्वरेश्वर ॥ ५ ॥**

### **पदरत्नावली**

इतोऽपीदमेव श्रोतव्यं नान्यदित्याह– निःसृतमिति । ऋषिवचनानां विकल्प-सम्भवात् कथं निर्णय इत्यतो वाह– निःसृतमिति । भवदाज्ञया असुरजनमोहनायान्यथा वदन् शिवोपीदं ग्राह्यत्वेनाहेत्याह– देव्या इति । देव्या इत्यनेनाप्तिमूलत्वं सूचयति ॥ उत्तमश्रोतॄणा-मर्थायोक्तमस्तु नापरेषामधिकार इति नाश्रद्धेयमिति भावेनाह– एतदिति । सम्मतं समानम् ॥ अनेन कर्मबन्धविध्वंसाभावान्नानुष्ठानार्हमिति नेत्याह– कर्मेति ॥ ३–५ ॥

### **श्रीनिवासतीर्थीया**

इतोऽपीदमेव श्रोतव्यं नान्यदित्याह ॥ निःसृतमिति । ते मुखांभोजान्निःसृतं क्रियायोगं भगवानजो ब्रह्मा भृगुमुख्येभ्यः पुत्रेभ्यो यथाऽऽह तं प्रकारं वदेत्यर्थः । भवश्चेति चशब्दान्वयः ॥ इतोऽपीदमेव वाच्यमित्याह ॥ एतदिति । श्रेयसा-मुत्तमम् । एतत्सर्वेषां संमतम् ॥ ३–५ ॥

### **प्रमेयचन्द्रिका**

ब्रह्मादिभिश्चैतदुपदिष्टमिति उच्यते ॥ निस्पृहमिति ॥ यदित्यस्यै-तदित्यनेनान्वयः ॥ ब्रह्मादिभिर्भृग्वादिभ्य उपदिष्टत्वेनास्य सर्वाधिकारिकत्वमिति न मन्तव्य-मित्युच्यते ॥ एतद्धीति ॥ ३–५ ॥

# **श्रीभगवानुवाच–**

# **न ह्यन्तोऽनन्तपारस्य कर्मकाण्डस्य चोद्धव ।**

# **संक्षिप्तं वर्णयिष्यामि यथावदनुपूर्वशः ॥ ६ ॥**

### **श्रीनिवासतीर्थीया**

क्रियायोगं वदेत्युक्तम् । तत्र सर्वोऽपि क्रियायोगो वक्तुं न शक्यते । गहना कर्मणो गतिरित्युक्तत्वेनापरिच्छिन्नत्वात् । अपि तर्हि संक्षेपेण वक्ष्य इत्याशयेनाह ॥ भगवानिति । अनन्तपारस्य न विद्यतेऽन्तपारो यस्य स तस्य कर्मकाण्ड-स्यान्तो न हि । अथाऽपि संक्षिप्तं संक्षेपेणोक्तं क्रियायोगं यथावद्याथार्थ्येनानुपूर्वशो यथा-क्रमेण वर्णयिष्यामीत्यन्वयः ॥ ६ ॥

### **दुर्घटभावदीपिका**

हे उद्धव । अनन्तपारस्य नारायणप्रापकस्य कर्मकाण्डस्य कर्मसमुदायस्यातो न च नैवेतद्धि प्रमाणप्रसिद्धमिति । अनेनानन्तरपारस्येत्येतदन्तो नास्तीत्यनेन पुनरुक्तमिति चोद्यं परिहृतम् । अनन्तपारस्यान्तपाराभ्यां रहितेत्यर्थ इत्यनङ्गीकारात् ॥ ६ ॥

### **प्रमेयचन्द्रिका**

अनन्तपारो ऽनन्तलक्षणः । पारः पर्यवसानं यस्य नास्ति सोऽनन्तपारस्तस्य कर्मकाण्डस्य कर्मकलापस्य । संक्षिप्तमिति क्रियाविशेषणम् ॥ ६ ॥

# **वैदिकस्त्रान्त्रिको मिश्र इति मे त्रिविधो मखः ।**

# **त्रयाणामीप्सितेनैव विधिना मां समाचरेत् ॥ ७ ॥**

### **पदरत्नावली**

वैदिको वेदाधिकारिविषयोऽग्निष्टोमादिः । तान्त्रिकस् तन्त्राधिकारिविषयः पुष्पाञ्जल्यादिः । मिश्रः स्त्रीशूद्रादिविषयो नामसङ्कीर्तनादिः । मखो यागः पूजालक्षणः । तत्तदधिकारिणमाह– त्रयाणामिति । इप्सीतेन योग्येन ॥ ७ ॥

### **श्रीनिवासतीर्थीया**

मे मम मखो मत्पूजालक्षणमखो वैदिको वेदोक्तज्योतिष्टोमादि-कर्माधिकारिविषयः । तान्त्रिकस् तन्त्रोक्तपुष्पाञ्जल्याद्यधिकारविषयो वैदिकतान्त्रिकोक्तप्रकारा-नुष्ठात्रधिकारविषयः । अथवा मिश्रः स्त्रीशूद्रादिविषयो नामसङ्कीर्तनादिरिति त्रिविध इत्यर्थः । तत्र त्रयाणां मध्ये ईप्सितेन विधिना विधानेन मां समर्चयेत् ॥ ७ ॥

### **प्रमेयचन्द्रिका**

वैदिको यज्ञादिः । पुरुषसूक्तऋग्भिः षोडशोपचारलक्षणो वा । तांत्रिकः पञ्चरात्रोक्तप्रकारकः । स्त्रीशूद्रादिसाधारणो नामसङ्कीर्तनादिरिति टीकायाम् । मखो यागः । पूजेति यावत् ॥ ७ ॥

# **यथा स्वनिगमेनोक्तं द्विजत्वं प्राप्य पूरुषः ।**

# **यथा यजेत मां भक्त्या श्रद्धया तं निबोध मे ॥ ८ ॥**

### **पदरत्नावली**

स्वनिगमने स्वशाखया विहितं यथा तथा द्विजत्वमुपनयनं प्राप्य ॥८॥

### **श्रीनिवासतीर्थीया**

तदेव विवृणोति ॥ यथेति । पुरुषो यथा स्वनिगमेनोक्तं स्वशाखाविहितं तथा द्विजत्वं प्राप्योपनयनं प्राप्य मां यथाकथं यजेत तं प्रकारं मे सकाशान्निबोधेत्यन्वयः ॥ ८ ॥

### **प्रमेयचन्द्रिका**

स्वनिगमेन स्वशाखायाम् ॥ ८ ॥

# **अर्चायां स्थण्डिलेऽग्नौ वा सूर्येऽप्सु हृदि वा द्विजे ।**

# **द्रव्येण भक्तियुक्तोऽर्चेत् स्वगुरुं माममायया ॥ ९ ॥**

### **पदरत्नावली**

अर्चादीन्यधिष्ठानानि उत्तरोत्तरशस्तानि यथायोग्यम् ॥ ९ ॥

### **श्रीनिवासतीर्थीया**

हृदये वा जले वाऽपि चले वा केवलस्थल इत्युक्तिं हृदि कृत्वाऽऽह ॥ अर्चायामिति । गुरुभूतं मामर्चयेदित्यन्वेयः ॥ ९ ॥

### **प्रमेयचन्द्रिका**

आर्चायां प्रतिमायाम् । सुपरिशुद्धे स्वहृदये । हृदये वा जले वापीति तन्त्रसारोक्तेः ॥ ९ ॥

# **पूर्वं स्नानं प्रकुर्वीत धौतदन्तोऽङ्गशुद्धये ।**

# **उभयैरपि च स्नानं मन्त्रैर्मृद्ग्रहणादिभिः ॥ १० ॥**

### **पदरत्नावली**

उभयैर् वैदिकैस्तान्त्रिकैरपि मन्त्रैः ॥ १० ॥

### **श्रीनिवासतीर्थीया**

अर्चनाङ्गभूतं किञ्चिदाह ॥ पूर्वमिति । अङ्गशुद्धये देहशुद्धये उभयैर्वैदिकैस्तान्त्रिकैरुद्धृतासीत्यादि मन्त्रैर्मृद्गृहणादिना स्नानं प्रकुर्वीतेत्यन्वयः ॥ १० ॥

### **प्रमेयचन्द्रिका**

उभयैर्वैदिकैस्तांत्रिकैरिति मन्त्रैः ॥ १० ॥

सन्ध्योपास्त्यादिकर्माणि वेदतन्त्रोदितानि मे ।

पूजां तैः कल्पयेत् सम्यक् सङ्कल्पः कर्मपावनः ॥ ११ ॥

### **पदरत्नावली**

सन्ध्योपास्त्यादिकर्माणि यानि तैर्मम पूजां प्रकल्पयेत् । किमर्थमेवं सङ्कल्प इति तत्राह– सम्यगिति । मत्पूजात्वेन सङ्कल्पः कर्मशुद्धिकर इत्यर्थः ॥ ११ ॥

### **श्रीनिवासतीर्थीया**

वेदतन्त्रोदितानि यानि सन्ध्योपास्त्यादिकर्माणि तैर्मम पूजां प्रकल्पयेत् । किमर्थमेवं कल्पनमित्यत आह ॥ सम्यगिति । सम्यक् मम पूजात्वेन सङ्कल्पः कर्मपावनः कर्मशुद्धिकर इत्यर्थः ॥ ११ ॥

### **प्रमेयचन्द्रिका**

यानि सन्ध्योपास्त्यादिकर्मणि मे मया चोदितानि विहितानि तैः कर्मभिर् मे पूजां सङ्कल्पयेत् । तत्पूजा कर्म चाखिलमिति तत्पूजात्वेनादौ सङ्कल्प्यान्तेऽपि समर्पयेदित्यर्थः । एवंविधः सङ्कल्पः कृतकर्मणां पावनः पावित्र्यहेतुः । महाफलप्रापक इति यावत् ॥ ११ ॥

# **शैली दारुमयी लौही लेप्या लेख्या च सैकती ।**

# **मनोमयी मणिमयी प्रतिमाऽष्टविधा स्मृता ॥ १२ ॥**

### **पदरत्नावली**

अर्चायामित्युक्तप्रतिमाभेदमाह– शैलीति । शैली शिलामयी । लोहेन कांस्यताम्रादिना निर्मिता लौही । लेप्या औषधरससंलिप्तशिला । लेख्या पटादिलिखितचित्रलक्षणा । सैकती तत्तत्कालोचितसिकतया कृता । मनोमयी ध्यानकाले चित्तप्रतिबिम्बिताकृतिः । मणिमयी सूर्यकान्तादिरचिता ॥ १२ ॥

### **श्रीनिवासतीर्थीया**

अर्चायामित्युक्तं प्रतिमाभेदमाह ॥ शैलेति । शैली शिलामयी । दारुमयी दारुनिर्मिता । लौही लोहनिर्मिता । लेप्या औषधिरससंलिप्ता शिला तन्मयी । लेख्या चित्रादि । सैकता सिकताकृता । मनोमयी ध्यानकाले चित्तप्रतिबिम्बिताकृतिः । मणिमयी स्फटिकादिमणिमयीत्येवं प्रतिमाऽष्टविधेत्यर्थः ॥ १२ ॥

### **प्रमेयचन्द्रिका**

भित्यादिषु धातुविशेषलेपनेन कृता प्रतिमा लेप्या । शिलातले रेखारूपेण प्रकृता प्रतिमा लेख्या । मनोमयी चित्ते प्रतिबिम्बिता प्रतिमा, मणिमयी रत्नमयी

॥ १२ ॥

# **चलाचलेति द्विविधा प्रतिष्ठा१ जीवमन्दिरम् ।**

# **उद्वासावाहने न स्तः स्थिरायामुद्धवार्चने ॥ १३ ॥**

### **पदरत्नावली**

जीवमन्दिरं देहः, इयमपि चलान्तर्भूतम् । स्थिरायां प्रतिमायामर्चने उद्वासा-वाहने न स्तः ॥ १३ ॥

### **श्रीनिवासतीर्थीया**

स्थिराचलप्रतिमामुक्त्वा पुनः प्रतिमा द्विविधाऽस्तीत्याह ॥ चलाचलेति । जीवमन्दिरं देहम् । इदं चलान्तर्भूतमिति दर्शयितुं पृथगुक्तिः । चलं देहादिकम् । अचलमस्थिराचलं गृहे विद्यमानप्रतिमादि । स्थिरायामर्चने शैलाद्यचलप्रतिमायामुद्वासावाहने उपसंहारावाहने ॥ १३ ॥

### **प्रमेयचन्द्रिका**

पुनर्द्वैविध्यमुच्यते ॥ चलेति ॥ उत्सवादौ पेटिकायां वाऽन्यत्र नेतुं योग्यप्रतिमा चलेति प्रसिद्धम् । प्रकारान्तरेण च चलोच्यते ॥ जीवमन्दिरमिति ॥ अचला तु गर्भगृहेऽवस्था अन्यत्र नेतुं योग्या इत्येवं प्रतिमा द्विविधेत्यर्थः । प्रतिष्ठा जीवमन्दिरमिति क्वचित्पाठः । जीवमन्दिरं गर्भगृहस्तत्रैव प्रतिष्ठिता । अचलेति तस्यार्थ इत्याहुः ॥

तत्र पूजाविशेषोऽभिधीयते ॥ उद्वासेति ॥ प्राक्प्रतिमायामावाहितस्य स्वबिम्बरूपस्य हरेः पुनःहृदये सन्निधापनमुद्वासः ॥ १३ ॥

# **अस्थिरायां विकल्पः स्यात् स्थण्डिले तु भवेद् द्वयम् ।**

# **स्नपनं तु विलेप्यायामन्यत्र परिमार्जनम् ॥ १४ ॥**

### **पदरत्नावली**

अन्यत्र शिलादिष्वेव स्नपनम् । विलेप्यायां तुशब्दात् स्थाण्डिलादावपि परिमार्जनमेव स्नपनमित्युच्यते ॥ १४ ॥

### **श्रीनिवासतीर्थीया**

अस्थिरायां रामादिप्रतिमायां विकल्पः । उद्वासावाहनयोरिति शेषः । द्वयमुद्वासावाहनरूपम् । अन्यत्र लेख्यादिप्रतिमायां परिमार्जनं तुलस्याः सेकादिः

॥ १४ ॥

### **प्रमेयचन्द्रिका**

अस्थिरायां च प्रतिमायां विकल्पः । स्वयंव्यक्तस्थलीयसालग्रामादि-रूपप्रतिमासु नोद्वासावाहने । तदन्यासु प्रतिष्ठितचलासु ते स्त इति भावः । द्वयमित्यतःपरं नियतमिति शेषः । विलेप्यायामित्युपलक्षणम् । मण्डले सैकतादौ च । परिमार्जनमस्नपनं न तु तत्राभिषेकः । अन्यत्र तदन्यत्र सिद्धशिलालोहमयाद्यासु सम्यक्स्नपनमभिषेक एवेत्यर्थः

॥ १४ ॥

# **द्रव्यैः प्रसिद्धैर्मद्यागः प्रतिमादिष्वमायिनः ।**

# **भक्त्या चैव यथालब्धैर्हृदि भावेन चैव हि ॥ १५ ॥**

### **पदरत्नावली**

प्रसिद्धैस् तन्त्रेषु प्रशस्तत्वेन निरूपितैः । सामग््रयभावे यथालब्धैः । हृदि भक्त्या भावेन ध्यानेन । द्रव्यध्यानसमुच्चये चशब्दः । एवशब्दो भक्तेः सार्वत्रिकत्वे । हिशब्दो ज्ञानाद्याधिक्ये ॥ १५ ॥

### **श्रीनिवासतीर्थीया**

यथालब्धैः पञ्चरात्रादिषु प्रसिद्धैर्द्रव्यैः । अमायिनोऽस्य भक्त्या भावेन ध्यानेन च हृदि मद्यागो विहित इत्यर्थः ॥ १५ ॥

### **दुर्घटभावदीपिका**

प्रतिमादिष्वित्यत्रादिशब्देन साक्षात्कृतरामादिरूपाणाम् । एतेन प्रतिमाशब्देन चलाचलाप्रतिमानां प्राप्तत्वाद् आदिशब्दो व्यर्थ इति दूषणं परास्तम् । आदिशब्देन प्रतिमा विशेषण ग्रहणमित्यनभ्युपगमात् ॥ १५ ॥

### **प्रमेयचन्द्रिका**

अमायिनोऽवञ्चकस्य मद्यागः पूजा विहिता इति शेषः । न केवलं द्रव्यैर्गन्धपुष्पधूपदीपादिभिः । किं त्वस्य पूज्यस्य हरेः सम्बन्धिन्या भक्त्या च हृदये भावेन ध्यानेन च । तयोरावश्यकताद्योतनाय एव हीत्युक्तम् । सामस्त्येन द्रव्यालाभे यथालब्धेनेति योज्यम् ॥ १५ ॥

# **स्नानालङ्करणं प्रेष्ठमर्चायामेव तूद्धव१ ।**

# **स्थण्डिले तत्वविन्यासो वह्नावाज्यप्लुतं हविः ॥ १६ ॥**

### **पदरत्नावली**

तत्वस्य हरेः सच्चिदानन्दरूपस्य विन्यासः सन्निधानम् । तत्वानां प्राणश्रद्धादीनां विन्यासो वा ॥ १६ ॥

### **श्रीनिवासतीर्थीया**

पुनः कस्या अर्चायाः केन द्रव्येण पूजा कार्येत्यत आह ॥ स्थण्डिल इति । तत्त्वविन्यासस्तेन पूजा तत्रेत्यर्थः । वह्नावाज्यप्लुतं हविस्तेन पूजा तत्रेत्यर्थः ॥ १६ ॥

### **प्रमेयचन्द्रिका**

उक्ताष्टविधप्रतिमासु पूजायां विशेष उच्यते ॥ स्नानालङ्करण-मिति ॥ अत्र द्वन्द्वैकवद्भावः । एतद् एतस्यां शैलीत्यादिकायां तत्वविन्यासः परमतत्वस्य सन्निधापनम् । तत्वमन्त्रैर्न्यासो वा । प्रतिमायामात्मनि च न्यासोऽयं सन्निधानकृदिति तन्त्रसारे ॥ १६ ॥

# **सूर्ये चाभ्यर्हणं प्रेष्ठं सलिले सलिलादिभिः ।**

# **श्रद्धयोपहृतं श्रेष्ठं भक्तेन मम वार्यपि ।**

# **गन्धो धूपः सुमनसो दीपोऽन्नाद्यं च किं पुनः ॥ १७ ॥**

### **पदरत्नावली**

सूर्ये पुष्पादिभिरभ्यर्हणं प्रेष्ठमतिशयितप्रीतिजनकम् । सर्वस्माद् भक्तिपूर्वकमुपाहृतं प्रेष्ठमित्याह– श्रद्धयेति ॥ १७ ॥

### **श्रीनिवासतीर्थीया**

प्रेष्ठं प्रीतिजनकम् । पुष्पादिभिरभ्यर्हणम् । किं पुनर्मम भक्तेन श्रद्धयोपहृतं वार्यपि प्रेष्ठमित्यर्थः । सुमनसः पुष्णाणि ॥ १७ ॥

### **प्रमेयचन्द्रिका**

अभ्यर्हणं कुसुमाञ्जलिनमस्कारादिभिरर्चनं प्रेष्ठमतिशयेन प्रीतिदम् । श्रेष्ठमिति च पाठः । अर्घ्यार्हणमिति पाठे अर्घ्यप्रदानादिनाऽर्चनम् । सर्वत्र भक्तिः श्रद्धा चावश्यकी । तत्सद्भावे जलमात्रेणार्चनमपि प्रियकरं किं पुनरधिकद्रव्यलाभ इत्युच्यते ॥ श्रद्धयेति ॥ १७ ॥

# **शुचिः सम्भृतसम्भारः प्राग्दर्भैः कल्पितासनः ।**

# **आसीनः प्रागुदग्वाऽर्चेदर्चायां त्वथ सम्मुखः ॥ १८ ॥**

### **पदरत्नावली**

प्रागुद्ग् वा आसीनः । सम्मुखो ऽभिमुखः ॥ १८ ॥

### **श्रीनिवासतीर्थीया**

॥ सम्भृतेति । पूर्णेत्यर्थः ॥ प्रागग्रदर्भैः कल्पितासनः पुमान् । अथ संमुखो देवतासंमुखः सन् प्रागुदग्वासीनोऽर्चायामर्चयेत् ॥ १८ ॥

### **प्रमेयचन्द्रिका**

स प्रागुदग्वा प्राङ्मुख उदङ्मुखो वा । अर्चायां पूजन इति शेषः । सम्मुखोऽभिमुखः ॥ १८ ॥

# **कृतन्यासो मदर्चां च पाणिनाऽभिमृजेद् बुधः ।**

# **कलशं प्रोक्षणीयं च यथावदुपसादयेद् ॥ १९ ॥**

### **पदरत्नावली**

कृतषडङ्गन्यासः । कलशमग्य्रोदकपात्रम् । प्रोक्षणीयं पुष्पादिपात्रम् ॥१९॥

### **श्रीनिवासतीर्थीया**

स्वयं च कीदृशः कीदृशीमर्चामर्चेदित्यत आह ॥ कृतेति ॥ कृतषडङ्गन्यासोऽभिमृजेदभिमन्त्रयेत् । कलशं कलशपात्रम् । प्रोक्षणीयं पुष्पादि पुष्पादिस्थानपात्रम् ॥ १९ ॥

### **प्रमेयचन्द्रिका**

कृतन्यासो मातृकातत्वषडङ्गादिन्यासः । अभिमृजेन् मन्त्रपूर्वकं स्पृशेत् ॥ १९ ॥

# **तदद्भिर्देवयजनं द्रव्याण्यात्मानमेव च ।**

# **प्रोक्ष्य पात्राणि त्रीण्यद्भिस्तैस्तैर्द्रव्यैश्च सादयेत् ॥ २० ॥**

### **श्रीनिवासतीर्थीया**

तदद्भिः प्रोक्षणीयपात्रस्थोदकैर्देवयजनादिद्रव्याणि गन्धादीनि ॥ प्रोक्ष्य सेकं कृत्वाऽद्भिस्तैस्तैर्द्रव्यैश्च पूर्णानि त्रीणि पात्राणि साधयेत् ॥ २० ॥

### **प्रमेयचन्द्रिका**

तदद्भिः प्रोक्षणीयपात्रस्थाभिर् अद्भिः । देवयजनं भूमिम् आत्मानं स्वदेहं तैः पाद्याद्युपयुक्तैश्चम्पकोसीरकर्पूरकुङ्कुमागरुपूर्वकैर्द्रव्यैरित्यर्थः ॥ २० ॥

# **पाद्यार्ध्याचमनीयार्थं त्रीणि पात्राणि देशिकः ।**

# **हृदा शीर्ष्णाऽथ शिखया गायत्र्या वाऽभिमन्त्रयेत् ॥ २१ ॥**

### **पदरत्नावली**

देशिको मन्त्रज्ञः । हृदादिमन्त्रैर् नमआदिलक्षणैः ॥ २१ ॥

### **श्रीनिवासतीर्थीया**

किमर्थमित्यत उक्तम् । पाद्यादीति । दैशिकः पूजकः । गायत्र्या मन्त्रेण हृदादिस्थाने चाभिमन्त्रयेदित्यर्थः ॥ २१ ॥

### **प्रमेयचन्द्रिका**

पात्राणीत्यस्य विवरणम् ॥ पाद्येत्यादि ॥ देशिको मन्त्रज्ञः । हृदे-त्यादि ॥ हृदादिषु सन्न्यसनीयेन कृद्धोल्काय नम इत्यादि मन्त्रैरित्यर्थः । तदुक्तं तन्त्रसारे– क्रुद्धवीरमहोद्युल्कसहस्रसहितोल्ककाः । चतुर्थ्यन्ता हृदादीनीति ॥ २१ ॥

# **पिण्डे वाय्वग्निसंशुद्धे हृत्पद्मस्थां परां मम ।**

# **अण्वीं जीवकलां ध्यायेन्नादान्ते सिद्धभाविताम् ॥ २२ ॥**

# **तयाऽऽत्मभूतया पिण्डे व्याप्ते सम्पद्य तन्मयः ।**

# **आवाह्यार्चादिषु स्थाप्य न्यस्ताङ्गं मां प्रपूजयेत् ॥ २३ ॥**

## **तात्पर्यम्**

**जीवः कला यस्याः सा जीवकला भगवन्मूर्तिः । ‘हृदिस्था या हरेर्मूर्तिर्जीवो यत्प्रतिबिम्बकः । यद्वशे वर्तते जीवः स तु जीवकला स्मृता । शब्दैः सर्वात्मनाऽनुक्तेर्नादान्तस्था च सा मते’ति विवेके ॥ **

**‘व्याप्तो भूतश्च नित्यं यदात्मभूतो हरिस्ततः । जीवस्य तत्प्रधानत्वं तन्मयत्व-मुदाहृतमि’ति तन्त्रभागवते ॥ ‘व्याप्तोऽपि भगवान्विष्णुर्देहे सर्वगतत्वतः । भक्तस्य फलदो यस्माद्व्याप्तिकृत्तस्य तेन स’ इति च ॥ २२,२३ ॥**

### **पदरत्नावली**

ध्येयस्वरूपमाह– पिण्ड इति । प्राणायामाज्ज्वलितवाय्वग्निसंशुद्धे पिण्डे देहे हृत्पद्मस्थाम्, जीवः कला यस्याः सा जीवकला तां बिम्बस्वरूपमित्यर्थः, ‘‘हृदिस्था या हरेर्मूर्तिर्जीवो यत्प्रतिबिम्बकः । यद्वशे वर्तते जीवः सा तु जीवकला स्मृता’’ इति वचनात्, ध्यायेत् । नादान्ते सिद्धभावितां नादः शब्दो ऽन्तोऽवसानं सर्वात्मना नादानुक्तत्वात् शब्दागोचरतया सिद्धैः सनकादिभिरुपासिताम् । ‘‘शब्दैः सर्वात्मनाऽनुक्तेर्नादान्तस्था तु सा मता’’ इत्युक्तेः ॥

आत्मा व्याप्ता भूता नित्यं वर्तमाना या जीवकला तया शरीरव्यापिन्या भगवन्मूर्त्या व्याप्ते पिण्डे देहे सम्पद्य सम्यक् प्रतिपत्तिं कृत्वा तन्मय एवं ध्यानेन भगवत्प्रधानो भूत्वा अर्चादिषु आवाह्य संस्थाप्य सन्निरुध्य न्यस्ताङ्गं मातृकादिमन्त्राक्षरैर्न्यस्ततत्तदवयवं मां पूजयेदित्यन्वयः । ‘‘व्याप्तो भूतश्च नित्यं यदात्मा भूतो हरिस्ततः । जीवस्य तत्प्रधानत्वं तन्मयत्वमुदाहृतम्’’ इति वचनात् । अत सातत्यगमन इति धातोर्मन्प्रत्यये आत्मेति रूपम् । ‘‘व्याप्तोऽपि भगवान् विष्णुर् देहे सर्वगतत्वतः । भक्तस्य फलदो यस्माद् व्याप्तिकृत् तस्य तेन सः’’ इत्यनेन मयि स्थित्वा स्ययमेवावाहयत्यर्चयति चाहं तदधीनतयाऽऽवाहनादिकं करोमीत्युक्तं भवति ॥ २२,२३ ॥

### **श्रीनिवासतीर्थीया**

ध्यानप्रकारमाह ॥ पिण्ड इति । वाय्वग्निसंशुद्धे दहनशोषणेन संशुद्धेऽपि पिण्डे देहे ॥ नन्वण्वीं जीवकलां ध्यायेन्नादान्ते सिद्धभावितामित्यत्र जीवकला-मित्यनेन जीवस्वरूपभूतां कलामिति जीवस्य ध्यानमुच्यतेऽतोऽत्राभिप्रेतमर्थमाह ॥ जीव इति । नात्र जीवश्चासौ कला चेति कर्मधारयः । किन्तु जीवः कला प्रतिबिम्बा यस्याः सा जीवकलेति बहुव्रीहिः । तेन भगवन्मूर्तिरेव ध्येयत्वेनाभिप्रेतेत्युक्तं भवति । उक्तार्थे नियामकं प्रमाणमाह ॥ हृदीति । नादान्त इति पदं व्याचष्टे ॥ शब्दैरिति । तयाऽऽत्मभूतया । पिण्डे व्याप्ते । संपद्य तन्मय इत्यत्रात्मभूतयेत्यनेन जीवस्वरूपभूतया जीवकलयेत्युच्यत इति भातीत्यतोऽत्राभिप्रेतमर्थं प्रमाणेनाह ॥ व्याप्त इति । व्याप्त इत्यात्मशब्दार्थनिरूपणम् । तेनात्मा व्याप्ता भूता विद्यमाना चेत्यात्मभूत इत्युक्तं भवति । जीवस्येत्यादिना तन्मय इति व्याख्यानम् । आत्मभूतया तया सम्पद्य तन्मयो मामावाह्यार्चादिषु स्थाप्यार्चादिषु न्यस्ताङ्गं विन्यस्याङ्गं मां पूजयेदित्यन्वयस्य जातत्वात्पिण्डे इति व्याप्त इत्येतदनुपयुक्तमित्याशङ्क्य प्रमाणेनैव तदभिप्रायमाह ॥ व्याप्तोऽपीति । सर्वगतत्वतो देहेऽपि व्याप्तो भगवान्विष्णु-र्यद्यपि । तथाऽपि भक्तस्य फलदो यस्मात्तेन तस्माद्देहे पुनर्व्याप्तिकृदिति योज्यम् । एवं चात्मभूतया तयेत्युक्त्यैव देहेऽपि व्याप्तिर्लब्धा सर्वगतत्वाद्विष्णोः । तथाऽपि पिण्डे इति व्याप्त इति पुनर्व्याप्तिनिरूपणं देहे व्याप्तः सन् भक्तस्य फलं ददातीति सूचनार्थं पुनर्वचन-मिति भावः ॥ तथा चायमर्थः ॥ वाय्वग्निसंशुद्धेऽपि पिण्डे देहे हृत्पद्मस्थां परमामण्वीं सूक्ष्मां मम जीवकलां जीवः कला यस्याः सा जीवकला तां बिम्बभूतां नादान्ते नादानां शब्दानामन्तेऽवसाने विद्यमानां साकल्येनाशब्दवाच्यां सिद्धैर्ज्ञानिभिर्भावितामुपासितामेतादृशीं मम कलां ध्यायेत् । पश्चादात्मभूतया व्याप्तो भूत्वा नित्यं विद्यमाना या जीवकला तया भगवन्मूर्त्या व्याप्ते पिण्डे देहे संपद्य सम्यक् प्रतिपत्तिं कृत्वा तन्मयः ॥ एवं ध्यानेन भगव-त्प्रधानो भूत्वाऽर्चादिष्वावाह्य स्थाप्य न्यस्ताङ्गं विन्यस्ताङ्गं मां प्रपूजयेदिति ॥ २२,२३ ॥

### **प्रमेयचन्द्रिका**

पूजोपक्रमकालीयं साधिष्ठानमुच्यते ॥ पिण्ड इति ॥ प्राणाया-मोत्थितवाय्वग्निभ्यां शुद्धे वाय्वग्निबीजाभ्यां पापपुरुषस्य शोषणेन दहनेन च संशुद्धे देहे । उपलक्षणमेतत् । वारुणीबीजेन प्रापिताप्लावनेन च संशुद्ध इति ग्राह्यम् । तदप्युक्तम् । आदावेव जपं कुर्याच्छोषणं दहनं प्लुतिः । वाय्वग्निवारुणैर्बीजैरिति । अण्वीं सूक्ष्मां नादान्ते अधिकरणसप्तमी । नादांतस्थां सिद्धैर्ब्रह्मादिभिर्भावितां ध्यातां जीवकलां ध्यायेदित्यर्थः ॥

अत्र जीवरूपां मम कलामित्यत्र जीवाभेदप्रतीतेर्व्याचष्टे ॥ जीव इति ॥ नात्र कर्मधारयः । किं तु बहुव्रीहिः । ततश्च न जीवाभेद इत्युक्तं भवति । अन्यपदार्थं दर्शयति ॥ भगवन्मूर्त्तिरिति ॥ तथापि जीवस्य भगवत्कलात्वमयुक्तम् । कलाशब्दस्यांशवाचि-त्वात् । जीवस्य तदनंशत्वादित्याशङ्कापरिहाराय उक्तार्थे प्रमाणं पठति ॥ हृदीति ॥ यस्याश्च प्रतिबिम्बो जीवः । यस्य वशे च जीवो वर्तते । सा भगवन्मूर्त्तिर्जीवकला स्मृते-त्यनेन जीवः कला प्रतिबिम्बो यस्याः सा जीवकलेति कलाशब्देन प्रतिबिम्बमिह विवक्षित-मिति नानुपपत्तिरित्युक्तं भवति ।

नादान्त इत्यस्यार्थाभानात्प्रमाणशेषेण तदर्थमाह ॥ शब्दैरिति ॥ सर्वात्मना साकल्येन । मूले नादस्य वेदस्यान्तेऽवसाने वेदमतिक्रम्येति यावत् । अधिकरणसप्तमीबलात् स्थितेति लभ्यते । तथा च नादान्ते नादमतिक्रम्य स्थितामित्यस्य वेदानुक्तिविशिष्टमित्यर्थो लभ्यत इति भावः ॥

तयाऽऽत्मभूतयेत्यत्र जीवस्वरूपभूतयेति जीवेशाभेदो भाति । तदयुक्तम् । तन्मय इति पुनरुक्त्यापत्तेः । प्रमाणविरुद्धत्वाच्चेत्यत आत्मभूतशब्दं प्रमाणेन व्याचष्टे ॥ व्याप्त इति ॥ आङ्पूर्वात्तनोतेर्निष्पन्नात्मशब्दो व्याप्त्यर्थक इत्याशयेन व्याप्त इत्युक्तम् । भूत इत्यस्य नित्यं विद्यमान इत्यर्थः । भू बहाविति धातोर्भूः परिपूर्ण इति वा ॥ तत्प्रधानत्वम् ॥ स हरिरेव प्रधानो यस्य स तत्प्रधानः । तस्य भावस्तत्प्रधानत्वम् ।

ततश्चात्मभूतया देहे व्याप्तया नित्यं विद्यमानया परिपूर्णया भगवन्मूर्त्या पिण्डे व्याप्ते तन्मयः सा हरिमूर्त्तिः प्रधाना यस्य स तथोक्तः । भगवत्प्रधानोऽहमिति बुद्धिमान्भूत्वा स्वस्य देहेन्द्रियवृत्यादौ तदधीनतां ज्ञात्वेति यावत् । अर्चादिषु प्रतिमास्थण्डिलाग्न्यादिषु मामावाह्य स्थाप्य । आवाहनं स्थापनं च सान्निध्यं सन्निरोधनमित्युक्तेः । आवाहितस्य तत्रैवावस्थानं प्रार्थयित्वा । न्यस्ताङ्गं कृतमातृकादिन्यासं मां पूजयेदिति मूलार्थः ॥

नन्वात्मभूतेनेत्यात्मपदेनैव व्याप्तेरुक्तत्वात्पुनस्तया पिण्डे व्याप्त इति देहे हरेर्व्याप्ति-कत्वोक्तिः कुत इत्यतस्तदभिप्रायं प्रमाणेनाह ॥ व्याप्तोऽपीति ॥ विष्णुः सर्वदेशकालादि-जगति सर्वदेहेषु च व्याप्तोऽपि भक्तस्य देहे सर्वत्र गतत्वतः फलदो यस्मात्तेन विशेषेण पूजयेदिति मूलार्थः । नन्वत्र सन्निधानभोगपरिहारविज्ञानादिगुणसंपादनरूपफलप्रदत्वेन करणेन विशिष्य व्याप्तिकृदित्युच्यत इत्यर्थः ॥ २२,२३ ॥

# **पाद्योपस्पर्शनार्घ्यादीनुपचारान् प्रकल्पयेत् ।**

# **धर्मादिभिश्च नवभिः कल्पयित्वाऽऽसनं मम ॥ २४ ॥**

# **पद्ममष्टदलं तत्र कर्णिकाकेसरोज्वलम् ।**

# **उभाभ्यां वेदतन्त्राभ्यां मह्यं तूभयसिद्धये ॥ २५ ॥**

### **पदरत्नावली**

धर्मादिभिर्विमलादिभिर्नवभिः शक्तिभिश्च समं पीठं कल्पयित्वा तत्र धर्मादिक्लृप्ते पीठेऽष्टदलं पद्मं ध्यात्वा तत्र प्रकृतिसन्निहिते पद्मे मां पूजयेत् । वेदतन्त्राभ्यां मह्यं महनीयं पूजनीयम् । उभयसिद्धये वेदतन्त्रोक्तफलसिद्धये ॥ २४,२५ ॥

### **श्रीनिवासतीर्थीया**

धर्मादिभिर्विमलादिभिश्चासनं पीठं कल्पयित्वा तत्रासने कर्णिका-केसरोज्वलमष्टदलं पद्मं कल्पयित्वा तत्र मां वैदिकतान्त्रिको वा अधिकारीति शेषः । किमर्थमित्यत उक्तम् उभाभ्यां वेदतन्त्रोक्तमन्त्राभ्यामुभयफलसिद्धये वेदतन्त्रोक्तफलसिद्ध्यर्थं मह्यं मम प्रीत्यर्थं पूजयेदित्यन्वयः ॥ २४,२५ ॥

### **दुर्घटभावदीपिका**

वेदतन्त्रोक्तमन्त्राणामत्यावश्यकत्वं तन्त्रमन्त्राणामावश्यकत्वमात्रमित्यादि-भ्रमवारणार्थमुभयोरप्यत्यावश्यकत्वज्ञापनायोभाभ्यामित्युक्तमिति स्वीकरणात् ॥ २५ ॥

### **प्रमेयचन्द्रिका**

मूले पाद्योपस्पर्शनं पादप्रक्षालनम् । आदिपदेनाचमनीयार्घ्य-मधुपर्कादिग्रहणम् ॥ धर्मादिभिरिति ॥ धर्मो ज्ञानं च वैराग्यमैश्वर्यं चैव कोणगान् । तदन्तः पूर्वदिक्पूर्वमधर्मादींश्च पूजयेदित्यादिनोक्तैः पीठरूपैरेवेत्यर्थः । विमलोत्कर्षणी ज्ञान-क्रियायोगा तथैव च । प्रह्वी सत्या तथेशानानुग्रहाश्चेत्युक्ताभिः शक्तिभिश्च ममासनं पीठं कल्पयित्वा ध्यात्वा तत्र च पीठे लक्ष्म्यात्मकं पद्मं ध्यात्वा वेदतन्त्रेत्युभाभ्याम् उभयसिद्धये वेदतन्त्रोक्तफलसिद्धये ऐहिकामुष्मिकफलसिद्धये वा मह्यं पूजां कल्पयेदित्यर्थः ॥२४,२५॥

# **सुदर्शनं पाञ्चजन्यं गदासीषुधनुर्हलान् ।**

# **मुसलं कौस्तुभं मालां श्रीवत्सं चानुपूजयेत् ॥ २६ ॥**

# **नन्दं सुनन्दं गरुडं प्रचण्डं चण्डमेव च ।**

# **महाबलं बलं चैव कुमुदं कुमुदेक्षणम् ॥ २७ ॥**

# **दुर्गां विनायकं व्यासं विष्वक्सेनं गुरून् सुरान् ।**

# **स्वे स्वे स्थाने त्वभिमुखान् पूजयेत् प्रोक्षणादिभिः ॥ २८ ॥**

# **चन्दनोशीरकर्पूरकुङ्कुमागुरुवासितैः ।**

# **सलिलैः स्नापयेन्मन्त्रैर्नित्यदा विभवे सति ॥ २९ ॥**

### **पदरत्नावली**

अनु अनन्तरम् ॥ अभिमुखान् मध्यावाहितप्रधानदेवताभिमुखान् । प्रोक्षणीया-दिभिर् अर्घ्यादिभिः ॥ २६–२९ ॥

### **श्रीनिवासतीर्थीया**

पुनः कान्पूजयेदित्यत आह ॥ सुदर्शनमिति ॥ स्वे स्वे स्थाने देवताभिमुखान् एतान्प्रोक्षणादिभिः सेकादिभिः पूजयेदित्यन्वयः ॥ २६–२९ ॥

### **दुर्घटभावदीपिका**

एवकारस्य नन्दं पूजयेदेवेत्यन्वयः । एवं सर्वत्रैवकारस्यावृत्तिमभ्युपेत्या-न्वयो वक्तव्यः ॥ २७ ॥

### **प्रमेयचन्द्रिका**

आवरणपूजाविशेष उच्यते ॥ सुदर्शनमित्यादिना ॥ प्रोक्षणादि-भिरर्घ्यादिभिः ॥ २६–२८ ॥

# **स्वस्य घर्मानुवाकेन महापुरुषविद्यया ।**

# **पौरुषेणापि सूक्तेन धामनीरजनादिभिः ॥ ३० ॥**

## **तात्पर्यम्**

**स्वस्य विष्णुसूक्तेन धामसूक्तं समुद्रादूर्मिरिति । ‘नितरां रञ्जयेद्यस्मा-त्पावमानं तु मण्डलम् । विष्णुनीराजनं तस्माद्विद्वद्भिः समुदाहृतमि’ति च ॥ ३० ॥**

### **पदरत्नावली**

स्वस्य सूक्तेन विष्णुसूक्तेन । घर्मसूक्तेन घर्मा समन्तात् त्रिवृतं व्यापतुरिति सूक्तेन । महापुरुषविद्यया जितं ते पुण्डरीकाक्षेत्यादिकया । पौरुषेण सूक्तेनापि । धामसूक्तं समुद्रादूर्मिरिति । पावमानं सूक्तं नीराजनम् । ‘‘नितरां रञ्जयेद् यस्मात् पावमानं तु मण्डलम् । विष्णोर्नीराजनं तस्माद् विद्वद्भिः समुदाहृतम्’’ इति वचनात् । आदिशब्दोक्तै रुद्रो जज्ञे वीर्यायेत्यादिसूक्तैः स्तुतिं कुर्यात् ॥ ३० ॥

### **श्रीनिवासतीर्थीया**

तानेव मन्त्रान्दर्शयति ॥ स्वस्येति । अत्र स्वस्येत्यनन्वितं प्रतीयते । नीराजनशब्दस्याप्यर्थो न प्रतीयतेऽतो व्याचष्टे ॥ स्वस्येत्यादिना । रञ्जये-त्प्रतिपादयेत् । मण्डलमध्यायः । तथा च स्वस्यानुवाकेन विष्णुसूक्तेन । घर्मानुवाकेन घर्म-सूक्तेन महापुरुषविद्यया जितन्त इति स्तोत्रेण ॥ पौरुषेण पुरुषसूक्तेन धामसूक्तेन समुद्रा-दूर्मिरिति सूक्तेन । तथा वक्तव्ये सूक्तान्त्यधामं ते विश्वमिति ऋग्गृहणं सर्वमपि सूक्तमुप-लक्षयति । नीराजनादिभिः पवमानसूक्तादिभिः स्नापयेदित्यर्थः ॥ ३० ॥

### **प्रमेयचन्द्रिका**

मन्त्रैरित्यस्य विवरणम् ॥ स्वस्येति ॥ स्वस्येत्यत्रानुवाके-नेत्येतद्बुध्या विविक्तं सम्बध्यते ॥ स्वयं विष्णुस्तस्यानुवाको विष्णुसूक्तमित्याशयेनाह ॥ स्वस्येति ॥ विष्णोर्नुकमिति सूक्तेनेत्यर्थः । मूले घर्मानुवाकेन घर्मा समंतादिति सूक्तेन । महापुरुषविद्यया जितन्तेस्तोत्रेणेति टीकायाम् । विश्वकर्मसूक्तेनेत्यन्ये । धाम च नीराजनं च धामनीराजने तदादिभिः सूक्तैरित्यर्थः । अप्रतीतेर्धामसूक्तमित्येतदनूद्य दर्शयति ॥ धामेति ॥ नीराजनसूक्तं प्रमाणेन दर्शयति ॥ नितरामिति ॥ वायुस्थमाश्रिता देवाः पवमानाभिधं हरिमित्यैतरेयभाष्योक्तेः पवमानो मुख्यवाय्वन्तर्यामी हरिस् तत्सम्बन्धि पाव-मानम् । मण्डलं सूक्तसमुदायः । यस्माद्विष्णुं नितरां रञ्जयेत्तत्प्रीणयेत्तस्मान्नीराजनमिति विद्वद्भिः समुदाहृतमित्यर्थः । आदिशब्दोक्तो उग्रो जज्ञे वीर्यायेति सूक्तमिति टीकायाम् । मूल आदिभिरित्यस्य मन्त्रैरिति पूर्वेणान्वयः ॥ ३० ॥

# **वस्त्रोपवीताभरणपत्रस्रग्गन्धलेपनैः ।**

# **अलङ्कुर्वीत सप्रेम मद्भक्तो मां यथोचितैः ॥ ३१ ॥**

### **श्रीनिवासतीर्थीया**

सप्रेमं स्नेहपूर्वम् । भक्तिपूर्वमिति यावत् । यथोचितैर्गन्ध-माल्यादिभिरित्यन्वयः ॥ ३१ ॥

# **पाद्यमाचमनीयं च गन्धं सुमनसोज्वलम् ।**

# **धूपदीपोपहार्याणि दद्यान्मे श्रद्धयाऽर्चकः ॥ ३२ ॥**

### **श्रीनिवासतीर्थीया**

उपहार्याण्युपायनानि । मे दद्यादर्चकः श्रद्धयेत्यन्वयः ॥३२॥

### **प्रमेयचन्द्रिका**

उक्तानुवादपूर्वकमितिकर्तव्यान्तरमुच्यते ॥ पाद्यमिति ॥ ३२ ॥

# **गुडपायससर्पींषि शश्कुल्यापूपमोदकान् ।**

# **संयावं दधिसूपांश्च नैवेद्यं सति कल्पयेत् ॥ ३३ ॥**

### **पदरत्नावली**

संयावं गोधूमापायसं राजान्नं वा । वित्ते सति ॥ ३३ ॥

### **श्रीनिवासतीर्थीया**

सति वित्ते सति दरिद्रस्तु कुर्यादित्यन्वयः ॥ ३३ ॥

### **प्रमेयचन्द्रिका**

उपहार्यपदोक्तनैवेद्यद्रव्याण्युच्यते ॥ गुडेति ॥ संयावं पयःशर्करा-गोधूमखण्डैः कृतयवागुरित्याहुः । सति विभव इति शेषः ॥ ३३ ॥

# **अभ्यङ्गोन्मर्दनादर्शदन्तधावाभिषेचनम् ।**

# **अन्नादि१ नृत्यगीतादि पर्वणि स्युस्तथाऽन्वहम् ॥ ३४ ॥**

### **श्रीनिवासतीर्थीया**

एवमन्नादीनि पर्वणि पर्वकाले प्रत्यहं च स्युरित्यर्थः ॥ ३४ ॥

### **प्रमेयचन्द्रिका**

अन्नं चर्वणेन भोज्यम् । अद्यं दन्तैः खाद्यम् ॥ ३४ ॥

# **विधिना विहिते कुण्डे मेखलावर्तवेदिभिः ।**

# **अग्निमाधाय परितः समूहेत् पाणिनोदितम् ॥ ३५ ॥**

### **पदरत्नावली**

मेखलावर्तवेदिभिः सह विहिते । उदितं ज्वलितम् ॥ ३५ ॥

### **श्रीनिवासतीर्थीया**

अनुयागप्रकारमाह ॥ विधिनेति । मेखलावर्तवेदिभिः सह विधिना विहिते कुण्डेऽग्निमाधायोदितं ज्वलितमग्निं परितः समूहेत्पाणिना स्थलशुद्धिं कुर्यात्

॥ ३५ ॥

### **प्रमेयचन्द्रिका**

अथानुयाग उच्यते ॥ विधिनेत्यादिना ॥ मेखलेति ॥ मेखलासंज्ञिकावर्त्तिरूपाभिर्वेदविहितैरित्यर्थः । उदितं ज्वलितम् ॥ ३५ ॥

# **परिस्तीर्याथ पर्युक्षेदन्वाधाय यथाविधि ।**

# **प्रोक्षणीयानि द्रव्याणि प्रोक्ष्याग्नावावहेत माम् ॥ ३६ ॥**

### **श्रीनिवासतीर्थीया**

अथ स्थलशुद्धिं कृत्वा परिस्तीर्य दर्भान्प्रक्षिप्य यथाविध्यग्नि-मन्वाधाय पर्युक्षेदुदकेन सेकं कुर्यात् ॥ प्रोक्षणीयानि सेक्यानि द्रव्याणि प्रोक्ष्य सेकं कृत्वा पश्चादग्नौ मामावाहयेत् ॥ ३६ ॥

### **प्रमेयचन्द्रिका**

आवाहनपरिसमूहनपरिस्तरणपर्युक्षणान्वाधानादिकं गृह्यतन्त्रोक्तं ज्ञेयम्

॥ ३६ ॥

# **तप्तजाम्बूनदप्रख्यं शङ्खचक्रगदाम्बुजैः ।**

# **लसच्चतुर्भुजं शान्तं पद्मकिञ्जल्कवाससम् ॥ ३७ ॥**

### **श्रीनिवासतीर्थीया**

कीदृशं मामित्यत उक्तम् ॥ तप्तेत्यादिना । प्रख्यं सदृशम् । किञ्जल्कं केसरः ॥ ३७ ॥

# **स्फुरत्किरीटकटककटिसूत्रवराङ्गदम् ।**

# **श्रीवत्सवक्षसं भ्राजत्कौस्तुभं वनमालिनम् ॥ ३८ ॥**

# **ध्यायन्नभ्यर्च्य दारूणि हविषाऽभियुतानि च ।**

# **प्रास्याज्यभागावाघार्य दत्वा चाज्यप्लुतं हविः ॥ ३९ ॥**

# **जुहुयान्मूलमन्त्रेण षोडषार्चाविधानतः ।**

# **धर्मादिभ्यो यथान्यायं मन्त्रैः स्विष्टकृतं बुधः ॥ ४० ॥**

### **पदरत्नावली**

हविषा सर्पिषाऽभियुतानि मिश्रितानि दारूणि समिधः प्रास्य हुत्वा । अर्चाविधानतः पूजाविधानतः ॥ धर्मादिमन्त्रैर् धर्मादिभ्यो यथान्यायं, हविर्जुहुयादिति शेषः । पुनः स्विष्टकृतं कुर्यात् ॥ ३९,४० ॥

### **श्रीनिवासतीर्थीया**

अभ्यर्च षोडशोपचारपूजां कृत्वा हविषाभियुतानि दारूणि सर्पिषा मिश्रिताः समिधः प्राश्य हुत्वाऽऽघार्यमाघार्यसमिधा आज्यभागौ दत्वा कोणात्कोणं प्रति हुत्वाऽऽज्यप्लुतं हविरन्नादिद्रव्यं मूलमन्त्रेण षोडश जुहुयात् । अर्चाविधानतः पूजाविधानतो धर्मादिमन्त्रैर्धर्मादिभ्यश्च यथान्यायं हविर्जुहुयादित्यन्वयः । पुनः स्विष्टकृतं बुधो जुहुयात्

॥ ३९,४० ॥

### **प्रमेयचन्द्रिका**

दारूणीध्मरूपाणि । हविषा सर्पिषा । षोडशोपचारूपविधानत अभ्यर्च्येत्यन्वयः । धर्मादिभ्यः पीठदेवेभ्यः । मन्त्रैस्तत्तद्देवतामन्त्रैः । हविर्जुहुयादिति शेषः । स्विष्टकृतं स्विष्टकृद्धोमं कुर्यात् ॥ ४० ॥

# **अभ्यर्च्याग्निं नमस्कृत्य पार्षदेभ्यो बलिं हरेत् ।**

# **मूलमन्त्रं जपेद् ब्रह्म स्मरन् नारायणात्मकम् ॥ ४१ ॥**

### **पदरत्नावली**

अभ्यर्चायामिति पाठे अभिमुखे भूत्वा अर्चायां सन्निहितं भगवन्तं नमस्कृत्येत्यर्थः ॥ ४१ ॥

### **श्रीनिवासतीर्थीया**

एवमभ्यर्च्याथ नमस्कृत्य पुनर्धूपं दत्वा पार्षदेभ्यः सनकादिभ्यो बलिं हरेदित्यर्थः ॥ ४१ ॥

### **प्रमेयचन्द्रिका**

पुनरग्निमभ्यर्च्य नमस्कृत्य । अभ्यर्चायां नमस्कृत्येति पाठे अभिमुखो भूत्वा अर्चायां सन्निहितं हरिं नमस्कृत्येत्यर्थः । बलिं हरेत् । संपूर्णपूजानन्तर-मिति शेषः । जपेन्नैवेद्यसमर्पणांगत्वेनेति भावः ॥ ४१ ॥

# **दत्वाऽऽचमनमुच्छेषं विष्वक्सेनाय कल्पयेत् ।**

# **मुखवासं सुरभिमत् ताम्बूलाद्यमथार्हयेत् ॥ ४२ ॥**

### **पदरत्नावली**

सुरभिमन्मुखवासताम्बूलादिकं च दत्वाऽनन्तरं चामाराद्युपचारैर् अर्हयेत् सम्भावयेत् ॥ ४२ ॥

### **श्रीनिवासतीर्थीया**

उच्छेषमुच्छिष्ठम् । सुरभिमन्मुखवासं ताम्बूलाद्यं च दत्वाऽथा-नन्तरं चामराद्युपचारैर्मामर्हयेदित्यन्वयः ॥ ४२ ॥

### **प्रमेयचन्द्रिका**

ताम्बूलाद्यं दद्यादिति ग्राह्यम् । अथ पुनर्धूपदीपच्छत्रचामराद्युपचारै-रर्हयेत् ॥ ४२ ॥

# **उपगायन् गृणन् नृत्यन् कर्माण्यभिनयन् मम ।**

# **मत्कथाः श्रावयन् शृण्वन् मुहूर्तक्षणिको भवेत् ॥ ४३ ॥**

## **तात्पर्यम्**

**मम कर्माणि कीर्तयित्वाऽभितो नयन्सर्वेषां प्रकाशयन्मत्कथाः श्रावय-न्नित्यभिनयपदार्थः ॥ ४३ ॥**

### **पदरत्नावली**

न केवलमुपगायन् गृणन् शृण्वंश्च किन्तु मम कर्माणि अन्यैः कीर्तयित्वा अभिनयन् सर्वेषां प्रकाशयन् । अर्थान्तरं चाह मत्कथा इति । अनेनाभिनयशब्दार्थोऽपि विवृतः । किमुक्तं स्यात्तत्राह मुहूर्तक्षणिक इति । मत्कथार्थमेव मुहूर्तः क्षणश्चास्येत्यस्मिन्नर्थे ठप्रत्ययः । मत्कथातिवाहितसर्वकालो भवेदित्यर्थः ॥ ४३ ॥

### **श्रीनिवासतीर्थीया**

ननूपगायन् गृणन्नित्यनयोर्भेदाप्रतीतेरभिनयन्नित्यस्य प्रकृतोप-युक्ततयाऽर्थाप्रतीतेश्च यथावद्व्याचष्टे ॥ ममेति । कीर्तयित्वेत्यनेन गृणन्निति व्याख्यातम् । अभीत्यस्याभित इत्यर्थ इति दर्शितम् । पदार्थमुक्त्वाभिप्रायमाह ॥ सर्वेषां प्रकाशयन्निति । अभितः सर्वेषामित्यर्थः । नयन्नित्यस्य प्रकाशयन्नित्यर्थभावेन प्रकाशयन्नित्युक्तम् । एवं च मम कर्माणि प्रकाशयन्निति अभिनयन्नित्यस्यार्थ उक्तः स्यात् । न च तद्युक्तम् । तथात्वे मत्कथाः श्रावयन्नित्यनेन पौनरुक्त्यमित्याशङ्क्य तत्राभिप्रेतमर्थमाह ॥ मत्कथा इति । तथा चाभिनयशब्दार्थं दर्शयितुं मत्कथाः श्रावयन्नित्युक्तमतो न पौनरुक्त्यमिति भावः । तथा च मम कर्माण्युपगायन् गायनं कुर्वन् गृणन्कीर्तयन्मुहुरभिनयन् । तदेव विवृणोति ॥ मत्कथाः श्रावयन्निति । स्वयमपि शृृण्वन् सर्वमुहूर्तांश्च क्षणलवांश्च भवेदित्यर्थः । सर्वमुहुर्तेषु सर्वक्षणेषु चैवमेव हरिकथाश्रवणादिना कालक्रमणं कुर्यादिति भावः ॥ ४३ ॥

### **प्रमेयचन्द्रिका**

अत्र कर्माण्यभिनयन्ममेत्यस्य हस्तादिचेष्टया नवनीतभक्षणवेणुनादा-दीनां मम कर्मणामनुकरणं कुर्वन्नित्यर्थोऽनुपपन्नः । हर्यवज्ञाप्राप्तेः । अतोऽत्राभिप्रेतार्थमाह ॥ मम कर्माणीति ॥ मम कर्माण्यनुगृह्णन् । अभिनयन्निति मूले सम्बन्धमभिप्रेत्योक्तम् ॥ कीर्तयित्वेति ॥ अभीत्यस्यार्थोऽभित इति । अभितो नयनं नाम किमित्यतो विवृणोति ॥ सर्वेषामिति ॥ अभीत्यनेन सार्वत्रिकाधिकारिणो विवक्षिताः । नयनं ज्ञापनमिति भावः । तथाप्यनुपपत्तिरेव । भगवत्कर्मणामतीन्द्रियत्वेन ज्ञापनायोगादित्यत उक्तं स्पष्टयति ॥ मत्कथा इति ॥ कर्मणां प्रशंसनं नाम भगवच्चरितपरकथारूपस्य ग्रन्थस्य विशिष्य परेषु सुप्रकाशनामिति नानुपपत्तिरिति भावः । मूले गायन्नित्यस्य गानं कुर्वन्नित्यर्थः । कर्माण्यभिनयन्नित्युक्तं कथाप्रकाशनमनुवदन् तद्रत्या बहुकालमप्यल्पकालवन्नयेदित्युच्यते ॥ मत्कथा इति ॥ ४३ ॥

# **स्तवैरुच्चावचैः २श्रौतैः पौराणैः प्राकृतैरपि ।**

# **स्तुत्वा प्रसीद भगवन्निति वन्देत दण्डवत् ॥ ४४ ॥**

### **पदरत्नावली**

स्तवैर् मुक्तकश्लोकनिबन्धनैः ॥ ४४ ॥

### **श्रीनिवासतीर्थीया**

प्राकृतैर्विष्णुस्तुतिरूपादिभिः ॥ ४४ ॥

### **दुर्घटभावदीपिका**

उच्चावचैरुच्चैः शब्दतोऽधिकैरवचैः शब्दतोऽल्पैः श्रौतैः श्रुतिषु विद्यमानैः । प्राकृतैः प्राकृता जगदुद्धारकत्वेन प्रकृताः श्रीमदाचार्यादयस्तन्निर्मिताः प्राकृतास्तैरपि स्तवैः स्तुत्वा हे भगवन् प्रसीदेत्युक्त्वा दण्डवन्मां वदेतेति । एतेन ज्ञानिकृतस्तोत्राणामेव वक्तव्यत्वात् प्राकृतैरिति मूर्खकृतस्तोत्राणां वक्तव्यत्वकथनमयुक्तमिति दूषणमपहस्तितम् । प्राकृतैरित्यस्य मूर्खकृतैरित्यनभ्युप-गमात् ॥ ४४ ॥

### **प्रमेयचन्द्रिका**

सर्वैस्तोत्रैरिति छन्दोबद्धत्वाबद्धत्वाभ्यां विशेषः । पौराणैः स्तोत्रैः । प्राकृतैस्तवैरिति विशेषो ज्ञेयः ॥ ४४ ॥

# **शिरो मत्पादयोः कृत्वा बाहुभ्यां च परस्परम् ।**

# **प्रपन्नं पाहि मामीश भीतं मृत्युग्रहार्णवात् ॥ ४५ ॥**

### **पदरत्नावली**

परस्परं बद्धाभ्यां बाहुभ्यां सह शिरो मत्पादयोः ॥ ४५ ॥

### **श्रीनिवासतीर्थीया**

परस्परं बद्धाभ्यां बाहुभ्यां शिरो मत्पादयोः कृत्वा प्रणमेदित्य-न्वयः । मृत्युग्रहः संसाररूपः ॥ ४५ ॥

### **दुर्घटभावदीपिका**

शिरो मत्पादयोः कृत्वेत्यस्य मत्पादयोर्मम चिदानन्दात्मकपादयोः शिरः कृत्वा स्थापयित्वेत्यर्थः । किं वा मम चिदानन्दपादयोः शिरः कृत्वेत्यर्थः । नाद्यः । शिष्टाचार-विरोधात् । न द्वितीयः । चिदानन्दपादयोरदृश्यत्वादिति दूषणं निरस्तम् । चिदानन्दपादयोर्व्याप्तत्वेन शिरस्थापनस्थले सत्वाद्ध्यातयोश्चिदानन्दपादयोः शिरः स्थापनीयमित्यत्र तात्पर्यात् ॥ ४५ ॥

### **प्रमेयचन्द्रिका**

परस्परं बद्धाभ्यां बाहुभ्यां सहितं शिरो मत्पादयोः कृत्वेत्यन्वयः

॥ ४५ ॥

# **ततः शेषां मया दत्तां शिरस्याधाय सादरम् ।**

# **उद्वासयेच्चेदुद्वास्यं ज्योतिर्ज्योतिषि तत् पुनः ॥ ४६ ॥**

### **पदरत्नावली**

शेषां मालाक्षतादिदानम् । शेषोऽस्त्रीष्वन्यस्मिन्नुपयुक्तः । माल्याक्षतादिदाने स्त्रीति यादवः ॥ ४६ ॥

### **श्रीनिवासतीर्थीया**

मया दत्तां पश्चात्प्रसन्नेन मया दत्तां शेषां निर्माल्यम् । उद्वास्यमुपसंहार्यम् । ज्योतिषि प्रतिमान्तर्गते विद्यमानं यज्ज्योतिस्तत् । उद्वासयेदुपसंहारयेत्

॥ ४६ ॥

### **प्रमेयचन्द्रिका**

शेषां मालाक्षतादिकाम् । मालाक्षतादिकास्तीति यादव इति टीकायाम् । स्थिरायामुद्वासनाभावादुद्वासयेच्चेदित्युक्तम् । तज्जातिप्रतिमायामंशत आवाहितं बिंबरूपं परंज्योतिर्हृद्गते बिम्बरूपे पुनरुद्वास्य तदेकीभूतया प्रार्थनापूर्वकं विचिन्त्येत्यर्थः

॥ ४६ ॥

# **अर्चादिषु यथा यत्र श्रद्धा मां तत्र चार्चयेत् ।**

# **सर्वभूतेष्वात्मनि च सर्वात्माऽहमवस्थितः ॥ ४७ ॥**

### **पदरत्नावली**

यत्र येष्वर्चादिषु यथा श्रद्धा तथा मामर्चयेत् ॥ ४७ ॥

### **श्रीनिवासतीर्थीया**

अभीष्टप्रतिमायां पूजा कार्येत्याह ॥ अर्चादिष्विति । यत्र येष्वर्चादिषु यथा श्रद्धा तत्र तथा मां पूजयेदित्यन्वयः । कुत इत्यत आह ॥ सर्वभूते-ष्विति । यत इति शेषः । सर्वभूतेष्वात्मनि च समास्थितो यतोऽहं सर्वात्मेत्यर्थः ॥४७॥

### **प्रमेयचन्द्रिका**

उक्ताष्टविधप्रतिमासु किं परिग्रहः कार्यः । कथं च पूजा कार्ये-त्येतदुच्यते ॥ अर्चादिष्विति ॥ अर्चादिषु यत्र श्रद्धा यथा वा श्रद्धा । तत्र तथा मामर्चयेदित्यर्थः । सामान्यतः सर्वत्र भगवान्यथोचितमर्चनीय इत्याशयेनोच्यते ॥ सर्वभूतेष्विति ॥ आत्मनि स्वस्मिन् । सर्वात्मा सर्वान्तर्यामी स्वामी वा ॥ ४७ ॥

# **एवं क्रियायोगपथैः पुमान् वैदिकतान्त्रिकैः ।**

# **अर्चानुभावतः सिद्धिं मत्तो विन्दन्त्यभिप्सिताम् ॥ ४८ ॥**

### **पदरत्नावली**

अर्चानुभावतः प्रतिमासामर्थ्यात् ॥ ४८ ॥

### **श्रीनिवासतीर्थीया**

वैदिकैर्वेदोक्तैस्तांत्रिकैस्तन्त्रोक्तैः । अर्चानुभावतः पूजानुभावतः

॥ ४८ ॥

### **प्रमेयचन्द्रिका**

उपसंहरन् फलमुच्यते ॥ एवमिति ॥ आर्चानुभावतो ऽर्चकस्य तपोयोगात्पूजायाश्चातिशयनात् । आभिरूप्याच्च बिम्बस्येत्युक्तप्रतिमासामर्थ्यात् ॥ ४८ ॥

# **मदर्चां सम्प्रतिष्ठाप्य मन्दिरं कारयेद् दृढम् ।**

# **पुष्पोद्यानानि रम्याणि पूजां तत्रोत्सवाश्रिताम् ॥ ४९ ॥**

# **पूजादीनां प्रवाहार्थे महापर्वसु चान्वहम् ।**

# **क्षेत्रापणपुरोग्रामान् दत्वा मत्सार्ष्टितामियात् ॥ ५० ॥**

### **पदरत्नावली**

प्रवाहरूपेण प्रवर्तनार्थे ॥ ४९,५० ॥

### **श्रीनिवासतीर्थीया**

मन्दिरं देवालयं कारयेत् । रम्याणि मनोहराणि पुष्पोद्यानानि कारयेत् । तत्र पुष्पोद्यानेषूत्सवाश्रितां प्रत्युत्सवे पूजां कुर्यात् । कुत इत्यत उक्तम् ॥ पूजादीनामिति । उत्तरत्र प्रवाहरूपेण पूजादीनां प्रवर्तनार्थम् । अथ महापर्वसु । अन्वहं च पूजां कुर्यादित्यर्थः । क्षेत्रेति । देवस्येति शेषः ॥ ४९,५० ॥

### **प्रमेयचन्द्रिका**

प्रतिष्ठादिधर्मान्तरमुच्यते ॥ मदर्चामित्यादिना ॥ ४९,५० ॥

# **प्रतिष्ठया सार्वभौमं सद्मना भुवनत्रयम् ।**

# **पूजादिना ब्रह्मलोकं त्रिभिर्मत्साम्यतामियात् ॥ ५१ ॥**

# **मामेव नैरपेक्ष्येण भक्तियोगेन विन्दति ।**

# **स भक्तियोगं लभते एवं यः पूजयेत माम् ॥ ५२ ॥**

## **तात्पर्यम्**

**नैरपेक्ष्येण भक्तियोगेनैव साम्यमित्यर्थः । ‘निर्दुःखत्वं हरेः साम्यं न तादृशसुखात्मता । सर्वोत्तमः सदानन्दः कथं कस्य कदाप्यत’ इति प्रवृत्ते ॥ ‘आधिपत्यं त्रिलोकस्य योग्यानामिन्द्रता स्मृता । अयोग्यानां त्रिलोकेऽपि पूज्यत्वं समुदाहृतम् । तद्भवेत्परया भक्त्या विष्णोरालयकारिणः । ततोऽप्युद्रिक्तया भक्त्या विष्णुं पूजयतः सदा । अवाप्यते ब्रह्मलोकस्तदुद्रिक्तश्च मुच्यत’ इति च ॥ ५१,५२ ॥**

॥ इति एकादशतात्पर्ये सप्तविंशोऽध्यायः ॥ २७ ॥

### **पदरत्नावली**

प्रतिष्ठागृहकरणपूजानां फलतारतम्यमाह– प्रतिष्ठयेत्यादिना । मत्साम्यतां निर्दुःखानन्दानुभवरूपताम् ॥ ज्ञानं विना प्रतिष्ठादिभिरेव साम्यता कथं स्यात्तत्राह– मामेवेति । नैरपेक्ष्येण भक्तियोगेनैव मां विन्दति साम्यं लभते । ‘‘निर्दुःखत्वं हरेः साम्यं न तादृशसुखात्मता । सर्वोत्तमस्तदानन्दः कथं कस्यचिदाप्यते । आधिपत्यं त्रिलोकस्य योग्यानामिन्द्रता स्मृता । अयोग्यानां त्रिलोकेऽपि पूज्यत्वं समुदाहृतम् । तद् भवेत् परया भक्त्या विष्णोरालयकारिणः । ततोऽप्युद्रिक्तया भक्त्या विष्णुं पूजयतः सदा । अवाप्यते ब्रह्मलोकस्तदुद्रिक्तश्च मुच्यते’’ इति मानाद् विशेषोऽवगन्तव्यः । नन्वेवं तर्हि प्रतिमादिपूजा व्यर्थेति तत्राह– एवमिति । य एवं मां पूजयेत् स भक्तियोगं लभते, तेन मामाप्नोतीति शेषः । अनेन ज्ञानभक्तिद्वारेण भगवत्प्राप्तिरित्युक्तं भवति

॥ ५१,५२ ॥

### **श्रीनिवासतीर्थीया**

प्रतिष्ठाग्रहकरणपूजादीनां फलतारतम्यमाह ॥ प्रतिष्ठयेति । अत्र त्रिभिर्मत्साम्यतामियादित्युक्त्वा मामेव नैरपेक्ष्येण भक्तियोगेन विन्दतीत्युक्तौ मत्प्राप्तावेव भक्तियोगोऽपेक्षितो न मत्साम्यप्राप्तावित्यतो योजयति ॥ नैरपेक्ष्येणेति । भक्तियोगे-नैवेत्यनेन मामेवेत्यवधारणम् । भक्तियोगेत्यनेन सम्बध्यत इत्युक्तं भवति । ननु मत्साम्यतामियादित्युक्तम् । तत्र साम्यं नाम भगवज्ज्ञानानन्दादिना सादृश्यं तेन भगव-त्स्वरूपभूतसुखादिसमानसुखादिप्राप्तिरित्युच्यत इति भात्यतः प्रमाणेन तदभिप्रायमाह ॥ निर्दुःखत्वमिति ॥ तादृशेति । भगवत्स्वरूपभूतसुखात्मता नेत्यर्थः । कुत इत्यत उक्तम् ॥ सर्वोत्तम इति । कस्यचित्केनचित् । तथा चात्र दुःखाभावेनैव साम्यमभिप्रेत्य तत्साम्यतामियादित्युक्तमिति भावः । ननु सद्मना भुवनत्रयमित्युक्तं तन्न । भुवनत्रय-प्राप्तिर्हीन्द्रस्यैव । तेन यो भगवतः सद्म करोति स इन्द्रो भवतीत्युक्तं स्यात् । न चैतत्सर्वेषां युक्तम् । अयोग्यानामिन्द्रत्वप्राप्तेरयोगादित्याशङ्कायां प्रमाणेनैव तदभिप्रायमाह ॥ आधिपत्यमिति । इन्द्रत्वप्राप्तियोग्यानां त्रिलोकाधिपत्यं नामेन्द्रतैव भवति । अयोग्यानां त्रिलोकाधिपत्यं नाम पूज्यत्वमात्रं भवतीति ध्येयम् । तत्पूज्यत्वम् । उद्रिक्तयोत्कृष्टया । एवं च प्रतिष्ठया मूर्तिप्रतिष्ठया भुवनत्रयम् । अयोग्यश्चेत्परया भक्त्या भुवनत्रये पूज्यत्वम् । पूजादिना । ततोऽप्युन्द्रिक्तया भक्त्या पूजादिना । तत्पूर्वकपूजादिनेति यावत् । त्रिभिः प्रतिष्ठासद्मपूजादिभिर्नैरपेक्ष्येण भक्तियुक्तैर्मत्साम्यतामियात् । नैरपेक्ष्येण भक्तियोगेनैव मां विन्दति मत्सायुज्यं विन्दतीत्यर्थः । फलमाह ॥ स भक्तियोगमिति ॥ ५१,५२ ॥

### **प्रमेयचन्द्रिका**

त्रिभिरिति ॥ प्रतिष्ठादेवालयनिर्माणक्षेत्रादिदानैस्त्रिभिरित्यर्थः । अत्र मत्साम्यतामियादित्युक्त्वा भक्तियोगेन मामेव विन्दतीति भक्तियोगस्य ब्रह्मप्राप्तिरूपफल-कथनात्साम्यप्राप्तौ भक्तिरनपेक्षितेति ब्रह्मप्राप्त्यतिरेकेण साम्यमस्तीति भाति । तदयुक्तम् । विना भक्तिप्राप्तिं च साम्याख्यमोक्षायोगादित्यत आह ॥ नैरपेक्ष्येणेति ॥ नात्र प्रतिष्ठादेः फलं भगवत्साम्यभक्तियोगफलं तत्प्राप्तिरिति पृथगुच्यते । येनोक्तदोषः । किं तु प्रतिष्ठादि-फलतया प्राप्तेन नैरपेक्ष्येण फलान्तरापेक्षावर्जितभक्त्याख्योपायेनैव साम्यमियादित्येवं मूलार्थ इत्यर्थः । तथा च त्रिभिर्मत्साम्यतामियादिति प्रतिष्ठादीनामेव स्वतः साम्यरूपमोक्ष-साधनत्वमुच्यते । किं नाम प्रतिष्ठादिभिर्निष्कामनयैव भक्तियोगो जायते । तेन च ब्रह्म-प्राप्त्या साम्यमित्याशयेन मामेवेत्यर्धप्राप्तिरित्युक्तं भवति । मत्साम्यतामित्यत्रात्यन्तसाम्य-प्रतीतिं प्रमाणेन वारयति ॥ निःर्दुखत्वमिति ॥ न तादृशसुखात्मता साम्यमिति वर्तते ।

ननु सद्मना भुवनत्रयमिति देवालयनिर्माणेन त्रिलोकाधिपत्योक्तिरयुक्ता । तन्मात्रेण पदयोग्यातिरिक्तानां तदप्राप्तेरित्यत आह ॥ आधिपत्यमिति ॥ द्विधा हि भुवनत्रयाधि-पत्यम् । त्रिलोकेन्द्रता त्रिलोकपूज्यत्वं चेति । तत्र योग्यानामेव त्रिलोकाधिपत्यमिन्द्रता स्मृता । इन्द्रपदायोग्यानां तु त्रिलोकेषु पूज्यत्वमेव त्रिलोकाधिपत्यमित्यर्थः । विद्यागम्यं फलं यस्मादित्युक्तेः । देवसद्मनिर्माणमात्रेण त्रिलोकाधिपत्यमित्यतः परभक्त्युपेतानामुत्त-मानामेवेत्याह ॥ तद्भवेदिति ॥ पूजादिना ब्रह्मलोकमित्यत्रापि पूजादिना लब्धया परमभक्त्यपेक्षयाप्युद्रिक्तया भक्त्यैवेत्याह ॥ ततोऽपीति ॥ एतेन ज्ञानेन ब्रह्मलोकः स्यादित्यनेन विरोधो निरस्त इति ज्ञेयम् । मत्साम्यतामियादित्यस्य साधनतयोक्तो भक्तियोगस् ततोऽप्युद्रिक्त इत्याशयेनाह ॥ तदुद्रिक्तस्तु मुच्यत इति ॥ अत्र मुक्तिः श्वेतद्वीपादिस्थितिरिति ध्येयम् । ज्ञानेन ब्रह्मलोकः स्यान्महाज्ञानाद्धरेर्गतिः । महाज्ञाना-द्गच्छन्ति क्षीरसागरमिति वचनात् ॥ ५१,५२ ॥

# **यः स्वदत्तां परैर्दत्तां हरेत सुरविप्रयोः ।**

# **वृत्तिं स जायते विड्भुग् वर्षाणामयुतायुतम् ॥ ५३ ॥**

# **कर्तुश्च सारथेर्हेतोरनुमोदितुरेव च ।**

# **कर्मणां भागिनः प्रेत्य भूयो भूयसि तत् फलम् ॥ ५४ ॥**

॥ इति श्रीमद्भागवते एकादशस्कन्धे सप्तविंशोऽध्यायः ॥

### **पदरत्नावली**

देवस्वापहरणे महान् दोष इत्याह– य इति ॥ न केवलं प्रतिमादिपूजाकर्तुरुक्तं फलम् (किन्तु) साहाय्यकर्तॄणां यथायोग्यं फलं भवतीत्याह– कर्तुरिति । सारथेः कार्यहेतोः प्रेत्य कर्मणां फलभागिनो भवन्तीत्यर्थः । फलतारतम्यमाह– भूय इति । भूयसि महति तत् फलं भूयो भवति ॥ ५३,५४ ॥

॥ इति श्रीविजयध्वजतीर्थभिक्षुविरचितायां भागवतटीकायां

पदरत्नावल्याम् एकादशस्कन्धस्य सप्तविंशोऽध्यायः ॥

### **श्रीनिवासतीर्थीया**

न केवलं प्रतिमादिपूजाकर्तुरुक्तं फलम् । किन्तु तत्सहाय-कर्तृणामपि यथायोग्यं भवतीत्याह ॥ कर्तुरिति । कर्मणां कर्तुर्यत्फलमुक्तमस्ति तद्भागिन एते सारथ्यादयो भवन्ति । तथा सारथेः सहकारिणो यत्फलमुक्तमस्ति तद्भागिन एते कर्त्रादयो भवन्ति । तथा हेतोः कारणस्य यत्फलमुक्तमस्ति तद्भागिन इतरे भवन्ति । तथाऽनुमोदितुर्यत्फलमुक्तमस्ति तद्भागिनोऽपरे भवन्तीति योज्यम् । ननु सर्वेषां किं सामान्येन फलं नेत्याह ॥ प्रेत्येति । मरणानन्तरं भूयसि महति मुख्यकर्तरि तत्फलं भूयो महद्भवतीत्यर्थः ॥ ५३,५४ ॥

॥ इति श्रीमद्भागवतमूलतात्पर्यविवरणरूपायां श्रीमद्यदुपत्याचार्यपूज्यपादाराधकेन श्रीनिवास-तीर्थेन रचितायां प्रकाशिकायां टिप्पण्याम् एकादशस्कन्धे सप्तविंशोऽध्यायः ॥ ११–२७ ॥

### **दुर्घटभावदीपिका**

भूयसि भूयांसैर्गुणैः पूर्णं नारायणम् । भूय इत्यस्यावृत्तिर् भूयोभूयः प्रेत्य प्रकर्षेण ज्ञात्वा । कर्तृत्वादिकं भगवत एवेति ज्ञात्वेति यावत् । कर्मणां कर्तुः कर्मणां सारथेः प्रतिबन्धकपरिहारादिना कर्मणां सहायस्य कर्मणां हेतोः । ऋत्विगादिरूपेण कर्मणां कारणस्य कर्मणामनुमोदितुश्च कर्मणां भागिनः कर्मैकदेशवतश्च तत्पुरुषार्थोत्तमत्वेन प्रमाणसिद्धफलं मोक्षाख्यं फलं भवत्येवेति । एतेन भागिन इत्येतद्व्यर्थमिति दूषणं परास्तम् । प्रारम्भमात्रमिच्छा वा विष्णुधर्मे न निष्फलेत्यादि वचनानुसारेण कर्मैकदेशकर्तुरपि मोक्षो भवतीति वक्तुं भागिन इत्युक्तमित्यङ्गीकारात्

॥ ५४ ॥

॥ इति श्रीभागवतटिप्पण्यां सप्तविंशोऽध्यायः ॥ ११–२७ ॥

### **प्रमेयचन्द्रिका**

न केवलं पूजाकर्त्तुः फलं तदनुकूलानां चेत्युच्यते ॥ कर्तुरिति ॥ सारथेः सहकारिणः । हेतोर् द्रव्यत्यागादिना । प्रयोजकस्य कर्तुरित्यादेस्तत्फलं भवतीति सम्बन्धः । तत्र फलतारतम्यमुच्यते ॥ भूयोभूयसीति ॥ भूयसि महति कर्मणि भूयः महत्फलमित्यर्थः । उक्तं फलं किमिहैव मुख्यं नेत्युक्तम् ॥ प्रेत्य कर्मणां फलभोगिनो भवन्तीति ॥ ५४ ॥

**॥ इति श्री श्रीमद्विठलार्यतनूजेनानन्दतीर्थाख्येन विरचितायां श्रीभागवत एकादशस्कन्धतात्पर्यप्रमेयचन्द्रिकायां सप्तविंशोऽध्यायः ॥**

