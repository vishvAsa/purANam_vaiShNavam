+++
title = "०६ प्रह्लादानुचरिते"

+++

**॥ ७.६.१ ॥**

**श्री-प्रह्राद उवाच**

**कौमार आचरेत् प्राज्ञो धर्मान् भागवतान् इह ।**  
दुर्लभं मानुषं जन्म तद् अप्य् अध्रुवम् अर्थदम् ॥**

**श्रीधरः :**

षष्ठे गुरौ गृह-व्यग्रे प्रह्रादो दैत्य-बालकान् ।

अनुकम्प्य परं तत्त्वं नारदोक्तम् उपादिशत् ॥

निरर्थक-क्रियालापैर् आयुर्-व्ययम् अजानताम् ।

प्रह्रादः स-दयं प्राह धर्मं भागवतं कृती ॥

कौमार इत्य्-आदिना । **इहैव** मानुष-जन्मनि **धर्मान् आचरेत्** । यतोऽ**र्थदम्** एतत् । तत्र च **कौमार** एव, यतस् तद् अप्य् **अध्रुवम्** । न चैवं-भूतं जन्मान्तरम्, यतो **दुर्लभम्** । तत्र धर्मान् एवाचरेन् न सुखार्थे प्रयासान् । तत्र **भागवतान्** एव न काम्यान् ॥१॥

**क्रम-सन्दर्भः : भागवतान् धर्मान् आचरेत्** यतोऽर्थदम् एतज् जन्म, देवादि-जन्मनि महा-विषयावेशात्, पश्व्-आदि-जन्मनि विवेकाभावाच् च । तत्रापि न विलम्बेनेत्य् आह **कौमारे**, कौमारम् आरभ्येत्य् अर्थः । यतस् तद् अपि जन्म ध्रुवं पुनर् दुर्लभं च । तथा च ब्रह्म-वैवर्ते—


> प्राप्यापि दुर्लभतरं मानुष्यं विबुधेप्सितम् ।   
> यैर् आश्रितो न गोविन्दस् तैर् आत्मा वञ्चितश् चिरम् ।   
> अशीतिं चतुरश् चैव लक्षांस् तान् जीव-जातिषु ।   
> भ्रमद्भिः पुरुषैः प्राप्यं मानुष्यं जन्म पर्ययात् ।   
> तद् अप्य् अफलतां जातं तेषाम् आत्माभिमानिनाम् ।   
> वराकाणाम् अनाश्रित्य गोविन्द-चरण-द्वयम् ॥ इति ।

शास्त्रस्य प्राधान्येन मानुष्यम् अधिकृत्य प्रवर्तत्वात् तद्-अनुवादेनोक्तिर् इयं तद्-बुद्ध्य्-आदि-सामान्येन मानुषत्वम् आरोप्यैवेति ज्ञेयम् ॥१॥ 

**भक्ति-सन्दर्भ (१८):** **इहैव** मानुष-जन्मनि **भागवतान् धर्मान् आचरेत्**, यतोऽर्थदम् एतज् जन्म । देवादि-जन्मनि महा-विषयावेशात्, पश्व्-आदि-जन्मनि विवेकाभावाच् च । मानुषं जन्म च प्राप्य न विलम्बेतेत्य् आह—**कौमारे**, कौमारम् आरभ्य इत्य् अर्थः । यतस् तद् अपि जन्म अध्रुवं पुनर् दुर्लभं च । शास्त्रस्य च प्राधान्येन मनुष्यम् अधिकृत्य प्रवृत्तत्वात् तद्-अनुवादेनोक्तिर् इयम् । तद्-बुद्ध्य्-आदि-साम्येन मानुषत्वम् आरोप्यैवेति ज्ञेयम् ॥१॥

**विश्वनाथः :**

षष्ठे तु ग्राहयामास प्रह्लादो भक्तिम् अर्भकम् ।

आसक्तिं देह-गेहादौ ब्याजयामास बोधयन् ॥

तान् आह करुणो मैत्र इति पूर्वम् उक्तम् । तत् किम् आह ? इत्य् आह—कौमारे धर्मान् आचरेत् । ननु कौमारे वर्णाश्रम-धर्मानाम् अनधिकारः ? तत्राह—भागवतान् चरणारविन्द-कीर्तनादीन् इह भारत-भूमौ ।

ननु तान् यौवनादाव् अपि कृत्वा कृतार्थई-भवति ? तत्राह—प्राज्ञ इति । यदि कौमारान्त एव मृत्युः स्यात्, तर्हि किं भवेत् ? इति प्रकृष्ट-ज्ञानवान् । 

ननु तत्र का चिन्ता जन्मान्तरं तु भावि तत्रैव भक्तिः कार्येति । तत्राह—दुर्लभं मानुषं जन्म । तद् अपि भाग्याल् लब्धम् अप्य् अध्रुवम् । अद्य वर्तमानत्वेऽपि तस्य श्वः स्थितौ निश्चयाभावात् । 

ननु तर्हि ताव-मात्र-कालेन कुतो भक्ति-सिद्धिः ? तत्राह—अर्थदं मुहूर्त-मात्र-व्यापि भक्तिमताम् अपि खट्वङ्गादीनां सिद्धि-दर्शनात् ॥१॥

—ओ)०(ओ—

**॥ ७.६.२ ॥**

**यथा हि पुरुषस्येह विष्णोः पादोपसर्पणम् ।**  
यद् एष सर्व-भूतानां प्रिय आत्मेश्वरः सुहृत् ॥**

**श्रीधरः : **इह भागवतान् एव धर्मान् आचरेद् इत्य् एतद् उपपादयति—यथा हीति चतुर्भिः । **इह पुरुषस्य विष्णोः पादोपसर्पणम्** एव यथानुरूपं योग्यम् इत्य् अर्थः । **यद्** यस्माद् **एष प्रिय** इत्य्-आदि ॥२॥

**क्रम-सन्दर्भः : **तत्र भागवत-धर्माचरणस्यैव युक्तत्वं दर्शयति—यथा हीति । **यद्** यस्मात् **एष** भूतानां स्वभाव एव **प्रियः** प्रेम-विषयः प्रेम-कर्ता च । तत्र हेतुः—**आत्मा** परमात्मा **पादोपसर्पणे** हेत्व्-अन्तरं यस्माच् चैष **ईश्वरः** कर्तुम् अकर्तुम् अन्यथा-कर्तुं समर्थः । **सुहृत्** सर्वेषां हितं चिकीर्षुश् चेति ॥२॥

**भक्ति-सन्दर्भ (१८):** तत्र भागवत-धर्माचरणस्यैव युक्तत्वं दर्शयति—यथा हीत्य्-आदि । **इह पुरुषस्य विष्णोः पादोपसर्पणम्** एव यथा अनुरूपं योग्यम् इत्य् अर्थः । **यद्** यस्माद् **एष** भूतानां स्वभावत एव **प्रियः** प्रीति-विषयः प्रेम-कर्ता च । तत्र हेतुः—**आत्मा** परमात्मा । पादोपसर्पणे हेत्व्-अन्तरं यस्माच् चैष **ईश्वरः** कर्तुम् अकर्तुम् अन्यथा-कर्तुं समर्थः । **सुहृत्** सर्वेषां हितं चिकीर्षुश् चेति ॥२॥

**विश्वनाथः :** भागवत-धर्मान् केन प्रकारेण आचरेत् ? इत्य् अपेक्षायाम् आह—यथा येन प्रकारेण **विष्णोः पादयोर् उप** समीपे **सर्पणं** प्राप्तिर् भवेत्, तथा आचरेद् इत्य् अनुषङ्गः । तम् एव प्रकारं चतुर्विधं व्यञ्जयन् विष्णुं विशिनष्टि—**यद्** यस्माद् **एष प्रिय** इत्य्-आदि । तेन, येषाम् अहं प्रिय आत्मा सुतश् च सखा गुरुः सुहृदो दैवम् इष्टम् [भा।पु। ३.२५.३८] इति भगवद्-उक्ति-प्रामाण्येन कान्ता-भाव-शान्ति-रति-दास्य-भाव-सख्य-भावानां मध्ये येन भावेन उपसर्पितुम् इच्छेत्, तेनैवोपसर्पन् भागवतान् धर्मान् आचरेद् इति राग-भक्ताव् अपि विधिर् व्यञ्जितः । आत्म-तुल्यत्वाद् **आत्मा** सुत इति तन्त्रेणोक्ता पञ्चैव भावाः प्रह्लादेनोपदिष्टा इति वा ॥२॥

—ओ)०(ओ—

**॥ ७.६.३ ॥**

**सुखम् ऐन्द्रियकं दैत्या देह-योगेन देहिनाम् ।**  
सर्वत्र लभ्यते दैवाद् यथा दुःखम् अयत्नतः ॥**

**श्रीधरः : **ननु भोगोद्यमः कथं त्याज्यः ? इति चेत् तत्राह—सुखम् इति । **सर्वत्र** पश्व्-आदाव् अपि । **दैवात्** पूर्वादृष्टाद् एव ॥३॥

**क्रम-सन्दर्भः : _न व्याख्यातम्।_**

**विश्वनाथः : **सुख-भोगार्थम् उद्यमस् तु मानुषं देहं प्राप्य न कर्तव्य इत्य् आह—सुखम् इति । **देह-योगेनेति** सुख-दुःखे देह-धर्माव् एवेत्य् अर्थः । **सर्वत्र** पश्व्-आदाव् अपि ॥३॥

—ओ)०(ओ—

**॥ ७.६.४ ॥**

**तत्-प्रयासो न कर्तव्यो यत आयुर्-व्ययः परम् ।**  
न तथा विन्दते क्षेमं मुकुन्द-चरणाम्बुजम् ॥**

**श्रीधरः : **अतस् **तद्**-अर्थं **प्रयासो** न कर्तव्यः, **यतः** प्रयासात् **परं** केवलम् **आयुषो व्यय** एव । यतस् तथा, तेन प्रकारेण **क्षेमं न **प्राप्नोति ॥४॥

**क्रम-सन्दर्भः : **मुकुन्द-चरणाम्बुज-रूपं क्षेमम् ॥४॥

**विश्वनाथः : तथा** तेन प्रकारेण **क्षेमं न विन्दते**, क्षेमम् एवाह—**मुकुन्द-** इति ॥४॥

—ओ)०(ओ—

**॥ ७.६.५ ॥**

**ततो यतेत कुशलः क्षेमाय भयम्**[^२५]** आश्रितः ।**

[^२५]:
     भवम् इति क्वचित् पाठः ।


**शरीरं पौरुषं यावन् न विपद्येत पुष्कलम् ॥**

**श्रीधरः : भयम् आश्रितः** संसारं प्राप्तः । **पुरुष**-रूपं **शरीरं यावत् पुष्कलम्** अस्ति **न विपद्येत** अक्षमं न भवेन् न नश्येद् इति वा, तावच् छीघ्रं **क्षेमाय यतेत** ॥५॥

**क्रम-सन्दर्भः : **पुरुष-रूपम् इति स्वामी, पौरुषम् इति सम्बन्धोक्तिः ॥५॥

**विश्वनाथः : भयम् आश्रित** इति हरि-भजनाभावे, स्थानाद् भ्रष्टाः पतन्त्य् अधः [भा।पु। ११.५.३] इति भयं श्रुत्वेति वैध-भक्तौ विधिर् उक्तः । **पुष्कलम्** जरारोगाद्य्-अभावात् पुष्टं यत्न-समर्थम् इत्य्-आदि ॥५॥

—ओ)०(ओ—

**॥ ७.६.६ ॥**

**पुंसो वर्ष-शतं ह्य् आयुस् तद्-अर्धं चाजितात्मनः ।**  
निष्फलं यद् असौ रात्र्यां शेतेऽन्धं प्रापितस् तमः ॥**

**श्रीधरः : **आयुर्-व्यय-क्रमम् आह—पुंस इति त्रिभिः । **यद्** यस्मात् **शेते** ॥६॥

**क्रम-सन्दर्भः : _न व्याख्यातम्।_**

**विश्वनाथः : **आयुर्-व्यय-क्रमम् आह—पुंस इति ॥६॥

—ओ)०(ओ—

**॥ ७.६.७ ॥**

**मुग्धस्य बाल्ये कैशोरे**[^२६]** क्रीडतो याति विंशतिः ।**

[^२६]:
    कौमार इति जीवेष्ट-पाठः।


**जरया ग्रस्त-देहस्य यात्य् अकल्पस्य विंशतिः ॥**

**श्रीधरः : **विंशतिर् वर्षाण्य् आयुर् याति ॥७॥

**क्रम-सन्दर्भः : **कौमार इत्य् अत्र कैशोर इति क्वचित् ॥७॥

**विश्वनाथः : **क्रीडत इति बालैर् बालाभिश् च सह ॥७॥

—ओ)०(ओ—

**॥ ७.६.८ ॥**

**दुरापूरेण कामेन मोहेन च बलीयसा ।**  
शेषं गृहेषु सक्तस्य प्रमत्तस्यापयाति हि ॥**

**श्रीधरः : दुरापूरेण** दुःखैः समन्ताद् आपूर्यमाणेन ॥८॥

**क्रम-सन्दर्भः : _न व्याख्यातम्।_**

**विश्वनाथः :** **शेषम्** अवशिष्टम् आयुः ॥८॥

—ओ)०(ओ—

**॥ ७.६.९ ॥**

**को गृहेषु पुमान् सक्तम् आत्मानम् अजितेन्द्रियः ।**  
स्नेह-पाशैर् दृढैर् बद्धम् उत्सहेत विमोचितुम् ॥**

**श्रीधरः : **ननु यौवने गृहासक्तोऽपि पश्चाद् विरक्तः सन् क्षेमं यास्यतीत्य् आशङ्क्य तद् असंभवं दर्शयन्, कौमार एवाचरेत् [भा।पु। ७.६.१] इत्य् एतद् उपपादयति—को गृहेष्व् इति सप्तभिः ॥९॥

**क्रम-सन्दर्भः : _न व्याख्यातम्।_**

**विश्वनाथः : **तत्र तत्र कृष्णं भजेद् इति विवेकवत्त्वेऽपि भजनासामर्थ्यम् आह—क इति । तस्मात् कौमारत एव भजने आरभ्यमाणे भजन एवासक्त्या व्युत्पद्यमानया अन्यत्रानासक्त्या भजनं सिद्ध्यति नान्यथेति भावः ॥९॥

—ओ)०(ओ—

**॥ ७.६.१० ॥**

**को न्व् अर्थ-तृष्णां विसृजेत् प्राणेभ्योऽपि य ईप्सितः ।**  
यं क्रीणात्य् असुभिः प्रेष्ठैस् तस्करः सेवको वणिक् ॥**

**श्रीधरः : **यम् अर्थम् असुभिः क्रीणाति प्राण-हानिम् अङ्गीकृत्यापि साधयति **तस्करादिः** । तस्मिन्न् **अर्थे तृष्णां को नु विसृजेत्** ? ॥१०॥

**क्रम-सन्दर्भः : _न व्याख्यातम्।_**

**विश्वनाथः : **द्रव्यासक्तेः प्राबल्यं दर्शयति—को न्व् इति । योऽर्थः अर्थस्य **प्राणेभ्योऽपि** प्रियत्वम् आह—**यम्** अर्थं प्राणैः **क्रीणाति** प्राण-हानिम् अङ्गीकृत्यैव **तस्करो** द्रव्यार्थं रात्रौ धनिनां गृहं प्रविशति, **सेवको** राजकीयो युद्धाभिमुखं चलति, **वणिक्** समुद्रादि-दुर्ग-गामी ॥१०॥

—ओ)०(ओ—

**॥ ७.६.११ ॥**

**कथं प्रियाया अनुकम्पितायाः**

**सङ्गं रहस्यं रुचिरांश् च मन्त्रान् ।**

**सुहृत्सु तत्-स्नेह-सितः शिशूनां**

**कलाक्षराणाम् अनुरक्त-चित्तः ॥**

**श्रीधरः : **किं च, कथम् ? इत्य्-आदि । **प्रियायाः** सङ्गादिकं स्मरन् कथं त्यजेत ? इति तृतीयेनान्वयः । **मन्त्रान्** हित-शिक्षालापान् । **सुहृत्सु** च सङ्गम् । तेषां **स्नेहेन सितो** बद्धः । **कलानि** मधुराण्य् **अक्षराणि** येषां तेषां च सङ्गम् । तेष्व् **अनुरक्तं चित्तं** यस्य ॥११॥

**क्रम-सन्दर्भः : _न व्याख्यातम्।_**

**विश्वनाथः : **स्त्री-पुत्राद्य्-आसक्तेः प्राबल्यं दर्शयति—कथम् इति । **प्रियायाः** सङ्गादिकं स्मरन् कथं त्यजेत् ? इति तृतीयेनान्वयः । **मन्त्रान्** हित-शिक्षालापान् । **सितो** बद्धः । **शिशूनां** च **सङ्गम्** ॥११॥

—ओ)०(ओ—

**॥ ७.६.१२ ॥**

**पुत्रान् स्मरंस् ता दुहितॄर् हृदय्या**

**भ्रातॄन् स्वसॄर् वा पितरौ च दीनौ ।**

**गृहान् मनोज्ञोरु-परिच्छदांश् च**

**वृत्तीश् च कुल्याः पशु-भृत्य-वर्गान् ॥**

**श्रीधरः : ताः** श्वशुर-गृहे स्थिताः । **हृदय्या** हृदयङ्गमाः । **मनो-ज्ञा** **उरवः परिच्छदा** येषु तान् **गृहान्** । **वृत्तीर्** जीविकाः । **कुल्याः** कुल-परम्परागताः ॥१२॥

**क्रम-सन्दर्भः : _न व्याख्यातम्।_**

**विश्वनाथः : ताः** श्वशुर-गृहे स्थिताः **हृदय्या** हृदयङ्गमाः, **वृत्तीर्** जीविकाः, **कुल्याः** कुल-परम्परा-प्राप्ताः ॥१२॥

—ओ)०(ओ—

**॥ ७.६.१३ ॥**

**त्यजेत कोशस्-कृद् इवेहमानः**

**कर्माणि लोभाद् अवितृप्त-कामः ।**

**औपस्थ्य-जैह्व्यं बहु-मन्यमानः**

**कथं विरज्येत दुरन्त-मोहः ॥**

**श्रीधरः : कोशस्-कृत्** कोशस्-कारी कीटः । स यथा आत्मनो हितं गृहं कुर्वाणो निर्गमाय द्वारम् अपि नावशेषयति तथा **कर्माणीहमानः** । नन्व् **अवितृप्त-कामो**ऽपि दोष-दर्शनेन विरक्तः संस् त्यजेत् तत्राह—**औपस्थ्यं** शैश्न्यं **जैह्व्यं** च सुखं **बहु-मन्यमानस्** तद् एवाधिकं मन्यमानः । अतो **दुरन्तो मोहो** यस्य स **कथं विरज्येत** विरक्तः स्यात् ? ॥१३॥

**क्रम-सन्दर्भः : _न व्याख्यातम्।_**

**विश्वनाथः : कोशस्कृत्** कोश-कीटः । स यथा गृहं कुर्वन्न् आत्मनो निर्गमाय द्वारम् अरक्षन् म्रियते, तथैव **कर्माणि ईहमानः**, **औपस्थ्यं** सुखं **जैह्व्यं** च सुखम् ॥१३॥

—ओ)०(ओ—

**॥ ७.६.१४ ॥**

**कुटुम्ब-पोषाय वियन् निजायुर्**

**न बुध्यतेऽर्थं विहतं प्रमत्तः ।**

**सर्वत्र ताप-त्रय-दुःखितात्मा**

**निर्विद्यते न स्व-कुटुम्ब-रामः ॥**

**श्रीधरः : **दुरन्त-मोहत्वं दर्शयन्न् आह—**कुटुम्ब-पोषणाय वियत्** क्षीयमाणं **निजम्** **आयुः** पुरुष्**आर्थं** च **विहतं न बुध्यते** । अत एव **ताप-त्रयेण** दुःखित-चित्तोऽपि **न निर्विद्यते** । तत्र दुःख-बुद्धिं न करोति । यतः **स्व-कुटुम्बे रामो** रतिर् यस्य ॥१४॥

**क्रम-सन्दर्भः : _न व्याख्यातम्।_**

**विश्वनाथः : वियत्** क्षीयमाणं **निजम् आयुः** पुरुष्**आर्थं** च **हतं न बुध्यते** । वटिका-मात्रस्याप्य् अपचयं तु बुध्यत एवेति भावः । तद् अपि तस्मान् **न निर्विद्यते** ॥१४॥

—ओ)०(ओ—

**॥ ७.६.१५ ॥**

**वित्तेषु नित्याभिनिविष्ट-चेता**

**विद्वांश् च दोषं पर-वित्त-हर्तुः ।**

**प्रेत्येह वाथाप्य् अजितेन्द्रियस् तद्**

**अशान्त-कामो हरते कुटुम्बी ॥**

**श्रीधरः : **प्रत्युत चौर्यं करोतीत्य् आह—वित्तेष्व् इति । **नित्यम् अभिनिविष्टं चेतो** यस्य स **पर-वित्त-हर्तुः प्रेत्य **नरक-लक्षणम् **इह** च दण्डादि-रूपं **दोषं** यद्य् अपि **विद्वान्** जानन्, **अथाप्य् अशान्ताभिलाषस् तत्** पर-वित्तं **हरत्य्** एव ॥१५॥

**क्रम-सन्दर्भः : _न व्याख्यातम्।_**

**विश्वनाथः : प्रेत्य** नरक-लक्षणम् **इह** च राज-दण्डादि-रूपं **दोषं** यद्यपि **विद्वान्** तत् तद् अपि तानि वित्तानि हरते ॥१५॥

—ओ)०(ओ—

**॥ ७.६.१६ ॥**

**विद्वान् अपीत्थं दनुजाः कुटुम्बं**

**पुष्णन् स्व-लोकाय न कल्पते वै ।**

**यः स्वीय-पारक्य-विभिन्न-भावस्**

**तमः प्रपद्येत यथा विमूढः ॥**

**श्रीधरः : **तद् एवं को गृहेषु पुमान् [भा।पु। ७.६.९] इत्य्-आदि-सप्तभिः श्लोकैर् उपपादितम् । गृहादिषु प्रसक्तस्य वैराग्याद्य्-असंभवम् उपसंहरति—विद्वान् इति । **स्व-लोकायात्म**-परामर्शाय **न कल्पते**, किन्तु **विमूढो यथा** तथा **विद्वान् अपि तमो**ऽभिनिवेशम् एव प्रपद्यते । तत्र हेतुः—य इति । **स्वीयम्** इदं **पारक्यम्** इदम् इति **विभिन्नो भावो** भावना यस्य सः ॥१६॥

**क्रम-सन्दर्भः : _न व्याख्यातम्।_**

**विश्वनाथः : विद्वान् अपि** शास्त्रज्ञोऽपि **स्व-लोकाय** कोऽहं, किं करोमि ? इति स्वम् अवलोकितुम् इत्य् अर्थः । यथा **विमूढस्** तथैव । हे **दनूजाः** ! ॥१६॥

—ओ)०(ओ—

**॥ ७.६.१७ ॥**

**यतो न कश्चित् क्व च कुत्रचिद् वा**

**दीनः स्वम् आत्मानम् अलं समर्थः ।**

**विमोचितुं काम-दृशां विहार-**

**क्रीडा-मृगो यन्-निगडो विसर्गः ॥**

**श्रीधरः : **तस्मात् कौमार एव भागवतान् धर्मान् आचरेद् इति स-हेतुकम् उपसंहरति—यत इति । **यतः कश्चिद् अपि स्वम् आत्मानं मोचितुं न समर्थः**, ततो **नारायणम् उपेत** शरणं यातेत्य् उत्तरेणान्वयः । असामर्थ्ये हेतुः—**अलं दीनो** लम्पटः । अतः **कामो दृशि** यासां, तासां **विहारे** क्रीडायां निमित्ते **क्रीडा-मृगः** । विहारम् इति पृथक् पाठे तासां विहार-साधनम् आत्मानम्, यतस् तासां क्रीडा-मृगः स इत्य् अन्वयः । किं च, **यद्** यासु **निगडः** शृङ्खला-तुल्यो **विसर्गः** पुत्र-पौत्रादि-रूपो भवति ॥१७॥

**क्रम-सन्दर्भः : _न व्याख्यातम्।_**

**विश्वनाथः : **यतः कुटुम्बात् **क्वापि** देशे **कुत्रचिद्** अपि काले **समर्थः** शास्त्र-ज्ञानादि-सामर्थ्यवान् अपि **कश्चिद् अपि** **आत्मानं** स्वीयं वा **विमोचयितुम्**, **अलं** न शक्नोति । विहारम् इति पाठे आत्मानम् इत्य् अस्य विशेषणम् । समास-पाठे कर्तृ-विशेषणम् । याः **कामदृश** एव **निगडो** यत्र तथा-विधः **सर्गो** जन्म भवेत् ॥१७॥

—ओ)०(ओ—

**॥ ७.६.१८ ॥**

**ततो विदूरात् परिहृत्य दैत्या**

**दैत्येषु सङ्गं विषयात्मकेषु ।**

**उपेत नारायणम् आदि-देवं**

**स मुक्त-सङ्गैर् इषितोऽपवर्गः ॥**

**श्रीधरः : विदूराद्** दूरतः **सङ्गं परिहृत्य** । यद् वा, अविदूराच् छीघ्रं **नारायणम् उपेत** इत्य् अन्वयः, यस्मात् **स** एव **अपवर्ग इषित** इष्टः ॥१८॥

**क्रम-सन्दर्भः : _न व्याख्यातम्।_**

**प्रीति-सन्दर्भः ५- **अथ श्री-भगवत्-साक्सात्कारस्य मुक्तित्वम् आह—ततो विदूराद् इति । टीका च—यस्मात् **स** एव **अपवर्ग इष्टः** इत्य् एषा । अत्र नारायणस्यापवर्गत्वं तत्-साक्षात्कृताव् एव पर्यवस्यति, तस्या एव संसार-ध्वंस-पूर्वक-परमानन्द-प्राप्ति-रूपत्वात्, तद्-अस्तित्व-मात्रत्वे तादृशत्वाभावाच् च ॥१८॥

**विश्वनाथः : अपवर्गः** संसार-बन्ध-विमोचकः । **इषित** इष्टः ॥१८॥

—ओ)०(ओ—

**॥ ७.६.१९ ॥**

**न ह्य् अच्युतं प्रीणयतो बह्व्-आयासोऽसुरात्मजाः ।**  
आत्मत्वात् सर्व-भूतानां सिद्धत्वाद् इह सर्वतः ॥**

**श्रीधरः : **ननु बालानाम् अस्माकं तद् भजनम् अशक्यम् इति चेत् तत्राह—नहीति । बह्व्-आयासोऽति-प्रयासः ॥१९॥

**क्रम-सन्दर्भः : _न व्याख्यातम्।_**

**विश्वनाथः :** **प्रीणयतः** परिचर्यया प्रीणयितुम् न **बह्व्-आयासः**, यथा कुटुम्बं प्रीणयत इति भावः । न च तस्यान्वेषणे श्रमः आत्मवत् हृद्य् एव वर्तमानत्वात्, न च तत्-प्रीणनेऽपि श्रमः सर्वतः सर्वैर् अपि प्रकारैर् मानसैर् अप्य् उपचारैस् तत्-प्रीणनस्य सिद्धत्वात् । तथा अच्युतं प्रीणयानीति सङ्कल्प-मात्रेणापि प्रीतेः सिद्धत्वात् चरणारविन्द-कीर्तनाद्यतमेनापि वा सिद्धत्वात् ॥१९॥

—ओ)०(ओ—

**॥ ७.६.२० ॥**

**परावरेषु भूतेषु ब्रह्मान्त-स्थावरादिषु ।**  
भौतिकेषु विकारेषु भूतेष्व् अथ महत्सु च ॥**

**श्रीधरः : **आत्मत्वात् सर्वत्र सिद्धत्वाद् इति च हेतु-द्वयम् उपपादयति—परावरेष्व् इति चतुर्भिः । ब्रह्म अन्तो येषां स्थावर आदिर् येषां तेषु भूतेषु जीवेषु । भौतिकेष्व् अजीवेषु घटादिषु । महत्सु च भूतेष्व् आकाशादिषु ॥२०॥

**क्रम-सन्दर्भः : **पूर्वोक्तं तत्-तद्-रूपत्वम् एवोपपादयति—परावरेष्व् इति चतुष्केण ॥२०॥

**विश्वनाथः : **न केवलं स स्व-हृदय एव वर्तमानः परिचरणीयः, अपि तु सर्वत्रैव वर्तमानः सर्व-सम्मानेनैव सन्तोषणीय इत्य् उपदेष्टुं तस्य सात्वत्रिकीं सार्वकालिकीं च सत्ताम् आह द्वाभ्याम् । परावरेष्व् उत्कृष्ट-निकृष्टेषु भूतेषु जीवेषु । ब्रह्मा अन्तो येषां स्थावर आदिर् येषां तेषु । भौतिकेष्व् अजीवेषु घटादिषु च महत्सु भूतेष्व् आकाशादिषु ॥२०॥

—ओ)०(ओ—

**॥ ७.६.२१ ॥**

**गुणेषु गुण-साम्ये च गुण-व्यतिकरे तथा ।**  
एक एव परो ह्य् आत्मा भगवान् ईश्वरोऽव्ययः ॥**

**श्रीधरः : **गुण-साम्ये प्रधाने । गुण-व्यतिकरे महत्-तत्त्वादौ च । परो ब्रह्म-स्वरूपः ॥२१॥

**क्रम-सन्दर्भः : **तेषु तेष्व् इव एव पर आत्मा सर्वेषां मूल-स्वरूपो भगवान् स्वरूप-भूताऽचिन्त्य-तत्-तच्-छक्तिः । अत एवेश्वरो दुर्घट-घटना-समर्थः । अत एवाव्ययः ॥२१॥ 

**विश्वनाथः : **गुण-साम्ये प्रधाने । गुण-व्यतिकरे महत्-तत्त्वादौ परः । भूतादिभ्यः प्राकृतेभ्यः प्रकृतेश् च सकाशाद् अन्य एकः पर-ब्रह्मेति आत्मा परमात्मेति भगवान् इति शब्द-त्रय-वाच्य ईश्वर ईयत इत्य् उत्तरेणान्वयः ॥२१॥

—ओ)०(ओ—

**॥ ७.६.२२-२३ ॥**

**प्रत्यग्-आत्म-स्वरूपेण दृश्य-रूपेण च स्वयम् ।**  
व्याप्य-व्यापक-निर्देश्यो ह्य् अनिर्देश्योऽविकल्पितः ॥**

**केवलानुभवानन्द- स्वरूपः परमेश्वरः ।**  
माययान्तर्हितैश्वर्य ईयते गुण-सर्गया ॥**

**मध्वः : **अन्तर्यामी प्रत्यग्-आत्मा व्याप्तः कालो हरिः स्मृतः ।


> प्रकृत्या तमसावृतत्वात् हरेर् ऐश्वर्यं न ज्ञायते ॥ इति च ॥२२-२३॥

**श्रीधरः : **कथं तर्हि द्रष्टृ-दृश्य-भोक्तृ-भोग्यादि-भेदो मायया ? इत्य् आह—प्रत्यग्-आत्मा द्रष्टा भोक्ता तत् स्वरूपेण व्यापकतया निर्देश्यः । दृश्यं भोग्यं देहादि तद् रूपेण च व्याप्यतया निर्देश्यो मायया ईयत इत्य् उत्तरेणान्वयः । वस्तुतस् तु स्वयम् अविकल्पितोऽनिर्देश्योऽपि सन् यद् वा, अनिर्देश्योऽप्य् एवं निर्देश्यः सन् विकल्पित ईयत इत्य् अन्वयः ॥२२॥

यतः केवलोऽनुभवात्मक आनन्द एव स्वरूपं यस्य । ननु स एव चेत् सर्वत्र, तर्हि सर्वत्र सर्व-ज्ञत्वाद्य् उपलभ्येत ? तत्राह—गुणात्मकः सर्गो यस्याः सा गुण-सर्गा, तया माययान्तर्हितम् ऐश्वर्यं येन सः ॥२३॥

**क्रम-सन्दर्भः : **स्वेनैव तत्-तद्-भावेऽप्य् अधिकारी सन् स्वयम् एव प्रत्यग्-आत्म-स्वरूपेण जीव-रूपेण केषाञ्चित् तन्-मात्र-ज्ञानानाम् ईयते केषाञ्चित् तु ततोऽप्य् अधम-ज्ञानानां दृश्य-रूपेण प्रधान-रूपेण चेयते । तत्र जीव-रूपेण व्यापकत्वेन निर्देश्यो भवति । प्रधानादि-रूपेण तु व्याप्य-रूपतयेत्य् अनेनेत्य् अर्थः । केषाञ्चित् तु अद्वैत-ज्ञानिनां स एव परमेश्वरः अनिर्देश्यः सन्न् अविकल्पितो भेद-मात्र-शून्यश् च सन् केवलानुभवानन्द-स्वरूप एवेयते, न तु स्वरूप-शक्ति-मयैश्वर्य-युक्तः । कथं? तत्राह—माययेति । तत्-कृपया मायान्तर्धाने सम्यक् सत्यैवेयते । न तत् प्रकाशत इति भावः । तस्यास् तच्-छादक-धर्मत्वम् एव दर्शयति—गुण-सर्गयेति । सत्त्वादि-गुण-विक्षेपिकयेत्य् अर्थः । ब्रह्म-ज्ञानिनाम् अप्य् अस्ति सत्त्व-गुण एवावरक इति भावः ॥२२-२३॥

**भगवत्-सन्दर्भ (२१): **अत्र भगवद्-ऐश्वर्यस्य माययान्तर्हितत्वेन गुण-सर्गस्येति मायाया विशेषण-विन्यासेन च तद्-अतीतत्वं बोधयति स्वरूपवत् । अतः परमेश्वर इति विशेषणम् अपि तत्-सहयोगेन पूर्वम् एव दत्तम् इति ज्ञेयम् ॥२३॥

**विश्वनाथः :** कीदृशः ? अव्ययः सर्वेष्व् अपि कालेष्व् अपक्षय-शून्यः । ननु स ज्ञायते चेद् इदम् इत्थं-कारेण निर्दिश्यताम् इत्य् अत आह—प्रत्यग्-आत्मेति प्रतीचां सर्व-जीवानाम् आत्मा परमात्मा पर-स्वरूपेण व्यापकः दृश्यं जगत् तद्-रूपेण व्याप्य इत्य् एव व्याप्य-व्यापक-निर्देश्यः, वस्तुतः स्वयं ह्य् अनिर्देश्यः । अनिर्देश्योऽपि विकल्पित उपासक-भेदैर् ब्रह्म परमात्मा भगवान् इत्य् एवं विकल्प-विषयीकृतोऽपि केवल एकोऽनुभवात्मक आनन्द एव स्वरूपं यस्य सः । 

एवं सर्वत्र स्व-स्वरूप-भूतैश्वर्येण प्रकटम् एव विराजमानोऽपि मायया स्वाविद्यया हेतुना जीवैर् द्रष्टुम् अशक्यत्वाद् अन्तर्हितैश्वर्य ईयते । कीदृश्या ? गुणानाम् इन्द्रियैर् अनुभूयमानानां शब्दादीनां सर्गः सृष्टिर् यतस् तयेति शब्दादय एवानुभावान्ते, न तु तत्रैव सन्न् अपीश्वरः । ईश्वरं प्रति तया स्व-वृत्त्या अविद्यया जीव-दृष्टेर् आवरणात् तेन, 


> दैवी ह्य् एषा गुण-मयी मम माया दुरत्यया ।  
> माम् एव ये प्रपद्यन्ते मायाम् एतां तरन्ति ते ॥ [गीता ७.१४]

इति भगवद्-उक्तेस् तद्-भक्त्यैव माया-तरणे सति स यथा-योगं भक्ति-तारतम्येन निर्देशोऽपि भवतीति भावः ॥२४॥

—ओ)०(ओ—

**॥ ७.६.२४ ॥**

**तस्मात् सर्वेषु भूतेषु दयां कुरुत सौहृदम् ।**  
भावम् आसुरम् उन्मुच्य यया तुष्यत्य् अधोक्षजः ॥**

**मध्वः :**विष्णोर् गृहत्वाद् भूतेषु दया कार्या विजानता इति च ॥२४॥

**श्रीधरः : **यस्माद् एवं तस्मात् सर्वेषु भूतेषु यथोचितं दयां सौहृदं च कुरुत । यया दयया । उन्मुच्य सन्त्यज्य ॥२४॥

**क्रम-सन्दर्भः : **तस्मात् सर्वेष्व् एव भूतेषु न त्व् आत्म-मात्र-सम्बन्धिषु दयां कुरुत, भगवत एवाधिष्ठानत्वात् । सौहृदम् आत्मीय-बुद्धिं कुरुत ॥२४॥

**विश्वनाथः :** यतो भक्ति-गम्य एव भगवान् सा च भक्तिः सर्व-भूतेषु दया-सौहृदाभ्याम् सुस्थिरा निर्विघ्ना भवति, अतस् ते विधत्ते—तस्माद् इति । सौहृदं स्नेहं च सर्वाणीमानि भूतानि भगवच्-छक्ति-मयत्वाद् भगवद्-रूपाण्य् एव स्वरूपेणापि सर्वत्रैवैतेषु स मत्-प्रभुर् विराजत एव श्रीमद्-गुरु-वैष्णवैक-कृपया यदि मां भक्ति-देवी स्वीकरिष्यति, तदा सोऽपि साक्षात् द्रष्टव्य इति बुद्ध्येति भावः । यया दयया सौहृदेन च ॥२४॥

—ओ)०(ओ—

**॥ ७.६.२५ ॥**

**तुष्टे च तत्र किम् अलभ्यम् अनन्त आद्ये**

**किं तैर् गुण-व्यतिकराद् इह ये स्व-सिद्धाः ।**

**धर्मादयः किम् अगुणेन च काङ्क्षितेन**

**सारं जुषां चरणयोर् उपगायतां नः ॥**

**मध्वः : **काङ्क्षते मोक्षगम् अपि सुखं नाकाङ्क्षतो यथा इति च ॥२५॥

**श्रीधरः : **ततः किम् ? अत आह—**तुष्टे** **च तत्र** तस्मिन् **किम् अलभ्यम्** ? तथापि **गुण-परिणामाद्** दैवाद् एव **स्व-सिद्धा** अयत्नतः सिद्धा **ये धर्मादयः,** तैः किम् ? **अगुणेन** च मोक्षेण **काङ्क्षितेन किम्** ? तम् **उपगायतां** **नो**ऽस्माकम् अकाङ्क्षितस्यापि तस्य सिद्धेः । यद् वा, मा भून् मोक्षः ! तस्य **चरणयोः सारञ्जुषां** सुधां सेवमानानां, तेनापि किम् ? इत्य् अर्थः ॥२५॥

**क्रम-सन्दर्भः : **पूर्वानुसारेणैव भगवत्-तोषस्य ब्रह्म-सिद्धितोऽप्य् उत्कृष्टं फलम् आह—तुष्टे ॥२५॥

**विश्वनाथः :** ततश् च तस्मिन् तुष्टे तैर् धर्मादिभिः काङ्क्षितैः किं न किम् अपि फलम् इत्य् अर्थः । ये गुणानां व्यतिकरात् परिणामात् इह जगति स्वत एव सिद्धाः । अगुणेन मोक्षेण च किम् ? यतः चरणयोः सारं जुषां सेवमानानाम् उप मोक्षाद् अप्य् आधिक्येन गायताम् इति चरणयोः कमलत्वं सारस्य-सौरभ्य-माधुर्यादित्वं तत्-सेविनां भ्रमरत्वम् आरोपितं, भ्रमरत्वेन स्वाभाविकं काङ्क्षितान्तर-शून्यत्वं व्यञ्जितम् ॥२५॥

—ओ)०(ओ—

**॥ ७.६.२६ ॥**

**धर्मार्थ-काम इति योऽभिहितस् त्रि-वर्ग**

**ईक्षा त्रयी नय-दमौ विविधा च वार्ता ।**

**मन्ये तद् एतद् अखिलं निगमस्य सत्यं**

**स्वात्मार्पणं स्व-सुहृदः परमस्य पुंसः ॥**

**श्रीधरः : **ननु च धर्मादेर् अपुरुषार्थत्वे किम् इत्य् आचार्याभ्यां वेदोक्तत्वेन सत्य एवाभिहितः ? तत्राह—**धर्मोऽर्थः कामश्** चेति यस् **त्रि-वर्गस्** तद्-अर्थं च य ईक्षाद्या अभिहिताः । **ईक्षा** आत्म-विद्या, **त्रयी** कर्म-विद्या । **नय-दमौ** तर्को दण्ड-नीतिश् च । **विविधा च वार्ता** जीविका । तद् एतत् सर्वं निगमस्यार्थ-जातं **स्व-सुहृदः** स्वान्तर्यामिणः **परमस्य पुंसःस्वात्मार्पण**-साधनं चेत्, तर्हि सर्वं **सत्यं मन्ये**, सत्य-परत्वात्। अन्यथा तद् असत्यम् एव । 

यद् वा, तद् एतद् अखिलं निगमस्य त्रैगुण्य-विषयस्य प्रतिपाद्यं मन्ये । सत्यं पुनर् निस्त्रैगुण्य-लक्षणं परमस्य पुंसः स्वात्मार्पणम् एवेत्य् अर्थः । तद् उक्तं भगवता—त्रैगुण्य-विषया वेदा निस्त्रैगुण्यो भवार्जुन [गीता २.४५] इति ॥२६॥

**क्रम-सन्दर्भः : **अहो नश्वराणि फलानि तत्-साधनान्य् अपि यत्-सम्बन्धेनानश्वरत्व-फलाय कल्पन्त इत्य् आह—धर्मार्थेति ॥२६॥

**भक्ति-सन्दर्भः ५५- **उपसंहरति—धर्मार्थ-काम इति । **ईक्षा** आत्म-विद्या । **तद् एतत्** सर्वं **निगमस्य** अर्थ-जातं **स्व-सुहृदः** स्वान्तर्यामिनः **परमस्य पुंसस्** तस्मै **स्वात्मार्पण**-साधनं चेत्, तर्हि **सत्यं मन्ये** सत्य-फलत्वात् । यद् वा, **सत्यम्** अर्थ-क्रिया-कारकं सफलम् इति यावत् । अन्यथा धर्मादीनां निष्फलत्वम् एवेति भावः ॥२६॥

**विश्वनाथः : **ननु च धर्मादेर् अपुरुषार्थत्वे कथं स एव गुरु-पुत्राभ्याम् वेदोक्तत्वेनोक्तः ? तत्राह—धर्मार्थ इति । **ईक्षा** आत्म-विद्या । **त्रयी** कर्म-विद्या । **नय-दमौ** तर्को दण्ड-नीतिश् च । **विविधा च वार्ता** जीविका । तद् एतद् **अखिलं** निगमस्यैव सम्बन्धि वेदोक्तम् एव **मन्य** एव, न तु दूषयामि, तादृशाधिकारि-सम्मतत्वाद् इति भावः । **सत्यं** सद्भ्योऽ**भिहितं** तु **परमस्य पुंसः**, परमे पुंसि** स्वात्मार्पणं** स्वस्यात्मनस् तदीयत्वेनार्पणम् ।  \


> \


श्री-स्वामि-चरणास् तु—तद् एतद् अखिलं निगमस्य त्रैगुण्य-विषयस्य प्रतिपाद्यं मन्ये । सत्यं पुनर् निस्त्रैगुण्य-लक्षणं परमस्य पुंसः स्वात्मार्पणम् एवेत्य् अर्थः । तद् उक्तं भगवता—त्रैगुण्य-विषया वेदा निस्त्रैगुण्यो भवार्जुन [गीता २.४५] इति व्याचक्षते स्म ॥२६॥

—ओ)०(ओ—

**॥ ७.६.२७ ॥**

**ज्ञानं तद् एतद् अमलं दुरवापम् आह **

**नारायणो नर-सखः किल नारदाय ।**

**एकान्तिनां भगवतस् तद् अकिञ्चनानां **

**पादारविन्द-रजसाप्लुत-देहिनां स्यात् ॥**

**श्रीधरः : **तेषां पुनर् विश्वासार्थं गुरु-सम्प्रदायम् आह—ज्ञानम् इति । यत्र नारदः श्रोता, तत्र कुतो मादृशानाम् अधिकारः ? इति माशङ्कीत्य् आह—भगवत एकान्त-भक्तानां यत् पाद-रजस् तेनाप्लुतानां स्नातानां देहिनां सर्वेषाम् अपि तज् ज्ञानं स्यात्, न तूत्तमानाम् एवेति नियमः ॥२७॥

**क्रम-सन्दर्भः : **एतादृश-ज्ञानस्य विरलत्वं तद्-भक्त-कृपैक-लभ्यत्वं चाह—ज्ञानम् इति । नर-सख इति तत्र श्रीमन्-नरस्य तद्-भक्त-वरस्य कृपा-माहात्म्यं दर्शितं यत एवैकान्तिनाम् इति । साक्षात् तद्-उपदेशोऽपि कृपाम् अपेक्षते, किम् उतान्यद् एवेति भावः ॥२७॥

**विश्वनाथः :** तेषां विश्वासार्थं गुरु-सम्प्रदायम् आह—ज्ञानम् इति । यत्र नारदः श्रोता, तत्र मादृशानां निकृष्टानां कुतोऽधिकार इति नाशङ्कनीयम् इत्य् आह—भगवत एकान्त-भक्तानां यत्-पाद-रजस् तेनाप्लुतानां स्नातानां देहिनां सर्वेषाम् अपि तज् ज्ञानं स्यात्, न तूत्तमानाम् एवेति नियमः ॥२७॥

—ओ)०(ओ—

**॥ ७.६.२८ ॥**

**श्रुतम् एतन् मया पूर्वं ज्ञानं विज्ञान-संयुतम् ।**  
धर्मं भागवतं शुद्धं नारदाद् देव-दर्शनात् ॥**

**श्रीधरः : **अत एव मयापि पूर्वं नारदाच् छ्रुतम् । विज्ञान-सहितम् अनुभव-पर्यन्तं ज्ञानं धर्मं च श्रुतम् ॥२८॥

**क्रम-सन्दर्भः : **तत्रैव स्वस्य दर्शयति—श्रुतम् इति । ज्ञानं तत्-प्रतिपादकं वाक्यं यद् एव खल्व् अनुभव-पर्यन्तं फलं तत्-सहायत्वेन भागवतं धर्मं च श्रुतम्, तच् च शुद्धम् एव, न तु ज्ञान-कर्मादि-मिश्रम् ॥२८॥ \


**विश्वनाथः :_न व्याख्यातम्।_**

—ओ)०(ओ—

**॥ ७.६.२९ ॥**

**श्री-दैत्य-पुत्रा ऊचुः—**

**प्रह्राद त्वं वयं चापि नर्तेऽन्यं विद्महे गुरुम् ।**  
एताभ्यां गुरु-पुत्राभ्यां बालानाम् अपि हीश्वरौ ॥**

**बालस्यान्तःपुर-स्थस्य महत्-सङ्गो दुरन्वयः ।**  
छिन्धि नः संशयं सौम्य स्याच् चेद् विस्रम्भ-कारणम् ॥**

**श्रीधरः : **तत्राति-विस्मिताः पृच्छन्ति, प्रह्रादेति । हे प्रह्राद, त्वं वयम् एताभ्यां शण्डामर्काभ्याम् ऋतेऽन्यं गुरुं न विद्मः । एतद् आगमनात् पूर्वम् एवाहं नारद-पार्श्वं गत इति चेत् तत्राहुः—बालानाम् अप्य् अतिशिशूनाम् अस्माकम् एतावीश्वरौ नियन्तारावतस्तवान्यत्र गमनं न संभवति ॥२९॥

स एवात्रागत इत्य् अपि न संभवतीत्य् आहुः—वालस्येति । दुरन्वयो दुर्घटः । विश्रम्भ-कारणं विश्वास-हेतुः ॥३०॥

**क्रम-सन्दर्भः : _न व्याख्यातम्।_**

**विश्वनाथः :** स-विस्मयं पृच्छन्ति—प्रह्लादेति । एताभ्याम् अमृतेऽन्यं गुरुं न विद्मः । बालानाम् ईश्वराव् इति त्वयाप्य् एतद्-धस्तात् स्वम् उन्मोच्य तत्-पार्श्वं गन्तुम् अशक्यम् इति । स एवात्रागत इत्य् अपि न सम्भवतीत्य् आहुः—बालस्येति ॥२९-३०॥

—ओ)०(ओ—

इति सारार्थ-दर्शिन्यां हर्षिण्यां भक्त-चेतसाम् ।

षष्ठोऽध्यायः सप्तमस्य सङ्गतः सङ्गतः सताम् ॥

इति श्रीमद्-भागवते महा-पुराणे ब्रह्म-सूत्र-भाष्ये 

पारमहंस्यां संहितायां वैयासिक्यां सप्तम-स्कन्धे 

प्रह्लादानुचरिते

षष्ठोऽध्यायः ॥

॥ ७.६ ॥

(७.७)




