+++
title = "०५"

+++

**॥ ९.५.१ ॥**

**श्री-शुक उवाच---**

**एवं भगवतादिष्टो दुर्वासाश् चक्र-तापितः ।**

**अम्बरीषम् उपावृत्य तत्-पादौ दुःखितोऽग्रहीत् ॥**

**श्रीधरः :**

पञ्चमे विष्णु-चक्रं तु प्रसाद्य प्राण-सङ्कटात् ।

दुर्वासा रक्षितस् तेन तथा तद् वृत्तम् ईर्यते ॥१॥

**क्रम-सन्दर्भः :** *न व्याख्यातम्।*

**विश्वनाथः :**

पादौ स्पृशन् मुनिश् चक्रे प्रासाद्यैवावितः स्तुवन् ।

भोजितं चाम्बरीषेण पञ्चमेऽन्ते वनं गतम् ॥१॥

---ओ)०(ओ---

**॥ ९.५.२ ॥**

**तस्य सोद्यमम् आवीक्ष्य**[^९] **पाद-स्पर्श-विलज्जितः ।**

[^९]: सोद्यमनम् वीक्ष्य


**अस्तावीत् तद् धरेर् अस्त्रं कृपया पीडितो भृशम् ॥**

**श्रीधरः :** स उद्यमनम् इति छेदः । सु-लोपः पाद-पूरणार्थः ॥२॥

**क्रम-सन्दर्भः :** तस्येति । तैः तत्र सु-लोपः पाद-पूरण इत्य् अस्य भावः, सोचि लोपे चेत् पाद-पूरणं \[६.१.२३४\] इति षष्ठाध्याय-प्रथम-पाद-गत-सूत्रेणेत्य् अर्थः । अन्यथा लोपः शाकल्यस्य \[८.३.१९\] इति तत्-स्थानीयस्य लोपे त्रि-पादी-गतत्वात्, पूर्वत्रासिद्धं \[८.२.१\] इति न्यायेन सन्धिर् न स्यात् ॥२॥

**विश्वनाथः :** तस्य दुर्वाससः **सो**ऽम्बरीषः **उद्यमं** स्तुवाद्य्-अर्थम् उद्यमम् । सोचि लोपे चेत् पाद-पूरणं \[६.१.२३४\] इति स-लोपे सन्धिः ॥२॥

---ओ)०(ओ---

**॥ ९.५.३ ॥**

**अम्बरीष उवाच---**

**त्वम् अग्निर् भगवान् सूर्यस् त्वं सोमो ज्योतिषां पतिः ।**

**त्वम् आपस् त्वं क्षितिर् व्योम वायुर् मात्रेन्द्रियाणि च ॥**

**श्रीधरः :** ज्योतिषां नक्षत्राणां पतिः सोमस् त्वम् । मात्राणीन्द्रियाणि च । त्वच्-छक्त्यैवाग्न्य्-आदयः स्वं स्वं कार्यं कुर्वन्तीत्य् अर्थः ॥३॥

**क्रम-सन्दर्भः, विश्वनाथः :** *न व्याख्यातम्।*

---ओ)०(ओ---

**॥ ९.५.४ ॥**

**सुदर्शन नमस् तुभ्यं सहस्राराच्युत-प्रिय ।**

**सर्वास्त्र-घातिन् विप्राय स्वस्ति भूया इडस्पते ॥**

**श्रीधरः :** सहस्रम् अरा यस्य हे सहस्रार ! स्वस्ति शरणं भूयाः । इडस्पते पृथ्वीपते ! ॥४॥

**क्रम-सन्दर्भः :** *न व्याख्यातम्।*

**विश्वनाथः :** हे सहस्रार ! हे इडस्पते ! पृथ्वी-पते !! ॥४॥

---ओ)०(ओ---

**॥ ९.५.५ ॥**

**त्वं धर्मस् त्वम् ऋतं सत्यं त्वं यज्ञोऽखिल-यज्ञ-भुक् ।**

**त्वं लोक-पालः सर्वात्मा त्वं तेजः पौरुषं परम् ॥**

**श्रीधरः :** ब्राह्मण-रक्षणं तव युक्तम् एवेत्य् आह---त्वं धर्म इति । न च तवेयम् अतिस्तुतिर् इत्य् आह---**पौरुषं** पुरुषस्येश्वरस्य **परं तेजः** सामर्थ्यं त्वम् । अयं भावः---स ऐक्षत \[ऐतरेय १.१.१\] इत्य्-आदि-श्रुति-प्रसिद्धं भगवतः शोभनं दर्शनं सुदर्शनं, तत एव सर्वं जातम् । अतस् **त्वम्** एव **सर्वात्मेति** ॥५॥

**क्रम-सन्दर्भः :** *न व्याख्यातम्।*

**विश्वनाथः : ऋतं** च सुनृता वाणी, **सत्यं** च सम-दर्शनम् । **पौरुषं** वैष्णवं **तेजः**

॥५॥

---ओ)०(ओ---

**॥ ९.५.६ ॥**

**नमः सुनाभाखिल-धर्म-सेतवे**

**ह्य् अधर्म-शीलासुर-धूम-केतवे ।**

**त्रैलोक्य-गोपाय विशुद्ध-वर्चसे**

**मनो-जवायाद्भुत-कर्मणे गृणे ॥**

**श्रीधरः :** हे **सुनभ** ! अद्भुत-कर्माणं त्वां कः स्तोतुं समर्थः ? अतस् तुभ्यं केवलं नमो **गृण** इत्य् अन्वयः । अद्भुत-कर्मत्वम् एवाह---**अखिलानां धर्माणां सेतवे** मर्यादा-रूपाय । अत **एवाधर्म-शीलानाम् असुराणां धूम-केतवे** दाहकाय । **त्रैलोक्यं गोपायतीति** तथा । **विशुद्धम्** अत्युज्ज्वलं **वर्चस्** तेजो यस्य तस्मै ॥६॥

**क्रम-सन्दर्भः :** *न व्याख्यातम्।*

**विश्वनाथः :** तर्हि भक्ति-धर्म-सेतु-पालाय तुभ्यं द्रुयन्तम् एतम् अधार्मिकं विप्रम् अवश्यम् आह---**अधर्म-शीला** ये **असुरास्** तेषां **धूम-केतवे** इति धर्म-शीला असुरा अधर्म-शीला विप्राश् च व्यावृत्ताः । हे **सुनाभ** ! तुभ्यं नमो **गृणे** स्तोतुं सामर्थ्याभावाद् इति भावः ॥६॥

---ओ)०(ओ---

**॥ ९.५.७ ॥**

**त्वत्-तेजसा धर्म-मयेन संहृतं**

**तमः प्रकाशश् च दृशो महात्मनाम् ।**

**दुरत्ययस् ते महिमा गिरां पते**

**त्वद्-रूपम् एतत् सद्-असत् परावरम् ॥**

**श्रीधरः :** तद् एव प्रपञ्चयति---त्वत्-तेजसेति द्वाभ्याम् । सूर्यादीनां प्रकाशश् च । त्वयैव रूप्यते प्रकाश्यत इति त्वद्-रूपम् ॥७॥

**क्रम-सन्दर्भः :** धर्म-मयेन त्वत्-तेजसाऽदस् तमः संहतं महात्मनां सूर्यादीनां प्रकाशश् च त्वत्-तेजसैव भवति अत एव ते तव महिमा दुरत्ययः यत एतत् सद् अपि त्वद्-रूपं त्वत्-प्रकाश्यम् एव ॥७॥

**विश्वनाथः :** ननु तेजस्वि-मानिनोऽस्य विप्रस्य चिकित्सा अवश्य-कर्तव्येत्य् अत आह---त्वत्-तेजसा त्वत्-तेजो विभूति-रूपेण सूर्यादिना दृशः सर्व-चक्षुषस् तथा महात्मनां दृशो ज्ञानस्य च प्रकाशस् त्वत्-तेजसैव भवति । तद्-रूपम् एतत् तवैव परमेश्वरत्वान् न हीश्वरः स्व-तेजोऽन्यस्मिन् तेजस्विनि दर्शयेद् इति भावः ॥७॥

---ओ)०(ओ---

**॥ ९.५.८ ॥**

**यदा विसृष्टस् त्वम् अनञ्जनेन वै**

**बलं प्रविष्टोऽजित दैत्य-दानवम् ।**

**बाहूदरोर्व्-अङ्घ्रि-शिरो-धराणि**

**वृश्चन्न् अजस्रं प्रधने विराजसे ॥**

**श्रीधरः :** हे **अजित** ! अनञ्जनेन श्री-हरिणा यदा विसृष्टस् त्वं तदा दैत्य-दानवानां बलं प्रविष्टः सन्, तेषां बाह्व्-आदीन् भिन्दन् विराजसे । पाठान्तरे ऊर्जिता दैत्य-दानवा यस्मिंस् तद्-बलम् । पूर्व-पदेन सन्धिर् आर्षः ॥८॥

**क्रम-सन्दर्भः :** *न व्याख्यातम्।*

**विश्वनाथः :** ननु तद् अप्य् अनेन सह विहर्तु-कामोऽस्मीति चेन् मैवं तवासुर-सङ्ग्राम एव विहार-रङ्ग-भूमिर् इत्य् आह---यदेति । अनञ्जनेन श्री-हरिणा हे अजित ! प्रविष्टोर्जित-दैत्य-दानवम् इति पाठे ऊर्जिता दैत्य-दानवा यत्र तद्-बलं सन्धिर् आर्षः । वृश्चन् छिन्दन् प्रधने सङ्ग्रामे ॥८॥

---ओ)०(ओ---

**॥ ९.५.९ ॥**

**स त्वं जगत्-त्राण खल-प्रहाणये**

**निरूपितः सर्व-सहो गदा-भृता ।**

**विप्रस्य चास्मत्-कुल-दैव-हेतवे**

**विधेहि भद्रं तद् अनुग्रहो हि नः ॥**

**श्रीधरः :** किं च, त्वया भगवन्-नियुक्तेन खलानाम् एव दण्डः कार्यः, साधवस् तु रक्षणीयाः, अतो विप्रस्य रक्षणेनास्मान् अनुगृहाणेत्य् आह---स त्वम् इति । हे **जगत्-त्राण** ! स एवं-भूतस् त्वं **खलानाम्** एव **प्रहारार्थं निरूपितो** नियुक्तः । अतोऽ**स्मत्-कुलस्यदैव-हेतवे** भाग्य-लाभाय **विप्रस्यभद्रं विधेहि,तद्** एव **नोऽनुग्रहः** ॥९॥

**क्रम-सन्दर्भः : प्रहाणये** प्रकृष्ट-हान्य्-अर्थम् ॥९॥

**विश्वनाथः :** नन्व् अहं त्वद्-विद्वेषि-संहाराय भगवता नियुक्तस् तत्र न केवलम् एवम् एवेत्य् आह---हे **जगत्-त्राण** ! **खलानां प्रहाणये** संहाराय, **सर्वं-सहः** सर्व-बल-स्वरूपः । यद् वा, वात्सल्यात् सर्वम् अप्य् अपराधम् अस्माकं सहसे इति सर्व-सहः । अस्य **विप्रस्य** अपराधः क्षम्यताम् इति भावः । च चास्य मद्-विद्वेषित्वम् इत्य् आह । **अस्मत्-कुलस्य दैव-हेतवे** भाग्य-लाभाय **विप्रस्य भद्रं विधेहि** ॥९॥

---ओ)०(ओ---

**॥ ९.५.१० ॥**

**यद्य् अस्ति दत्तम् इष्टं वा स्व-धर्मो वा स्वनुष्ठितः ।**

**कुलं नो विप्र-दैवं चेद् द्विजो भवतु विज्वरः ॥**

**श्रीधरः :** सर्व-सुकृतार्पणेन विप्र-रक्षां प्रार्थयते---यद्य् अस्तीति द्वाभ्याम् । विप्रो दैवं देवता यस्मिंस् तत् ॥१०॥

**क्रम-सन्दर्भः :** तत्र भगवत्-प्रीति-मात्रार्थं यद् यत् कृतं, तत् तच् छुद्धिं परीक्षते---यद्य् अस्तीति द्वाभ्याम् । द्विज इति । द्विजस्य विजरीभावं कुर्वीथा इत्य् अर्थः । अन्यथायं महान् अत्ययः स्याद् इति भावः ॥१०-११॥

**विश्वनाथः :** तद् अपि विप्रम् अत्यजच् चक्रम् आलक्ष्य शपथं कुर्वन्न् आह---यद्य् अस्तीति विप्र-देवताकम् ॥१०॥

---ओ)०(ओ---

**॥ ९.५.११ ॥**

**यदि नो भगवान् प्रीत एकः सर्व-गुणाश्रयः ।**

**सर्व-भूतात्म-भावेन द्विजो भवतु विज्वरः ॥**

**श्रीधरः :** तत्र भगवत्-प्रीति-मात्रार्थं यद् यत् कृतं, तत्-तद्-बुद्धिं परीक्ष्यते---द्विज इति । द्विजस्य विज्वरी-भावं कुर्वीथा इत्य् अर्थः । अन्यथाऽयं महान् अत्ययः स्याद् इति भावः ॥११॥

**क्रम-सन्दर्भः :** *न व्याख्यातम्।*

**विश्वनाथः :** तं शपथम् अमानयच् चक्रम् आलोक्यासाधारणं शपथम् आह---यदीति सर्वेषु भूतेषु आत्मन इव यो भावस् तेन यदि प्रीतः ॥११॥

---ओ)०(ओ---

**॥ ९.५.१२ ॥**

**श्री-शुक उवाच---**

**इति संस्तुवतो राज्ञो विष्णु-चक्रं सुदर्शनम् ।**

**अशाम्यत् सर्वतो विप्रं प्रदहद् राज-याच्ञया ॥**

**श्रीधरः :** राज्ञस् तस्यैव याच्ञया ॥१२॥

**क्रम-सन्दर्भः :** *न व्याख्यातम्।*

**विश्वनाथः :** विप्रं सर्वतः प्रदहद् अप्य् अशाम्यत् ॥१२॥

---ओ)०(ओ---

**॥ ९.५.१३ ॥**

**स मुक्तोऽस्त्राग्नि-तापेन दुर्वासाः स्वस्तिमांस् ततः ।**

**प्रशशंस तम् उर्वीशं युञ्जानः परमाशिषः ॥**

*न कतमेनापि व्याख्यातम्।*

---ओ)०(ओ---

**॥ ९.५.१४ ॥**

**दुर्वासा उवाच---**

**अहो अनन्त-दासानां महत्त्वं दृष्टम् अद्य मे ।**

**कृतागसोऽपि यद् राजन् मङ्गलानि समीहसे ॥**

**श्रीधरः, क्रम-सन्दर्भः :** *न व्याख्यातम्।*

**विश्वनाथः :** कृतागसोऽपि त्वद्-अमङ्गलम् ईहमानस्यापीत्य् अर्थः ॥१४॥

---ओ)०(ओ---

**॥ ९.५.१५ ॥**

**दुष्करः को नु साधूनां दुस्त्यजो वा महात्मनाम् ।**

**यैः सङ्गृहीतो भगवान् सात्वताम् ऋषभो हरिः ॥**

**श्रीधरः, क्रम-सन्दर्भः :** *न व्याख्यातम्।*

**विश्वनाथः :** दुष्करोऽनुग्रहः दुस्त्यजोऽपराधः । सङ्गृहीत इति यथान्यैर् धनानि सङ्गृह्यन्ते तथेत्य् अर्थः । हरिः सङ्गृहीतोऽपि तदीयं चेतस्श् चारयतीत्य् अर्थः ॥१५॥

---ओ)०(ओ---

**॥ ९.५.१६-१७ ॥**

**यन्-नाम-श्रुति-मात्रेण पुमान् भवति निर्मलः ।**

**तस्य तीर्थ-पदः किं वा दासानाम् अवशिष्यते ॥**

**राजन्न् अनुगृहीतोऽहं त्वयातिकरुणात्मना ।**

**मद्-अघं पृष्ठतः कृत्वा प्राणा यन् मेऽभिरक्षिताः ॥**

*न कतमेनापि व्याख्यातम्।*

---ओ)०(ओ---

**॥ ९.५.१८ ॥**

**राजा तम् अकृताहारः प्रत्यागमन-काङ्क्षया ।**

**चरणाव् उपसङ्गृह्य प्रसाद्य समभोजयत् ॥**

**श्रीधरः :** राजेत्य्-आदि-श्लोक-द्वयं शुकोक्तिः ॥१८॥

**क्रम-सन्दर्भः, विश्वनाथः :** *न व्याख्यातम्।*

---ओ)०(ओ---

**॥ ९.५.१९ ॥**

**सोऽशित्वादृतम् आनीतम् आतिथ्यं सार्व-कामिकम् ।**

**तृप्तात्मा नृपतिं प्राह भुज्यताम् इति सादरम् ॥**

**श्रीधरः, क्रम-सन्दर्भः :** *न व्याख्यातम्।*

**विश्वनाथः :** स दुर्वासा आदृतं यथा स्यात् तथा आनीतम् आतिथ्यार्थम् अन्नादिकम् ॥१९॥

---ओ)०(ओ---

**॥ ९.५.२० ॥**

**प्रीतोऽस्म्य् अनुगृहीतोऽस्मि तव भागवतस्य वै ।**

**दर्शन-स्पर्शनालापैर् आतिथ्येनात्म-मेधसा ॥**

**श्रीधरः :** प्रीतोऽस्मीति श्लोक-द्वयं पुनश् च विप्रोक्तिः । आत्मनि मेधा येन तेनातिथ्येन ॥२०॥

**क्रम-सन्दर्भः :** *न व्याख्यातम्।*

**विश्वनाथः :तव दर्शनादिभिः** कर्तृभिर् **अनुगृहीतः**, अत एव **प्रीतः** । अस्मीति वर्तमान-निर्देशात् पूर्वस् त्व् अदर्शनादिभिर् नैवानुगृहीतोऽहम् अप्रीत एवाभुवं, यतस् त्वां निरागसम् अपि ज्वलयितुं महा-क्रोधान्धः कृत्याम् असृजम् । तेन भक्त-कर्मकाण्य् एव तद्-विषयक-भक्त्य्-उत्थान्य् एव दर्शनादीनि यदि स्युः, तदैव तानि तपस्वि-ज्ञानि-विप्रान् अनुगृह्णन्ति नान्यथेत्य् अत्राहम् एव दृष्टान्त इति सिद्धान्तो ध्वनितः । तथा आत्म-मेधसा आत्मनो मम मेधसा ईदृश्या बुद्ध्या यद्य् अम्बरीष-वचन-ग्रहण-प्रतिपादनीयं मे बुद्धिर् नाभविष्यत्, तदा कथम् अतरिष्यं, तेन चक्र-दत्त-महा-तापोऽपि मम परमोपकारकः संसार-तारक-भक्ति-मार्ग-ज्ञापकोऽभूद् इति भावः ॥२०॥

---ओ)०(ओ---

**॥ ९.५.२१ ॥**

**कर्मावदातम् एतत् ते गायन्ति स्वः-स्त्रियो मुहुः ।**

**कीर्तिं परम-पुण्यां च कीर्तयिष्यति भूर् इयम् ॥**

**श्रीधरः :** भूर् इयं तत्र-स्थो जनः कीर्तयिष्यति ॥२१॥

**क्रम-सन्दर्भः :** *न व्याख्यातम्।*

**विश्वनाथः :** अवदातं शुद्धम् ॥२१॥

---ओ)०(ओ---

**॥ ९.५.२२ ॥**

**श्री-शुक उवाच---**

**एवं सङ्कीर्त्य राजानं दुर्वासाः परितोषितः ।**

**ययौ विहायसामन्त्र्य ब्रह्म-लोकम् अहैतुकम् ॥**

**श्रीधरः :** *न व्याख्यातम्।*

**क्रम-सन्दर्भः :** अहैतुकम् इति । न विद्यन्ते हैतुकाः शुष्क-तर्क-निष्ठ-वेद-बहिर्-मुखा यत्र तम् इत्य् अर्थः ॥२२॥

**विश्वनाथः :** ब्रह्म-लोकम् इति तत्रत्य-ब्रह्मानुभविनः स्व-बन्धून् प्रति स्वीय-स्वास्थ्यं हरेर् भक्त-वश्यतां भक्तानां भक्तेश् महा-प्रभावं वक्तुम् इति भावः । न विद्यन्ते हैतुकाः शुष्क-तर्क-निष्ठा यत्र तम् ॥२२॥

---ओ)०(ओ---

**॥ ९.५.२३ ॥**

**संवत्सरोऽत्यगात् तावद् यावता नागतो गतः ।**

**मुनिस् तद्-दर्शनाकाङ्क्षो राजाब्-भक्षो बभूव ह ॥**

**श्रीधरः :** तस्य धैर्यातिशयम् आह---**गतोमुनिर्यावता नागतस्तावत् संवत्सरो**ऽतिक्रान्त इति ॥२३॥

**क्रम-सन्दर्भः : अब्-भक्षः** पूर्वम् अब्-मात्रं भक्षितवान् **राजातद्-दर्शनाकाङ्क्ष** एव **बभूव,** न तु तावन्-मात्रम् अपि भक्षितवान् इत्य् अर्थः । द्विजोपयोगाद् इति पवित्रम् इति द्विजानां भगवत्-प्रधानानाम् उपयोगेन श्री-भगवतः प्रीत्य्-अतिशयात् ॥२३॥

**विश्वनाथः : गतो मुनिर् यावता** कालेन **नागतस् तावत् संवत्सरोऽत्यगात्** निष्क्रान्तः ॥२३॥

---ओ)०(ओ---

**॥ ९.५.२४ ॥**

**गतेऽथ दुर्वाससि सोऽम्बरीषो**

**द्विजोपयोगातिपवित्रम् आहरत् ।**

**ऋषेर् विमोक्षं व्यसनं च वीक्ष्य**

**मेने स्व-वीर्यं च परानुभावम् ॥**

**श्रीधरः :** द्विजस्योपयोगेन भोजनेनाति-पवित्रम् आहरद् बुभुजे । स्व-वीर्यं च धैर्यादि-लक्षणं परानुभावं भगवतः प्रभावं मेने ॥२४॥

**क्रम-सन्दर्भः :** *न व्याख्यातम्।*

**विश्वनाथः :** द्विजस्य उपयोगेन अतिपवित्रम् आहरत् आहारं कृतवान् । स्व-वीर्यं च धैर्यादि-लक्षणं परस्य भगवत एवानुभावं प्रभावं, न तु स्वस्य ॥२४॥

---ओ)०(ओ---

**॥ ९.५.२५ ॥**

**एवं विधानेक-गुणः स राजा**

**परात्मनि ब्रह्मणि वासुदेवे ।**

**क्रिया-कलापैः समुवाह भक्तिं**

**ययाविरिञ्च्यान् निरयांश् चकार ॥**[^१०]

**मध्वः**[^११] **:**

[^१०]: यया विरिञ्च्यादिम् अधश् चकार इत्य् तत्त्व-वादि-पाट्ःअः। स
    राजाम्बरीषो वासुदेवे भक्तिं समुवाह---यया भक्त्या विरिञ्चादीन् अप्य्
    अधश् चकार । अर्थ-वादोऽयम् । ब्रह्मादिभ्योऽप्य् अधिक-भक्तिमान्
    अम्बरीष इति यथापाततः प्रतीतिः स्यात्, तथा-विधम्
    अनुग्रह-विशेषं भगवांस् तस्मिंश् चकारेति हृदयम् । ब्रह्मादयोऽपि
    हि तद्-अनुगुणं एवाधःकृता इव वर्तयामासुः । अथ च, विर्ञ्चादिर्
    इत्य् अतद्-गुण-संविज्ञानः । विरिञ्च आदिः कारणं यस्येति वा
    विरिञ्चादिं रुद्रावतारं दुर्वाससम् अधश् चकार । दुर्वासा अपि
    भगवद्-इच्छयानुग्रह-विशेषाय चाधः-कृतम् इवात्मानं दर्शयामास
    । अथ च, विर्ञ्च-मूलं मनुष्य-वर्गं भक्त्याधश् चकार ।
    मानुषेषूत्तमत्वाद् इति ॥२५॥ (गोविन्दाचार्यः)


[^११]: तत्त्ववादि-रीत्यायं षष्ठाध्यायस्य चतुराशीतितमः श्लोकः।


ब्रह्मादि-भक्ति-कोट्य्-अंशाद् अंशो नैवाम्बरीषके ।

नैवान्यस्य च कस्यापि तथापि हरिर् ईश्वरः ॥

तात्कालिकोपचेयत्वात् तेषां यशस आदिराट् ।

ब्रह्मादयश् च तत्-कीर्तिं व्यञ्जयामासुर् उत्तमाः ॥

मोहनाय च दैत्यानां ब्रह्मादेर् निन्दनाय च ।

अन्यार्थं च स्वयं विष्णुर् ब्रह्माद्याश् च निराशिषः ॥

मानुषेषूत्तमत्वाच् च तेषां भक्त्य्-आदिभिर् गुणैः ॥

ब्रह्मादेर् विष्ण्व्-अधीनत्व-ज्ञापनाय च केवलम् ।

दुर्वासाश् च स्वयं रुद्रस् तथाप्य् अन्याय्यम् उक्तवान् ॥

तस्याप्य् अनुग्रहार्थाय दर्प-नाशार्थम् एव च ॥ इति गारुडे ॥२५॥[^१२]

**श्रीधरः :एवं-विधाअनेके गुणा** यस्य सः । **आ-विरिञ्चान्** विरिञ्च-पद-सहितान् भोगान् **निरय**-प्रायान् अपश्यद् इत्य् अर्थः ॥२५॥

[^१२]: एतत्-पद्य-व्याजेन समग्राधाय-तात्पर्यं
    गारुड-वचनेनाह---ब्रह्मादीत्य्-आदि । अम्बरीषके
    मनुष्य-मात्रेऽम्बरीष इति कुत्सयामास । नैव्;अन्यस्य च कस्यापि
    मनुष्यस्य । तथापि तेषाम् अम्बरीष-व्याजेन पूर्व-प्रस्तुतानां
    मनुष्य-भक्तानां यशसः तात्कालिकोपचेयत्वात् तत्-काले
    विशिष्योपचय-योग्यत्वात् आदि-राट् हरिर् ईश्वरः तद्-अभिप्रायज्ञा
    ब्रह्मादयश् च नित्योपचित-यशसः तेषाम् अम्बरीषादीनां कीर्तिम्
    उत्तमां व्यञ्जयामासुः, स्वतस् तेभ्य उत्तमाः । स-प्रयोजनं चैतद्
    देव-कार्यम् इत्य् आह---मोहनाय च । अम्बरीष-निसृष्टाच् चक्राद्
    दुर्वाससं मोचयितुम् ब्रह्मादयोऽपि न प्राभवन्, स्वयं विष्णुर् अपि
    नाशक्नोद् इति विभ्रमं जनयित्वा दैत्यानां मोहनाय तत्-कीर्तिं
    प्रकटयामासुः । न केवलं दैत्य-मोहनं, सतां ज्ञापनं च
    प्रयोजनम् अस्तीत्य् आह---ब्रह्मादेर् निन्दनाय च । विष्णु-महिम्नः
    पुरत इमे ब्रह्मादयोऽपि कियन्त इति ब्रह्मादेर् निन्द्यत्व-ज्ञापनाय
    च, अवरत्व-ज्ञापनायेति यावत् । उक्तं
    हि---आ-ब्रह्म-स्तम्ब-पर्यन्तम् असारं चाप्य् अनित्यकम् इत्य्-आदि ।

    ननु स्व-कीर्तिम् अविगणय्यापि पर-कीर्ति-व्यञ्जने तेषां कोइ भरः ?
    आह---अव्यथार्थं च । स्वयं विष्णुस् तावद् अन्यथार्थम् एव
    प्रावर्तन्त । न स्व-प्रयोजनापेक्षया । तद् एवाह---निराशिषो
    मानुषेष्व् इति । मानुषेषु विषये निराशिषः । न हि मनुष्य-मात्रैर्
    अम्बरीषादिभिर् ब्रह्मादीनां देवोत्तमानां किम् अप्य् आशासनीयम् अस्ति ।
    तेषां ब्रह्मादीनां भक्त्य्-आदिभिर् गुणैर् उत्तमत्वाद् इति । तथा च
    तेषाम् अम्बरीषादिषु वात्सल्याद् एव तत् कीर्तितव्यं जनम् । तद् यथा
    शिष्य-वत्सलो गुरु स्व-शिष्य-कीर्तिम् उल्लाघयति । न तेन गुरोः
    कीर्ति-भङ्गः ।

    ननु सर्वेष्व् अपि मानुषेषु किम् इति न वात्सल्यं वर्षण्ति ? किइम् इत्य्
    अम्बरीषादिष्व् एव कतिषुचित् ? तत्रापीदम्
    एवोत्तरम्---मानुषेषूत्तमत्वाच् च तेषाम् अम्बरीषादीनां भक्त्य्-आदिभिर्
    गुणैर् इति । सर्व-प्रयोजनं निगमयन्न् आह---ब्रह्मादेः ।
    अम्बरीष-द्वारैव दुर्वासो-मोचनं हि विष्ण्व्-अभिमतम् । नहि
    तद्-विरोधे ब्रह्मादयोऽपि क्षमा इति ब्रह्मादेर्
    विष्ण्व्-अधीनत्व-ज्ञापनायैव केवम् इयं कथा प्रवृत्ता, न त्व्
    अम्बरीषस्य ब्रह्माद्य्-उत्तमत्व-ज्ञापनायेति भ्रमितव्यम् इति ।

    ननु कथं तर्हि दुर्वासा अम्बरीषेण पराभूतः ? सोऽपि स्वतो
    रुद्रावतारतयाम्बरीषाद् उत्तमो हि ? आह---दुर्वाषाश् च । सत्यं
    दुर्वासाः स्वयं रुद्र इति । तथापि स किलान्याय्यम् एव
    विष्णु-भक्तम् अम्बरीषम् अभक्त्स्थितम् उक्तवान् असुरावेशात्---अहो अस्य
    नृशंसस्य श्रिया मत्तस्य पश्यत । धर्म-व्यतिक्रमं विष्णोर्
    अभक्तस्येष्ट-मानिनः ॥ \[भा।पु। ९.४.४४\] इत्य्-आदि । अतस्
    तस्याप्य् अनुग्रहार्थम् एव तम् अम्बरीषेण पराभाव्य तत्-कीर्तिं
    व्यञ्जयामास भगवान् । अनुग्रहोऽयं दुर्वाससो यत्-पराभवो नाम
    । भगवद्-अभिमतेऽम्बरीष-कीर्ति-व्यञ्जन-कर्मणि मुख्यतोऽयं
    निरूढ-पात्र इति विशेषतोऽनुग्रह-पात्रत्वाद् दुर्वाससः ।
    असुरावेश-निमित्तो योऽहङ्कारः येन विष्णु-भक्तम् अनादृत्य
    तद्-धननाय कृत्याम् उत्पादयामास तद्-दोष-नाशार्थं च तम्
    अम्बरीषेण पराभाव्याम्बरीष-कीर्तिं व्यञ्जयामास भगवान् इति ।
    तेन गलित-दर्पो दुर्वासाः प्रीयमानश् चेत्थं राजानं व्याजहार
    हि---प्रीतोऽस्म्य् अनुगृहीतोऽस्मि तव भागवतस्य वै
    ।दर्शन-स्पर्शनालापैर् आतिथ्येनात्म-मेधसा ॥ \[भा।पु।
    ९.५.२०\] इति । तवातिथ्यादिना प्रीतोऽस्मि, यतो भगवतानुगृहीतोऽस्मि
    दर्प-नाशेनेति ॥ (गोविन्दाचार्यः)


**चैतन्य-मत-मञ्जुषा :** परात्मनि ब्रह्मणि वासुदेव इत्य्-आदि । **वासुदेवे** वसुदेवात्मजे श्री-कृष्णे **ब्रह्मणि** अधिष्ठाने **परमात्मणि** परः परात्परः परम-नित्यः परमोत्तमे आत्मा श्री-विग्रहोऽस्य ॥२५॥

**क्रम-सन्दर्भः :** *न व्याख्यातम्।*

**विश्वनाथः :** परात्मनीति परमात्मा ब्रह्म भगवान् इत्य् एक-तत्त्वो यो वासुदेवस् तस्मिन् । क्रिया-कलापैर् मन्दिर-मार्जनाद्यैर् यया भक्त्या आविरिञ्च्यात् भोगान् नरक-तुल्यान् ॥२५॥

---ओ)०(ओ---

**॥ ९.५.२६ ॥**

**श्री-शुक उवाच---**

**अथाम्बरीषस् तनयेषु राज्यं**

**समान-शीलेषु विसृज्य धीरः ।**

**वनं विवेशात्मनि वासुदेवे**

**मनो दधद् ध्वस्त-गुण-प्रवाहः ॥**

**श्रीधरः :***न व्याख्यातम्।*

**क्रम-सन्दर्भः :** तादृशोपद्रवान्तरम् आशङ्क्य पुत्रस्य योग्यतां दृष्ट्वा च तत्र स्थितिं विहाय वने मानस-सेवायाम् एव मनश् चकारेत्य् आह---अथेति ॥२६॥

**विश्वनाथः :** मनो दधत् मनो धातुं वनं विवेश ॥२६॥

---ओ)०(ओ---

**॥ ९.५.२७ ॥**

**इत्य् एतत् पुण्यम् आख्यानम् अम्बरीषस्य भूपते ।**

**सङ्कीर्तयन्न् अनुध्यायन् भक्तो भगवतो भवेत् ॥**

**श्रीधरः, क्रम-सन्दर्भः :** *न व्याख्यातम्।*

**विश्वनाथः :** ननु स वै मनः कृष्ण-पदारविन्दयोर् इत्य् उक्तेर्गार्हस्थ्येऽपि सम्पूर्णं मनो भगवत्य् आसीद् एव सत्यं भक्ताव् अनुरागिणः खलु महा-धन-गृध्नोर् वणिज इव स्वभावो भवेत् । कोटीश्वरोऽपि वणिग् आत्मानम् अल्प-धनं मन्यमानो धनम् उपार्जयितुं यथा समुद्रान्तम् अपि गच्छति तथैव भक्तोऽपि भक्तिम् उपार्जयितुम् इति ॥२७॥

---ओ)०(ओ---

॥ \***९.५.२८ ॥**

**अम्बरीषस्य चरितं ये शृण्वन्ति महात्मनः ।\ मुक्तिं प्रयान्ति ते सर्वे भक्त्या विष्णोः प्रसादतः ॥**

*न कतमेनापि व्याख्यातम्।*

इति सारार्थ-दर्शिन्यां हर्षिण्यां भक्त-चेतसाम् ।

नवमे पञ्चमोऽध्यायः सङ्गतः सङ्गतः सताम् ॥\*॥

---ओ)०(ओ---

> इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं > संहितायां वैयासिक्यां नवम-स्कन्धे >
> सौभर्याख्याने पञ्चमोऽध्यायः ।

॥ ९.५ ॥

(९.६)
