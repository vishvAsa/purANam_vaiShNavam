+++
title = "१३ सूर्य-वंशानुकीर्तनम्"

+++

**॥ ९.१३.१ ॥**

**श्री-शुक उवाच---**

**निमिर् इक्ष्वाकु-तनयो वसिष्ठम् अवृतर्त्विजम् ।**

**आरभ्य सत्रं सोऽप्य् आह शक्रेण प्राग् वृतोऽस्मि भोः ॥**

**श्रीधरः :**

इक्ष्वाकोर् एव पुत्रस्य निमेर् वंशस् त्रयोदशे ।

वर्ण्यते जज्ञिरे यत्र ब्रह्म-ज्ञा जनकादयः ॥

निमेर् औरसः पुत्रो नाभूद् इति दर्शयन् कथाम् आह**---**निमिर् इत्य् एकादशभिः । सत्रम् आरभ्य वसिष्ठम् ऋत्विजम् अवृत वव्रे ॥१॥

**क्रम-सन्दर्भः :** अथ त्रयोदशे निमिः प्राहेति योग-बलेन लिङ्ग-शरीरम् अवलम्ब्यैवेति ज्नेयम् ॥१॥

**विश्वनाथः :**

निमेर् इक्ष्वाकु-पुत्रस्य वंशम् उक्त्वा त्रयोदशे ।

समार्पितः सूर्य-वंशो विष्णु-वैष्णव-सङ्कथ ॥

---ओ)०(ओ---

**॥ ९.१३.२ ॥**

**तं निर्वर्त्यागमिष्यामि तावन् मां प्रतिपालय ।**

**तूष्णीम् आसीद् गृह-पतिः सोऽपीन्द्रस्याकरोन् मखम् ॥**

**श्रीधरः :** तं शक्रस्य मखं निर्वर्त्य । प्रतिपालय प्रतीक्षस्वेति गृह-पतिर् निमिः ॥२॥

**क्रम-सन्दर्भः :** *न व्याख्यातम्।*

**विश्वनाथः :** प्रतिपालय प्रतीक्षस्वेति गृह-पतिर् निमिः ॥२॥

---ओ)०(ओ---

**॥ ९.१३.३ ॥**

**निमित्तश् चलम् इदं विद्वान् सत्रम् आरभताम् आत्मवान् ।**

**ऋत्विग्भिर् अपरैस् तावन् नागमद् यावता गुरुः ॥**

**श्रीधरः :** इदं जीवितं चलम् अस्थिरं विद्वान् ॥३॥

**क्रम-सन्दर्भः :** *न व्याख्यातम्।*

**विश्वनाथः :** इदं जीवितं चलम् अस्थिरं विद्वान् यत आत्मवान् सुबुद्धिः ॥३॥

---ओ)०(ओ---

**॥ ९.१३.४ ॥**

**शिष्य-व्यतिक्रमं वीक्ष्य तं निर्वर्त्यागतो गुरुः ।**

**अशपत् पतताद् देहो निमेः पण्डित-मानिनः ॥**

**श्रीधरः :** इन्द्रस्य मखं निर्वर्त्यागतो गुरुः शिष्यस्य व्यतिक्रमम् अन्यायं वीक्ष्य निमेर् देहः पतत्व् इत्य् अशपत् ॥४॥

**क्रम-सन्दर्भः :** *न व्याख्यातम्।*

**विश्वनाथः :** निर्वर्त्य शक्रस्य मखं निष्पाद्य आगतः शिष्यस्य निमेर् व्यतिक्रमम् स्वस्यानपेक्षाम् ॥४॥

---ओ)०(ओ---

**॥ ९.१३.५ ॥**

**निमिः प्रतिददौ शापं गुरवेऽधर्म-वर्तिने ।**

**तवापि पतताद् देहो लोभाद् धर्मम् अजानतः ॥**

**श्रीधरः, क्रम-सन्दर्भः :** *न व्याख्यातम्।*

**विश्वनाथः :** अधर्म-वर्तिने लोभात् इन्द्रतो मत्तोऽपि दक्षिणाकाङ्क्षा-रूपात् ॥५॥

---ओ)०(ओ---

**॥ ९.१३.६ ॥**

**इत्य् उत्ससर्ज स्वं देहं निमिर् अध्यात्म-कोविदः ।**

**मित्रा-वरुणयोर् जज्ञे उर्वश्यां प्रपितामहः ॥**

**श्रीधरः :** उर्वशी-दर्शनात् स्कन्नं रेतस् ताभ्यां कुम्भे निषिक्तं तस्मात् प्रपितामहो वसिष्ठो जज्ञे । तद् आह---मित्रा-वरुणयोर् इति । तथा च श्रुतिः---कुम्भे रेतः सिषिचतुः समानम्\[ऋ।वे। ७.३३.२४\] इति ॥६॥

**क्रम-सन्दर्भः :** *न व्याख्यातम्।*

**विश्वनाथः :** प्रपितामहो वशिष्ठः देहं त्यक्त्वा, मित्रावरुणयोर् जज्ञे इति ऊर्वशी-दर्शनतस् तदीय-रेतसः कुम्भ-निहिताद् इत्य् अर्थः । तथा च श्रुतिः---कुम्भे रेतः सिषिचतुः समानम्\[ऋ।वे। ७.३३.२४\] इति ॥६॥

---ओ)०(ओ---

**॥ ९.१३.७ ॥**

**गन्ध-वस्तुषु तद्-देहं निधाय मुनि-सत्तमाः ।**

**समाप्ते सत्र-यागे च देवान् ऊचुः समागतान् ॥**

**श्रीधरः, क्रम-सन्दर्भः :** *न व्याख्यातम्।*

**विश्वनाथः :** तद्-देहं निमि-शरीरम् ॥७॥

---ओ)०(ओ---

**॥ ९.१३.८ ॥**

**राज्ञो जीवतु देहोऽयं प्रसन्नाः प्रभवो यदि ।**

**तथेत्य् उक्ते निमिः प्राह मा भून् मे देह-बन्धनम् ॥**

**श्रीधरः :** यदि प्रसन्नाः प्रभवः समर्थाश् चेत्, तर्हि जीवत्व् इत्य् ऊचुः ॥८॥

**क्रम-सन्दर्भः :** निमिः प्राहेति । योग-बलेन लिङ्ग-शरीरम् अवलम्ब्यैवेति ज्ञेयम् ॥८॥

**विश्वनाथः :** यदि प्रसन्नाः प्रभवः समर्थाश् च, तर्हि जीवत्व् इत्य् ऊचुः । तथेति देवैर् उक्ते सति ॥८॥

---ओ)०(ओ---

**॥ ९.१३.९-१० ॥**

**यस्य योगं न वाञ्छन्ति वियोग-भय-कातराः ।**

**भजन्ति चरणाम्भोजं मुनयो हरि-मेधसः ॥**

**देहं नावरुरुत्सेऽहं दुःख-शोक-भयावहम् ।**

**सर्वत्रास्य यतो मृत्युर् मत्स्यानाम् उदके यथा ॥**

**श्रीधरः :** यस्य देहस्य योगं न वाञ्छन्ति, अपि तु मोक्षायैव भजन्ति ॥९॥

**क्रम-सन्दर्भः :** अस्य वियोगो भविष्यतीति भयेन कातरा विक्लवात्मानः सन्तो यस्य योग-मात्रं, किम् उत तत्-सम्बन्धिना जन्मना[^४०] नाना-जातीय-सुखं न वाञ्छन्ति, किन्तु भजन्ति केवलम् । ननु, चरणाम्भोजं भजन्तीति सेवा सुखेच्छा दर्शिता । सेवा च देहं विना न सम्भवति, तर्हि कथं तद् उपयुक्तं देहम् अपि न वाञ्छन्ति ? नेत्य् आह---देहम् इति । दुःखावहम् एव न कामये तदीय-परम-सेवोपयुक्त-देहस् तु पार्षद-रूप एव । स च नित्य-सुखात्मक एवेति भावः । आश्रयाद् इति पाठेऽपि स एवार्थः ॥९-१०॥

[^४०]: तत्-सम्बन्धि-नाना-जन्मना (ङ)


**विश्वनाथः :** भजन्तीति देहाभावे चरणाम्भोज-भजनासम्भवान् मम भगवत्-पार्षद-देहोऽस्त्व् इति प्रार्था-रूपो गूढो ध्वनिः ॥९॥ नावरुरुत्से न धर्तुम् इच्छामि । उदके उदकेऽपि । उदके जल-चराद् अन्यस्मात् अन्यत्र स्थले स्वभावाच् च मृत्युर् इत्य् अर्थः ॥१०॥

---ओ)०(ओ---

**॥ ९.१३.११ ॥**

**देवा ऊचुः---**

**विदेह उष्यतां कामं लोचनेषु शरीरिणाम् ।**

**उन्मेषण-निमेषाभ्यां लक्षितोऽध्यात्म-संस्थितः ॥**

**श्रीधरः :** निमिर् विदेह एव सन्न् उष्यतां वसतु । कामं यथेच्छम् । एवं सति युष्माभिः प्रार्थितं जीवितम् अस्य भविष्यति न च देह-बन्ध इति भावः । स चाध्यात्म-संस्थितो लोचनयोः स्थितः सन्न् उन्मेषण-निमेषाभ्यां तत् प्रवर्तकत्वेन लक्षितो वर्तत इति शेषः ॥११॥

**क्रम-सन्दर्भः :** देवा ऊचुर् इति । देवास् तु यत् किञ्चिद् एव समादधत् ऊचुर् इत्य् अमर-कोषात् । राज्ञो जीवतु देहोऽयम् इति मुन्य्-अर्थितस्य राज्ञा तन्-निषेधस्य च करणे सङ्कटत्वापातात् तदीय-परमाभीष्टस्य च दातुं शक्यत्वाद् इति भावः ॥११॥

**विश्वनाथः :** देवा ऊचुर् इति । देहो जीवत्व् इति मुनीनां प्रार्थितं न जीवत्व् इति राज्ञः पार्षद-देहो भवत्व् इति तृतीय-प्रार्थितस्य दातुम् अशक्यत्वाद् उभयम् एव दित्सन्त ऊचुर् इत्य् अर्थः । निमिर् विदेह एव उष्यतां वसतु, लक्षितो ज्ञातः सन् लोचनेषु अध्यात्म-संस्थित इत्य् आभ्याम् जीवितं देह-बन्धाभावश् चेत्य् उभय-प्रार्थितं सेत्स्यतीति भावः ॥११॥

---ओ)०(ओ---

**॥ ९.१३.१२ ॥**

**अराजक-भयं नॄणां मन्यमाना महर्षयः ।**

**देहं ममन्थुः स्म निमेः कुमारः समजायत ॥**

**श्रीधरः :** तद् एव मृताद् अपि निमेर् देहाद् वंश-प्रवृत्तिं दर्शयति---अराजक-भयम् इति ॥१२॥

**क्रम-सन्दर्भः :** अराजक इति । ततः स्व-वाक्यं चाव्यर्थं ते चक्रुर् इति भावः ॥१२॥

**विश्वनाथः :***न व्याख्यातम्।*

---ओ)०(ओ---

**॥ ९.१३.१३ ॥**

**जन्मना जनकः सोऽभूद् वैदेहस् तु विदेहजः ।**

**मिथिलो मथनाज् जातो मिथिला येन निर्मिता ॥**

**श्रीधरः :** तस्यान्वर्थानि त्रीणि नामान्य् आह---जन्मनासाधारणेन । जन एव जनकः । यद् वा, स्व-देह-द्वारा जनकत्वात् स निमिर् जनकोऽभूद् इत्य् अर्थः । मिथिला येन निर्मिता इत्य् अनेन व्युत्पत्त्य् अन्तरम् अर्थाद् उक्तम् ॥१३॥

**क्रम-सन्दर्भः :** *न व्याख्यातम्।*

**विश्वनाथः :** जन्मना असाधारणेन जायत इति जनकः ॥१३॥

---ओ)०(ओ---

**॥ ९.१३.१४ ॥**

**तस्माद् उदावसुस् तस्य पुत्रोऽभून् नन्दिवर्धनः ।**

**ततः सुकेतुस् तस्यापि देवरातो महीपते ॥**

*न कतमेनापि व्याख्यातम्।*

---ओ)०(ओ---

**॥ ९.१३.१५ ॥**

**तस्माद् बृहद्रथस् तस्य महावीर्यः सुधृत्-पिता ।**

**सुधृतेर् धृष्टकेतुर् वै हर्यश्वोऽथ मरुस् ततः ॥**

**श्रीधरः :** सुधृत् सुधृतिस् तस्य पिता ॥१५॥

**क्रम-सन्दर्भः :** *न व्याख्यातम्।*

**विश्वनाथः :** सुधृतेः पिता सुधृत्-पिता ॥१५॥

---ओ)०(ओ---

**॥ ९.१३.१६-१७ ॥**

**मरोः प्रतीपकस् तस्माज् जातः कृतरथो यतः ।**

**देवमीढस् तस्य पुत्रो विश्रुतोऽथ महाधृतिः ॥**

**कृतिरातस् ततस् तस्मान् महारोमा च तत्-सुतः ।**

**स्वर्णरोमा सुतस् तस्य ह्रस्वरोमा व्यजायत ॥**

*न कतमेनापि व्याख्यातम्।*

---ओ)०(ओ---

**॥ ९.१३.१८ ॥**

**ततः शीरध्वजो जज्ञे यज्ञार्थं कर्षतो महीम् ।**

**सीता शीराग्रतो जाता तस्मात् शीरध्वजः स्मृतः ॥**

**श्रीधरः, क्रम-सन्दर्भः :** *न व्याख्यातम्।*

**विश्वनाथः :** कर्षतो यस्य सीता राम-पत्नी शीराग्रतो लाङ्गलाग्रतो जाता तस्माद् एव हेतोः शीर एव ध्वजः कीर्ति-व्यञ्जको यस्य सः ॥१८॥

---ओ)०(ओ---

**॥ ९.१३.१९ ॥**

**कुशध्वजस् तस्य पुत्रस् ततो धर्मध्वजो नृपः ।**

**धर्मध्वजस्य द्वौ पुत्रौ कृतध्वज-मितध्वजौ ॥**

*न कतमेनापि व्याख्यातम्।*

---ओ)०(ओ---

**॥ ९.१३.२०-२१ ॥**

**कृतध्वजात् केशिध्वजः खाण्डिक्यस् तु मितध्वजात् ।**

**कृतध्वज-सुतो राजन्न् आत्म-विद्या-विशारदः ॥**

**खाण्डिक्यः कर्म-तत्त्व-ज्ञो भीतः केशिध्वजाद् द्रुतः ।**

**भानुमांस् तस्य पुत्रोऽभूच् छतद्युम्नस् तु तत्-सुतः ॥**

**श्रीधरः :** तस्य केशिध्वजस्य भानुमान् ॥२१॥

**क्रम-सन्दर्भः :** *न व्याख्यातम्।*

**विश्वनाथः :** द्रुतः पलायितः । तस्य केशिध्वजस्य भानुमान् । तत् तस्य ॥२१॥

---ओ)०(ओ---

**॥ ९.१३.२२-२३ ॥**

**शुचिस् तु तनयस् तस्मात् सनद्वाजः सुतोऽभवत् ।**

**ऊर्जकेतुः सनद्वाजाद् अजोऽथ पुरुजित् सुतः ॥**

**अरिष्टनेमिस् तस्यापि श्रुतायुस् तत् सुपार्श्वकः ।**

**ततश् चित्ररथो यस्य क्षेमाधिर् मिथिलाधिपः ॥**

**श्रीधरः :** तत् तस्मात् सुपार्श्वकः ॥२२॥

**क्रम-सन्दर्भः, विश्वनाथः :** *न व्याख्यातम्।*

---ओ)०(ओ---

**॥ ९.१३.२४ ॥**

**तस्मात् समरथस् तस्य सुतः सत्यरथस् ततः ।**

**आसीद् उपगुरुस् तस्माद् उपगुप्तोऽग्नि-सम्भवः ॥**

**श्रीधरः :** अग्नि-संभवोऽग्नेर् अंशात् संभूतः ॥२४॥

**क्रम-सन्दर्भः :** *न व्याख्यातम्।*

**विश्वनाथः :** अग्नि-संभवोऽग्न्य्-अंश-संभूतः ॥२४॥

---ओ)०(ओ---

**॥ ९.१३.२५ ॥**

**वस्वनन्तोऽथ तत्-पुत्रो युयुधो यत् सुभाषणः ।**

**श्रुतस् ततो जयस् तस्माद् विजयोऽस्माद् ऋतः सुतः ॥**

**श्रीधरः :** यद् यस्मात् सुभाषणः ॥२५॥

**क्रम-सन्दर्भः, विश्वनाथः :** *न व्याख्यातम्।*

---ओ)०(ओ---

**॥ ९.१३.२६ ॥**

**शुनकस् तत्-सुतो जज्ञे वीतहव्यो धृतिस् ततः ।**

**बहुलाश्वो धृतेस् तस्य कृतिर् अस्य महावशी ॥**

*न कतमेनापि व्याख्यातम्।*

---ओ)०(ओ---

**॥ ९.१३.२७ ॥**

**एते वै मैथिला राजन्न् आत्म-विद्या-विशारदाः ।**

**योगेश्वर-प्रसादेन द्वन्द्वैर् मुक्ता गृहेष्व् अपि ॥**

**श्रीधरः :** योगेश्वरा याज्ञवल्क्यादयस् तेषां प्रसादेन ॥२७॥

**क्रम-सन्दर्भः, विश्वनाथः :** *न व्याख्यातम्।*

---ओ)०(ओ---

इति सारार्थ-दर्शिन्यां हर्षिण्यां भक्त-चेतसाम् ।

त्रयोदशोऽयं नवमे सङ्गतः सङ्गतः सताम् ॥\*॥

---ओ)०(ओ---

> इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं > संहितायां वैयासिक्यां नवम-स्कन्धे >
> सूर्य-वंशानुकीर्तनं नाम >
> त्रयोदशोऽध्यायः ।

॥ ९.१३ ॥

(९.१४)


