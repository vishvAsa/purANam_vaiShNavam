+++
title = "१५ परशुराम-चरिते"

+++

**॥ ९.१५.१ ॥**

**श्री-बादरायणिर् उवाच---**

**ऐलस्य चोर्वशी-गर्भात् षड् आसन्न् आत्मजा नृप ।**  
आयुः श्रुतायुः सत्यायू रयोऽथ विजयो जयः ॥**

**श्रीधरः :**

ततः पञ्चदशे गाधिर् ऐल-पुत्रान्वयोऽजनि ।

यद् दौहित्र-सुतो रामः कार्त-वीर्यम् अहन् रुषा **॥**

**क्रम-सन्दर्भः :** *न व्याख्यातम्।*

**विश्वनाथः :**

**ऐल-वंश-भुवो गाधेर् दौहित्रात्मज ईश्वरम् ।**

अर्जुनं धेनु-हर्तारं रामः पञ्चदशेऽवधीत् ॥

---ओ)०(ओ---

**॥ ९.१५.२ ॥**

**श्रुतायोर् वसुमान् पुत्रः सत्यायोश् च श्रुतञ्जयः ।**  
रयस्य सुत एकश् च जयस्य तनयोऽमितः ॥**

**श्रीधरः :** सु-ग्रहत्वायाल्पादि-क्रमेण श्रुतायु-प्रभृति-षण्णां वंशान् आह, श्रुतायोर् इत्य्-आदिना । एक एक-संज्ञः अमितस् तत् संज्ञः ।

**क्रम-सन्दर्भः :** *न व्याख्यातम्।*

**विश्वनाथः :** आयोर् वंशं विस्तृतम् उपरिष्टाद् वक्ष्यन् प्रथमं श्रुतायोर् इति एकश् चेत्येक-संज्ञः । तनयस् तत्-संज्ञः ॥२॥

---ओ)०(ओ---

**॥ ९.१५.३ ॥**

**भीमस् तु विजयस्याथ काञ्चनो होत्रकस् ततः ।**  
तस्य जह्नुः सुतो गङ्गां गण्डूषी-कृत्य योऽपिबत् ॥**

**जह्नोस् तु पुरुस् तस्याथ बलाकश् चात्मजोऽजकः ॥**

**श्रीधरः :** जह्नोः पूरुस् तस्य बलाकस् तस्याजकः ।

**क्रम-सन्दर्भः :** जह्नोर् इति सार्धकम् । जह्नोस् तु पुरुः । तस्याथ बलाकश् चात्मजोऽजक इत्य् एव पाठः सर्वत्र । पाठान्तरं तु कुत्रापि न दृश्यते । टीका तु निगलितार्थत्वेन सङ्गच्छते॥३॥[^४२]

**विश्वनाथः :**

[^४२]: थिस् इस् थे ओन्ल्य् वेर्से जिव चोम्मेन्त्स् ओन् इन् थिस् छप्तेर्।


---ओ)०(ओ---

**॥ ९.१५.४ ॥**

**ततः कुशः कुशस्यापि कुशाम्बुस् तनयो वसुः ।**  
कुशनाभश् च चत्वारो गाधिर् आसीत् कुशाम्बुजः ॥**

*न कतमेनापि व्याख्यातम्।*

---ओ)०(ओ---

**॥ ९.१५.५ ॥**

**तस्य सत्यवतीं कन्याम् ऋचीकोऽयाचत द्विजः ।**  
वरं विसदृशं मत्वा गाधिर् भार्गवम् अब्रवीत् ॥**

**श्रीधरः :** गढेः पुत्रो विश्वामित्रो ब्रह्मर्षिर् अभूद् इत्य् उत्तराध्यायान्ते वक्ष्यति, "गाधेर् अभून् महा-तेजाः" \[भा।पु। ९.१६.२८\] इत्य्-आदिना, तत्र तावत् तद् उपोद्धातत्वेन भृगु-वंश-संभवस्य ऋचीकस्य चरित्रं प्रसक्तानुप्रसक्तेन च परशुरामावतार-चरितम् आह, तस्य सत्यवतीम् इत्य्-आदिना । विसदृशम् अननुरूपम् । भार्गवम् ऋचीकम् ॥५॥

**क्रम-सन्दर्भः :** *न व्याख्यातम्।*

**विश्वनाथः :** गढेः पुत्रो विश्वामित्रो ब्रह्मर्षिर् अभूद् इत्य् उत्तराध्याये वक्ष्यते । तस्य कन्या-वंश-प्रसङ्गेनैव परशुरामावतारं वक्ष्यन् ऋचीक-ऋषि-चरितम् आह---तस्येति ॥५॥

---ओ)०(ओ---

**॥ ९.१५.६ ॥**

**एकतः श्याम-कर्णानां हयानां चन्द्र-वर्चसाम् ।**  
सहस्रं दीयतां शुल्कं कन्यायाः कुशिका वयम् ॥**

**श्रीधरः :** दक्षिण-वामयोर् एकतः श्यामः कर्णो येषाम् । सर्वस्मिन्न् अङ्गे चन्द्रस्येव वर्चो येषाम् । न चेदम् अपि पर्याप्तम् अस्मत् कन्यायाः । यतः कुशिकाः कौशिका वयम् ।**।६॥**

**क्रम-सन्दर्भः :** *न व्याख्यातम्।*

**विश्वनाथः :** कुशिका इति कुशस्य वंशा वयं क्षत्रिया अपि सर्वतोऽपि कुलीना इति भावः । दक्षिण-वामयोर् मध्ये एकतः श्यामः कर्णो येषां तेषाम् ॥६॥

---ओ)०(ओ---

**॥ ९.१५.७ ॥**

**इत्य् उक्तस् तन्-मतं ज्ञात्वा गतः स वरुणान्तिकम् ।**  
आनीय दत्त्वा तान् अश्वान् उपयेमे वराननाम् ॥**

*न कतमेनापि व्याख्यातम्।*

---ओ)०(ओ---

**॥ ९.१५.८ ॥**

**स ऋषिः प्रार्थितः पत्न्या श्वश्र्वा चापत्य-काम्यया ।**  
श्रपयित्वोभयैर् मन्त्रैश् चरुं स्नातुं गतो मुनिः ॥**

**श्रीधरः :** उभयैर् मन्त्रैः, पत्न्यै ब्राह्मैर् मन्त्रैः, श्वश्र्वे तु क्षात्रैर् इत्य् अर्थः ॥८॥

**क्रम-सन्दर्भः :** *न व्याख्यातम्।*

**विश्वनाथः :** उभयैर् मन्त्रैः, ब्राह्मैर् मन्त्रैः, पत्न्यै चरुं दत्त्वा श्वश्र्वै तु क्षात्रैर् मन्त्रैर् इत्य् अर्थः ॥८॥

---ओ)०(ओ---

**॥ ९.१५.९ ॥**

**तावत् सत्यवती मात्रा स्व-चरुं याचिता सती ।**  
श्रेष्ठं मत्वा तयायच्छन् मात्रे मातुर् अदत् स्वयम् ॥**

**श्रीधरः, विश्वनाथः :** यावत् स्नात्वा मुनिर् नागतः, तावद् भार्यायां भर्तृ-स्नेहाधिक्यात् पुत्र्याः सत्यवत्याश् चरुं श्रेष्ठं मत्वा, तया[^४३]**मात्रासत्यवतीयाचिता सती** ब्राह्म-मन्त्राभिमन्त्रितं **स्व-चरुंमात्रेअयच्छत्** प्रादात् । मातुश् चरुं क्षात्र-मन्त्राभिमन्त्रितं स्वयम् अदद् आदत् ॥९॥

[^४३]: अनया इति विश्वनाथः।


**क्रम-सन्दर्भः :** *न व्याख्यातम्।*

---ओ)०(ओ---

**॥ ९.१५.१० ॥**

**तद् विदित्वा मुनिः प्राह पत्नीं कष्टम् अकारषीः ।**  
घोरो दण्ड-धरः पुत्रो भ्राता ते ब्रह्म-वित्तमः ॥**

**श्रीधरः : कष्टं** जुगुप्सितम् । तद् एवाह---**तेपुत्रोघोरो** भविष्यति । **भ्राता** तु **ब्रह्म-वित्तमो** भविष्यतीति ॥१०॥

**क्रम-सन्दर्भः :** *न व्याख्यातम्।*

**विश्वनाथः :कष्टं** जुगुप्सितम् । **दण्डधरः** क्षत्रियो भविष्यति, **ब्रह्म-वित्तमो** ब्राह्मणः स च विश्वामित्र उत्तराध्याये वक्ष्यते ॥१०॥

---ओ)०(ओ---

**॥ ९.१५.११ ॥**

**प्रसादितः सत्यवत्या मैवं भूर् इति भार्गवः ।**  
अथ तर्हि भवेत् पौत्रोजमदग्निस् ततोऽभवत् ॥**

**श्रीधरः :** एवं मा भूद् इति **प्रसादितोभार्गव** आह---अथ तर्हि पौत्रो घोरो भविष्यति । **जमदग्निः** पुत्रोऽभवद् इत्य् अर्थः ॥११॥

**क्रम-सन्दर्भः :** *न व्याख्यातम्।*

**विश्वनाथः :** एवं मा भूर् इति प्रसादित ऋचीक उवाच---अथेति । तर्हि पौत्रो दण्डधरो भविष्यति । स च परशुराम एव ततो हेतोः पुत्रो **जमदग्निर्** मुनिर् अभूत् ॥११॥

---ओ)०(ओ---

**॥ ९.१५.१२ ॥**

**सा चाभूत् सुमहत्-पुण्या कौशिकी लोक-पावनी ।**  
रेणोः सुतां रेणुकां वै जमदग्निर् उवाह याम् ॥**

**श्रीधरः, विश्वनाथः :** सा च सत्यवती **कौशिकी** नद्य् अभूत् ॥१२॥

**क्रम-सन्दर्भः :** *न व्याख्यातम्।*

---ओ)०(ओ---

**॥ ९.१५.१३ ॥**

**तस्यां वै भार्गव-ऋषेः सुता वसुमद्-आदयः ।**  
यवीयान् जज्ञ एतेषां राम इत्य् अभिविश्रुतः ॥**

**श्रीधरः :** भार्गव-ऋषेर् जमदग्नेः सुताः ॥१३॥

**क्रम-सन्दर्भः, विश्वनाथः :** *न व्याख्यातम्।*

---ओ)०(ओ---

**॥ ९.१५.१४ ॥**

**यम् आहुर् वासुदेवांशं हैहयानां कुलान्तकम् ।**  
त्रिः-सप्त-कृत्वो य इमां चक्रे निःक्षत्रियां महीम् ॥**

*न कतमेनापि व्याख्यातम्।*

---ओ)०(ओ---

**॥ ९.१५.१५ ॥**

**दुष्टं क्षत्रं भुवो भारम् अब्रह्मण्यम् अनीनशत् ।**  
रजस्-तमो-वृतम् अहन् फल्गुन्य् अपि कृतेऽंहसि ॥**

**श्रीधरः :** अनीनशन् नाशयाम् आस तद् एवाह---रजस्-तमो-वृतम् इति । पाठान्तरे सुगमम् ॥१५॥

**क्रम-सन्दर्भः :** *न व्याख्यातम्।*

**विश्वनाथः :** अनीनशद् भुवो भारम् अब्रह्मण्यम् अधार्मिकम् इति । दृप्त-क्षत्रं भुवो भारम् अब्रह्मण्यम् अनीनशद् इति च पाठ-द्वयम् ॥१५॥

---ओ)०(ओ---

**॥ ९.१५.१६ ॥**

**श्री-राजोवाच---**

**किं तद् अंहो भगवतो राजन्यैर् अजितात्मभिः ।**  
कृतं येन कुलं नष्टं क्षत्रियाणाम् अभीक्ष्णशः ॥**

*न कतमेनापि व्याख्यातम्।*

---ओ)०(ओ---

**॥ ९.१५.१७ ॥**

**श्री-बादरायणिर् उवाच---**

**हैहयानाम् अधिपतिर् अर्जुनः क्षत्रियर्षभः ।**  
दत्तं नारायणांशांशम् आराध्य परिकर्मभिः ॥**

**श्रीधरः :** कार्तवीर्यार्जुनेन कृतम् अपराधं वक्तुं तस्य दर्प-हेतुम् ऐश्वर्यादिकम् आह---हैहयानाम् इति षड्भिः, परिकर्मभिः परिचर्याभिर् दत्तं दत्तात्रेयम् आराध्य ॥१७॥

**क्रम-सन्दर्भः, विश्वनाथः-** *न व्याख्यातम्।*

---ओ)०(ओ---

**॥ ९.१५.१८ ॥**

**बाहून् दश-शतं लेभे दुर्धर्षत्वम् अरातिषु ।**  
अव्याहतेन्द्रियौजः श्री-तेजो-वीर्य-यशो-बलम् ॥**

**श्रीधरः :** अव्याहतम् इन्द्रियादिकं च लेभे ॥१८॥

**क्रम-सन्दर्भः, विश्वनाथः-***न व्याख्यातम्।*

---ओ)०(ओ---

**॥ ९.१५.१९ ॥**

**योगेश्वरत्वम् ऐश्वर्यं गुणा यत्राणिमादयः ।**  
चचाराव्याहत-गतिर् लोकेषु पवनो यथा ॥**

**श्रीधरः :** यत्र यस्मिन्न् ऐश्वर्येऽणिमादयो गुणाः ॥१९॥

**क्रम-सन्दर्भः, विश्वनाथः-***न व्याख्यातम्।*

---ओ)०(ओ---

**॥ ९.१५.२० ॥**

**स्त्री-रत्नैर् आवृतः क्रीडन् रेवाम्भसि मदोत्कटः ।**  
वैजयन्तीं स्रजं बिभ्रद् रुरोध सरितं भुजैः ॥**

**श्रीधरः :** रेवाम्भसि नर्मदा-जले । सरितं नर्मदाम् ॥२०॥

**क्रम-सन्दर्भः, विश्वनाथः-***न व्याख्यातम्।*

---ओ)०(ओ---

**॥ ९.१५.२१ ॥**

**विप्लावितं स्व-शिबिरं प्रतिस्रोतः-सरिज्-जलैः ।**  
नामृष्यत् तस्य तद् वीर्यं वीरमानी दशाननः ॥**

**श्रीधरः :** रावणो दिग्-विजये माहिष्मत्याः समीपे नर्मदायां देव-पूजां कुर्वंस् तेन प्रवाहस्यावरोधात् प्रतिस्रोतसः सत्यास् तस्याः सरितो जलैर् विप्लावितं स्व-शिबिरम् आलक्ष्य तस्य तद् वीर्यं न सेहे ॥२१॥

**क्रम-सन्दर्भः :** *न व्याख्यातम्।*

**विश्वनाथः :** रावणो दिग्-विजये माहिष्मत्याः समीपे देव-पूजां कुर्वंस् तेन प्रवाहस्यावरोधाद् धेतोः प्रतिस्रोताः प्रतिकूल-प्रवाहा सरिद् रेवा, तस्या जलैः प्लावितं स्व-शिबिरम् आलोक्य तस्य तद् वीर्यं न सेहे । तेन साकं योद्धुम् अगमद् इत्य् अर्थः ॥२१॥

---ओ)०(ओ---

**॥ ९.१५.२२ ॥**

**गृहीतो लीलया स्त्रीणां समक्षं कृत-किल्बिषः ।**  
माहिष्मत्यां सन्निरुद्धो मुक्तो येन कपिर् यथा ॥**

**श्रीधरः :** ततश् च कृत-किल्बिषः क्रीडन्तम् अभिभवितुं प्रवृत्तः सन्गृहीतो माहिष्मत्यां स्व-पुर्यां कपिर् इव सन्निरुद्धश् च पुनश् चावज्ञया येन मुक्तः ॥२२॥

**क्रम-सन्दर्भः :** *न व्याख्यातम्।*

**विश्वनाथः :** ततश् च रावणस् तेन पराजितः गृहीतः ॥२२॥

---ओ)०(ओ---

**॥ ९.१५.२३ ॥**

**स एकदा तु मृगयां विचरन् विजने वने ।**  
यदृच्छयाश्रम-पदं जमदग्नेर् उपाविशत् ॥**

**श्रीधरः :** इदानीं तत् कृतम् अपराधं दर्शयन्न् आह---स एकदेत्य्-आदिना ॥२३॥

**क्रम-सन्दर्भः :** *न व्याख्यातम्।*

**विश्वनाथः :** एवं वीर्योऽपि सोऽर्जुनः परशुरामेण हत इति वक्तुं तत्-कृतम् अपराधं दर्शयति---स इति ॥२३॥

---ओ)०(ओ---

**॥ ९.१५.२४ ॥**

**तस्मै स नरदेवाय मुनिर् अर्हणम् आहरत् ।**  
ससैन्यामात्य-वाहाय हविष्मत्या तपो-धनः ॥**

**श्रीधरः :** अर्हणम् आतिथ्यादि । हविष्मत्या कामधेन्वा ॥२४॥

**क्रम-सन्दर्भः :** *न व्याख्यातम्।*

**विश्वनाथः :** हविष्मत्या कामधेन्वा ॥२४॥

---ओ)०(ओ---

**॥ ९.१५.२५ ॥**

**स वै रत्नं तु तद् दृष्ट्वा आत्मैश्वर्यातिशायनम् ।**  
तन् नाद्रियताग्निहोत्र्यां साभिलाषः सहैहयः ॥**

**श्रीधरः :** तद्-अर्हणं नाद्रियत तस्मिन् नातुष्यत् । यतोऽग्निहोत्र्यां होम-धेनौ साभिलाषः । स-हैहयो हैहयैः सह वर्तमानः ॥२५॥

**क्रम-सन्दर्भः :** *न व्याख्यातम्।*

**विश्वनाथः :** तद्-अर्हण-साधनम् ऐश्वर्यं दृष्ट्वा तद्-अर्हणं नाद्रियत । यतोऽग्निहोत्र्यां काम-धेनौ ॥२५॥

---ओ)०(ओ---

**॥ ९.१५.२६ ॥**

**हविर्धानीम् ऋषेर् दर्पान् नरान् हर्तुम् अचोदयत् ।**  
ते च माहिष्मतीं निन्युः स-वत्सां क्रन्दतीं बलात् ॥**

**श्रीधरः :** दर्पाद् धेतोः ऋषेर् हविर्धानीम् अग्निहोत्र-धेनुं हर्तुं नरान् अचोदयत् प्रेरितवान् ॥२६॥

**क्रम-सन्दर्भः :** *न व्याख्यातम्।*

**विश्वनाथः :** हविर्धानीं कामधेनुं हर्तुम् ॥२६॥

---ओ)०(ओ---

**॥ ९.१५.२७-२८ ॥**

**अथ राजनि निर्याते राम आश्रम आगतः ।**  
श्रुत्वा तत् तस्य दौरात्म्यं**[^४४] **चुक्रोधाहिर् इवाहतः ॥**

[^४४]: तद् दौरात्म्यं हविष्मती-हरणरूपम् इति श-पुस्तके


**घोरम् आदाय परशुं सतूणं चर्म कार्मुकम् ।**  
अन्वधावत दुर्धर्षो**[^४५] **मृगेन्द्र इव यूथपम् ॥**

[^४५]: दुर्मर्षः इति पाठान्तरम् श पुस्तके, दुर्मर्षः इति ब-पुस्तके


**श्रीधरः :** सतूणं कार्मुकं चर्म चादाय ।

**क्रम-सन्दर्भः, विश्वनाथः :** *न व्याख्यातम्।*

---ओ)०(ओ---

**॥ ९.१५.२९ ॥**

**तम् आपतन्तं भृगु-वर्यम् ओजसा**

**धनुर्-धरं बाण-परश्वधायुधम् ।**

**ऐणेय-चर्माम्बरम् अर्क-धामभिर्**

**युतं जटाभिर् ददृशे पुरीं विशन् ॥**

**श्रीधरः :** ऐणेयं चर्म कृष्ण-जिनम् अम्बरं यस्य ॥२९॥

**क्रम-सन्दर्भः :** *न व्याख्यातम्।*

**विश्वनाथः :** पुरीं प्रविशन्न् एवार्जुनो ददर्श ॥२९॥

---ओ)०(ओ---

**॥ ९.१५.३० ॥**

**अचोदयद् धस्ति-रथाश्व-पत्तिभिर्**

**गदासि-बाणर्ष्टि-शतघ्नि-शक्तिभिः ।**

**अक्षौहिणीः सप्त-दशातिभीषणास्**

**ता राम एको भगवान् असूदयत् ॥**

**श्रीधरः, क्रम-सन्दर्भः :** *न व्याख्यातम्।*

**विश्वनाथः :** हस्त्य्-आदिभिर् गदादिभिश् च भीषणा अक्षौहिणीर् अचोदयत् प्रेषयामास ॥३०॥

---ओ)०(ओ---

**॥ ९.१५.३१ ॥**

**यतो यतोऽसौ प्रहरत्-परश्वधो**

**मनो-ऽनिलौजाः पर-चक्र-सूदनः ।**

**ततश् ततस् छिन्न-भुजोरु-कन्धरा**

**निपेतुर् उर्व्यां हत-सूत-वाहनाः ॥**

**श्रीधरः :** प्रहरन् परश्वधो यस्य । मनश् चानिलश् च तयोर् इवौजो वीर्यं यस्य । परेषां चक्रं सैन्यं सूदयतीति तथा । छिन्ना भूजा ऊरवः कन्धराश् च येषाम् । हताः सूता वाहनानि च येषां ते वीरा निपेतुः ॥३१॥

**क्रम-सन्दर्भः :** *न व्याख्यातम्।*

**विश्वनाथः :** प्रहरन् परश्वधो यस्य सः । मनोऽनिलयोर् इवौजो वेगो यस्य सः । प्रथमं सैन्यस्यातिबाहुल्ये दृष्टे मनस इव आत्मनो वेगः कृतः । तस्मिन् नष्ट-प्राये सति किञ्चिद् विश्रमणार्थम् अनिलस्येवेत्य् अर्थः । तत्र तत्र वीरा निपेतुः ॥३१॥

---ओ)०(ओ---

**॥ ९.१५.३२ ॥**

**दृष्ट्वा स्व-सैन्यं रुधिरौघ-कर्दमे**

**रणाजिरे राम-कुठार-सायकैः ।**

**विवृक्ण-वर्म-ध्वज-चाप-विग्रहं**

**निपातितं हैहय आपतद् रुषा ॥**

**श्रीधरः :** विवृक्णाश् चर्मादयो यस्य ॥३२॥

**क्रम-सन्दर्भः :** *न व्याख्यातम्।*

**विश्वनाथः :** हैहयोऽर्जुनः ॥३२॥

---ओ)०(ओ---

**॥ ९.१५.३३ ॥**

**अथार्जुनः पञ्च-शतेषु बाहुभिर्**

**धनुःषु बाणान् युगपत् स सन्दधे ।**

**रामाय रामोऽस्त्र-भृतां समग्रणीस्**

**तान्य् एक-धन्वेषुभिर् आच्छिनत् समम् ॥**

**श्रीधरः :** पञ्च-शतेषु धनुःषु सोऽर्जुनो रामाय सन्दधे । एकम् एव धनुर् यस्य सः । पाठान्तरे एक एव बन्धः सन्धानं येषां तैर् इषुभिः । तानि धनूंषि समं सह तत्-क्षणम् एवाच्छिनत् ॥३३॥

**क्रम-सन्दर्भः :** *न व्याख्यातम्।*

**विश्वनाथः :** रामाय रामं हन्तुं, रामस् तु तानि धनूंषि समं बाणैः सहैतान्य् एवाच्छिनत् ॥३३॥

---ओ)०(ओ---

**॥ ९.१५.३४ ॥**

**पुनः स्व-हस्तैर् अचलान् मृधेऽङ्घ्रिपान्**

**उत्क्षिप्य वेगाद् अभिधावतो युधि ।**

**भुजान् कुठारेण कठोर-नेमिना**

**चिच्छेद रामः प्रसभं त्व् अहेर् इव ॥**

**श्रीधरः : मृधे** साधन-भूतान् **अचलान्** अङ्घ्रिपांश् चोत्क्षिप्याभिधावतस् तस्य भूजांश् चिच्छेद । **अहेः** फणा इवेत्य् अर्थः ॥३४॥

**क्रम-सन्दर्भः :** *न व्याख्यातम्।*

**विश्वनाथः : अचलान्** पर्वतान् **अभिधावतस्** तस्य अहेः फणान् इवेत्य् अर्थः ॥३४॥

---ओ)०(ओ---

**॥ ९.१५.३५-३७ ॥**

**कृत्त-बाहोः शिरस् तस्य गिरेः शृङ्गम् इवाहरत् ।**  
हते पितरि तत्-पुत्रा अयुतं दुद्रुवुर् भयात् ॥**

**अग्निहोत्रीम् उपावर्त्य सवत्सां पर-वीर-हा ।**  
समुपेत्याश्रमं पित्रे परिक्लिष्टां समर्पयत् ॥**

**स्व-कर्म तत् कृतं रामः पित्रे भ्रातृभ्य एव च ।**  
वर्णयाम् आस तच् छ्रुत्वाजमदग्निर् अभाषत ॥**

**श्रीधरः :समर्पयत्** समार्पयत् ॥३६॥

**क्रम-सन्दर्भः, विश्वनाथः :***न व्याख्यातम्।*

---ओ)०(ओ---

**॥ ९.१५.३८-३९ ॥**

**राम राम महाबाहो भवान् पापम् अकारषीत् ।**  
अवधीन् नरदेवं यत् सर्व-देवमयं वृथा ॥**

**वयं हि ब्राह्मणास् तात क्षमयार्हणतां गताः ।**  
यया लोक-गुरुर् देवः पारमेष्ठ्यम् अगात् पदम् ॥**

**श्रीधरः, विश्वनाथः :** अर्हणतां पूज्यताम् ॥३८॥

**क्रम-सन्दर्भः :** *न व्याख्यातम्।*

---ओ)०(ओ---

**॥ ९.१५.४० ॥**

**क्षमया रोचते लक्ष्मीर् ब्राह्मी सौरी यथा प्रभा ।**  
क्षमिणाम् आशु भगवांस् तुष्यते हरिर् ईश्वरः ॥**

**श्रीधरः :** सौरी सूर्यस्य प्रभेव ॥४०॥

**क्रम-सन्दर्भः :** *न व्याख्यातम्।*

**विश्वनाथः :** ब्राह्मी ब्राह्मण-सम्बन्धिनी लक्ष्मीः शोभा क्षमयैव रोचते द्योतते सौरी सूर्य-प्रभेव ॥४०॥

---ओ)०(ओ---

**॥ ९.१५.४१ ॥**

**राज्ञो मूर्धाभिषिक्तस्य वधो ब्रह्म-वधाद् गुरुः ।**  
तीर्थ-संसेवया चांहो जह्य् अङ्गाच्युत-चेतनः ॥**

**श्रीधरः :** तीर्थ-संसेवया । चकाराद्यम् अनियमैश् च । अच्युते चेतना चित्तं यस्य सः ॥४१॥

**क्रम-सन्दर्भः :** *न व्याख्यातम्।*

**विश्वनाथः :** चकाराद् यम-नियमादिभ्यश् च । श्लेषेण न च्युत चेतना चिच्-छक्तिर् यस्य तथा-भूते ईश्वरोऽपि लोक-सङ्ग्रहार्थम् इत्य् अर्थः ॥४१॥

इति सारार्थ-दर्शिन्यां हर्षिण्यां भक्त-चेतसाम् ।

पञ्चदशोऽयं नवमे सङ्गतः सङ्गतः सताम् ॥\*॥

---ओ)०(ओ---

> इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं > संहितायां वैयासिक्यां नवम-स्कन्धे >
> परशुराम-चरिते पञ्चदशोऽध्यायः ।

॥९.१५॥

---ओ)०(ओ---

(९.१६)


