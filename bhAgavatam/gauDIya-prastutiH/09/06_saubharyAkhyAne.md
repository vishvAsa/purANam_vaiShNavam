+++
title = "०६ सौभर्याख्याने"

+++

**॥ ९.६.१ ॥**

**श्री-शुक उवाच---**

**विरूपः केतुमान् छम्भुर् अम्बरीष-सुतास् त्रयः ।**  
विरूपात् पृषदश्वोऽभूत् तत्-पुत्रस् तु रथीतरः ॥**

**श्रीधरः :**

षष्ठारम्भेऽम्बरीषस्य वंशम् उक्त्वा ततः परम् ।

षष्ठाद्य्-अष्टभिर् अध्यायैर् इक्ष्वकोर् वंश उच्यते ॥

तत्र षष्ठे शशादादिर् मान्धात्रन्तो निरूप्यते ।

प्रसङ्गात् सौभरेर् आख्या मान्धातृ-तनयापतेः ॥

**क्रम-सन्दर्भः :** *न व्याख्यातम्।*

**विश्वनाथः :**

षष्ठे शशादेन्द्र-वाह-युवनाश्व-कथोच्यते ।

मान्धातुश् च चरित्रान्तः सौभर्याख्यानम् अद्भुतम् ॥१॥

---ओ)०(ओ---

**॥ ९.६.२ ॥**

**रथीतरस्याप्रजस्य भार्यायां तन्तवेऽर्थितः ।**  
अङ्गिरा जनयाम् आस ब्रह्म-वर्चस्विनः सुतान् ॥**

**श्रीधरः, विश्वनाथः :** तन्तवे सन्तानार्थम् ॥२॥

**क्रम-सन्दर्भः** : *न व्याख्यातम्।*

---ओ)०(ओ---

**॥ ९.६.३ ॥**

**एते क्षेत्र-प्रसूता वै पुनस् त्व् आङ्गिरसाः स्मृताः ।**  
रथीतराणां प्रवराः क्षेत्रोपेता द्वि-जातयः ॥**

**श्रीधरः :** ये अङ्गिरसा जनिता एते रथीतरस्य क्षेत्रे प्रसूतत्वेन रथीतर-गोत्राः सन्तोऽङ्गिरसो वीर्येण प्रसूतत्वाद् आङ्गिरसाश् च पुनर् अपि रथीतराणाम् अन्येषां जातानां प्रवरा मुख्याः स्मृताः । यतः क्षत्रोपेता ब्राह्मणा इत्य् अर्थः ॥३॥

**क्रम-सन्दर्भः :** *न व्याख्यातम्।*

**विश्वनाथः :** रथीतरस्य क्षेत्रे भार्यायां प्रसूतत्वाद् अङ्गिरसो वीर्य-जातत्वाद् एते रथीतर-प्रवर-पत्रत्वेन प्रसिद्धाः क्षत्रोपेताः । द्विजातयो विप्राः द्वे जाती येषां ते इत्य् अन्वर्थ-संज्ञाः ॥३॥

---ओ)०(ओ---

**॥ ९.६.४ ॥**

**क्षुवतस् तु मनोर् जज्ञे इक्ष्वाकुर् घ्राणतः सुतः ।**  
तस्य पुत्र-शत-ज्येष्ठा विकुक्षि-निमि-दण्डकाः ॥**

**श्रीधरः :** तद् एवं मनोर् दशसु पुत्रेषु पृषध्रश् च कविश् च विरक्तत्वान् न वंश-प्रवर्तकौ । करूषादीनां च सप्तानां वंशास् तारतम्य-क्रमेणोक्ताः । इदानीम् अतिविततम् इक्ष्वाकोर् वंशम् आह---क्षुवतस् त्व् इत्य्-आदिना यावत् सोम-वंश-प्रस्तावः । क्षुतं कुर्वतो मनोर् घ्रानतो जज्ञे । श्रद्धायां जनयाम् आस दश-पुत्रान् इति पूर्वोक्तं बाहुल्याभि-प्रायेणेति द्रष्टव्यम् । पुत्राणां शते ज्येष्ठाः ॥४॥

**क्रम-सन्दर्भः :** *न व्याख्यातम्।*

**विश्वनाथः :** मनोर् ज्येष्ठ-पुत्रस्यातिविततम् इक्ष्वाकोर् वंशम् आह---क्षुवतस् त्व् इत्य्-आदिना । क्षुतं कुर्वतो मनोर् घ्रानतो जज्ञे । श्रद्धायां जनयाम् आस दश-पुत्रान् इति बाहुल्याभि-प्रायेणेति स्वामि-चरणाः ॥४॥

---ओ)०(ओ---

**॥ ९.६.५ ॥**

**तेषां पुरस्ताद् अभवन्न् आर्यावर्ते नृपा नृप ।**  
पञ्च-विंशतिः पश्चाच् च त्रयो मध्येऽपरेऽन्यतः ॥**

**श्रीधरः :** "आर्यावर्तः पुण्य-भूमिर् मध्यं विन्ध्य-हिमालयोः" तस्मिन् पुरस्तात् समुद्र-पर्यन्तं मण्डल-विभागेन पञ्च-विंशतिर् नृपा अभवन् । हे नृप, तथैव पश्चाच् च पञ्च-विंशतिः । मध्ये तु ज्येष्ठास् त्रयः । अपरे त्व् अन्यते दक्षिणोत्तरादिषु ॥५॥

**क्रम-सन्दर्भः :** *न व्याख्यातम्।*

**विश्वनाथः :** आर्यवर्तः पुण्य-भूमिर् मध्यं विन्ध्य-हिमालयोः । तस्मिन् पुरस्तात् समुद्र-पर्यन्तं पृथक् पृथङ् मण्डलेषु पञ्चविंशतिर् नृपा अभवन् । पश्चाच् च तथैव पञ्चविंशतिः, मध्ये ज्येष्ठास् त्रयः । अपरे तु अन्यतः अन्यत्र दक्षिणोत्तरादिषु ॥५॥

---ओ)०(ओ---

**॥ ९.६.६ ॥**

**स एकदाष्टका-श्राद्धे इक्ष्वाकुः सुतम् आदिशत् ।**  
मांसम् आनीयतां मेध्यं विकुक्षे गच्छ मा चिरम् ॥**

**श्रीधरः :** विकुक्षिर् एव शशाद इति विश्रुत इति वक्ष्यति । तत्र हेतुम् आह---स एकदेति चतुर्भिः ॥६॥

**क्रम-सन्दर्भः :** *न व्याख्यातम्।*

**विश्वनाथः :** विकुक्षिः शशाद संज्ञो\ऽभूत् । तत्र हेतुम् आह---स इति चतुर्भिः ॥६॥

---ओ)०(ओ---

**॥ ९.६.७ ॥**

**तथेति स वनं गत्वा मृगान् हत्वा क्रियार्हणान् ।**  
श्रान्तो बुभुक्षितो वीरः शशं चादद् अपस्मृतिः ॥**

**श्रीधरः :** क्रियार्हणान् श्राद्धार्हान् । आदद् अभक्षयत् ॥७॥

**क्रम-सन्दर्भः, विश्वनाथः :***न व्याख्यातम्।*

---ओ)०(ओ---

**॥ ९.६.८ ॥**

**शेषं निवेदयाम् आस पित्रे तेन च तद्-गुरुः ।**  
चोदितः प्रोक्षणायाह दुष्टम् एतद् अकर्मकम् ॥**

**श्रीधरः :** तद् गुरुर् वसिष्ठः । प्रोक्षणाय श्राद्धोचित-संस्काराय ॥८॥

**क्रम-सन्दर्भः :** *न व्याख्यातम्।*

**विश्वनाथः :** तद् गुरुर् वसिष्ठः । दुष्टम् इत्य् अग्र-भागस्थं विकुक्षिणा भुक्तत्वात् ॥८॥

---ओ)०(ओ---

**॥ ९.६.९ ॥**

**ज्ञात्वा पुत्रस्य तत् कर्म गुरुणाभिहितं नृपः ।**  
देशान् निःसारयाम् आस सुतं त्यक्त-विधिं रुषा ॥**

**श्रीधरः :** त्यक्तो विधिः सद्-आचारो येन तम् ॥९॥

**क्रम-सन्दर्भः, विश्वनाथः :** *न व्याख्यातम्।*

---ओ)०(ओ---

**॥ ९.६.१० ॥**

**स तु विप्रेण संवादं ज्ञापकेन**[^१३] **समाचरन् ।**

[^१३]: जापकेन


**त्यक्त्वा कलेवरं योगी स तेनावाप यत् परम् ॥**

**श्रीधरः : स त्व्** इक्ष्वाकुः । **ज्ञापकेन** वसिष्ठेन । राज्य-भोगेन विरक्तो योगी संस्तेन कलेवरं त्यक्त्वा स यत् परं तत्त्वं तद् अवाप ॥१०॥

**क्रम-सन्दर्भः :** समाचरन् बभूवेति शेषः । समाचरद् इति पाठे तु द्वितीयं स इति पदं सार्थकम् एव । क्वचिच् च टीका-पाठः । स यत् परं तत्त्वं तद् अवापेति ॥१०॥

**विश्वनाथः :स त्व्** इक्ष्वाकुः । **ज्ञापकेन** ज्ञान-दायिना वसिष्ठेन ॥१०॥

---ओ)०(ओ---

**॥ ९.६.११ ॥**

**पितर्य् उपरतेऽभ्येत्य विकुक्षिः पृथिवीम् इमाम् ।**  
शासद् ईजे हरिं यज्ञैः शशाद इति विश्रुतः ॥**

**श्रीधरः : शासत्** पालयन् **हरिम् ईजे** ॥११॥

**क्रम-सन्दर्भः :** तेनैव पर-दत्त-ज्ञान-प्रभावेन जीवद्-दशायाम् अपि दोषातिक्रमम् आह---पितरीति । **ईजे हरिम्** इति हरि-यजन-प्रभावेणैव पितृ-त्याग-दोषं चातिक्रान्तवान् इति ज्ञेयम् *॥*११॥

**विश्वनाथः : शासत्** पालयन् सन् ॥११॥

---ओ)०(ओ---

**॥ ९.६.१२ ॥**

**पुरञ्जयस् तस्य सुत इन्द्रवाह इतीरितः ।**  
ककुत्स्थ इति चाप्य् उक्तः शृणु नामानि कर्मभिः ॥**

**श्रीधरः :** दैत्य-पुरस्य जयात् **पुरञ्जयः**, इन्द्रो वाहो यस्येति **इन्द्र-वाहः**, ककुदि स्थितत्वात् **ककुत्-स्थ** इति च, शशाद-सुतस्य त्रीणि नामानि तत्-तत्-कर्म-निमित्तानि ॥१२॥

**क्रम-सन्दर्भः :** *न व्याख्यातम्।*

**विश्वनाथः :** दैत्य-पुरस्य जयात् **पुरञ्जयः**, इन्द्रो वाहो यस्येति **इन्द्र-वाहः**, ककुदि स्थितत्वात् **ककुत्-स्थ** इति कर्मभिर् इति यैः कर्मभिस् त्रीणि नामानि तत्-तत्-कर्म-निमित्तानि शृण्व् इत्य् अर्थः ॥१२॥

---ओ)०(ओ---

**॥ ९.६.१३ ॥**

**कृतान्त आसीत् समरो देवानां सह दानवैः ।**  
पार्ष्णिग्राहो वृतो वीरो देवैर् दैत्य-पराजितैः ॥**

**श्रीधरः :** तान्य् एव व्याचक्षाण आह---कृतान्त इति सप्तभिः । कृतं विश्वम् अन्तयतीति तथा **पार्ष्णि-ग्राहः** सहायः ॥१३॥

**क्रम-सन्दर्भः :** *न व्याख्यातम्।*

**विश्वनाथः : कृतस्य** विश्वस्य **अन्तो** नाशो यस्मात् तादृशः **समर** आसीत् । तत्र **देवैः** पार्ष्णि-ग्राहो वृतः ॥१३॥

---ओ)०(ओ---

**॥ ९.६.१४ ॥**

**वचनाद् देव-देवस्य विष्णोर् विश्वात्मनः प्रभोः ।**  
वाहनत्वे वृतस् तस्य बभूवेन्द्रो महा-वृषः ॥**

**श्रीधरः :** इन्द्रो यदि मम वाहनं स्यात्, तर्हि दैत्यान् हनिष्यामीति । तेन **वाहनत्वेन वृतः** सन्न् **इन्द्रो** लज्जया तद् अनङ्गीकुर्वन् विष्णोर् वचनात् **तस्य** वाहनत्वाय **महान् वृषोबभूव्**एत्य् अर्थः ॥१४॥

**क्रम-सन्दर्भः :** *न व्याख्यातम्।*

**विश्वनाथः :** इन्द्रो यदि मम वाहनं स्यात्, तदा दैत्यान् हनिष्यामीति । तेन **वाहनत्वेनवृतः** सन्न् **इन्द्रो** लज्जया तद् अनङ्गी-कुर्वन् विष्णोर् वचनात् तस्य वाहनत्वाय **महान् वृषोबभूव्**एत्य् अर्थः ॥१४॥

---ओ)०(ओ---

**॥ ९.६.१५ ॥**

**स सन्नद्धो धनुर् दिव्यम् आदाय विशिखान् छितान् ।**  
स्तूयमानस् तम् आरुह्य युयुत्सुः ककुदि स्थितः ॥**

**श्रीधरः, क्रम-सन्दर्भः :** *न व्याख्यातम्।*

**विश्वनाथः :स** पुरञ्जयः वृषं समारुह्येतीन्द्रवाहः **ककुदि स्थित** इति ककुत्स्थश् चाभूत् ॥१५॥

---ओ)०(ओ---

**॥ ९.६.१६ ॥**

**तेजसाप्यायितो विष्णोः पुरुषस्य महात्मनः**[^१४] **।**

[^१४]: परात्मनः


**प्रतीच्यां दिशि दैत्यानां न्यरुणत् त्रिदशैः पुरम् ॥**

**श्रीधरः, क्रम-सन्दर्भः :** *न व्याख्यातम्।*

**विश्वनाथः :त्रिदशैः** सहितः **पुरं** न्यरुणत् ॥१६॥

---ओ)०(ओ---

**॥ ९.६.१७ ॥**

**तैस् तस्य चाभूत् प्रधनं तुमुलं लोम-हर्षणम् ।**  
यमाय भल्लैर् अनयद् दैत्यान् अभिययुर् मृधे ॥**

**श्रीधरः :** येऽ**भि**मुखं **ययुस्** तान् **यमं** दर्शयितुं स-देहान् एव **भल्लैर् अनयद्** इत्य् अर्थः ॥१७॥

**क्रम-सन्दर्भः :** *न व्याख्यातम्।*

**विश्वनाथः :यमाय अनयत्** यमं मृत्युं प्रापयामास गत्य्-अर्थ-कर्मणीति चतुर्थी \[पा। २.३.१२\] ॥१७॥

---ओ)०(ओ---

**॥ ९.६.१८ ॥**

**तस्येषु-पाताभिमुखं युगान्ताग्निम् इवोल्बणम् ।**  
विसृज्य दुद्रुवुर् दैत्या हन्यमानाः स्वम् आलयम् ॥**

**श्रीधरः :** तच् च दृष्ट्वाऽन्ये **दुद्रुवुः** । **स्वम् आलयं** पातालम् ॥१८॥

**क्रम-सन्दर्भः :** *न व्याख्यातम्।*

**विश्वनाथः :दैत्या** अवशिष्टाः । **आलयं** पातालम् ॥१८॥

---ओ)०(ओ---

**॥ ९.६.१९ ॥**

**जित्वा पुरं धनं सर्वं स-स्त्रीकं वज्र-पाणये ।**  
प्रत्ययच्छत् स राजर्षिर् इति नामभिर् आहृतः**[^१५] **॥**

[^१५]: आहूतः, आहूय


**श्रीधरः :** इति एतैः कर्मभिः पुरञ्जयादि-**नामभिः** । **आहृतो** व्यःऋतः । पाठान्तरे आहूत इत्य् अर्थः ॥१९॥

**क्रम-सन्दर्भः :** *न व्याख्यातम्।*

**विश्वनाथः :जित्वा पुरम्** इति पुरञ्जयः । स वज्र-पाणिः **प्रतयच्छत्**, पुनस् तस्य राजर्षे राजर्षये ददौ । अत एव **सराजर्षिः** नामभिः पुरञ्जयादिभिर् **आहृतः** व्याहृतः । **आहूय** इति पाठे आहूत इत्य् अर्थः ॥१९॥

---ओ)०(ओ---

**॥ ९.६.२० ॥**

**पुरञ्जयस्य पुत्रोऽभूद् अनेनास् तत्-सुतः पृथुः ।**  
विश्वगन्धिस् ततश् चन्द्रो युवनाश्वस् तु तत्-सुतः ॥**

*न कतमेनापि व्याख्यातम्।*

---ओ)०(ओ---

**॥ ९.६.२१ ॥**

**शावस्तस् तत्-सुतो येन शावस्ती निर्ममे पुरी ।**  
बृहदश्वस् तु श्रावस्तिस् ततः कुवलयाश्वकः ॥**

**श्रीधरः :** शावस्तिः शावस्तस्य पुत्रः । कुवलयाश्वक एव धुन्धुमार इति ख्यातः ॥२०॥

**क्रम-सन्दर्भः, विश्वनाथः :** *न व्याख्यातम्।*

---ओ)०(ओ---

**॥ ९.६.२२ ॥**

**यः प्रियार्थम् उतङ्कस्य धुन्धु-नामासुरं बली ।**  
सुतानाम् एक-विंशत्या सहस्रैर् अहनद् वृतः ॥**

**श्रीधरः :** तत्र कारणम् आह---य इति । सुतानाम् एक-विंशत्या सहस्रैर् वृतः सन् हतवान् ॥२२॥

**क्रम-सन्दर्भः :** *न व्याख्यातम्।*

**विश्वनाथः :** सुतानाम् एक-विंशत्या सहस्रैर् युक्तः सन्न् अहनन् ॥२२॥

---ओ)०(ओ---

**॥ ९.६.२३ ॥**

**धुन्धुमार इति ख्यातस् तत्-सुतास् ते च जज्वलुः ।**  
धुन्धोर् मुखाग्निना सर्वे त्रय एवावशेषिताः ॥**

**श्रीधरः : धुन्धु-मार** इति चेति च-कारस्यान्वयः ॥२३॥

**क्रम-सन्दर्भः, विश्वनाथः :** *न व्याख्यातम्।*

---ओ)०(ओ---

**॥ ९.६.२४ ॥**

**दृढाश्वः कपिलाश्वश् च भद्राश्व इति भारत ।**  
दृढाश्व-पुत्रो हर्यश्वो निकुम्भस् तत्-सुतः स्मृतः ॥**

*न कतमेनापि व्याख्यातम्।*

---ओ)०(ओ---

**॥ ९.६.२५ ॥**

**बहुलाश्वो निकुम्भस्य कृशाश्वोऽथास्य सेनजित् ।**  
युवनाश्वोऽभवत् तस्य सोऽनपत्यो वनं गतः ॥**

**श्रीधरः :** अथ तस्मान् निकुम्भात् कृशाश्वः ॥२५॥

**क्रम-सन्दर्भः, विश्वनाथः :** *न व्याख्यातम्।*

---ओ)०(ओ---

**॥ ९.६.२६ ॥**

**भार्या-शतेन निर्विण्ण ऋषयोऽस्य कृपालवः ।**  
इष्टिं स्म वर्तयां चक्रुर् ऐन्द्रीं ते सुसमाहिताः ॥**

**श्रीधरः :** भार्याणां शतेन सह । अस्य पुत्रार्थम् इन्द्र-देवत्याम् इष्टिं वर्तयाम् आसुः । स्मेत्य् आश्चर्ये ॥२६॥

**क्रम-सन्दर्भः, विश्वनाथः :** *न व्याख्यातम्।*

---ओ)०(ओ---

**॥ ९.६.२७ ॥**

**राजा तद्-यज्ञ-सदनं प्रविष्टो निशि तर्षितः ।**  
दृष्ट्वा शयानान् विप्रांस् तान् पपौ मन्त्र-जलं स्वयम् ॥**

**श्रीधरः :** तद् एवाह---राजेति षड्भिः । तर्षितस् तृषितः सन् जलार्थं प्रविष्टो मन्त्राभिमन्त्रितं जलं पत्न्यै देयं स्वयं पपौ ॥२७॥

**क्रम-सन्दर्भः :** *न व्याख्यातम्।*

**विश्वनाथः :** तर्षितः तृषार्तः । मन्त्रादिभिर् मन्त्रितं पत्न्यै देयं पपौ ॥२७॥

---ओ)०(ओ---

**॥ ९.६.२८ ॥**

**उत्थितास् ते निशम्याथ व्युदकं कलशं प्रभो ।**  
पप्रच्छुः कस्य कर्मेदं पीतं पुंसवनं जलम् ॥**

**श्रीधरः :** व्युदकं निरुदकम् । पुंस-वनं पुत्रोत्पत्ति-कारणम् ॥२८॥

**क्रम-सन्दर्भः, विश्वनाथः :** *न व्याख्यातम्।*

---ओ)०(ओ---

**॥ ९.६.२९ ॥**

**राज्ञा पीतं विदित्वा वै ईश्वर-प्रहितेन ते ।**  
ईश्वराय नमश् चक्रुर् अहो दैव-बलं बलम् ॥**

**श्रीधरः :** अहो दैव-बलम् एव मुख्यं बलं पुरुष-बलं तु न किञ्चिद् इति वदन्त ईश्वराय नमस्कारं चक्रुः ॥२९॥

**क्रम-सन्दर्भः :** *न व्याख्यातम्।*

**विश्वनाथः :** दैव-बलम् एव बलम् इति वदन्तः ॥२९॥

---ओ)०(ओ---

**॥ ९.६.३० ॥**

**ततः काल उपावृत्ते कुक्षिं निर्भिद्य दक्षिणम् ।**  
युवनाश्वस्य तनयश् चक्रवर्ती जजान ह ॥**

*न कतमेनापि व्याख्यातम्।*

---ओ)०(ओ---

**॥ ९.६.३१ ॥**

**कं धास्यति कुमारोऽयं स्तन्ये रोरूयते भृशम् ।**  
मां धाता वत्स मा रोदीर् इतीन्द्रो देशिनीम् अदात् ॥**

**श्रीधरः : अयं कं धास्यति** पास्यतीति दुःखितैर् विप्रैर् उक्ते सति तस्याम् इष्ट्याम् आराधित **इन्द्रोमां धाता** पाता । हे **वत्स** ! **मा रोदीर्** इति ब्रुवन् **देशिनीं** तर्जनीम् **अदाद्** इत्य् अर्थः ॥३१॥

**क्रम-सन्दर्भः :** *न व्याख्यातम्।*

**विश्वनाथः : अयं कं धास्यति** पास्यतीति विप्रैर् उक्ते सति तस्याम् इष्ट्याम् आराधित **इन्द्रो मां धाता** पाता । हे **वत्स** ! **मा रोदीर् इति** ब्रुवन् **देशिनीं** तर्जनीम् **अदात्** ॥३१॥

---ओ)०(ओ---

**॥ ९.६.३२ ॥**

**न ममार पिता तस्य विप्र-देव-प्रसादतः ।**  
युवनाश्वोऽथ तत्रैव तपसा सिद्धिम् अन्वगात् ॥**

**श्रीधरः : तस्य पितायुवनाश्वो** भिन्न-कुक्षिर् अपि **नममार** किन्तु कालान्तरे **तपसासिद्धिम् अन्वगात्** ॥३२॥

**क्रम-सन्दर्भः, विश्वनाथः :** *न व्याख्यातम्।*

---ओ)०(ओ---

**॥ ९.६.३३ ॥**

**त्रसद्दस्युर् इतीन्द्रोऽङ्ग विदधे नाम यस्य वै ।**  
यस्मात् त्रसन्ति ह्य् उद्विग्ना दस्यवो रावणादयः ॥**

**श्रीधरः :** मान्धातुर् महिमानम् आह---**त्रसद्दस्युर्** इति षड्भिः । **अङ्ग** ! हे राजन् ! यस्मान् मान्धातुर् **दस्यव उद्विग्नाः** कम्पिताः सन्तस् **त्रसन्त्य्** अत इन्द्रो यस्य त्रसद्दस्युर् इति नाम विदधे । स मान्धातावनीम् एकः शशासेत्य् उत्तरेणान्वयः ॥३३॥

**क्रम-सन्दर्भः, विश्वनाथः :** *न व्याख्यातम्।*

---ओ)०(ओ---

**॥ ९.६.३४ ॥**

**यौवनाश्वोऽथ मान्धाता चक्रवर्त्य् अवनीं प्रभुः ।**  
सप्त-द्वीपवतीम् एकः शशासाच्युत-तेजसा ॥**

**श्रीधरः :** अच्युतस्य तेजसा । अप्रच्युत-तेजसेति वा ॥३४॥

**क्रम-सन्दर्भः, विश्वनाथः :** *न व्याख्यातम्।*

---ओ)०(ओ---

**॥ ९.६.३५ ॥**

**ईजे च यज्ञं क्रतुभिर् आत्म-विद् भूरि-दक्षिणैः ।**  
सर्व-देवमयं देवं सर्वात्मकम् अतीन्द्रियम् ॥**

**श्रीधरः : आत्म-विद्** अपि स **यज्ञं** विष्णुम् **ईजे** । तम् एव विशिनष्टि---**सर्व-देव-मयम्** इति सार्धेन ॥३५॥

**क्रम-सन्दर्भः, विश्वनाथः :** *न व्याख्यातम्।*

---ओ)०(ओ---

**॥ ९.६.३६ ॥**

**द्रव्यं मन्त्रो विधिर् यज्ञो यजमानस् तथर्त्विजः ।**  
धर्मो देशश् च कालश् च सर्वम् एतद् यद् आत्मकम् ॥**

*न केनापि व्याख्यातम्।*

---ओ)०(ओ---

**॥ ९.६.३७ ॥**

**यावत् सूर्य उदेति स्म यावच् च प्रतितिष्ठति ।**  
तत् सर्वं यौवनाश्वस्य मान्धातुः क्षेत्रम् उच्यते ॥**

**श्रीधरः, विश्वनाथः :** प्रतितिष्ठत्य् अस्तं गच्छति ॥३७॥

**क्रम-सन्दर्भः :** *न व्याख्यातम्।*

---ओ)०(ओ---

**॥ ९.६.३८ ॥**

**शशबिन्दोर् दुहितरि बिन्दुमत्याम् अधान् नृपः ।**

**पुरुकुत्सम् अम्बरीषं मुचुकुन्दं च योगिनम् ।**  
तेषां स्वसारः पञ्चाशत् सौभरिं वव्रिरे पतिम् ॥**

**श्रीधरः :** प्रसङ्गात् सौभरेश् चरितम् आह, तेषाम् इति यावत् समाप्ति । तेषां स्वसारो मान्धातुः कन्याः ॥३८॥

**क्रम-सन्दर्भः, विश्वनाथः :** *न व्याख्यातम्।*

---ओ)०(ओ---

**॥ ९.६.३९ ॥**

**यमुनान्तर्-जले मग्नस् तप्यमानः परं तपः ॥**

**निर्वृतिं मीन-राजस्य दृष्ट्वा मैथुन-धर्मिणः ।**

**श्रीधरः :** ननु महा-तापसस्य कुतो विवाह-प्रसङ्गः ? कथं वा जरा-जर्जरं तं राज-कन्या वव्रिरे ? तद् आह---यमुनान्तर्-जल इति षड्भिः ॥३९॥

**क्रम-सन्दर्भः :** *न व्याख्यातम्।*

**विश्वनाथः :** ननु महा-तापस्विना सौभरिणा कथं ता व्यूढाः कथं वा जरा-जर्जरितं ता राज-कन्या वव्रिरे ? तत्राह---यमुनेति ॥३९॥

---ओ)०(ओ---

**॥ ९.६.४० ॥**

**जात-स्पृहो नृपं विप्रः कन्याम् एकाम् अयाचत ।**  
सोऽप्य् आह गृह्यतां ब्रह्मन् कामं कन्या स्वयंवरे ॥**

**श्रीधरः : नृपं** मान्धातारम् । सोऽपि मान्धाता **स्वयंवरे कामं गृह्यताम्** इत्य् आह ॥४०॥

**क्रम-सन्दर्भः :** *न व्याख्यातम्।*

**विश्वनाथः :** ततो जलाद् उत्थाय मथुराम् आगत्य **नृपं** मान्धातारम् ॥४०॥

---ओ)०(ओ---

**॥ ९.६.४१ ॥**

**स विचिन्त्याप्रियं स्त्रीणां जरठोऽहम् असन्-मतः ।**  
वली-पलित एजत्क इत्य् अहं प्रत्युदाहृतः ॥**

**श्रीधरः :** स विप्रः स्त्रीणाम् अप्रियं मां विचिन्त्यानेनाहं प्रत्युक्तः, अत आत्मानं तथा साधयिष्यामीति व्यवसितो निश्चितवान् इति द्वयोर् अन्वयः । अप्रियत्वे हेतुः---जरठो वृद्धः । वलीभिर् युक्तः पलितश् च । एजत्-कः कम्पमान-शिराः । तापसत्वादिना वाऽसम्मतोऽहम् इति कृत्वा ॥४१॥

**क्रम-सन्दर्भः :** *न व्याख्यातम्।*

**विश्वनाथः :** एजत्कः कम्पमान-शिराः । प्रत्युदाहृतः प्रत्याख्यात इति ॥४१॥

---ओ)०(ओ---

**॥ ९.६.४२ ॥**

**साधयिष्ये तथात्मानं सुर-स्त्रीणाम् अभीप्सितम् ।**  
किं पुनर् मनुजेन्द्राणाम् इति व्यवसितः प्रभुः ॥**

**श्रीधरः :** तथेत्य् अस्य प्रपञ्चः, सुर-स्त्रीणाम् अपीप्सितं, किं पुनर् मनुजेन्द्राणां । याः स्त्रियस् तासाम् इति ॥४२॥

**क्रम-सन्दर्भः :** *न व्याख्यातम्।*

**विश्वनाथः :** व्यवसितो निश्चितवान् ॥४२॥

---ओ)०(ओ---

**॥ ९.६.४३ ॥**

**मुनिः प्रवेशितः क्षत्रा कन्यान्तःपुरम् ऋद्धिमत् ।**  
वृतः स राज-कन्याभिर् एकं पञ्चाशता वरः ॥**

**श्रीधरः :** ततः किं वृत्तं ? तद् आह---मुनिर् इति द्वाभ्याम् । क्षत्रा प्रतीहारेण । पञ्चा-शतापि राज-कन्याभिः स एक एव वरो वृतः ॥४३॥

**क्रम-सन्दर्भः, विश्वनाथः :** *न व्याख्यातम्।*

---ओ)०(ओ---

**॥ ९.६.४४ ॥**

**तासां कलिर् अभूद् भूयांस् तद्-अर्थेऽपोह्य सौहृदम् ।**  
ममानुरूपो नायं व इति तद्-गत-चेतसाम् ॥**

*न कतमेनापि व्याख्यातम्।*

---ओ)०(ओ---

**॥ ९.६.४५ ॥**

**स बह्व्-ऋचस् ताभिर् अपारणीय-**

**तपः-श्रियानर्घ्य-परिच्छदेषु ।**

**गृहेषु नानोपवनामलाम्भः-**

**सरःसु सौगन्धिक-काननेषु ॥**

**श्रीधरः :** तस्य गार्हस्थ्यं वर्णयति---स इति चतुर्भिः । **बह्व्-ऋच** इति मन्त्र-सामर्थ्यम् उक्तम् । **ताभिः** सह रेमे इत्य् उत्तरेणान्वयः । क्व रेमे ? **अपारणीयं** दुरन्तं यत् **तपः,** तस्य **श्रिया** समृद्ध्या **अनर्घ्याःपरिच्छदा** येषु, तेषु **गृहेषु** तथा **नाना**-विधेषु **उपवनेषु** च । **अमलान्यम्भांसि** येषां तेषु **सरःसु** च । कथं-भूतेषु ? **सौगन्धिकानां** कह्लाराणां च **काननानि** स्तोमा येषु ॥४५॥

**क्रम-सन्दर्भः :** *न व्याख्यातम्।*

**विश्वनाथः : बह्व्-ऋच** इत्य् मन्त्र-सामर्थ्यम् उक्तम् । **ताभिः** सह रेमे इत्य् उत्तरेणान्वयः । क्व रेमे ? **अपारणीयं** दुरन्तं यत् **तपस्** तस्य **श्रिया** समृद्ध्या **अनर्घ्याःपरिच्छदा** येषु, तेषु **गृहेषु** तथा **नाना**-विधेषु **उपवनेषु** च । **अमलान्यम्भांसि** येषां तेषु **सरस्सु** च । कथं-भूतेषु ? **सौगन्धिकानां** कह्लाराणां च **काननानि** स्तोमा येषु ॥४५॥

---ओ)०(ओ---

**॥ ९.६.४६ ॥**

**महार्ह-शय्यासन-वस्त्र-भूषण-**

**स्नानानुलेपाभ्यवहार-माल्यकैः ।**

**स्वलङ्कृत-स्त्री-पुरुषेषु नित्यदा**

**रेमेऽनुगायद्-द्विज-भृङ्ग-वन्दिषु ॥**

**श्रीधरः :** कथं-भूतेषु गृहादिषु ? स्वलङ्कृटाः स्त्रियः पुरुषाश् च येषु । अनु गायन्तो द्विजाश् च पक्षिणो भृङ्गाश् च वन्दिनश् च येषु । कथं-भूतः ? महार्ह-शय्यादिभिर् उपलक्षितः सन् ॥४६॥

**क्रम-सन्दर्भः :** *न व्याख्यातम्।*

**विश्वनाथः :** महार्ह-शय्यादिभिर् उपलक्षितो रेमे ॥४६॥

---ओ)०(ओ---

**॥ ९.६.४७ ॥**

**यद्-गार्हस्थ्यं तु संवीक्ष्य सप्त-द्वीपवती-पतिः ।**  
विस्मितः स्तम्भम् अजहात् सार्वभौम-श्रियान्वितम् ॥**

**श्रीधरः, विश्वनाथः :** स्तम्भं गर्वम् ॥४७॥

**क्रम-सन्दर्भः :** *न व्याख्यातम्।*

---ओ)०(ओ---

**॥ ९.६.४८ ॥**

**एवं गृहेष्व् अभिरतो विषयान् विविधैः सुखैः ।**  
सेवमानो न चातुष्यद् आज्य-स्तोकैर् इवानलः ॥**

**श्रीधरः :** आज्य-स्तोकैर् घृत-बिन्दुभिः ॥४८॥

**क्रम-सन्दर्भः :** *न व्याख्यातम्।*

**विश्वनाथः :** आज्यस्य स्तोकैर् बिन्दुभिः ॥४८॥

---ओ)०(ओ---

**॥ ९.६.४९ ॥**

**स कदाचिद् उपासीन आत्मापह्नवम् आत्मनः ।**  
ददर्श बह्व्-ऋचाचार्यो मीन-सङ्ग-समुत्थितम् ॥**

**श्रीधरः :** इदानीं तस्यानुताप-पूर्वकं वानप्रस्थाश्रमम् आह---स कदाचिद् इति सप्तभिः । आत्मनो मनसो हेतोर् आत्मनोऽपह्नवं तपो-हाणिं ददर्श ॥४९॥

**क्रम-सन्दर्भः :** *न व्याख्यातम्।*

**विश्वनाथः :** एवं तस्य गरुडापराधस्य गृहावेश-प्रापकस्य भोगास् ते पुनर् विवेकोदयम् आह---स इति सप्तभिः । आत्मनः स्वस्माद् एव हेतोर् आत्मन आत्मानन्दस्य अपह्नवं वञ्चनं मीन-सङ्ग-समुत्थितम् इति मीन-सङ्गस्य कारणं तु मीन-रक्षार्थं गरुड-निवारण-रूपोऽपराध एव ज्ञेयः ॥४९॥

---ओ)०(ओ---

**॥ ९.६.५० ॥**

**अहो इमं पश्यत मे विनाशं**

**तपस्विनः सच्-चरित-व्रतस्य ।**

**अन्तर्जले वारि-चर-प्रसङ्गात्**

**प्रच्यावितं ब्रह्म चिरं धृतं यत् ॥**

**श्रीधरः :** संश् चासौ चरित-व्रतश् च योऽहं तस्य । ब्रह्म तपः ॥५०॥

**क्रम-सन्दर्भः :** *न व्याख्यातम्।*

**विश्वनाथः : ब्रह्म** तपः ॥५०॥

---ओ)०(ओ---

**॥ ९.६.५१ ॥**

**सङ्गं त्यजेत मिथुन-व्रतीनां मुमुक्षुः**

**सर्वात्मना न विसृजेद् बहिर्-इन्द्रियाणि ।**

**एकश् चरन् रहसि चित्तम् अनन्त ईशे**

**युञ्जीत तद्-व्रतिषु साधुषु चेत् प्रसङ्गः ॥**

**श्रीधरः :** मिथुन-व्रतिनां दाम्पत्य-धर्म-वतां चेद् यदि प्रसङ्गः, तर्हि तद्-व्रतिषु ईश्वरार्थ-धर्म-परेष्व् एव कार्य इति शेषः ॥५१॥

**क्रम-सन्दर्भः :** कदा तादृशः सन् चित्तं युञ्जीत ? तत्राह---तद्-व्रतिष्व् इति ॥५१॥

**विश्वनाथः :** तस्माद् अन्यो मादृशो मा भवत्व् इति सनिर्वेदम् आह---सङ्गम् इति द्वाभ्याम् । बहिर्-इन्द्रियाणि न विसृजेद् इत्य् अन्तर्-इन्द्रियाणि न विसृजेद् इति विधातुम् अशक्तेः । अशक्यानुष्ठानकस्य विधेर् अप्रामाण्याद् इति भावः । तद्-व्रतिषु अनन्त-भक्ति-निष्ठेषु साधुषु यदि प्रकृष्टः सङ्गः स्याद् इति मम तु तद्-अभावाद् एव गरुडे दोष-दर्शन-जनितो मिथुन-व्रतिनो मीनस्य सङ्गोऽभूद् इति भावः । चेत् प्रसङ्ग इत्य् अत्र नञ् अध्याहार्यः ॥५१॥

---ओ)०(ओ---

**॥ ९.६.५२ ॥**

**एकस् तपस्व्य् अहम् अथाम्भसि मत्स्य-सङ्गात्**

**पञ्चाशद् आसम् उत पञ्च-सहस्र-सर्गः ।**

**नान्तं व्रजाम्य् उभय-कृत्य-मनोरथानां**

**माया-गुणैर् हृत-मतिर् विषयेऽर्थ-भावः ॥**

**श्रीधरः :** सङ्गाज् जातं दोषं प्रपञ्चयति, एक इति । पञ्चा-शता भार्याभिः संबन्धात् पञ्चाशद् आसम् । अभूवम् इत्य् अर्थः । ततश् च सुतैः पञ्च-सहस्र-सर्ग आसम् । प्रत्य् एकं तासु पुत्र-शत-रूपेणोत्पत्तेः । उभय-कृत्यान्यैहिक-पार-त्रिकाणि कर्माणि तद् विषयाणां मनो-रथानाम् । अर्थ-भावः पुरुषार्थ-बुद्धिमान् ॥५२॥

**क्रम-सन्दर्भः :** *न व्याख्यातम्।*

**विश्वनाथः :** सङ्गाज् जातं दोषं प्रपञ्चयति---एक इति । पञ्चा-शता भार्याभिः संबन्धात् पञ्चाशद् आसम् । ततश् च सुतैः पञ्च-सहस्र-सर्ग आसम् इति प्रत्येकं तासु पुत्र-शत-रूपेणोत्पत्तेः । उभय-कृत्यान्य् ऐहिक-पारत्रिकाणि कर्माणि । तद्-विषयाणां मनो-रथानाम् । अर्थ-भावः पुरुषार्थ-बुद्धिः ॥५२॥

---ओ)०(ओ---

**॥ ९.६.५३ ॥**

**एवं वसन् गृहे कालं विरक्तो न्यासम् आस्थितः ।**  
वनं जगामानुययुस् तत्-पत्न्यः पति-देवताः ॥**

**श्रीधरः :** न्यासोऽत्र सङ्ग-त्याग एव । वानप्रस्थ-धर्म इत्य् अर्थः ॥५३॥

**क्रम-सन्दर्भः :** *न व्याख्यातम्।*

**विश्वनाथः :** न्यासं सङ्ग-त्याग-रूपं वानप्रस्थ-धर्मम् इत्य् अर्थः ॥५३॥

---ओ)०(ओ---

**॥ ९.६.५४ ॥**

**तत्र तप्त्वा तपस् तीक्ष्णम् आत्म-दर्शनम् आत्मवान् ।**  
सहैवाग्निभिर् आत्मानं युयोज परमात्मनि ॥**

**श्रीधरः : *न व्याख्यातम्।***

**क्रम-सन्दर्भः :** सहैवाग्निभिर् आत्मानं योजयति । आत्मात्मीयं सर्वम् एव तद्-अनुगतत्वेन विभावोत्क्रान्तवान्[^१६] इत्य् अर्थः ॥५४॥

[^१६]: विभाव्योत्क्रान्तत्वात् (घ)


**विश्वनाथः :** सहैवाग्निभिर् इत्य् अग्निभिः सहैव देहं त्यक्त्वैवेति शेषः ॥५४॥

---ओ)०(ओ---

**॥ ९.६.५५ ॥**

**ताः स्व-पत्युर् महाराज निरीक्ष्याध्यात्मिकीं गतिम् ।**  
अन्वीयुस् तत्-प्रभावेण अग्निं शान्तम् इवार्चिषः ॥**

**श्रीधरः :** आध्यात्मिकीं गतिं ब्रह्मणि लयम् ॥५५॥

**क्रम-सन्दर्भः :** *न व्याख्यातम्।*

**विश्वनाथः :** अन्वीयुर् अनुसृताः ॥५५॥

---ओ)०(ओ---

इति सारार्थ-दर्शिन्यां हर्षिण्यां भक्त-चेतसाम् ।

षष्ठोऽयं नवमोऽध्यायः सङ्गतः सङ्गतः सताम् ॥\*॥

---ओ)०(ओ---

> इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं > संहितायां वैयासिक्यां नवम-स्कन्धे >
> सौभर्याख्याने षष्ठोऽध्यायः ।

॥ ९.६ ॥

(९.७)
