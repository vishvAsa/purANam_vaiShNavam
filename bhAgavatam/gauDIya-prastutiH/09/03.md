+++
title = "०३"

+++

**॥ ९.३.१ ॥**

**श्री-शुक उवाच---**

**शर्यातिर् मानवो राजा ब्रह्मिष्ठः सम्बभूव ह ।**

**यो वा अङ्गिरसां सत्रे द्वितीयम् अहर् ऊचिवान् ॥**

**श्रीधरः :**

तृतीये मनु-पुत्रस्य शर्यातेः किर्त्यते वयः ।

यत्र सौकन्यम् आख्यानं रैवतं च महाद् भुतम् ॥

ब्रह्मिष्ठो वेदार्थ-तत्त्व-ज्ञः । तद् एवाह---यो वा इति । द्वितीयम् अहो द्वितीयेऽह्नि क्रियमाणं कर्म ऊचिवान् उवाच । तस्य वंशं---उत्तानबर्हिर् आनर्तः \[भा।पु। ९.३.२७\] इत्य्-आदिना वक्ष्यति॥१॥

**क्रम-सन्दर्भः :** *न व्याख्यातम्।*

**विश्वनाथः :**

शर्यातेर् मनु-पुत्रस्य सुकन्या च्यवनं पतिम् ।

लेभे तृतीये शर्याति-वंश्या श्री-रेवती बलम् ॥

ब्रह्मिष्ठो वेदार्थ-तत्त्वज्ञः, तद् एवाह---यो वा इति द्वितीय-महः द्वितीयेऽह्नि क्रियमानं कर्म ऊचिवान् तत्र व्यवस्थाम् उवाच ॥१॥

---ओ)०(ओ---

**॥ ९.३.२ ॥**

**सुकन्या नाम तस्यासीत् कन्या कमल-लोचना ।**

**तया सार्धं वन-गतो ह्य् अगमच् च्यवनाश्रमम् ॥**

**श्रीधरः :** आदौ तावत् तत् कन्यावृत्तान्तम् आह---सुकन्या नामेत्य्-आदिना ॥२॥

**क्रम-सन्दर्भः, विश्वनाथः :** *न व्याख्यातम्।*

---ओ)०(ओ---

**॥ ९.३.३-५ ॥**

**सा सखीभिः परिवृता विचिन्वन्त्य् अङ्घ्रिपान् वने ।**

**वल्मीक-रन्ध्रे ददृशे खद्योते इव ज्योतिषी ॥**

**ते दैव-चोदिता बाला ज्योतिषी कण्टकेन वै ।**

**अविध्यन् मुग्ध-भावेन सुस्रावासृक् ततो बहिः ॥**

**शकृन्-मूत्र-निरोधोऽभूत् सैनिकानां च तत्-क्षणात् ।**

**राजर्षिस् तम् उपालक्ष्य पुरुषान् विस्मितोऽब्रवीत् ॥**

**श्रीधरः, विश्वनाथः :***न व्याख्यातम्।*

**क्रम-सन्दर्भः :** शकृन्-मूत्रस्यैव निरोधोऽभूत्, न तूपप्लवान्तरम् इत्य् अत्र कारणं प्राङ्-निजाश्रमम् आलिन्यहानेच्छा या जाता ताम् अनुसृत्यैव कन्येच्छाया मुनि-कृतः क्षुद्रोपद्रव-विशेष इति ज्ञेयम् ॥५॥

---ओ)०(ओ---

**॥ ९.३.६ ॥**

**अप्य् अभद्रं न युष्माभिर् भार्गवस्य विचेष्टितम् ।**

**व्यक्तं केनापि नस् तस्य कृतम् आश्रम-दूषणम् ॥**

**श्रीधरः :** भार्गवस्य च्यवनस्य । अभद्रम् अपराधः ॥६॥

**क्रम-सन्दर्भः :** अपि तु **विचेष्टितम्** एव । किं वा **व्यक्तं** यथा भवति, तथा किं भार्गवस्य **आश्रम-दूषणंकेनापिकृतम्** इत्य् अर्थः ॥६॥

**विश्वनाथः :** विचेष्टितं कृतं नोऽस्माकं मध्ये केनापि वा न कृतम् ॥६॥

---ओ)०(ओ---

**॥ ९.३.७-८ ॥**

**सुकन्या प्राह पितरं भीता किञ्चित् कृतं मया ।**

**द्वे ज्योतिषी अजानन्त्या निर्भिन्ने कण्टकेन वै ॥**

**दुहितुस् तद् वचः श्रुत्वा शर्यातिर् जात-साध्वसः ।**

**मुनिं प्रसादयाम् आस वल्मीकान्तर्हितं शनैः ॥**

*न कतमेनापि व्याख्यातम्।*

---ओ)०(ओ---

**॥ ९.३.९ ॥**

**तद्-अभिप्रायम् आज्ञाय प्रादाद् दुहितरं मुनेः ।**

**कृच्छ्रान् मुक्तस् तम् आमन्त्र्य पुरं प्रायात् समाहितः ॥**

**श्रीधरः :** मुग्धेयं मम कन्या क्षन्तव्यं त्वयेत्य् उच्यमाने कति वर्षान्यया विवाहः कृतो न वेत्य् आदि-वाक्यैस् तद् अभिप्रायं ज्ञात्वा तस्मै तां दुहितरं प्रादात् ॥९॥

**क्रम-सन्दर्भः :** *न व्याख्यातम्।*

**विश्वनाथः :** मुग्धेयं मम कन्या क्षम्यताम् इत्य् उच्यमाने कीदृशी ते कन्या तस्याः विवाहोऽभून् न वेति वक्तुस् तस्याभिप्रायं ज्ञात्वा तस्मै दुहितरं प्रादात् ॥९॥

---ओ)०(ओ---

**॥ ९.३.१० ॥**

**सुकन्या च्यवनं प्राप्य पतिं परम-कोपनम् ।**

**प्रीणयाम् आस चित्त-ज्ञा अप्रमत्तानुवृत्तिभिः ॥**

*न कतमेनापि व्याख्यातम्।*

---ओ)०(ओ---

**॥ ९.३.११ ॥**

**कस्यचित् त्व् अथ कालस्य नासत्याव् आश्रमागतौ ।**

**तौ पूजयित्वा प्रोवाच वयो मे दत्तम् ईश्वरौ ॥**

**श्रीधरः :** हे ईश्वरौ सद्-वैद्यौ ! युवां मह्यं वयस् तारुण्यं दत्तं संपादयतम् ॥११॥

**क्रम-सन्दर्भः, विश्वनाथः :** *न व्याख्यातम्।*

---ओ)०(ओ---

**॥ ९.३.१२ ॥**

**ग्रहं ग्रहीष्ये सोमस्य यज्ञे वाम् अप्य् असोम-पोः ।**

**क्रियतां मे वयो-रूपं प्रमदानां यद् ईप्सितम् ॥**

**श्रीधरः :** असोम-पोः सोम-पान-रहितयोर् अपि वां युवयोः सोमस्य ग्रहं सोम-पूर्णं पात्रं ग्रहीष्ये दास्यामीति । युवां सोमेन यक्ष्य इत्य् अर्थः । ऐन्द्र-वायवं गृह्णाति इत्य्-आदिषु द्रव्य-देवता-संबन्धानुपपत्त्या गृह्णातेर् याग-पर्यवसायित्वात् ॥१२॥

**क्रम-सन्दर्भः :** *न व्याख्यातम्।*

**विश्वनाथः :** सोमस्य ग्रहं सोम-पूर्ण-पात्रं ग्रहीष्ये दास्यामीति । युवां सोमेन यक्ष्य इत्य् अर्थः ॥१२॥

---ओ)०(ओ---

**॥ ९.३.१३ ॥**

**बाढम् इत्य् ऊचतुर् विप्रम् अभिनन्द्य भिषक्तमौ ।**

**निमज्जतां भवान् अस्मिन् ह्रदे सिद्ध-विनिर्मिते ॥**

**श्रीधरः :** बाढम् इत्य् अभिनन्द्य भवान् अस्मिन् निमज्जताम् इत्य् ऊचतुः ॥१३॥

**क्रम-सन्दर्भः, विश्वनाथः :** *न व्याख्यातम्।*

---ओ)०(ओ---

**॥ ९.३.१४ ॥**

**इत्य् उक्तो जरया ग्रस्त-देहो धमनि-सन्ततः ।**

**ह्रदं प्रवेशितोऽश्विभ्यां वली-पलित-विग्रहः ॥**

**श्रीधरः :** ह्रदं प्रवेशितः । ताव् अपि तम् अपि गृहीत्वा प्रविष्टाव् इत्य् अर्थः ॥१४॥

**वंशीधरः** : धमनि-सन्ततः शिरा-व्याप्तः ।

**क्रम-सन्दर्भः :** *न व्याख्यातम्।*

**विश्वनाथः :** अश्विभ्यां प्रवेशित इति तम् अभिवृद्धं गृहीत्वा ताव् अपि प्रविष्टाव् इत्य् अर्थः ॥१४॥

---ओ)०(ओ---

**॥ ९.३.१५ ॥**

**पुरुषास् त्रय उत्तस्थुर् अपीच्या**[^१] **वनिता-प्रियाः ।**

[^१]: अपीव्य इति भ्रान्त-पाठान्तरम्।


**पद्म-स्रजः कुण्डलिनस् तुल्य-रूपाः सुवाससः ॥**

**श्रीधरः, क्रम-सन्दर्भः :** *न व्याख्यातम्।*

**विश्वनाथः :** अपीच्या अतिसुन्दराः ॥१५॥

---ओ)०(ओ---

**॥ ९.३.१६ ॥**

**तान् निरीक्ष्य वरारोहा सरूपान् सूर्य-वर्चसः ।**

**अजानती पतिं साध्वी अश्विनौ शरणं ययौ ॥**

**श्रीधरः :** अश्विनौ शरणं ययौ । पृथक् स्थित्वा मत्-पतिं दर्शयतम् इति प्रार्थयामासेत्य् अर्थः ॥१६॥

**क्रम-सन्दर्भः :** *न व्याख्यातम्।*

**विश्वनाथः :**\"अस्मासु मध्ये स्व-पतिं परिचित्य गृहाण\" इति तैर् उक्ते, \"युष्मासु मध्ये याव् अश्विनौ तौ मां कृपयतां, मत्-पतिं ज्ञापयताम्\" इत्य् अश्विनौ शरणं ययौ ॥१६॥

---ओ)०(ओ---

**॥ ९.३.१७-१९ ॥**

**दर्शयित्वा पतिं तस्यै पाति-व्रत्येन तोषितौ ।**

**ऋषिम् आमन्त्र्य ययतुर् विमानेन त्रिविष्टपम् ॥**

**यक्ष्यमाणोऽथ शर्यातिश् च्यवनस्याश्रमं गतः ।**

**ददर्श दुहितुः पार्श्वे पुरुषं सूर्य-वर्चसम् ॥**

**राजा दुहितरं प्राह कृत-पादाभिवन्दनाम् ।**

**आशिषश् चाप्रयुञ्जानो नातिप्रीति-मना इव ॥**

*न कतमेनापि व्याख्यातम्।*

---ओ)०(ओ---

**॥ ९.३.२० ॥**

**चिकीर्षितं ते किम् इदं पतिस् त्वया**

**प्रलम्भितो लोक-नमस्कृतो मुनिः ।**

**यत् त्वं जरा-ग्रस्तम् असत्य् असम्मतं**

**विहाय जारं भजसेऽमुम् अध्वगम् ॥**

**श्रीधरः :** प्रलम्भितो वञ्चितः । हे असति ! असम्मतम् अनभीष्टम् ॥२०॥

**क्रम-सन्दर्भः :** *न व्याख्यातम्।*

**विश्वनाथः :** प्रलम्भितो वञ्चितः । यत् त्वं जरा-ग्रस्तं पतिं विहाय असत्य-संमतम् अमुं जारं भजसे ॥२०॥

---ओ)०(ओ---

**॥ ९.३.२१ ॥**

**कथं मतिस् तेऽवगतान्यथा सतां**

**कुल-प्रसूते कुल-दूषणं त्व् इदम् ।**

**बिभर्षि जारं यद् अपत्रपा कुलं**

**पितुश् च भर्तुश् च नयस्य् अधस् तमः ॥**

**श्रीधरः :** हे **सतां कुल-प्रसूते** ! **तव मतिर् अन्यथा** तद् विपर्ययेण **कथम् अवगता**ऽवसन्नाध्यवसितेति वा । तद् एवाह---**कुल-दूषणं त्व् इदम्** इत्य्-आदि ॥२१॥

**क्रम-सन्दर्भः :** *न व्याख्यातम्।*

**विश्वनाथः :** हे सतां कुल-प्रसूते ! **तव मतिर् अन्यथा** भूता सती **अवगताऽधः** पतिता । **अपत्रपा** अतिनिर्लज्जा **तमो** नरकम् ॥२१॥

---ओ)०(ओ---

**॥ ९.३.२२ ॥**

**एवं ब्रुवाणं पितरं स्मयमाना शुचि-स्मिता ।**

**उवाच तात जामाता तवैष भृगु-नन्दनः ॥**

**श्रीधरः, क्रम-सन्दर्भः :** *न व्याख्यातम्।*

**विश्वनाथः :स्मयेन** साध्वीत्व-गर्वेण मानश् चित्त-समुन्नतिर् यस्याः सा ॥२२॥

---ओ)०(ओ---

**॥ ९.३.२३ ॥**

**शशंस पित्रे तत् सर्वं वयो-रूपाभिलम्भनम् ।**

**विस्मितः परम-प्रीतस् तनयां परिषस्वजे ॥**

*न कतमेनापि व्याख्यातम्।*

---ओ)०(ओ---

**॥ ९.३.२४ ॥**

**सोमेन याजयन् वीरं ग्रहं सोमस्य चाग्रहीत् ।**

**असोम-पोर् अप्य् अश्विनोश् च्यवनः स्वेन तेजसा ॥**

**श्रीधरः, क्रम-सन्दर्भः :** *न व्याख्यातम्।*

**विश्वनाथः :** सोमेन सोम-संज्ञक-यज्ञेन वीरं शर्यातिम् ॥२४॥

---ओ)०(ओ---

**॥ ९.३.२५ ॥**

**हन्तुं तम् आददे वज्रं सद्यो मन्युर् अमर्षितः ।**

**स-वज्रं स्तम्भयाम् आस भुजम् इन्द्रस्य भार्गवः ॥**

**श्रीधरः :** सद्यस् तत्-क्षणम् एव मन्युर् यस्य स इन्द्रः ॥२५॥

**क्रम-सन्दर्भः :** *न व्याख्यातम्।*

**विश्वनाथः :** सद्योमन्युर् अविचारात् तत्-क्षण-जात-कोपः ॥२५॥

---ओ)०(ओ---

**॥ ९.३.२६ ॥**

**अन्वजानंस् ततः सर्वे ग्रहं सोमस्य चाश्विनोः ।**

**भिषजाव् इति यत् पूर्वं सोमाहुत्या बहिष्-कृतौ ॥**

**उत्तानबर्हिर् आनर्तो भूरिषेण इति त्रयः ।**

**शर्यातेर् अभवन् पुत्रा आनर्ताद् रेवतोऽभवत् ॥**

*न कतमेनापि व्याख्यातम्।*

---ओ)०(ओ---

**॥ ९.३.२८ ॥**

**सोऽन्तः-समुद्रे नगरीं विनिर्माय कुशस्थलीम् ।**

**आस्थितोऽभुङ्क्त विषयान् आनर्तादीन् अरिन्दम ॥**

**तस्य पुत्र-शतं जज्ञे ककुद्मि-ज्येष्ठम् उत्तमम् ॥**

**श्रीधरः :** विषयान् देशान् आनर्तादीन् अभुङ्क्त अपालयत् ॥२८॥

**क्रम-सन्दर्भः, विश्वनाथः :***न व्याख्यातम्।*

---ओ)०(ओ---

**॥ ९.३.२९ ॥**

**ककुद्मी रेवतीं कन्यां स्वाम् आदाय विभुं गतः ।**

**पुत्र्या वरं परिप्रष्टुं ब्रह्म-लोकम् अपावृतम् ॥**

**श्रीधरः :** ककुद्मी जेष्टो यस्मिंस् तत् । विभुं ब्रह्माणम् ॥२९॥

**क्रम-सन्दर्भः :** *न व्याख्यातम्।*

**विश्वनाथः :** विभुं ब्रह्माणम् । अपावृतं रजस्-तमो-गुणावरण-शून्यम् ॥२९॥

---ओ)०(ओ---

**॥ ९.३.३० ॥**

**आवर्तमाने गान्धर्वे स्थितोऽलब्ध-क्षणः क्षणम् ।**

**तद्-अन्त आद्यम् आनम्य स्वाभिप्रायं न्यवेदयत् ॥**

**श्रीधरः :** न लब्धः क्षणोऽवसरे येन । आद्यं ब्रह्माणम् ॥३०॥

**क्रम-सन्दर्भः :** आवर्तेत्य् अत्र क्षणम् इति तस्य पश्चाद् एव तस्य तत्र गमनात् ॥३०॥

**विश्वनाथः :** न लब्धः क्षणोऽवसरे येन सः । तद्-अन्ते गान्धर्व-समाप्तौ आद्यं ब्रह्माणम् ॥३०॥

---ओ)०(ओ---

**॥ ९.३.३१ ॥**

**तच् छ्रुत्वा भगवान् ब्रह्मा प्रहस्य तम् उवाच ह ।**

**अहो राजन् निरुद्धास् ते कालेन हृदि ये कृताः ॥**

**श्रीधरः :** ते त्वया हृदये ये कृतास् ते सर्वे कालेन निरुद्धाः संहृताः ॥३१॥

**क्रम-सन्दर्भः :** *न व्याख्यातम्।*

**विश्वनाथः :** हृदये कृतां जामात्र्-अर्थं मनसि विचारिताः । निरुद्धः संहृताः ॥३१॥

---ओ)०(ओ---

**॥ ९.३.३२ ॥**

**तत् पुत्र-पौत्र-नप्तॄणां गोत्राणि च न शृण्महे ।**

**कालोऽभियातस् त्रि-णव-चतुर्-युग-विकल्पितः ॥३२॥**

**श्रीधरः :** त्रिणव सप्त-विंशति चतुर्-युगानि तैर् विकल्पितो विभक्तः । यो देव-देवस्यांशोऽस्ति तस्मै नर-रत्नाय देहि ॥३२॥

**क्रम-सन्दर्भः :** *न व्याख्यातम्।*

**विश्वनाथः :** त्रिनव-सप्तविंशति-चतुर्युगानि तैर् विशेषतः कल्पितो गणितः ॥३२॥

---ओ)०(ओ---

**॥ ९.३.३३ ॥**

**तद् गच्छ देव-देवांशो बलदेवो महा-बलः ।**

**कन्या-रत्नम् इदं राजन् नर-रत्नाय देहि भोः ॥**

*न कतमेनापि व्याख्यातम्।*

---ओ)०(ओ---

**॥ ९.३.३४ ॥**

**भुवो भारावताराय भगवान् भूत-भावनः ।**

**अवतीर्णो निजांशेन पुण्य-श्रवण-कीर्तनः ॥**

**श्रीधरः :** तद् एवाह---भुव इति ॥३४॥

**क्रम-सन्दर्भः, विश्वनाथः :** *न व्याख्यातम्।*

---ओ)०(ओ---

**॥ ९.३.३५ ॥**

**इत्य् आदिष्टोऽभिवन्द्याजं नृपः स्व-पुरम् आगतः ॥**

**त्यक्तं पुण्य-जन-त्रासाद् भ्रातृभिर् दिक्ष्व् अवस्थितैः ।**

*न कतमेनापि व्याख्यातम्।*

---ओ)०(ओ---

**॥ ९.३.३६** ॥

**सुतां दत्त्वानवद्याङ्गीं बलाय बल-शालिने ।**

**बदर्य्-आख्यं गतो राजा तप्तुं नारायणाश्रमम् ॥**

**श्रीधरः :** पुण्य-जन-त्रासाद्यक्षमयात् पूर्वम् एव चिरं पुरं तद् भ्रातृबिस् त्यक्तम् ॥३६॥

**क्रम-सन्दर्भः, विश्वनाथः :** *न व्याख्यातम्।*

---ओ)०(ओ---

इति सारार्थ-दर्शिन्यां हर्षिण्यां भक्त-चेतसाम् ।

नवमे तृतीयोऽध्यायः सङ्गतः सङ्गतः सताम् ॥\*॥

---ओ)०(ओ---

> इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं > संहितायां वैयासिक्यां नवम-स्कन्धे >
> तृतीयोऽध्यायः ।

॥ ९.३ ॥

(९.४)
