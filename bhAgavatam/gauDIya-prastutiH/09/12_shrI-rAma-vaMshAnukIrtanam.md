+++
title = "१२ श्री-राम-वंशानुकीर्तनम्"

+++

**॥ ९.१२.१ ॥**

**श्री-शुक उवाच---**

**कुशस्य चातिथिस् तस्मान् निषधस् तत्-सुतो नभः ।**

**पुण्डरीकोऽथ तत्-पुत्रः क्षेमधन्वाभवत् ततः ॥**

**श्रीधरः :**

द्वादशे राम-पुत्रस्य कुशस्यान्वय उच्यते ।

एवम् इक्ष्वाकु-पुत्रस्य शशादस्येरितोऽन्वयः ॥

कुशस्य राम-पुत्रस्यातिथिः सुतोऽभवत् ।

**क्रम-सन्दर्भः :** *न व्याख्यातम्।*

**विश्वनाथः :**

द्वादशे कुश-वंशस्य सुमित्रान्तस्य कीर्तनम् ।

समाप्तश् चेक्ष्वाकु-सूनोर् विकुक्षेर् अयम् अन्वयः ॥१॥

---ओ)०(ओ---

**॥ ९.१२.२ ॥**

**देवानीकस् ततोऽनीहः पारियात्रोऽथ तत्-सुतः ।**

**ततो बलस्थलस् तस्माद् वज्रनाभोऽर्क-सम्भवः ॥**

**श्रीधरः :** अर्क-संभवोऽर्कस्यांशात् संभूतः ।

**क्रम-सन्दर्भः :** *न व्याख्यातम्।*

**विश्वनाथः :** अर्क-सम्भवः अर्कस्यांशात् सम्भूतः ॥२॥

---ओ)०(ओ---

**॥ ९.१२.३-४ ॥**

**सगणस् तत्-सुतस् तस्माद् विधृतिश् चाभवत् सुतः ।**

**ततो हिरण्यनाभोऽभूद् योगाचार्यस् तु जैमिनेः ॥**

**शिष्यः कौशल्य आध्यात्मं याज्ञवल्क्योऽध्यगाद् यतः ।**

**योगं महोदयम् ऋषिर् हृदय-ग्रन्थि-भेदकम् ॥**

**श्रीधरः :** ततो विधृतेर् हिरण्य-नाभः । कथं-भूतः, जैमिनेः शिष्यो योगाचार्यः ॥३॥

तद् आह---यतः सकाशात् कौशल्यो याज्ञवल्क्य-ऋषिर् आध्यात्मं योगम् अध्यगात् । महान्त उदया सिद्धयो यस्मिंस् तम् । हृदय-ग्रन्थेर् भेदकं च ॥४॥

**क्रम-सन्दर्भः :** *न व्याख्यातम्।*

**विश्वनाथः :** हिरण्यनाभस् तु जैमिनेः शिष्यः सन् योगाश्चार्योऽभूद् इत्य् अन्वयः । यतो हिरण्यनाभात् । कौशल्यो याज्ञवल्क्य ऋषिः आध्यात्मं योगम् अध्यगात् ॥३-४॥

---ओ)०(ओ---

**॥ ९.१२.५ ॥**

**पुष्पो हिरण्यनाभस्य ध्रुवसन्धिस् ततोऽभवत् ।**

**सुदर्शनोऽथाग्निवर्णः शीघ्रस् तस्य मरुः सुतः ॥**

*न कतमेनापि व्याख्यातम्।*

---ओ)०(ओ---

**॥ ९.१२.६ ॥**

**सोऽसाव् आस्ते योग-सिद्धः कलाप-ग्रामम् आस्थितः ।**

**कलेर् अन्ते सूर्य-वंशं नष्टं भावयिता पुनः ॥**

**श्रीधरः :** मरुं विशिनष्टि---योऽसाव् इति । पुनर् भावयिता भावयिष्यति ।

**क्रम-सन्दर्भः :** *न व्याख्यातम्।*

**विश्वनाथः :** यो मरुः प्रसू-श्रुतं पुत्रम् उत्पाद्य कलाप-ग्रामम् आश्रितोऽद्याप्य् आस्ते । भावयिता पुनः पुत्रम् उत्पाद्य प्रवर्तयिष्यते इत्य् अर्थः ॥६॥

---ओ)०(ओ---

**॥ ९.१२.७ ॥**

**तस्मात् प्रसुश्रुतस् तस्य सन्धिस् तस्याप्य् अमर्षणः ।**

**महस्वांस् तत्-सुतस् तस्माद् विश्वबाहुर् अजायत ॥**

**श्रीधरः, क्रम-सन्दर्भः :***न व्याख्यातम्।*

**विश्वनाथः :** तस्मान् मरोः ॥७॥

---ओ)०(ओ---

**॥ ९.१२.८ ॥**

**ततः प्रसेनजित् तस्मात् तक्षको भविता पुनः ।**

**ततो बृहद्बलो यस् तु पित्रा ते समरे हतः ॥**

**श्रीधरः, विश्वनाथः :** पित्राऽभिमन्युना ॥८॥

**क्रम-सन्दर्भः :** *न व्याख्यातम्।*

---ओ)०(ओ---

**॥ ९.१२.९-१२ ॥**

**एते हीक्ष्वाकु-भूपाला अतीताः शृण्व् अनागतान् ।**

**बृहद्बलस्य भविता पुत्रो नाम्ना बृहद्रणः ॥**

**ऊरुक्रियः सुतस् तस्य वत्सवृद्धो भविष्यति ।**

**प्रतिव्योमस् ततो भानुर् दिवाको वाहिनी-पतिः ॥**

**सहदेवस् ततो वीरो बृहदश्वोऽथ भानुमान् ।**

**प्रतीकाश्वो भानुमतः सुप्रतीकोऽथ तत्-सुतः ॥**

**भविता मरुदेवोऽथ सुनक्षत्रोऽथ पुष्करः ।**

**तस्यान्तरिक्षस् तत्-पुत्रः सुतपास् तद् अमित्रजित् ॥**

**श्रीधरः :** तत् तस्माद् अमित्रजित् ॥१२॥

**क्रम-सन्दर्भः, विश्वनाथः :** *न व्याख्यातम्।*

---ओ)०(ओ---

**॥ ९.१२.१३-१४ ॥**

**बृहद्राजस् तु तस्यापि बर्हिस् तस्मात् कृतञ्जयः ।**

**रणञ्जयस् तस्य सुतः सञ्जयो भविता ततः ॥**

**तस्माच् छाक्योऽथ शुद्धोदो लाङ्गलस् तत्-सुतः स्मृतः ।**

**ततः प्रसेनजित् तस्मात् क्षुद्रको भविता ततः ॥**

*न कतमेनापि व्याख्यातम्।*

---ओ)०(ओ---

**॥ ९.१२.१५ ॥**

**रणको भविता तस्मात् सुरथस् तनयस् ततः ।**

**सुमित्रो नाम निष्ठान्त एते बार्हद्बलान्वयाः ॥**

**श्रीधरः :** निष्ठा वंशस्य स्थितिस् तस्या अन्तः ॥१५॥

**क्रम-सन्दर्भः :** *न व्याख्यातम्।*

**विश्वनाथः :** नाम-निष्ठयोर् वाचक-वाच्ययोर् अन्तो नाशो यस्मात् सः । तस्माद् अन्यो न भविष्यतीत्य् अर्थः । यद् वा, नाम्नैव, न तु कयाचन कीर्त्या नितरां तिष्ठन्तीति नाम-निष्ठा बृहद्-बल-सुतादयस् तेषाम् अपि अन्तः-प्रवाहः समाप्तिर् यस्मात् सः ॥१५॥

---ओ)०(ओ---

**॥ ९.१२.१६ ॥**

**इक्ष्वाकूणाम् अयं वंशः सुमित्रान्तो भविष्यति ।**

**यतस् तं प्राप्य राजानं संस्थां प्राप्स्यति वै कलौ ॥**

**श्रीधरः :** तद् एवाह---इक्ष्वाकूणाम् इति ॥१६॥

**क्रम-सन्दर्भः, विश्वनाथः :** *न व्याख्यातम्।*

इति सारार्थ-दर्शिन्यां हर्षिण्यां भक्त-चेतसाम् ।

नवमे द्वादशोऽध्यायः सङ्गतः सङ्गतः सताम् ॥\*॥

---ओ)०(ओ---

> इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं > संहितायां वैयासिक्यां नवम-स्कन्धे >
> राम-वंशानुचरितं नाम >
> द्वादशोऽध्यायः ।

॥ ९.१२ ॥

---ओ)०(ओ---

(९.१३)


