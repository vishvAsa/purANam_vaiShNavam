+++
title = "२२ शान्तनु-वंश-कीर्तनं नाम"

+++

**॥ ९.२२.१ ॥**

**श्री-शुक उवाच---**

**मित्रायुश् च दिवोदासाच् च्यवनस् तत्-सुतो नृप ।**

**सुदासः सहदेवोऽथ सोमको जन्तु-जन्मकृत् ॥**

**श्रीधरः :**

द्वाविंशे तु दिवोदास-वंशम् उक्त्वाथ वर्णितः ।

ऋक्ष-वंशे जरासन्ध-पार्थ-दुर्योधनादयः ॥

**क्रम-सन्दर्भः :** *न व्याख्यातम्।*

**विश्वनाथः :**

द्वाविंशेऽभूद् दिवोदास-वंशे द्रौपद्य् अथाभवन् ।

ऋक्ष-वंशे जरासन्धार्जुन-दुर्योधनादयः ॥

---ओ)०(ओ---

**॥ ९.२२.२ ॥**

**तस्य पुत्र-शतं तेषां यवीयान् पृषतः सुतः ।**

**स तस्माद् द्रुपदो जज्ञे सर्व-सम्पत्-समन्वितः ।**

**द्रुपदाद् द्रौपदी तस्य धृष्टद्युम्नादयः सुताः ॥**

**श्रीधरः :** तस्य सोमकस्य पुत्रानां शतं बभूव । तेषां जन्तुर् ज्येष्ठो यवीयान् पृषतः ॥२॥

**क्रम-सन्दर्भः :** *न व्याख्यातम्।*

**विश्वनाथः :** तस्य सोमकस्य शतं पुत्रास् तेषां जन्तुर् ज्येष्ठः ॥२॥

---ओ)०(ओ---

**॥ ९.२२.३ ॥**

**धृष्टद्युम्नाद् धृष्टकेतुर् भार्म्याः पाञ्चालका इमे ।**

**योऽजमीढ-सुतो ह्य् अन्य ऋक्षः संवरणस् ततः ॥**

**श्रीधरः :** अजमीढस्यैव वंशान्तरम् आह---य इति । ततः संवरणात् कुरुः ॥३॥

**क्रम-सन्दर्भः, विश्वनाथः :** *न व्याख्यातम्।*

---ओ)०(ओ---

**॥ ९.२२.४-५ ॥**

**तपत्यां सूर्य-कन्यायां कुरुक्षेत्र-पतिः कुरुः ।**

**परीक्षिः सुधनुर् जह्नुर् निषधश् च कुरोः सुताः ॥**

**सुहोत्रोऽभूत् सुधनुषश् च्यवनोऽथ ततः कृती ।**

**वसुस् तस्योपरिचरो बृहद्रथ-मुखास् ततः ॥**

**श्रीधरः :** तस्य कृतिनः उपरिचरो वसुः । ततो वसोः बृहद्रथो मुखम् आदिर् येषाम् ॥४॥

**क्रम-सन्दर्भः, विश्वनाथः :** *न व्याख्यातम्।*

---ओ)०(ओ---

**॥ ९.२२.६ ॥**

**कुशाम्ब-मत्स्य-प्रत्यग्र-चेदिपाद्याश् च चेदिपाः ।**

**बृहद्रथात् कुशाग्रोऽभूद् ऋषभस् तस्य तत्-सुतः ॥**

**श्रीधरः :** तान् एवाह---कुशाम्बेति । तत्-सुतः पुष्पवान् जज्ञे । तस्यापत्यं सत्यहित इति योज्यम् ॥६॥

**क्रम-सन्दर्भः :** *न व्याख्यातम्।*

**विश्वनाथः :** बृहद्रथ-मुखान् एवाह---कुशान्वेत्य्-आदि ॥६॥

---ओ)०(ओ---

**॥ ९.२२.७-८ ॥**

**जज्ञे सत्यहितोऽपत्यं पुष्पवांस् तत्-सुतो जहुः ।**

**अन्यस्याम् अपि भार्यायां शकले द्वे बृहद्रथात् ॥**

**ये मात्रा बहिर् उत्सृष्टे जरया चाभिसन्धिते ।**

**जीव जीवेति क्रीडन्त्या जरासन्धोऽभवत् सुतः ॥**

**श्रीधरः, विश्वनाथः :** जरया राक्षस्या ॥८॥

**क्रम-सन्दर्भः :** *न व्याख्यातम्।*

---ओ)०(ओ---

**॥ ९.२२.९ ॥**

**ततश् च सहदेवोऽभूत् सोमापिर् यच् छ्रुतश्रवाः ।**

**परीक्षिर् अनपत्योऽभूत् सुरथो नाम जाह्नवः ॥**

**श्रीधरः :** यद् यस्मात् सोमापेः श्रुतश्रवाः कुरोः पुत्रः परीक्षिद् अनपत्यः । जाह्नवो जह्नोः पुत्रः ॥९॥

**क्रम-सन्दर्भः :** *न व्याख्यातम्।*

**विश्वनाथः :** यत् यस्य सोमापेः । परीक्षिः कुरु-पुत्रः । जाह्नवः कुरुपुत्रस्य जह्नोः पुत्रः सुरथः ॥९॥

---ओ)०(ओ---

**॥ ९.२२.१० ॥**

**ततो विदूरथस् तस्मात् सार्वभौमस् ततोऽभवत् ।**

**जयसेनस् तत्-तनयो राधिकोऽतोऽयुताय्व् अभूत् ॥**

**श्रीधरः :** अतो राधिकाद् अयुतोऽभूद् इत्य् अर्थः ॥१०॥

**क्रम-सन्दर्भः :** *न व्याख्यातम्।*

**विश्वनाथः :** अतो राधिकाद् अयुतायुर् अभूत् ॥१०॥

---ओ)०(ओ---

**॥ ९.२२.११ ॥**

**ततश् चाक्रोधनस् तस्माद् देवातिथिर् अमुष्य च ।**

**ऋक्षस् तस्य दिलीपोऽभूत् प्रतीपस् तस्य चात्मजः ॥**

*न कतमेनापि व्याख्यातम् व्याख्यातम्।*

---ओ)०(ओ---

**॥ ९.२२.१२ ॥**

**देवापिः शान्तनुस् तस्य बाह्लीक इति चात्मजाः ।**

**पितृ-राज्यं परित्यज्य देवापिस् तु वनं गतः ॥**

**श्रीधरः :** तस्य प्रतीपस्य देवापि-शन्तनु-बाह्लीकाः ॥१२॥

**क्रम-सन्दर्भः, विश्वनाथः :***न व्याख्यातम्।*

---ओ)०(ओ---

**॥ ९.२२.१३ ॥**

**अभवच् छान्तनू राजा प्राङ् महाभिष-संज्ञितः ।**

**यं यं कराभ्यां स्पृशति जीर्णं यौवनम् एति सः ॥**

**श्रीधरः :** प्राक् पूर्व-जन्मनि महाभिष इति संज्ञा यस्य सः ॥१३॥

**क्रम-सन्दर्भः :** *न व्याख्यातम्।*

**विश्वनाथः :** प्राक् पूर्व-जन्मनि । यं जीर्णं वृद्धं स जीर्णः यौवनम् एष्यति प्राप्नोति ॥१२॥

---ओ)०(ओ---

**॥ ९.२२.१४ ॥**

**शान्तिम् आप्नोति चैवाग्र्यां कर्मणा तेन शान्तनुः ।**

**समा द्वादश तद्-राज्ये न ववर्ष यदा विभुः ॥**

**श्रीधरः :** यदा देवो न ववर्ष, तदा शन्तनुस् तत्र कारणं ब्राह्मणान् पप्रच्छ ॥१४॥

**क्रम-सन्दर्भः :** *न व्याख्यातम्।*

**विश्वनाथः :** विभुर् इन्द्रः ॥१४॥

---ओ)०(ओ---

**॥ ९.२२.१५-१७ ॥**

**शान्तनुर् ब्राह्मणैर् उक्तः परिवेत्तायम् अग्रभुक् ।**

**राज्यं देह्य् अग्रजायाशु पुर-राष्ट्र-विवृद्धये ॥**

**एवम् उक्तो द्विजैर् ज्येष्ठं छन्दयाम् आस सोऽब्रवीत् ।**

**तन्-मन्त्रि-प्रहितैर् विप्रैर् वेदाद् विभ्रंशितो गिरा ॥**

**वेद-वादातिवादान् वै तदा देवो ववर्ष ह ।**

**देवापिर् योगम् आस्थाय कलाप-ग्रामम् आश्रितः ॥**

**श्रीधरः :** ब्राह्मणैश् चैवम् उक्तः---

> दाराग्निहोत्र-संयोगं कुरुते योऽग्रजे स्थिते । >
> परिवेत्ता स विज्ञेयः परिवित्तिस् तु पूर्व-जः ॥ इति स्मृतेः ।

योऽग्र-भुक् भुवम् अग्रतो भुनक्ति । अयं त्वादृशेऽपि परिवेत्तैव भवति । अतस् तद्-दोष-परिहाराय राज्यम् अग्रजाय देहि ततो वृष्टिर् भविष्यतीत्य् एवम् उक्तः शन्तनुर् वनं गत्वा ज्येष्ठं छन्दयामास राज्ञः प्रजा-पालनादिः परो धर्मोऽतस् त्वं राज्यं स्वीकुर्व् इति प्रार्थितवान् । ततः पूर्वम् एव तस्य मन्त्रिणा अश्म-राव-संज्ञेन देवापिं पाखण्डी-कृत्य राज्यानर्हं कर्तुं ये प्रहिता विप्रास् तैः पाखण्डमताश्रयया गिरा वेदाद् विभ्रंशितः सन्, वेद-वादस्याति-वादान् निन्दा-वचनानि सोऽब्रवीत्, ततस् तस्य पातित्येन राज्यानर्हत्वे जाते शन्तनोर् दोषाभावाद् देवो ववर्षेत्य् अर्थः ॥१५॥

**क्रम-सन्दर्भः :** दाराग्निहोत्र-संयोगम् इत्य् अस्य प्रथमानधिकारित्व-तात्पर्यम् इत्य् अभिप्रेत्याह---अग्र-भुग् इति ॥१५॥ एवम् इति सार्धकम् । तन्-मन्त्रि-प्रहितैर् इत्य् अत्र ततोऽपि निह्नुत्येति ज्ञेयम् ॥१६॥

**विश्वनाथः :**

> दाराग्निहोत्र-संयोगं कुरुते योऽग्रजे स्थिते । >
> परिवेत्ता स विज्ञेयः परिवित्तिस् तु पूर्वजः । इति स्मृतेः ।

त्वम् अग्रजे देवापौ वर्तमानेऽपि अग्रभुक् कृत-दारो राज्य-भोक्ता परिवेत्तैवेति दोषाद् इन्द्रो न वर्षति तस्माद् राज्यम् इत्य्-आदि ।

**छान्दयाम् आस** त्वं राज्यं कुर्व् इति प्रार्थितवान् । ततः स वेद-वादि-वादान् वेद-निन्दा-वाक्यानि अब्रवीत् । तत्र हेतुः---तस्य शान्तनोर् मन्त्रिणा अश्ववार-संज्ञेन शान्तनु-प्रार्थां पूर्वम् एव देवापिं पाषण्डीकृत्य राज्यानर्हं कर्तुं शान्तौ-प्रभृत्य्-अलक्षितं ये प्रहिता विप्रास् तैः पाषण्ड-मताश्रयया गिरा **वेदाद्विभ्रंशितः** । ततश् च तस्य पातितेनैव तस्य राजानर्हत्वे जाते शान्तनोर् दोषाभावं देवो **ववर्ष** इत्य् अर्थः ॥१६-१७॥

---ओ)०(ओ---

**॥ ९.२२.१८-१९ ॥**

**सोम-वंशे कलौ नष्टे कृतादौ स्थापयिष्यति ।**

**बाह्लीकात् सोमदत्तोऽभूद् भूरिर् भूरिश्रवास् ततः ॥**

**शलश् च शान्तनोर् आसीद् गङ्गायां भीष्म आत्मवान् ।**

**सर्व-धर्म-विदां श्रेष्ठो महा-भागवतः कविः ॥**

**श्रीधरः :** ततः सोमदत्ताद् भूरिर् भूरिश्रवाः शलश् चेति त्रयः ॥१८॥

**क्रम-सन्दर्भः, विश्वनाथः :** *न व्याख्यातम्।*

---ओ)०(ओ---

**॥ ९.२२.२० ॥**

**वीर-यूथाग्रणीर् येन रामोऽपि युधि तोषितः ।**

**शान्तनोर् दास-कन्यायां जज्ञे चित्राङ्गदः सुतः ॥**

**श्रीधरः :** रामो जामदग्न्यः । दाश-कन्यायाम् इति । उपरिचरस्य वसोर् वीर्येण मत्स्य-गर्भाद् उत्पन्ना दाशैः कैवर्तैः पालिताऽतो दाश-कन्येति प्रसिद्धायां सत्यवत्याम् ॥२०॥

**क्रम-सन्दर्भः :** *न व्याख्यातम्।*

**विश्वनाथः :** दासकन्यायाम् इति उपरिचर-वसोर् वीर्येण मत्स्य-गर्भाद् उत्पन्ना कन्या दासैः कैवर्तैः पालिता, अतो दासकन्येति प्रसिद्दायां सत्यवत्याम् ॥२०॥

---ओ)०(ओ---

**॥ ९.२२.२१-२४ ॥**

**विचित्रवीर्यश् चावरजो नाम्ना चित्राङ्गदो हतः ।**

**यस्यां पराशरात् साक्षाद् अवतीर्णो हरेः कला ॥**

**वेद-गुप्तो मुनिः कृष्णो यतोऽहम् इदम् अध्यगाम् ।**

**हित्वा स्व-शिष्यान् पैलादीन् भगवान् बादरायणः ॥**

**मह्यं पुत्राय शान्ताय परं गुह्यम् इदं जगौ ।**

**विचित्रवीर्योऽथोवाह काशीराज-सुते बलात् ॥**

**स्वयंवराद् उपानीते अम्बिकाम्बालिके उभे ।**

**तयोर् आसक्त-हृदयो गृहीतो यक्ष्मणा मृतः ॥**

**श्रीधरः :** नाम्ना तत् समान-नाम्ना चित्राङ्गदेन गन्धर्वेण युद्धे हतः । यस्यां सत्यवत्यां शन्तनु-परिग्रहात् पूर्वम् एव । वेदा गुप्ता येन । यतोऽहं जात इदं भागवतं चाध्यगाम् अधिगतवान् अस्मि । स्वयंवराद् भीष्मेण बलाद् उपानीते ॥२१-२४॥

**क्रम-सन्दर्भः :** *शान्ताय ब्रह्म-निष्ठाय ॥२३॥*

**विश्वनाथः :** नाम्ना तत् समान-नाम्ना चित्राङ्गदेन गन्धर्वेण युद्धे हतः यस्यां सत्यवत्यां शान्तनु-परिग्रहात् पूर्वम् एव हरेः कला व्यासः । वेदा गुप्ता येन सः । इदं श्री-भागवतम् । स्वयंवराद् भीष्मेण बलाद् उपानी च ॥२१-२४॥

---ओ)०(ओ---

**॥ ९.२२.२५ ॥**

**क्षेत्रेऽप्रजस्य वै भ्रातुर् मात्रोक्तो बादरायणः ।**

**धृतराष्ट्रं च पाण्डुं च विदुरं चाप्य् अजीजनत् ॥**

**श्रीधरः :** मात्रा सत्यवत्योक्त इति निषेधाभावम् आह---अपतिर् अपत्य-लिप्सुर् देवराद् गुरु-प्रयुक्ता ऋतुम् अतीयात् इत्य्-आदि-वचनात् ॥२५॥

**क्रम-सन्दर्भः :** *न व्याख्यातम्।*

**विश्वनाथः :** अप्रजस्य विचित्रवीर्यस्य मात्रा सत्यवत्या उक्त इति---अपतिर् अपत्य-लिप्सुर् देवराद् गुरु-प्रयुक्ता ऋतुम् अतीयात् इत्य्-आदि-वचन-बलात् ॥२५॥

---ओ)०(ओ---

**॥ ९.२२.२६ ॥**

**गान्धार्यां धृतराष्ट्रस्य जज्ञे पुत्र-शतं नृप ।**

**तत्र दुर्योधनो ज्येष्ठो दुःशला चापि कन्यका ॥**

**श्रीधरः :** दुःशला नाम कन्या च जज्ञे ॥२६॥

**क्रम-सन्दर्भः, विश्वनाथः :** *न व्याख्यातम्।*

---ओ)०(ओ---

**॥ ९.२२.२७ ॥**

**शापान् मैथुन-रुद्धस्य पाण्डोः कुन्त्यां महा-रथाः ।**

**जाता धर्मानिलेन्द्रेभ्यो युधिष्ठिर-मुखास् त्रयः ॥**

**श्रीधरः :** अरण्ये मृग-शापान् मैथुनेन रुद्धस्य प्रतिबद्धस्य ॥२७॥

**क्रम-सन्दर्भः :** *न व्याख्यातम्।*

**विश्वनाथः :** अरण्ये मृग-शापान् मैथुनेन रुद्धस्य ॥२७॥

---ओ)०(ओ---

**॥ ९.२२.२८ ॥**

**नकुलः सहदेवश् च माद्र्यां नासत्य-दस्रयोः ।**

**द्रौपद्यां पञ्च पञ्चभ्यः पुत्रास् ते पितरोऽभवन् ॥**

**श्रीधरः :** नासत्य-दस्राभ्याम् अश्विनी-कुमाराभ्याम् । पञ्चभ्यो युधिष्ठिरादिभ्यः पञ्चाभवन् ॥२८॥

**क्रम-सन्दर्भः :** *न व्याख्यातम्।*

**विश्वनाथः :** नासत्यदस्राभ्याम् अश्विनीभ्याम् ॥२८॥

---ओ)०(ओ---

**॥ ९.२२.२९ ॥**

**युधिष्ठिरात् प्रतिविन्ध्यः श्रुतसेनो वृकोदरात् ।**

**अर्जुनाच् छ्रुतकीर्तिस् तु शतानीकस् तु नाकुलिः ॥**

*न कतमेनापि व्याख्यातम्।*

---ओ)०(ओ---

**॥ ९.२२.३० ॥**

**सहदेव-सुतो राजन् छ्रुतकर्मा तथापरे ।**

**युधिष्ठिरात् तु पौरव्यां देवकोऽथ घटोत्कचः ॥**

**श्रीधरः :** तथापरे भार्यान्तरेषु ॥३०॥

**क्रम-सन्दर्भः, विश्वनाथः :** *न व्याख्यातम्।*

---ओ)०(ओ---

**॥ ९.२२.३१ ॥**

**भीमसेनाद् धिडिम्बायां काल्यां सर्वगतस् ततः ।**

**सहदेवात् सुहोत्रं तु विजयासूत पार्वती ॥**

**श्रीधरः :** काली चान्या भीमस्य भार्या तस्यां ततो भीमसेनात् सर्वगतो नाम पुत्रोऽभवद् इत्य् अर्थः ॥३१॥

**क्रम-सन्दर्भः :** *न व्याख्यातम्।*

**विश्वनाथः :** काली चान्या भीमस्य भार्या । तस्यां सर्वगतः ॥३१॥

---ओ)०(ओ---

**॥ ९.२२.३२ ॥**

**करेणुमत्यां नकुलो निरमित्रं**[^६१] **तथार्जुनः ।**

[^६१]: नरमित्रम् इति ब-पुस्तके


**इरावन्तम् उलूप्यां वै सुतायां बभ्रुवाहनम् ।**

**मणिपुर-पतेः सोऽपि तत्-पुत्रः पुत्रिका-सुतः ॥**

**श्रीधरः :** उलूप्यां नाग-कन्यञाम् । मणिपूर-पतेः सुतायां पुत्रिका-धर्मेण दत्तायां बभ्रुवाहनम् असूत । अतस् तत्-पुत्रः सन्न् अपि स पुत्रिका-सुतः मातामहसुत इत्य् अर्थः ॥३२॥

**क्रम-सन्दर्भः :** *न व्याख्यातम्।*

**विश्वनाथः :** पार्वती पर्वत-कन्या । उलुप्यां नाग-कन्यायां, मणिपुर-पतेः सुतायां पुत्रिका-धर्मेण दत्तायां बभ्रुवाहनम् असूत । अतस् तत्-पुत्रः सन्न् अपि पुत्रिका-सुतः मातामह-सुत इत्य् अर्थः ॥३२॥

---ओ)०(ओ---

**॥ ९.२२.३३-३६ ॥**

**तव तातः सुभद्रायाम् अभिमन्युर् अजायत ।**

**सर्वातिरथजिद् वीर उत्तरायां ततो भवान् ॥**

**परिक्षीणेषु कुरुषु द्रौणेर् ब्रह्मास्त्र-तेजसा ।**

**त्वं च कृष्णानुभावेन सजीवो मोचितोऽन्तकात् ॥**

**तवेमे तनयास् तात जनमेजय-पूर्वकाः ।**

**श्रुतसेनो भीमसेन उग्रसेनश् च वीर्यवान् ॥**

**जनमेजयस् त्वां विदित्वा तक्षकान् निधनं गतम् ।**

**सर्पान् वै सर्प-यागाग्नौ स होष्यति रुषान्वितः ॥**

*न कतमेनापि व्याख्यातम्।*

---ओ)०(ओ---

**॥ ९.२२.३७ ॥**

**कालषेयं पुरोधाय तुरं तुरग-मेधषाट् ।**

**समन्तात् पृथिवीं सर्वां जित्वा यक्ष्यति चाध्वरैः ॥**

**श्रीधरः :** तुर-संज्ञं पुरोहितं कृत्वा ॥३७॥

**क्रम-सन्दर्भः :** *न व्याख्यातम्।*

**विश्वनाथः :** तुरं तुर-संज्ञम् ॥३७॥

---ओ)०(ओ---

**॥ ९.२२.३८ ॥**

**तस्य पुत्रः शतानीको याज्ञवल्क्यात् त्रयीं पठन् ॥**

**अस्त्र-ज्ञानं क्रिया-ज्ञानं शौनकात् परम् एष्यति ।**

**श्रीधरः :** भविष्यान् आह---तस्य पुत्र इति यावत् समाप्ति । याज्ञवल्क्यात् क्रिया-ज्ञानं परं चात्मानं शौनकात् प्राप्स्यत्य् अस्त्र-ज्ञानं च कृपाचार्याद् इति द्रष्टव्यम् । याज्ञवल्क्यात् त्रयीम् अधीत्य कृपाद् अस्त्राण्य् अवाप्येति वैष्णवोक्तेः । क्वचित् तु, "अस्त्र-ज्ञानं कृपाचार्यात्" इत्य् एव पाठः ॥३८॥

**क्रम-सन्दर्भः, विश्वनाथः :** *न व्याख्यातम्।*

---ओ)०(ओ---

**॥ ९.२२.३९-४० ॥**

**सहस्रानीकस् तत्-पुत्रस् ततश् चैवाश्वमेधजः ॥**

**असीमकृष्णस् तस्यापि नेमिचक्रस् तु तत्-सुतः ।**

**गजाह्वये हृते नद्या कौशाम्ब्यां साधु वत्स्यति ।**

**उक्तस् ततश् चित्ररथस् तस्माच् छुचिरथः सुतः ॥**

*न कतमेनापि व्याख्यातम्।*

---ओ)०(ओ---

**॥ ९.२२.४१ ॥**

**तस्माच् च वृष्टिमांस् तस्य सुषेणोऽथ महीपतिः ॥**

**सुनीथस् तस्य भविता नृ-चक्षुर् यत् सुखीनलः ।**

**श्रीधरः :** यद् यस्मात् सुखीनलः पुत्रः ॥४१॥

**क्रम-सन्दर्भः :** नृ-चक्षुर् यत् सुखीनलः इति । नृ-चक्षुस् तस्यापि सुखी-बलः, ततः परिप्लवः, तस्माच् च सुनयः, तस्यापि मेधावी \[वि।पु। ४.२१.१२\][^६२] इति विष्णु-पुराण-गद्यम् ॥४१॥

[^६२]: नृपचक्षुस् तस्माद् अपि सुखावलस् तस्य च पारिप्लवस् ततश् च
    सुनयस् तस्यापि मेधावी इति प्राप्त-पाठः।


**विश्वनाथः :** यद् यतः सुखीनल-नामा ॥४१॥

---ओ)०(ओ---

**॥ ९.२२.४२ ॥**

**परिप्लवः सुतस् तस्मान् मेधावी सुनयात्मजः ।**

**नृपञ्जयस् ततो दूर्वस् तिमिस् तस्माज् जनिष्यति ॥**

**श्रीधरः :** तस्मात् परिप्लवात् सुनयस् तस्यात्मजो मेधावीत्य् अर्थः ॥४२॥

**क्रम-सन्दर्भः :** *न व्याख्यातम्।*

**विश्वनाथः :** तस्मात् परिप्लवः । तस्य सुनयः, तस्यात्मजो मेधावीत्य् अर्थः ॥४२॥

---ओ)०(ओ---

**॥ ९.२२.४३ ॥**

**तिमेर् बृहद्रथस् तस्माच् छतानीकः सुदासजः ।**

**शतानीकाद् दुर्दमनस् तस्यापत्यं महीनरः ॥**

**श्रीधरः, विश्वनाथः :** तस्मात् सुदासस्, ततः शतानीक इत्य् अर्थः ॥४३॥

**क्रम-सन्दर्भः :** *न व्याख्यातम्।*

---ओ)०(ओ---

**॥ ९.२२.४४-४५ ॥**

**दण्डपाणिर् निमिस् तस्य क्षेमको भविता यतः ।**

**ब्रह्म-क्षत्रस्य वै प्रोक्तो**[^६३] **वंशो देवर्षि-सत्कृतः ॥**

[^६३]: योनिर् इति ब-पुस्तके


**क्षेमकं प्राप्य राजानं संस्थां प्राप्स्यति वै कलौ ।**

**अथ मागध-राजानो भाविनो ये वदामि ते ॥**

**श्रीधरः :** *न व्याख्यातम्।*

**क्रम-सन्दर्भः :** देवर्षि-सत्कृत इति देवैः ऋषिभिश् च सत्कृतः ॥४४॥

**विश्वनाथः :** देवैर् ऋष्हिभिश् च सत्कृतः ॥४४-४५॥

---ओ)०(ओ---

**॥ ९.२२.४६ ॥**

**भविता सहदेवस्य मार्जारिर् यच् छ्रुतश्रवाः ।**

**ततो युतायुस् तस्यापि निरमित्रोऽथ तत्-सुतः ॥**

**श्रीधरः :** बृहद्रथस्य जरासन्धः, तस्य सहदेवः, तस्य मार्जारिः । यस्मान् मार्जारेः श्रुतश्रवाः ॥४६॥

**क्रम-सन्दर्भः :** *न व्याख्यातम्।*

**विश्वनाथः :** सहदेवस्य जरासन्ध-पुत्रस्य ॥४६॥

---ओ)०(ओ---

**॥ ९.२२.४७-४८ ॥**

**सुनक्षत्रः सुनक्षत्राद् बृहत्सेनोऽथ कर्मजित् ।**

**ततः सुतञ्जयाद् विप्रः शुचिस् तस्य भविष्यति ॥**

**क्षेमोऽथ सुव्रतस् तस्माद् धर्मसूत्रः समस् ततः ।**

**द्युमत्सेनोऽथ सुमतिः सुबलो जनिता ततः ॥**

*न कतमेनापि व्याख्यातम्।*

---ओ)०(ओ---

**॥ ९.२२.४९ ॥**

**सुनीथः सत्यजिद् अथ विश्वजिद् यद् रिपुञ्जयः ।**

**बार्हद्रथाश् च भूपाला भाव्याः साहस्र-वत्सरम् ॥**

**श्रीधरः :** सहस्र-संवत्सरम् एते भाव्या भू-पालास् ततः परं भाव्यान् द्वादश-स्कन्धे वक्ष्यति ॥४९॥

**क्रम-सन्दर्भः :** *न व्याख्यातम्।*

**विश्वनाथः :** जरासन्धात् सहस्र-संवत्सर-पर्यन्तम् भविष्य्यन्तः । ततः परं तु भाव्यान् द्वादश-स्कन्धे वक्ष्यति ॥४९॥

---ओ)०(ओ---

इति सारार्थ-दर्शिन्यां हर्षिण्यां भक्त-चेतसाम् ।

त्रयोदशोऽयं नवमे सङ्गतः सङ्गतः सताम् ॥\*॥

---ओ)०(ओ---

> इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं > संहितायां वैयासिक्यां नवम-स्कन्धे >
> शान्तनु-वंश-कीर्तनं नाम द्वाविंशोऽध्यायः ।

॥ ९.२२ ॥

(९.२३)


