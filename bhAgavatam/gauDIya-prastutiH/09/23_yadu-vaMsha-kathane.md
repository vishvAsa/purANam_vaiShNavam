+++
title = "२३ यदु-वंश-कथने"

+++

**॥ ९.२३.१ ॥**

**श्री-शुक उवाच---**

**अनोः सभानरश् चक्षुः परेष्णुश् च त्रयः सुताः ।**

**सभानरात् कालनरः सृञ्जयस् तत्-सुतस् ततः ॥**

**श्रीधरः :**

त्रयोविंशे त्व् अनोर् द्रुह्योस् तुर्वसोश् चान्वयः क्रमात् ।

यदोश् च वंशोऽनुक्रान्तो यावज् ज्यामघ-संभवः ॥

तद् एवं ययातेः पुत्राणां पञ्चमस्य पूरोर् वंशोऽनुक्रान्तः, इदानीं चतुर्थस्य वंशम् अनुक्रामति, अनोर् इति कर्णस्य जगती-पतेर् इत्य् अन्तेन ॥१॥

**क्रम-सन्दर्भः :** *न व्याख्यातम्।*

**विश्वनाथः :**

अनोर् द्रुह्योस् तुर्वसोश् च यदोर् वंशोऽपि कीर्त्यते ।

ज्यामघान्तस् त्रयोविंशे कार्तवीर्योऽत्र कीर्तिमान् ॥

ययातेः पञ्चमस्य पुत्रस्य पुरोर् वंशम् उक्त्वा चतुर्थादीनां पुत्राणां वंशम् आह---अनोर् इति ॥१॥

---ओ)०(ओ---

**॥ ९.२३.२ ॥**

**जनमेजयस् तस्य पुत्रो महाशालो महामनाः ।**

**उशीनरस् तितिक्षुश् च महामनस आत्मजौ ॥**

**श्रीधरः :** तस्य जनमेजयस्य महा-शीलस् तस्य महामनाः ॥२॥

**क्रम-सन्दर्भः, विश्वनाथः :** *न व्याख्यातम्।*

---ओ)०(ओ---

**॥ ९.२३.३ ॥**

**शिबिर् वरः कृमिर् दक्षश् चत्वारोशीनरात्मजाः ।**

**वृषादर्भः सुधीरश् च मद्रः केकय आत्मवान् ॥**

**श्रीधरः :** चत्वार उशीनरात्मजाः । सन्धिर् आर्षः ॥३॥

**क्रम-सन्दर्भः :** *न व्याख्यातम्।*

**विश्वनाथः :** चत्वार उशीनरात्मजाः ॥३॥

---ओ)०(ओ---

**॥ ९.२३.४ ॥**

**शिबेश् चत्वार एवासंस् तितिक्षोश् च रुषद्रथः ।**

**ततो होमोऽथ सुतपा बलिः सुतपसोऽभवत् ॥**

*न कतमेनापि व्याख्यातम्।*

---ओ)०(ओ---

**॥ ९.२३.५ ॥**

**अङ्ग-वङ्ग-कलिङ्गाद्याः सुह्म-पुण्ड्रौड्र-संज्ञिताः ।**

**जज्ञिरे दीर्घतमसो बलेः क्षेत्रे महीक्षितः ॥**

**श्रीधरः, क्रम-सन्दर्भः :** *न व्याख्यातम्।*

**विश्वनाथः :** बलेः क्षेत्रे भार्यायां दीर्घतमस उतथ्य-पुत्रात् सकाशात् अङ्गादयो जज्ञिरे ॥५॥

---ओ)०(ओ---

**॥ ९.२३.६ ॥**

**चक्रुः स्व-नाम्ना विषयान् षड् इमान् प्राच्यकांश् च ते ।**

**खलपानोऽङ्गतो जज्ञे तस्माद् दिविरथस् ततः ॥**

**श्रीधरः, क्रम-सन्दर्भः :** *न व्याख्यातम्।*

**विश्वनाथः :** विषयान् देशान् । प्राच्यकान् भारतवर्षस्य पूर्व-दिग्-वर्तिनः ॥६॥

---ओ)०(ओ---

**॥ ९.२३.७-१० ॥**

**सुतो धर्मरथो यस्य जज्ञे चित्ररथोऽप्रजाः ।**

**रोमपाद इति ख्यातस् तस्मै दशरथः सखा ॥**

**शान्तां स्व-कन्यां प्रायच्छद् ऋष्यशृङ्ग उवाह याम् ।**

**देवेऽवर्षति यं रामा आनिन्युर् हरिणी-सुतम् ॥**

**नाट्य-सङ्गीत-वादित्रैर् विभ्रमालिङ्गनार्हणैः ।**

**स तु राज्ञोऽनपत्यस्य निरूप्येष्टिं मरुत्वते ॥**

**प्रजाम् अदाद् दशरथो येन लेभेऽप्रजाः प्रजाः ।**

**चतुरङ्गो रोमपादात् पृथुलाक्षस् तु तत्-सुतः ॥**

*न कतमेनापि व्याख्यातम्।*

---ओ)०(ओ---

**॥ ९.२३.११ ॥**

**बृहद्रथो बृहत्कर्मा बृहद्भानुश् च तत्-सुताः ।**

**आद्याद् बृहन्मनास् तस्माज् जयद्रथ उदाहृतः ॥**

**श्रीधरः, क्रम-सन्दर्भः :** *न व्याख्यातम्।*

**विश्वनाथः :** आद्यात् बृहद्रथात् ॥११॥

---ओ)०(ओ---

**॥ ९.२३.१२ ॥**

**विजयस् तस्य सम्भूत्यां ततो धृतिर् अजायत ।**

**ततो धृतव्रतस् तस्य सत्कर्माधिरथस् ततः ॥**

*न कतमेनापि व्याख्यातम्।*

---ओ)०(ओ---

**॥ ९.२३.१३ ॥**

**योऽसौ गङ्गा-तटे क्रीडन् मञ्जूषान्तर्गतं शिशुम् ।**

**कुन्त्यापविद्धं कानीनम् अनपत्योऽकरोत् सुतम् ॥**

**श्रीधरः, क्रम-सन्दर्भः :** *न व्याख्यातम्।*

**विश्वनाथः :** अपविद्धं लज्जया त्यक्तम् ॥१३॥

---ओ)०(ओ---

**॥ ९.२३.१४ ॥**

**वृषसेनः सुतस् तस्य कर्णस्य जगतीपते ।**

**द्रुह्योश् च तनयो बभ्रुः सेतुस् तस्यात्मजस् ततः ॥**

**श्रीधरः, क्रम-सन्दर्भः :** *न व्याख्यातम्।*

**विश्वनाथः :** द्रुह्योर् ययाति-पुत्रस्य ॥१४॥

---ओ)०(ओ---

**॥ ९.२३.१५ ॥**

**आरब्धस् तस्य गान्धारस् तस्य धर्मस् ततो धृतः ।**

**धृतस्य दुर्मदस् तस्मात् प्रचेताः प्राचेतसः शतम् ॥**

**श्रीधरः, विश्वनाथः :** *न व्याख्यातम्।*

**क्रम-सन्दर्भः :** प्राचेतसम् इत्य् अत्र प्रचेतस इति वाच्यम् ॥१५॥

---ओ)०(ओ---

**॥ ९.२३.१६ ॥**

**म्लेच्छाधिपतयोऽभूवन्न् उदीचीं दिशम् आश्रिताः ।**

**तुर्वसोश् च सुतो वह्निर् वह्नेर् भर्गोऽथ भानुमान् ॥**

**श्रीधरः, क्रम-सन्दर्भः :** *न व्याख्यातम्।*

**विश्वनाथः :** तुर्वसोर् ययाति-पुत्रस्य ॥१६॥

---ओ)०(ओ---

**॥ ९.२३.१७ ॥**

**त्रिभानुस् तत्-सुतोऽस्यापि करन्धम उदार-धीः ।**

**मरुतस् तत्-सुतोऽपुत्रः पुत्रं पौरवम् अन्वभूत् ॥**

**श्रीधरः, क्रम-सन्दर्भः :** *न व्याख्यातम्।*

**विश्वनाथः :** अपुत्रः, अत एव पौरवं पुरुवंश्यं दुष्यन्तम् एव पुत्रम् अन्वभूत् ॥१७॥

---ओ)०(ओ---

**॥ ९.२३.१८ ॥**

**दुष्यन्तः**[^६४] **स पुनर् भेजे स्व-वंशं राज्य-कामुकः ।**

[^६४]: दुष्मन्तः इति क्वचिद् दृश्यते।


**ययातेर् ज्येष्ठ-पुत्रस्य यदोर् वंशं नरर्षभ ॥**

**श्रीधरः :** स दुष्यन्तः स्वं वंशं पौरवं वंशम् ॥१८॥

**क्रम-सन्दर्भः :** *न व्याख्यातम्।*

**विश्वनाथः :** स च दुष्यन्तः स्व-वंशं पौरव-वंशम् एव भेजे, न तु तुर्वसु-वंशं यतो राज्य-कामुकः पुरुवंश्यानाम् एव नृपासनाधिकारात् ॥१८-१९॥

---ओ)०(ओ---

**॥ ९.२३.१९ ॥**

**वर्णयामि महा-पुण्यं सर्व-पाप-हरं नृणाम् ।**

**यदोर् वंशं नरः श्रुत्वा सर्व-पापैः प्रमुच्यते ॥**

**चैतन्य-मत-मञ्जुषा :** यदोर् वंशम् इत्य्-आदि । नराकृतित्वं हि परमात्म-लक्षणम् । उक्तं च, गूढं परं ब्रह्म मनुष्य-लिङ्गम् \[भा।पु। ७.१०.४८\], नराकृति परं ब्रह्म \[पाद्मोत्तरे बृहद्-विष्णु-सहस्र-नाम-स्तोत्रे\] । परमात्मा श्री-कृष्णः, अन्ये तु आत्मानः ॥१८-२०\]

*अन्यैर्न व्याख्यातम्।*

---ओ)०(ओ---

**॥ ९.२३.२०-२१ ॥**

**यत्रावतीर्णो भगवान् परमात्मा नराकृतिः ।**

**यदोः सहस्रजित् क्रोष्टा नलो रिपुर् इति श्रुताः ॥**

**चत्वारः सूनवस् तत्र शतजित् प्रथमात्मजः ।**

**महाहयो रेणुहयो हैहयश् चेति तत्-सुताः ॥**

**श्रीधरः :** प्रथमस्य सहस्र-जित आत्मजः ॥२१॥

**क्रम-सन्दर्भः :** *न व्याख्यातम्।*

**विश्वनाथः :** नराकृतिर् नर-स्वरूपो नर-जातिर् वेत्य् आकृति-शब्दस्य स्वरूप-वाचित्वे वा जाति-वाचित्वे परमात्मनो नरत्वस्य न ताटस्थ्यं, किन्तु स्वरूपत्वम् एव ज्ञापितम् । गूढं परं ब्रह्म मनुष्य-लिङ्गम् इत्य् अनेन ज्ञापितम् अग्रेऽपि ज्ञापयिष्यति ॥२१॥

---ओ)०(ओ---

**॥ ९.२३.२२ ॥**

**धर्मस् तु हैहय-सुतो नेत्रः कुन्तेः पिता ततः ।**

**सोहञ्जिर् अभवत् कुन्तेर् महिष्मान् भद्रसेनकः ॥**

**श्रीधरः :** कुन्तेः सोहञ्जिः, सोहञ्जेर् महिष्मान्, महिष्मतो भद्रसेनकः ॥२२॥

**क्रम-सन्दर्भः, विश्वनाथः :** *न व्याख्यातम्।*

---ओ)०(ओ---

**॥ ९.२३.२३ ॥**

**दुर्मदो भद्रसेनस्य धनकः कृतवीर्यसूः ।**

**कृताग्निः कृतवर्मा च कृतौजा धनकात्मजाः ॥**

**श्रीधरः :** भद्रसेनस्य दुर्मदो धनकश् चेति द्वौ पुत्रौ । कृतवीर्यस्य जनकः । कृतवीर्यादयश् चत्वारो धनकस्यात्मजा इत्य् अर्थः ॥२३॥

**क्रम-सन्दर्भः :** *न व्याख्यातम्।*

**विश्वनाथः :** भद्रसेनस्य दुर्मदो धनकश् चेति द्वौ पुत्रौ । तत्र धनकः कृतवीर्यसूर् इति धनकस्य कृतवीर्यः पुत्रः । तथा कृतवीर्यादयश् चेति चत्वारः पुत्राः ॥२३॥

---ओ)०(ओ---

**॥ ९.२३.२४ ॥**

**अर्जुनः कृतवीर्यस्य सप्त-द्वीपेश्वरोऽभवत् ।**

**दत्तात्रेयाद् धरेर् अंशात् प्राप्त-योग-महागुणः ॥**

**श्रीधरः, क्रम-सन्दर्भः :** *न व्याख्यातम्।*

**विश्वनाथः :** ननु ययाति-शापात् स यदु-वंश्यः कथं सप्त-द्वीपेश्वरः ? तत्राह---दत्तेति ॥२४॥

---ओ)०(ओ---

**॥ ९.२३.२५ ॥**

**न नूनं कार्तवीर्यस्य गतिं यास्यन्ति पार्थिवाः ।**

**यज्ञ-दान-तपो-योगैः श्रुत-वीर्य-दयादिभिः ॥**

*न कतमेनापि व्याख्यातम्।*

---ओ)०(ओ---

**॥ ९.२३.२६ ॥**

**पञ्चाशीति सहस्राणि ह्य् अव्याहत-बलः समाः ।**

**अनष्ट-वित्त-स्मरणो बुभुजेऽक्षय्य-षड्-वसु ॥**

**श्रीधरः :** अनष्टम् अविनाशं वित्तं येन तथा-विधं स्मरणं यस्य सः । अक्षय्यं षड्-वसु षड्-इन्द्रिय-विषयं बुभुजे ॥२६॥

**क्रम-सन्दर्भः :** *न व्याख्यातम्।*

**विश्वनाथः :** न नष्टम् भवति वित्तं स्मरणाद् यस्य सः । अक्षय्यं षड्-वसु षड्-इन्द्रिय-विषयं बुभुजे ॥२६॥

---ओ)०(ओ---

**॥ ९.२३.२७ ॥**

**तस्य पुत्र-सहस्रेषु पञ्चैवोर्वरिता मृधे ।**

**जयध्वजः शूरसेनो वृषभो मधुर् ऊर्जितः ॥**

**श्रीधरः, क्रम-सन्दर्भः :** *न व्याख्यातम्।*

**विश्वनाथः :** मृधे परशुराम-युद्धे ॥२७॥

---ओ)०(ओ---

**॥ ९.२३.२८ ॥**

**जयध्वजात् तालजङ्घस् तस्य पुत्र-शतं त्व् अभूत् ।**

**क्षत्रं यत् तालजङ्घाख्यम् और्व-तेजोपसंहृतम् ॥**

**श्रीधरः, विश्वनाथः :** और्वस्य तेजसा सगरेणोपसंहृतम् इत्य् अर्थः ॥२८॥

**क्रम-सन्दर्भः :** *न व्याख्यातम्।*

---ओ)०(ओ---

**॥ ९.२३.२९ ॥**

**तेषां ज्येष्ठो वीतिहोत्रो वृष्णिः पुत्रो मधोः स्मृतः ।**

**तस्य पुत्र-शतं त्व् आसीद् वृष्णि-ज्येष्ठं यतः कुलम् ॥**

**श्रीधरः :** तेषां ताल-जङ्घ-पुत्राणां ज्येष्ठः । तस्य मधोः पुत्र-शतम् । वृष्णिर् ज्येष्ठो यस्मिन् । यतो मधोर् वृष्णेर् यदोश् च हेतोर् इदं कुलम् ॥२९॥

**क्रम-सन्दर्भः :** तेषाम् इति सार्धकम् । ते च माधवा इत्य्-आदि सञ्ज्ञिता इत्य् अर्थः ॥२९॥

**विश्वनाथः :** मधोर् अर्जुन-पुत्रस्य ॥२९॥

---ओ)०(ओ---

**॥ ९.२३.३०-३१ ॥**

**माधवा वृष्णयो राजन् यादवाश् चेति संज्ञिताः ।**

**यदु-पुत्रस्य च क्रोष्टोः पुत्रो वृजिनवांस् ततः ॥**

**स्वाहितोऽतो विषद्गुर् वै तस्य चित्ररथस् ततः ।**

**शशबिन्दुर् महा-योगी महा-भागो महान् अभूत् ॥**

**चतुर्दश-महारत्नश् चक्रवर्त्य् अपराजितः ॥**

**श्रीधरः, क्रम-सन्दर्भः :** *न व्याख्यातम्।*

**विश्वनाथः :** माधवा इति यदु-मधु-वृष्णय ईती त्रयः कुल-प्रवर्तका यदु-वंशो मधु-वंशो वृष्णि-वंश इति प्रसिद्धेः । चतुर्दश-महारत्नानि तत्-तज्-जाति-श्रेष्ठानि यस्य सः । तानि च---

गज-वाजि-रथ-स्त्रीषु निधि-माल्याम्बर-द्रुमाः ।

शक्ति-पाश-मणि-च्छत्र-विमानानि चतुर्दश ॥ इति मार्कण्डेयोक्तानि ज्ञेयानि ॥३१॥

---ओ)०(ओ---

**॥ ९.२३.३२ ॥**

**तस्य पत्नी-सहस्राणां दशानां सुमहा-यशाः ॥**

**दश-लक्ष-सहस्राणि पुत्राणां तास्व् अजीजनत् ।**

**श्रीधरः, क्रम-सन्दर्भः :** *न व्याख्यातम्।*

**विश्वनाथः :** दश लक्ष-सहस्राणीति तासु प्रत्येकम् एकैक-लक्ष-पुत्रोद्भवात् ॥३२॥

---ओ)०(ओ---

**॥ ९.२३.३३ ॥**

**तेषां तु षट् प्रधानानां पृथुश्रवस आत्मजः ।**

**धर्मो नामोशना तस्य हयमेध-शतस्य याट् ॥**

**श्रीधरः :** पृथुश्रवाः पृथुकीर्तिः पृथुयशा इत्य्-आदयः षट्-प्रधानाः श्रेष्ठा येषां तेषां मध्ये ॥३३॥

**क्रम-सन्दर्भः :** षट् प्रधानानि येषां, क्लीबे प्रधानम् इत्य् अमरः ॥३३॥

**विश्वनाथः :** तस्य धर्मस्य उशना ॥३३॥

---ओ)०(ओ---

**॥ ९.२३.३४ ॥**

**तत्-सुतो रुचकस् तस्य पञ्चासन्न् आत्मजाः शृणु ।**

**पुरुजिद्-रुक्म-रुक्मेषु-पृथु-ज्यामघ-संज्ञिताः ॥**

**श्रीधरः :** पञ्च आत्मजा आसंस् तान् शृणु ॥३४॥

**क्रम-सन्दर्भः, विश्वनाथः :** *न व्याख्यातम्।*

---ओ)०(ओ---

**॥ ९.२३.३५-३६ ॥**

**ज्यामघस् त्व् अप्रजोऽप्य् अन्यां भार्यां शैब्या-पतिर् भयात् ।**

**नाविन्दच् छत्रु-भवनाद् भोज्यां कन्याम् अहारषीत् ।**

**रथ-स्थां तां निरीक्ष्याह शैब्या पतिम् अमर्षिता ॥**

**केयं कुहक मत्-स्थानं रथम् आरोपितेति वै ।**

**स्नुषा तवेत्य् अभिहिते स्मयन्ती पतिम् अब्रवीत् ॥**

**श्रीधरः :** तान् एवाह---पुरुजिद् इति । भार्या-भयाद् एवैक-भार्यस्य वन्ध्यापतेर् ज्यामघस्यापुत्रस्य तद् भयम् एव पुत्र-प्रदम् अभवद् इति दर्शयन्न् आह---ज्यामघस् त्व् इति ॥३६॥

**क्रम-सन्दर्भः, विश्वनाथः :** *न व्याख्यातम्।*

---ओ)०(ओ---

**॥ ९.२३.३७ ॥**

**अहं बन्ध्यासपत्नी च स्नुषा मे युज्यते कथम् ।**

**जनयिष्यसि यं राज्ञि तस्येयम् उपयुज्यते ॥**

**श्रीधरः :** यदि मे सपत्नी स्यात्, तर्हि स्नुषेयं युज्येतापि, न त्व् एतद् अस्तीत्य् आह---असपत्नी चेति । अति-भय-व्याकुल आह---जनयिष्यतीति ॥३७॥

**क्रम-सन्दर्भः :** *न व्याख्यातम्।*

**विश्वनाथः :** असपत्नी मम काचित् सपत्न्य् अपि नास्ति । अतिभय-व्याकुलम् आह---जनयिष्यसीति ॥३७॥

---ओ)०(ओ---

**॥ ९.२३.३८ ॥**

**अन्वमोदन्त तद् विश्वे-देवाः पितर एव च ।**

**शैब्या गर्भम् अधात् काले कुमारं सुषुवे शुभम् ॥**

**स विदर्भ इति प्रोक्त उपयेमे स्नुषां सतीम् ॥**

**श्रीधरः :** भार्या-भय-प्रकम्पमान-स्विन्न-सर्वाङ्गस्य राज्ञः प्राण-सङ्कटम् आलोक्यानुकम्पितास् तेन पूर्वं बहु-कालम् आराधिताश् च विश्वेदेवाः पितरश् च तथेत्य् अन्वमोदन्त । ततश् च देवता-प्रसादेन जनयिष्यसीति प्रति-वचन-मुहूर्त-गुणेन च निवृत्त-रजस्कापि शैव्या गर्भम् अधात् । तस्य च महिमा पराशरादिभिर् उक्तः । यथोक्तम्---

> भार्यावश्यास् तु ये केचिद् भविष्यन्त्य् अथवा मृताः । >
> तेषां तु ज्यामघः श्रेष्ठः शैव्या-पतिर् अभून् नृपः ॥ इति > ॥३८॥

**क्रम-सन्दर्भः :** *न व्याख्यातम्।*

**विश्वनाथः :** भार्याभय-प्रकम्पित-स्विन्न-सर्वाङ्गस्य तस्य राज्ञः प्राण-सङ्कटम् आलक्ष्य, तद् एव वचनं कृपया अन्वमोदन्त सत्यं चक्रुः विश्वेदेवाः । पूर्वं तेन बहुश आराधिता इति भावः । निवृत्त-रजस्कापि शैव्याः, तेषां कृपया गर्भम् अधात् ।

> भार्यावश्यास् तु ये केचिद् भविष्यन्त्य् अथवा मृताः । >
> तेषां तु ज्यामघः श्रेष्ठः शैव्या-पतिर् अभून् नृपः ॥ \[वि।पु। > ४.१२.१३\] इति पराशरादय आहुः ॥३८॥

---ओ)०(ओ---

इति सारार्थ-दर्शिन्यां हर्षिण्यां भक्त-चेतसाम् ।

त्रयोदशोऽयं नवमे सङ्गतः सङ्गतः सताम् ॥\*॥

---ओ)०(ओ---

> इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं > संहितायां वैयासिक्यां नवम-स्कन्धे >
> यदु-वंश-कथने >
> त्रयोविंशोऽध्यायः ।

॥ ९.२३ ॥

(९.२४)
