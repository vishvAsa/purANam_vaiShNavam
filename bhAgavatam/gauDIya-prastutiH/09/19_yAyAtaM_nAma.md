+++
title = "१९ यायातं नाम"

+++

**॥ ९.१९.१ ॥**

**श्री-शुक उवाच---**

**स इत्थम् आचरन् कामान् स्त्रैणोऽपह्नवम् आत्मनः ।**  
बुद्ध्वा प्रियायै निर्विण्णो गाथाम् एताम् अगायत ॥**

**श्रीधरः :**

ऊनविंशे ययातिः स्वं चेष्टितं नन्व् अजोपमम् ।

देवयानीं समाश्राव्य विरक्तो मुक्तिम् आप्तवान् ॥

भुक्त-भोगाम् अजां हास्यन्न् अजवद् वृत्तम् आत्मनः ।

विडम्बयन् प्रियाम् आह निर्वेदयितुम् आत्मवान् ॥

कामान् आचरन्न् उपभुञ्जानः । गाथाम् इतिहासम् ॥१॥

**क्रम-सन्दर्भः :** स इति सार्धकम् ॥१॥

**विश्वनाथः :**

ऊनविंशे च्छाग-गाथा-वर्णितः स्व-स्वरूपकः ।

विरजा प्राप कृष्णं स देवयान्य् अपि सा तथा ॥

कामान् आचरन्न् उपभुञ्जानः । अपह्नवं वञ्चनम् ॥१॥

---ओ)०(ओ---

**॥ ९.१९.२ ॥**

**शृणु भार्गव्य् अमूं गाथां मद्-विधाचरितां भुवि ।**  
धीरा यस्यानुशोचन्ति वने ग्राम-निवासिनः ॥**

**श्रीधरः :** मद्-विधेन मत्-सदृशेनाचरिताम् अनुष्ठिताम् । मद्-विधस्याचरितं यस्याम् इति वा । यस्य ग्राम-निवासिनः कामिनो मद्-विधस्याचरितं वने स्थिता । धीराः शोचन्ति तस्य गाथां शृणु ॥२॥

**क्रम-सन्दर्भः :** *न व्याख्यातम्।*

**विश्वनाथः :** मद्-विधस्याचरितं यस्याम् तां यस्य ग्राम-निवासिनो मद्-विधस्याचरितं वने स्थिता धीरा अनुशोचन्तीति सहासे गुणीभूताभ्याम् अपि पदाभ्याम् अन्वय आर्षत्वात् ॥२॥

---ओ)०(ओ---

**॥ ९.१९.३ ॥**

**बस्त एको वने कश्चिद् विचिन्वन् प्रियम् आत्मनः ।**  
ददर्श कूपे पतितां स्व-कर्म-वशगाम् अजाम् ॥**

**श्रीधरः :** आत्मानम् अनुलक्ष्याह---बस्त इति । प्रियाम् अनुलक्ष्याह---अजाम् इति । वने संसारे । प्रियं विषयम् ॥३॥

**क्रम-सन्दर्भः :** *न व्याख्यातम्।*

**विश्वनाथः :** बस्तस् छागः अतिशयोक्त्या ययातिः वने संसारे प्रियं विषय-सुखम् अजां देवयानीम् ॥३॥

---ओ)०(ओ---

**॥ ९.१९.४ ॥**

**तस्या उद्धरणोपायं बस्तः कामी विचिन्तयन् ।**  
व्यधत्त तीर्थम् उद्धृत्य विषाणाग्रेण रोधसी ॥**

**श्रीधरः :** रोधसि तटे विषाणाग्रेण मृदादिकम् उद्धृत्य तीर्थं निर्गमाय मार्गं व्यधत्त ॥४॥

**क्रम-सन्दर्भः :** *न व्याख्यातम्।*

**विश्वनाथः :** रोधसि तटे विषाणाग्रेण मृदादिकम् उद्धृत्य तीर्थं निर्गम-मार्गं व्यधत्त ॥४॥

---ओ)०(ओ---

**॥ ९.१९.५ ॥**

**सोत्तीर्य कूपात् सुश्रोणी तम् एव चकमे किल ।**  
तया वृतं समुद्वीक्ष्य बह्व्योऽजाः कान्त-कामिनीः ॥**

**श्रीधरः :** बह्व्य इति शर्मिष्ठा-प्रमुखाः कामयाम् आसुः । कान्ताम् प्रति कामिनीः कामवत्यः ॥५॥

**क्रम-सन्दर्भः :** *न व्याख्यातम्।*

**विश्वनाथः :** अजाः शर्मिष्ठाद्याः कान्तं कामयितुम् शीलं यासां ताः कान्त-कामिन्यः तम् एव कामयामासुः ॥५॥

---ओ)०(ओ---

**॥ ९.१९.६ ॥**

**पीवानं श्मश्रुलं प्रेष्ठं मीढ्वांसं याभ-कोविदम् ।**

**स एकोऽजवृषस् तासां बह्वीनां रति-वर्धनः ।**  
रेमे काम-ग्रह-ग्रस्त आत्मानं नावबुध्यत ॥**

**श्रीधरः :** पीवानं पुष्टम् । श्मश्रुलं श्मश्रु-बहुलम्, रति-समर्थम् इत्य् अर्थः । मीढ्वांसं रेतः-सेक्तारम् । याभे कोविदम् अभिज्ञम् । अत एव प्रेष्ठम् । नावबुध्यत नान्व् अबुध्यत ॥६॥

**क्रम-सन्दर्भः :** याभे मैथुने कोविदम् ।

**विश्वनाथः :** मीढ्वांसं रेतः-सेक्तारं याभे मैथुने कोविदं पण्डितम् ॥६॥

---ओ)०(ओ---

**॥ ९.१९.७ ॥**

**तम् एव प्रेष्ठतमया रममाणम् अजान्यया ।**  
विलोक्य कूप-संविग्ना नामृष्यद् बस्त-कर्म तत् ॥**

**श्रीधरः, क्रम-सन्दर्भः :** *न व्याख्यातम्।*

**विश्वनाथः :** अन्यया अजयेत्य् आहिताग्न्य्-आदित्वात् पर-निपातः। कूप-संविग्ना देवयानी ॥७॥

---ओ)०(ओ---

**॥ ९.१९.८ ॥**

**तं दुर्हृदं सुहृद्-रूपं कामिनं क्षण-सौहृदम् ।**  
इन्द्रियारामम् उत्सृज्य स्वामिनं दुःखिता ययौ ॥**

**श्रीधरः :** स्वामिनम् इति शुक्राभिप्रायेणाह ॥८॥

**क्रम-सन्दर्भः :** *न व्याख्यातम्।*

**विश्वनाथः :** स्वामिनम् इति शुक्राभिप्रायेणोक्तौ विरुद्ध-मति-कृद्-दोष आर्षत्वात् सोढव्यः। स्वामिनैश्वार्ये इति पाणिनि स्मरणात् स्वामि-शब्दोऽपि न केवलं पति-पर्यायो दृष्टः । यद् वा, स्वामिनं तं ययातिम् उत्सृज्य ययौ ॥८॥

---ओ)०(ओ---

**॥ ९.१९.९ ॥**

**सोऽपि चानुगतः स्त्रैणः कृपणस् तां प्रसादितुम् ।**  
कुर्वन्न् इडविडा-कारं नाशक्नोत् पथि सन्धितुम् ॥**

**श्रीधरः, विश्वनाथः :** इडविड्-आकाराम् बस्त-जाति-शब्दम् । सन्धितुं प्रसादयितुम् ॥९॥

**क्रम-सन्दर्भः :** *न व्याख्यातम्।*

---ओ)०(ओ---

**॥ ९.१९.१० ॥**

**तस्य तत्र द्विजः कश्चिद् अजा-स्वाम्य् अच्छिनद् रुषा ।**  
लम्बन्तं वृषणं भूयः सन्दधेऽर्थाय योगवित् ॥**

**श्रीधरः :** वृषणम् अच्छिनज् जरया संभोगासमर्थम् अकरोत् । अर्थाय स्व-पुत्र्याः कामोपभोगाय । योगविद् उपायज्ञः । जरा-व्यत्ययेन रति-शक्तिं ददाव् इत्य् अर्थः ॥१०॥

**क्रम-सन्दर्भः :** *न व्याख्यातम्।*

**विश्वनाथः :** द्विजः शुक्राचार्यः । अजा शुक्रस्य स्त्री, तस्या स्वामी स एव वृषणम् अच्छिनत् । जरया संभोगासमर्थम् अकरोत् । भूयः प्रसन्नः समर्थाय काम-भोगाय सन्दधे वृषणं यथा-स्थितम् अकरोद् जरा-व्यत्ययेन यौवन-युक्तः चकार । योगविद् उपायज्ञः ॥१०॥

---ओ)०(ओ---

**॥ ९.१९.११ ॥**

**सम्बद्ध-वृषणः सोऽपि ह्य् अजया कूप-लब्धया ।**  
कालं बहु-तिथं भद्रे कामैर् नाद्यापि तुष्यति ॥**

**श्रीधरः :** कूप-लब्धया सह कामैः सेव्यमानैर् न तुष्यति ॥११॥

**क्रम-सन्दर्भः :** *न व्याख्यातम्।*

**विश्वनाथः :** कूप-लब्धया काम-लब्धया पाठ-द्वयम् । बहुतिथं कालं व्याप्यापि सेव्यमानैर् अद्यापि न तुष्यति न तृप्यति ॥११॥

---ओ)०(ओ---

**॥ ९.१९.१२ ॥**

**तथाहं कृपणः सुभ्रु भवत्याः प्रेम-यन्त्रितः ।**  
आत्मानं नाभिजानामि मोहितस् तव मायया ॥**

**श्रीधरः :***न व्याख्यातम्।*

**क्रम-सन्दर्भः :** मायया मोहन-शक्त्या ॥१२॥

**विश्वनाथः :** मोहितस् तव माययेति मम जीवस्य त्वम् एव मूर्तिमत्य्-अविद्येति भावः ॥१२॥

---ओ)०(ओ---

**॥ ९.१९.१३ ॥**

**यत् पृथिव्यां व्रीहि-यवं हिरण्यं पशवः स्त्रियः ।**  
न दुह्यन्ति मनः-प्रीतिं पुंसः काम-हतस्य ते ॥**

**श्रीधरः :** ननु तर्हि पुनर् अपि बहवो विषयाः सेव्यन्ताम्, ततो मनसि प्रीते सति कामोपशान्त्या मोहो निवर्तेत ? इति चेत्, तत्राह---यद् इति द्वाभ्याम् । न दुह्यन्ति न पूरयन्ति ॥१३॥

**क्रम-सन्दर्भः :** *न व्याख्यातम्।*

**विश्वनाथः :** ननु त्वं सम्राट् पूर्ण-कामोऽसि विषयानन्दात्मानं रमयतस् तव कथम् एतावद् दैन्यं सम्भवेत् ? तत्राह---यद् इति । न दुह्यन्ति न पूरयन्ति कामहतस्येति काम-हतत्वम् एवापूर्ण-कामत्वे कारणम् इति भावः ॥१३॥

---ओ)०(ओ---

**॥ ९.१९.१४ ॥**

**न जातु कामः कामानाम् उपभोगेन शांयति ।**  
हविषा कृष्ण-वर्त्मेव भूय एवाभिवर्धते ॥**

**श्रीधरः :** हविषा घृतेन कृष्ण-वर्त्माग्निर् इव ॥१४॥

**क्रम-सन्दर्भः :** *न व्याख्यातम्।*

**विश्वनाथः :** ननु यावांस् ते कामस् तावान् एव ततोऽप्य् अधिक-प्रमाणो वा विषय उपभुज्यतां महा-सम्पन्नस्य तव स्रक्-चन्दन-वनितादि-विषयाणां किम् अल्पत्वम् इत्य् अत आह---न जात्व् इति । कृष्णवर्त्मा अग्निः । तस्माद् अशान्त-कामस्य सदा दुःखम् एवेत्य् अतः शान्त-काम एव सुखीति भावः ॥१४॥

---ओ)०(ओ---

**॥ ९.१९.१५ ॥**

**यदा न कुरुते भावं सर्व-भूतेष्व् अमङ्गलम् ।**  
सम-दृष्टेस् तदा पुंसः सर्वाः सुखमया दिशः ॥**

**श्रीधरः :** तर्हि कदा केनोपायेन वा मनसः संपूर्णा प्रीतिः स्याद् यया कामोपशमः स्यात्? इत्य् अत आह---यदेति षड्भिः, अमङ्गलं भावं राग-द्वेषादि-वैषम्यम् ॥१५॥

**क्रम-सन्दर्भः :** *न व्याख्यातम्।*

**विश्वनाथः :** शान्त-कामस्यासाधारणं लक्षणम् आह---यदेति । सर्व-भूतेषु स्व-द्वेष्टृष्व् अपि अमङ्गलं द्वेषं न कुरुत इति स्व-सम्मानादि-काम-सत्त्वे एवावमानादि-कर्तरि द्वेषः सम्भवेद् इति भावः । सम-दृष्टेः व्यवहारिक-निन्दा स्तुत्य्-आदिषु तुल्य-बुद्धेः सुख-मयाः सुख-मय्यः ॥१५॥

---ओ)०(ओ---

**॥ ९.१९.१६ ॥**

**या दुस्त्यजा दुर्मतिभिर् जीर्यतो या न जीर्यते ।**  
तां तृष्णां दुःख-निवहां शर्म-कामो द्रुतं त्यजेत् ॥**

**श्रीधरः :** दुःखानि नितरां वहतीति तथा ताम् ॥१६॥

**क्रम-सन्दर्भः :** *न व्याख्यातम्।*

**विश्वनाथः :** सर्व-संहर्ता कालोऽपि कामनायाः संहारे न हेतुर् इत्य् आह---येति । यद् वा, दुरुपशमाया अपि कामनाया उपशमे साधनम् आह---येति जीर्यतो जरां प्राप्नुवतोऽपि लोकस्य शर्म-कामः स्व-शत्रूणाम् अपि यो मङ्गलं कामयते सः ॥१६॥

---ओ)०(ओ---

**॥ ९.१९.१७ ॥**

**मात्रा स्वस्रा दुहित्रा वा नाविविक्तासनो भवेत् ।**  
बलवान् इन्द्रिय-ग्रामो विद्वांसम् अपि कर्षति ॥**

**श्रीधरः :** स्त्री-सन्निधानं तु सर्वथा त्याज्यम् इत्य् आह---मात्रेति । अविविक्तं सङ्कीर्णम् आसनं यस्य सः । कर्षत्य् आकर्षति ॥१७॥

**क्रम-सन्दर्भः :** *न व्याख्यातम्।*

**विश्वनाथः :** किं च,स्त्री-विषयः कामस् तु सदाचारेणैव शाम्यतीति सदाचारं दर्शयति मात्रेति अविविक्तम् अपृथग्-भूतम् आसनं यस्य सः । विद्वांसम् अप्य् आकर्षति ॥१७॥

---ओ)०(ओ---

**॥ ९.१९.१८ ॥**

**पूर्णं वर्ष-सहस्रं मे विषयान् सेवतोऽसकृत् ।**  
तथापि चानुसवनं तृष्णा तेषूपजायते ॥**

**श्रीधरः, क्रम-सन्दर्भः :** *न व्याख्यातम्।*

**विश्वनाथः :** विषयाभिनिवेशस्य काल-दुर्जयत्वेऽहम् एव दृष्टान्त इत्य् आह---पूर्णम् इति ॥१८॥

---ओ)०(ओ---

**॥ ९.१९.१९ ॥**

**तस्माद् एताम् अहं त्यक्त्वा ब्रह्मण्य् अध्याय मानसम् ।**  
निर्द्वन्द्वो निरहङ्कारश् चरिष्यामि मृगैः सह ॥**

**श्रीधरः, क्रम-सन्दर्भः :** *न व्याख्यातम्।*

**विश्वनाथः :** ननु तर्हि कस्मात् तस्या उपशमस् तत्र भगवद्-रूप-गुणादौ मनो निधानाद् इत्य् आह---मानसम् आधायेति निराकारस्य ध्यानं न सम्भवतीति साकारे ब्रह्मणीत्य् अर्थः । भागवतीं गतिं लेभे इत्य् अग्रेतनोक्तेश् च । मृगैः सहेति एतावन्तं कालं भवत्याः क्रीडा-मृगः सन् गृहाङ्गने नृत्यम् अकरवम् अतः परं तु वने मृगैः कृष्णसारैः सहैवं कृष्ण-लीला-मग्नो नर्तिष्यामीति भावः ॥१९॥

---ओ)०(ओ---

**॥ ९.१९.२० ॥**

**दृष्टं श्रुतम् असद् बुद्ध्वा नानुध्यायेन् न सन्दिशेत् ।**  
संसृतिं चात्म-नाशं च तत्र विद्वान् स आत्म-दृक् ॥**

**श्रीधरः :** ननु तृष्णा-त्यागस्याति-दुष्करत्वात् कथं ब्रह्मणि मनस आधानं स्यात् तत्राह---दृष्टम् इति । यो नानुध्यायेन् न संविशेन्न चोपभुञ्जीत । तत्र दृष्ट-श्रुतयोर् अनुध्यानादौ स आत्म-दृक् भवति ॥२०॥

**क्रम-सन्दर्भः :** *न व्याख्यातम्।*

**विश्वनाथः :** तत्त्व-विचारेणापि विषय-ध्यानं त्यक्तुं भगवद्-ध्यान-परिपाके सत्य् एव शक्नुयाद् इत्य् आह---दृष्टम् इति । य आत्म-दृक् ध्यानेनात्मानं भगवन्तं पश्यति स एवं दृष्टं श्रुतं च विषय-सुखम् असद् असाधुत्वाद् अरोचकं बुद्ध्या न पुनः पुनर् ध्यायेद् न चोपभुञ्जीत । किं च, तत्र दृष्ट-श्रुत-ध्याने एव संसृतिम् आत्म-नाशम् आत्म-घातं च विद्वान् जानन् ॥२०॥

---ओ)०(ओ---

**॥ ९.१९.२१-२२ ॥**

**इत्य् उक्त्वा नाहुषो जायां तदीयं पूरवे वयः ।**  
दत्त्वा स्व-जरसं तस्माद् आददे विगत-स्पृहः ॥**

**दिशि दक्षिण-पूर्वस्यां द्रुह्युं दक्षिणतो यदुम् ।**  
प्रतीच्यां तुर्वसुं चक्र उदीच्याम् अनुम् ईश्वरम् ॥**

*न कतमेनापि व्याख्यातम्।*

---ओ)०(ओ---

**॥ ९.१९.२३ ॥**

**भू-मण्डलस्य सर्वस्य पूरुम् अर्हत्तमं विशाम् ।**  
अभिषिच्याग्रजांस् तस्य वशे स्थाप्य वनं ययौ ॥**

**श्रीधरः :** तस्य पूरोर् वंशे स्थापयित्वा ॥२३॥

**क्रम-सन्दर्भः :** *न व्याख्यातम्।*

**विश्वनाथः :** विशां सर्व-भू-मण्डल-सम्बन्धि-धनानाम् अर्हत्तमम् अतिशयेनार्हतीति तम् ॥२३॥

---ओ)०(ओ---

**॥ ९.१९.२४ ॥**

**आसेवितं वर्ष-पूगान् षड्-वर्गं विषयेषु सः ।**  
क्षणेन मुमुचे नीडं जात-पक्ष इव द्विजः ॥**

**श्रीधरः :** विषयेषु शब्दादिष्व् आसेवितं षड्-वर्गं षड्-इन्द्रिय-सुखं मुमुचे तत्याज । यद् वा, विषयेष्व् आसेवितं सेवां कारितं षण्णाम् इन्द्रियाणां वर्गं मुमुचे उपैक्षतेत्य् अर्थः ॥२४॥

**क्रम-सन्दर्भः :** *न व्याख्यातम्।*

**विश्वनाथः :** वर्ष-पूगान् अपि व्याप्य विषयेषु आ सम्यक् सेवितम् आसक्तिर् यस्य तयाभावम् अपि षड् इन्द्रिय-वर्गं क्षणेनैव मुमुचे उपैक्षत इन्द्रियाधीनो न बभूवेत्य् अर्थः । नीडं मुमुचे नीडाधीनो यथा न भवतीत्य् अर्थः ॥२४॥

---ओ)०(ओ---

**॥ ९.१९.२५ ॥**

**स तत्र निर्मुक्त-समस्त-सङ्ग आत्मानुभूत्या विधुत-त्रिलिङ्गः ।**  
परेऽमले ब्रह्मणि वासुदेवे लेभे गतिं भागवतीं प्रतीतः ॥**

**श्रीधरः :** विधुतं निरस्तं त्रि-गुणात्मकं लिङ्गं येन । प्रतीतः प्रख्यातः ॥२५॥

**क्रम-सन्दर्भः :** *न व्याख्यातम्।*

**विश्वनाथः :** विधूतं त्रिगुणात्मकं लिङ्गं येन सः । भागवतीं भगवद्-धाम्नि प्रेमवत् पार्षदत्वं प्रतीतः ख्यातः ॥२५॥

---ओ)०(ओ---

**॥ ९.१९.२६ ॥**

**श्रुत्वा गाथां देवयानी मेने प्रस्तोभम् आत्मनः ।**  
स्त्री-पुंसोः स्नेह-वैक्लव्यात् परिहासम् इवेरितम् ॥**

**श्रीधरः :** प्रस्तोभम् एवाह---परिहासम् इवेति । यद् वा, प्रस्तोभं निवृत्ति-मार्गे प्रोत्साहनं मेने ॥२६॥

**क्रम-सन्दर्भः :** श्रुत्वेति । तैः तत्र प्रथम-पक्षे परिहासम् इवेरितम् अप्य् आत्मनः प्रस्तोभम् उपालम्भम् एव मेने । तत्र हेतुः---स्त्री-पुंसयोर् यत् स्नेहस् तत्र यद् वैक्लव्यं ग्लानिस् तद्-भावनयेत्य् अर्थः । द्वितीयं पक्षेऽप्य् एवम् एव इति ॥२६॥

**विश्वनाथः :** गाथां छागेतिहासम् आत्मनः स्वस्य प्रस्तोभम् उपालम्भनम् एव वस्तुतो मेने स्नेह-वैक्लव्याद् एव हेतोः स्त्री-पुंसोः परिहास-तुल्यम् उक्तम् तेन । हे देवयानि ! मया यत् त्वं कृपया पानीय-कूपाद् उद्धृताभूः । तत् परिशोधनं त्वया सम्यक् कृतं यद् अहम् एतावन्तं कालं विषय-महान्ध-कूपे[^५१] निपतित इति मति-पतिर् ययातिर् याम् अवोचद् इति देवयानी जानाति स्मेति ॥२६॥

[^५१]: विषयमद्-आन्ध-कूपे इति भ-पुस्तके


---ओ)०(ओ---

**॥ ९.१९.२७-२८ ॥**

**सा सन्निवासं सुहृदां प्रपायाम् इव गच्छताम् ।**  
विज्ञायेश्वर-तन्त्राणां माया-विरचितं प्रभोः ॥**

**सर्वत्र सङ्गम् उत्सृज्य स्वप्नौपम्येन भार्गवी ।**  
कृष्णे मनः समावेश्य व्यधुनोल् लिङ्गम् आत्मनः ॥**

**श्रीधरः, क्रम-सन्दर्भः :** *न व्याख्यातम्।*

**विश्वनाथः :** प्रभोर् हरेः ॥२८॥

---ओ)०(ओ---

**॥ ९.१९.२९ ॥**

**नमस् तुभ्यं भगवते वासुदेवाय वेधसे ।**  
सर्व-भूताधिवासाय शान्ताय बृहते नमः ॥**

**श्रीधरः :** कथं समावेश्य ? तद् आह---नम इति । नमनादिभिः समावेश्येत्य् अर्थः । शुको वा नमस्करोति ॥२९॥

**क्रम-सन्दर्भः :** *न व्याख्यातम्।*

**विश्वनाथः :** केन साधनेन कृष्णे मन आवेशितम् इति चेन् नमस्कार-ध्यान-कीर्तनादिभिर् इत्य् आह---नम इति । अत्र यदा अम्बरीषः सप्त-द्वीपाधिपतिश् चक्रवर्ती बभूव, तदैव ययातिस् तन्-मण्डलाध्यक्षः प्रायो भारत्वर्ष-भूपतिर्[^५२] इत्य् अवसीयते । ब्रह्म मरीचि-कश्यप-विवस्वत्-श्राद्धदेव-नभग-नाभागाम्बरीषास् तथा ब्रह्मात्रि-चन्द्र-बुध-पुरूरव-आयु-नहुष-ययातय इति ब्रह्माणस् तयोर् अष्टम-पुरुषत्वात् । अत एवाम्बरीष-सङ्ग-प्रभावाद् एव तादृश-विषय-लम्पटस्यापि ययातेस् तादृशी भक्तिर् ययातेश् च सङ्गाद् देवयान्याश् च ।

[^५२]: जाम्बुद्वीप-भूपतिर् इति


किं च, एवम् एव सूर्य-वंश-चन्द्र-वंशयोर् युगपत् प्रवृत्तयोर् यदा सूर्य-वंश्यः सप्त-द्वीपाधिपतिश् चक्रवर्ती स्यात्, तदा चन्द्रवंश्यस् तन्-मण्डलाध्यक्षो राजा, यदा चन्द्रवंश्यश् चक्रवर्ती, तदा सूर्य-वंश्यो राजेत्य् उभय-वंश्यानां व्यवस्थया चक्रवर्तीत्य्व-राजत्वे ज्ञेये ॥२९॥

---ओ)०(ओ---

इति सारार्थ-दर्शिन्यां हर्षिण्यां भक्त-चेतसाम् ।

एकोनविंशो नवमे सङ्गतः सङ्गतः सताम् ॥

> इति श्रीमद्-भागवते महा-पुराणे ब्रह्म-सूत्र-भाष्ये >
> पारमहंस्यं संहितायां वैयासिक्यां नवम-स्कन्धे >
> यायातं नाम >
> एकोनविंशोऽध्यायः ।

॥ ९.१९ ॥

(९.२०)


