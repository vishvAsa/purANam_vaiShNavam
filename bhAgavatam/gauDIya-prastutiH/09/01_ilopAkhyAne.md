+++
title = "०१ इलोपाख्याने"

+++

**॥ ९.१.१-२ ॥**

**श्री-राजोवाच---**

**मन्वन्तराणि सर्वाणि त्वयोक्तानि श्रुतानि मे ।**  
वीर्याण्य् अनन्त-वीर्यस्य हरेस् तत्र कृतानि च ॥**

**योऽसौ सत्यव्रतो नाम राजर्षिर् द्रविडेश्वरः ।**  
ज्ञानं योऽतीत-कल्पान्ते लेभे पुरुष-सेवया ॥**

**श्रीधरः :** अथ भागवत-नवम-स्कन्ध-प्रारंभः । श्री-गणेशाय नमः ।

गुणा यं गुणतावाप्त्यै वृणते करुणा-निधिम् ।

तम् अहं शरणं यामि परमानन्द-माधवम् ॥

त्रि-गुणाष्टभिर् अध्यायैर् वैवस्वत-सुतान्वयः ।

नवमे कृष्ण-सत्-कीर्ति-प्रसङ्गाय वितन्यते ॥

एवम् उक्तोऽष्टम-स्कन्धे सद्-धर्मः सत्त्व-शोधकः ।

कर्तृ-पालक-वक्त्रादि-मन्व्-आदीनां निरूपणैः ॥

सद्-धर्म-शुद्ध-सत्त्वानाम् अन्तरङ्गेश-सत्-कथा ।

सूर्य-सोमान्वयाख्यानैर् अधुना सङ्गतोच्यते ॥

तत्र च,

त्रयोदशभिर् अध्यायैः सूर्य-वंशोऽनुवर्ण्यते ।

एकादशभिर् अध्यायैः सोम-वंशस् ततः परैः ॥

तत्र तु प्रथमेऽध्याये वैवस्वत-सुतान्वये ।

सोम-वंश-प्रवेशोक्त्यै सुद्युम्न-स्त्रीत्वम् उच्यते ॥

उक्तानुवाद-पूर्वकं वैवस्वत-मनोर् वंशं पृच्छति, मन्व्-अन्तराणीति पञ्चभिः ॥१॥

**क्रम-सन्दर्भः :** ॐ नमः श्री-कृष्णाय ।

नवल-क्रम-सन्दर्भे सन्दर्भाणां समाहृतिः ।

क्रियते यन्-निदेशेन स मेऽनन्य-गतेर् गतिः ॥

योऽसाव् इति त्रिकम् ॥२॥

**विश्वनाथः :** श्री-गोकुलानन्दो जयति ।

प्रणम्य श्री-गुरुं भूयः श्री-कृष्णं करुणार्णवम् ।

लोकनाथं जगच्चक्षुः श्री-शुकं तम् उपाश्रये ॥

गोप-रामा-जन-प्राण-प्रियसेऽतिप्रभुष्णवे ।

तदीय-प्रिय-दास्याय मां मदीयम् अहं ददे ॥

उक्त्वा सद्-धर्मम् ईशानुवर्तिनां कथ्यते कथा ।

नवमे भक्ति-विज्ञान-वैराग्याद्य्-अभिधित्सया ॥

अम्बरीषादिभिर् इव भाव्यं भक्तैर् विचक्षणैः ।

विषयाभिनिविष्टोऽपि विरक्तः स्याद् ययातिवत् ॥

इत्य् एवम् अर्थ-युक्तास् ते सूर्य-सोमान्वयान्विताः ।

स्व-नाम्नैव पुनन्तोऽपि स्वाचारैर् लोक-शिक्षकाः ॥

अत्र त्रयोदशाध्यायाः सूर्य-वंश-निरूपकाः ।

एकाधिका दश स्युस् ते सोम्ज-वंशाभिधायिकाः ॥

तद् एवं नवम-स्कन्धो राजते त्रिगुणाष्टभिः ।

अध्यायैर् विविधाश् चर्य-कथः कृष्ण-कथा-रथः ॥

तत्र तु प्रथमेऽध्याये सुद्युम्नो मृगयां गतः ।

स्त्री भूत्वाथ बुधात् पुत्रं पुरूरवसम् आप्तवान् ॥

मत्स्य-देव-प्रसादात् सत्यव्रतस्य भवत-श्रेष्ठस्य मनुत्वं श्रुत्वा तद्-वंश्यानाम् अपि वैष्णवत्वम् अतिप्रेत्य तत्-कथासु जात-श्रद्धः पृच्छति योऽसाव् इति चतुर्भिः । अतीत-कल्पान्ते अतीत-मन्वन्तरान्ते ॥१-२॥

---ओ)०(ओ---

**॥ ९.१.३-५ ॥**

**स वै विवस्वतः पुत्रो मनुर् आसीद् इति श्रुतम् ।**  
त्वत्तस् तस्य सुताः प्रोक्ता इक्ष्वाकु-प्रमुखा नृपाः ॥**

**तेषां वंशं पृथग् ब्रह्मन् वंशानुचरितानि च ।**  
कीर्तयस्व महा-भाग नित्यं शुश्रूषतां हि नः ॥**

**ये भूता ये भविष्याश् च भवन्त्य् अद्यतनाश् च ये ।**  
तेषां नः पुण्य-कीर्तीनां सर्वेषां वद विक्रमान् ॥**

*न कतमेन व्याख्यातम्।*

---ओ)०(ओ---

**॥ ९.१.६ ॥**

**श्री-सूत उवाच---**

**एवं परीक्षिता राज्ञा सदसि ब्रह्म-वादिनाम् ।**  
पृष्टः प्रोवाच भगवाञ् छुकः परम-धर्म-वित् ॥**

*न कतमेन व्याख्यातम्।*

---ओ)०(ओ---

**॥ ९.१.७ ॥**

**श्री-शुक उवाच---**

**श्रूयतां मानवो वंशः प्राचुर्येण परन्तप ।**  
न शक्यते विस्तरतो वक्तुं वर्ष-शतैर् अपि ॥**

*न कतमेन व्याख्यातम्।*

---ओ)०(ओ---

**॥ ९.१.८ ॥**

**परावरेषां भूतानाम् आत्मा यः पुरुषः परः ।**  
स एवासीद् इदं विश्वं कल्पान्तेऽन्यन् न किञ्चन ॥**

**श्रीधरः :** अनुक्तं वंशं वक्तुं पूर्वोक्तम् एव तावद् वंशं तत् प्रवर्तकं श्री-नारायणम् आरभ्यानुस्मारयति---परावरेषाम् इति पञ्चभिः ॥८॥

**चैतन्य-मत-मञ्जुषा :** परावरेषां भूतानाम् इत्य्-आदि । यः परः पुरुषः श्री-कृष्णः, स एव कल्पान्ते एक एवासीत्, भूतानाम् आत्मा परावरेषां परं ब्रह्म अवरे नारायणादयस् तेषाम् आत्मा नियामकः, भूतानां च आत्मेति पृथङ् नेतव्यम् ॥८॥

**क्रम-सन्दर्भः :** *न व्याख्यातम्।*

**विश्वनाथः :** कथा-सौष्टवार्थं तं च मानवं वंशं सृष्टिम् आरभ्यैव प्रवृत्तया पूर्वम् उक्तयैव कथया सह गुम्फन्न् आह परावरेषाम् इति पञ्चभिः ॥८॥

---ओ)०(ओ---

**॥ ९.१.९-१२ ॥**

**तस्य नाभेः समभवत् पद्म-कोषो हिरण्मयः ।**  
तस्मिन् जज्ञे महाराज स्वयम्भूश् चतुर्-आननः ॥**

**मरीचिर् मनसस् तस्य जज्ञे तस्यापि कश्यपः ।**  
दाक्षायण्यां ततोऽदित्यां विवस्वान् अभवत् सुतः ॥**

**ततो मनुः श्राद्धदेवः संज्ञायाम् आस भारत ।**  
श्रद्धायां जनयाम् आस दश पुत्रान् स आत्मवान् ॥**

**इक्ष्वाकु-नृग-शर्याति-दिष्ट-धृष्ट-करूषकान् ।**  
नरिष्यन्तं पृषध्रं च नभगं च कविं विभुः ॥**

**श्रीधरः :** नाभागं चेति पाठेऽपि नभग एव नाभागः ॥१२॥

**क्रम-सन्दर्भः, विश्वनाथः :** *न व्याख्यातम्।*

---ओ)०(ओ---

**॥ ९.१.१३ ॥**

**अप्रजस्य मनोः पूर्वं वसिष्ठो भगवान् किल ।**  
मित्रा-वरुणयोर् इष्टिं प्रजार्थम् अकरोद् विभुः ॥**

**श्रीधरः :** सूर्य-पौत्रस्य सुद्युम्नस्य स्त्रीत्वे सति बुधात् पुरूरवः-प्रभृति-सोम-वंश-सञ्चारं वक्तुं स-प्रस्तावम् इलोपाख्यानम् आह---अप्रजस्य मनोः पूर्वम् इत्य्-आदिना यावद् अध्याय-समाप्ति । पूर्वम् इक्ष्वाकु-प्रभृतीनाम् उत्पत्तेः प्राक् ॥१३॥

**क्रम-सन्दर्भः :** *न व्याख्यातम्।*

**विश्वनाथः :** पूर्वम् इक्ष्वाकु-प्रभृति-पुत्रोत्पत्तेः प्राक् ॥१३॥

---ओ)०(ओ---

**॥ ९.१.१४ ॥**

**तत्र श्रद्धा मनोः पत्नी होतारं समयाचत ।**  
दुहित्र्-अर्थम् उपागम्य प्रणिपत्य पयोव्रता ॥**

**श्रीधरः :** दुहित्र्-अर्थं मम कन्या यथा भवेत् तथा यजेति होतारं सम्यग् अयाचत । पय एव व्रतम् आहारो नियतो यस्याः ॥१४॥

**क्रम-सन्दर्भः :** *न व्याख्यातम्।*

**विश्वनाथः :** दुहित्र्-अर्थं मम कन्या यथा भवेत् तथा यजेति ॥१४॥

---ओ)०(ओ---

**॥ ९.१.१५ ॥**

**प्रेषितोऽध्वर्युणा होता व्यचरत् तत् समाहितः ।**  
गृहीते हविषि वाचा वषट्-कारं गृणन् द्विजः ॥**

**श्रीधरः :** अध्वर्युणा होतर् यजेति प्रेषितो होता तेन गृहीते हविषि सति तत् तया प्रार्थितं ध्यायन् व्यचरद् अयजत् । पाठान्तरे तत् आध्यायत् वाचा वषट्-कारां गृणन् वौषड् इत्य् उच्चारयन् ॥१५॥

**क्रम-सन्दर्भः :** *न व्याख्यातम्।*

**विश्वनाथः :** अध्वर्युणा हे होतर् यजेति प्रेषितः । होता तेन गृहीते हविषि सति तत् तया प्रार्थितं ध्यायन् व्यचरद् अयजत् । पाठान्तरे तत् आध्यायत् वाचा वषट्-कारां गृणन् वौषड् इत्य् उच्चारयन् ॥१५॥

---ओ)०(ओ---

**॥ ९.१.१६ ॥**

**होतुस् तद्-व्यभिचारेण कन्येला नाम साभवत् ।**  
तां विलोक्य मनुः प्राह नातितुष्टमना गुरुम् ॥**

**श्रीधरः, क्रम-सन्दर्भः :** *न व्याख्यातम्।*

**विश्वनाथः :** इलेति राज्ञैव हर्षेण तत्-क्षण एव नाम कृतम् इत्य् अवसीयते । नातीत्य-प्रजस्त्वापगमात् सामान्यतो हर्षोत्पत्तेः ॥१६॥

---ओ)०(ओ---

**॥ ९.१.१७ ॥**

**भगवन् किम् इदं जातं कर्म वो ब्रह्म-वादिनाम् ।**  
विपर्ययम् अहो कष्टं मैवं स्याद् ब्रह्म-विक्रिया ॥**

**श्रीधरः, विश्वनाथः :** ब्रह्म-विक्रिया मन्त्रान्यथात्वम् ॥१७॥

**क्रम-सन्दर्भः :** *न व्याख्यातम्।*

---ओ)०(ओ---

**॥ ९.१.१८ ॥**

**यूयं ब्रह्म-विदो युक्तास् तपसा दग्ध-किल्बिषाः ।**  
कुतः सङ्कल्प-वैषम्यम् अनृतं विबुधेष्व् इव ॥**

*न कतमेन व्याख्यातम्।*

---ओ)०(ओ---

**॥ ९.१.१९ ॥**

**निशम्य तद् वचस् तस्य भगवान् प्रपितामहः ।**  
होतुर् व्यतिक्रमं ज्ञात्वा बभाषे रवि-नन्दनम् ॥**

**श्रीधरः, विश्वनाथः :** प्रपितामहो वसिष्ठः ॥१९॥

**क्रम-सन्दर्भः :** *न व्याख्यातम्।*

---ओ)०(ओ---

**॥ ९.१.२०-२७ ॥**

**एतत् सङ्कल्प-वैषम्यं होतुस् ते व्यभिचारतः ।**  
तथापि साधयिष्ये ते सुप्रजास्त्वं स्व-तेजसा ॥**

**एवं व्यवसितो राजन् भगवान् स महा-यशाः ।**  
अस्तौषीद् आदि-पुरुषम् इलायाः पुंस्त्व-काम्यया ॥**

**तस्मै काम-वरं तुष्टो भगवान् हरिर् ईश्वरः ।**  
ददाव् इलाभवत् तेन सुद्युम्नः पुरुषर्षभः ॥**

**स एकदा महाराज विचरन् मृगयां वने ।**  
वृतः कतिपयामात्यैर् अश्वम् आरुह्य सैन्धवम् ॥**

**प्रगृह्य रुचिरं चापं शरांश् च परमाद्भुतान् ।**  
दंशितोऽनुमृगं वीरो जगाम दिशम् उत्तराम् ॥**

**सुकुमार-वनं मेरोर् अधस्तात् प्रविवेश ह ।**  
यत्रास्ते भगवान् छर्वो रममाणः सहोमया ॥**

**तस्मिन् प्रविष्ट एवासौ सुद्युम्नः पर-वीर-हा ।**  
अपश्यत् स्त्रियम् आत्मानम् अश्वं च वडवां नृप ॥**

**तथा तद्-अनुगाः सर्वे आत्म-लिङ्ग-विपर्ययम् ।**  
दृष्ट्वा विमनसोऽभूवन् वीक्षमाणाः परस्परम् ॥**

*न कतमेन व्याख्यातम्।*

---ओ)०(ओ---

**॥ ९.१.२८ ॥**

**श्री-राजोवाच---**

**कथम् एवं गुणो देशः केन वा भगवन् कृतः ।**  
प्रश्नम् एनं समाचक्ष्व परं कौतूहलं हि नः ॥**

*न कतमेन व्याख्यातम्।*

---ओ)०(ओ---

**॥ ९.१.२९ ॥**

**श्री-शुक उवाच---**

**एकदा गिरिशं द्रष्टुम् ऋषयस् तत्र सुव्रताः ।**  
दिशो वितिमिराभासाः कुर्वन्तः समुपागमन् ॥**

**श्रीधरः :** विगतं तिमिरम् आभासः प्रकाशश् चान्यस्य यासु तथा-भूता दिशः कुर्वन्तः ॥२९॥

**क्रम-सन्दर्भः :** *न व्याख्यातम्।*

**विश्वनाथः :** विगत-तिमिरस्याभासः प्रत्ययोऽपि यासु ताः ॥२९॥

---ओ)०(ओ---

**॥ ९.१.३० ॥**

**तान् विलोक्याम्बिका देवी विवासा व्रीडिता भृशम् ।**

**भर्तुर् अङ्कात् समुत्थाय नीवीम् आश्व् अथ पर्यधात् ।**

*न कतमेन व्याख्यातम्।*

---ओ)०(ओ---

**॥ ९.१.३ ॥**

**ऋषयोऽपि तयोर् वीक्ष्य प्रसङ्गं रममाणयोः ।**  
निवृत्ताः प्रययुस् तस्मान् नर-नारायणाश्रमम् ॥**

**श्रीधरः :** प्रसङ्गं रत्य्-अभिनिवेशम् । स्त्री-प्रसङ्ग-दर्शन-कलुषित-मनसः सन्तस् तत् प्रसङ्ग-शून्यं नर-नारायणाश्रमं ययुः ॥३१॥

**क्रम-सन्दर्भः :** ऋषयोऽपीति तत्र लज्जित-मनसोऽन्यत्रापि तद् आशङ्क्य नितरां तत्-प्रसङ्ग-शून्यं नर-नारायणाश्रमं ययुः ॥३१॥

**विश्वनाथः :** *न व्याख्यातम्।*

---ओ)०(ओ---

**॥ ९.१.३२ ॥**

**तद् इदं भगवान् आह प्रियायाः प्रिय-काम्यया ।**  
स्थानं यः प्रविशेद् एतत् स वै योषिद् भवेद् इति ॥**

*न कतमेन व्याख्यातम्।*

---ओ)०(ओ---

**॥ ९.१.३३ ॥**

**तत ऊर्ध्वं वनं तद् वै पुरुषा वर्जयन्ति हि ।**  
सा चानुचर-संयुक्ता विचचार वनाद् वनम् ॥**

**श्रीधरः :** प्रासङ्गिकम् उक्त्वा प्रस्तुतम् अनुवर्णयति, अनुचरी-संयुक्तेति वक्तव्ये भूत-पूर्व-गत्या पुंस्त्व-निर्देशः ॥३३॥

**क्रम-सन्दर्भः :** *न व्याख्यातम्।*

**विश्वनाथः :** प्रासङ्गिकम् उक्त्वा प्रस्तुतम् आह---सा चेति । अनुचरी-संयुक्तेति वक्तव्ये भूत-पूर्व-गत्या पुंस्त्व-निर्देशः ॥३३॥

---ओ)०(ओ---

**॥ ९.१.३४-३६ ॥**

**अथ ताम् आश्रमाभ्याशे चरन्तीं प्रमदोत्तमाम् ।**  
स्त्रीभिः परिवृतां वीक्ष्य चकमे भगवान् बुधः ॥**

**सापि तं चकमे सुभ्रूः सोमराज-सुतं पतिम् ।**  
स तस्यां जनयाम् आस पुरूरवसम् आत्मजम् ॥**

**एवं स्त्रीत्वम् अनुप्राप्तः सुद्युम्नो मानवो नृपः ।**  
सस्मार स कुलाचार्यं वसिष्ठम् इति शुश्रुम ॥**

*न कतमेन व्याख्यातम्।***:**

---ओ)०(ओ---

**॥ ९.१.३७ ॥**

**स तस्य तां दशां दृष्ट्वा कृपया भृश-पीडितः ।**  
सुद्युम्नस्याशयन् पुंस्त्वम् उपाधावत शङ्करम् ॥**

**श्रीधरः, विश्वनाथः :** आशयन्न् इच्छन् ॥३७॥

**क्रम-सन्दर्भः :** *न व्याख्यातम्।*

---ओ)०(ओ---

**॥ ९.१.३८-३९ ॥**

**तुष्टस् तस्मै स भगवान् ऋषये प्रियम् आवहन् ।**  
स्वां च वाचम् ऋतां कुर्वन्न् इदम् आह विशाम्पते ॥**

**मासं पुमान् स भविता मासं स्त्री तव गोत्रजः ।**  
इत्थं व्यवस्थया कामं सुद्युम्नोऽवतु मेदिनीम् ॥**

**श्रीधरः, क्रम-सन्दर्भः :** *न व्याख्यातम्।*

**विश्वनाथः :** प्रियम् आवहन् प्रीतिं दधानः ॥३८-३९॥

---ओ)०(ओ---

**॥ ९.१.४० ॥**

**आचार्यानुग्रहात् कामं लब्ध्वा पुंस्त्वं व्यवस्थया ।**  
पालयाम् आस जगतीं नाभ्यनन्दन् स्म तं प्रजाः ॥**

**श्रीधरः :** नाभ्यनन्दन्, स्त्रीत्वे लज्जया मासं मासं निलीयावस्थानात् ॥४०॥

**क्रम-सन्दर्भः :** *न व्याख्यातम्।*

**विश्वनाथः :** नाभ्यनन्दन्, स्त्रीत्वे सति मासं निलीयावस्थानात् ॥४०॥

---ओ)०(ओ---

**॥ ९.१.४१ ॥**

**तस्योत्कलो गयो राजन् विमलश् च त्रयः सुताः ।**  
दक्षिणा-पथ-राजानो बभूवुर् धर्म-वत्सलाः ॥**

**श्रीधरः, क्रम-सन्दर्भः :** *न व्याख्यातम्।*

**विश्वनाथः :** तस्य सुद्युम्नस्य ॥४१॥

---ओ)०(ओ---

**॥ ९.१.४२ ॥**

**ततः परिणते काले प्रतिष्ठान-पतिः प्रभुः ।**  
पुरूरवस उत्सृज्य गां पुत्राय गतो वनम् ॥**

**श्रीधरः, क्रम-सन्दर्भः :** *न व्याख्यातम्।*

**विश्वनाथः :** प्रतिष्ठानस्य पतिर् इति तत्रैव तस्य राजधानीम् । गाम् उत्सृज्य पृथ्वीं दत्त्वा ॥४२॥

---ओ)०(ओ---

इति सारार्थ-दर्शिन्यां हर्षिण्यां भक्त-चेतसाम् ।

नवमे प्रथमोऽध्यायः सङ्गतः सङ्गतः सताम् ॥\*॥

---ओ)०(ओ---

> इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं > संहितायां वैयासिक्यां नवम-स्कन्धे >
> इलोपाख्याने प्रथमोऽध्यायः ।

॥ ९.१ ॥

(९.२)
