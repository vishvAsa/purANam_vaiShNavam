+++
title = "०७ हरिश्चन्द्रोपाख्यानम्"

+++

**॥ ९.७.१ ॥**

**श्री-शुक उवाच---**

**मान्धातुः पुत्र-प्रवरो योऽम्बरीषः प्रकीर्तितः ।**

**पितामहेन प्रवृतो यौवनाश्वस् तु तत्-सुतः ।**

**हारीतस् तस्य पुत्रोऽभून् मान्धातृ-प्रवरा इमे ॥**

**श्रीधरः :**

मान्धातुर् अन्वयः प्रोक्तः सप्तमे यत्र गीयते ।

पुरुकुत्सस्य चाख्यानं हरिश्चन्द्रस्य चोत्तमम् ॥

पुत्र-प्रवरः पुत्र-श्रेष्ठः । स पितामहेन युवनाश्वेन प्रवृतः पुत्रत्वेन स्वीकृतः । अत एव तस्य मान्धातृ-प्रवर्ग्यत्वम्। तत्-सुतोऽम्बरीषस्य सुतः । इमे यौवनाश्वाम्बरीष-हारीता मान्धातृ-गोत्रस्य प्रवरा अवान्तर-विशेष-प्रवर्तकाः । यद् वा, यौवनाश्व-विशेषणम् । पितामहेन मान्धात्र सह आर्षेय-वरणे प्रवृतः । मान्धात प्रवरो येषां ते इमे अम्बरीष-यौवनाश्व-हारीताः । यथाहाश्वलायनः---हरित-कुत्स-पिङ्ग-दर्भ-भैम-गवानाम् आङ्गिरसाम्बरीष-यौवनाश्वेति मान्धातारं हैके ब्रुवते। अतीत्याङ्गिरसं मान्धात्र्-अम्बरीष-यौवनाश्वेति इति ॥१॥

**क्रम-सन्दर्भः :** मान्धातुर् इति सार्धकम् । पितामहेन प्रवृत्तो यौवनाश्वस् तु तत्-सुत इत्य् एव पाठः । दृश्यते चायं गौड-विदेहेषु । अर्थस् तु तस्याम्बरीषस्य सुतो यौवनाश्वः । अयम् अपि मान्धातृ-सनामेत्य् अर्थः । विष्णु-पुराणे तु युवनाश्व इति नाम यथा गर्भश् च युवनाश्वस्योदरेऽभवत् । ततो मान्धाताऽभवत् इति पूर्वम् उक्त्वा तत्रैव गद्यान्तरेणाह---अम्बरीषस्य मान्धातृ-तनयस्य युवनाश्वः पुत्रोऽभूत् । तस्माद् धारितः, यतोऽङ्गिरसा हारीत \[वि।पु। ४.३.२-३\] इति । टीकायाम् अर्थान्तरे---आर्षेय-प्रवरेण प्रवृत इति ऋषिभिः स्व-गोत्रत्वेन वृत इत्य् अर्थः । तेन सह तस्याम्बरीषस्य स्तो हारीतो युवनाश्वेन प्रवृत इति ॥१॥

**विश्वनाथः :**

सप्तमे तु हरिश्चन्द्रो मान्धार्त्र्-अन्वय-सम्भवः ।

वरुणं वञ्चयन् पुत्र-स्नेहाद् ईजे नृ-मेधतः ॥

पितामहेन युवनाश्वेन प्रवृतः पुत्र-द्वयेन स्वीकृतः । तत्-सुतः अम्बरीष-पुत्रो यौवनाश्वः । इमे अम्बरीष-युवनाश्व-हारीताः मान्धातृ-प्रवरा मान्धातैव प्रवरो येषां ते ॥१॥

---ओ)०(ओ---

**॥ ९.७.२ ॥**

**नर्मदा भ्रातृभिर् दत्ता पुरुकुत्साय योरगैः ।**

**तया रसातलं नीतो भुजगेन्द्र-प्रयुक्तया ॥**

**श्रीधरः :** पुरुकुत्सस्य वंशं कथयिष्यन्न् आदौ तावत् तस्य विवाहं प्रभावं चाह---

उरगैर् भ्रातृभिर् या दत्ता नर्मदा तया ॥२॥

**क्रम-सन्दर्भः :** *न व्याख्यातम्।*

**विश्वनाथः :** मान्धातृ-पुत्रस्य पुरुकुत्सस्य वंशं वदन् प्रथमं तस्य विवाहम् आह---मर्मदा खलु या उरुगैर् दत्ता तया स पुरुकुत्सो रसातलं नीताः ॥२॥

---ओ)०(ओ---

**॥ ९.७.३ ॥**

**गन्धर्वान् अवधीत् तत्र वध्यान् वै विष्णु-शक्ति-धृक् ।**

**नागाल् लब्ध-वरः सर्पाद् अभयं स्मरताम् इदम् ॥**

**श्रीधरः :** वध्यान् वधार्हान् । स च पुरुकुत्सो नागाल् लब्ध-वरोऽभूत् । वरम् आह---इदं नर्मदया रसातलानयनादिकं स्मरतां सर्पाद् अभयम् इति ॥३॥

**क्रम-सन्दर्भः :** *न व्याख्यातम्।*

**विश्वनाथः :** वधार्हान् अवधीत् । इदं रसातलानयनादिकं स्मरतां जनानां सर्पाद् अभयम् स्यात् ॥३॥

---ओ)०(ओ---

**॥ ९.७.४ ॥**

**त्रसद्दस्युः पौरुकुत्सो योऽनरण्यस्य देह-कृत् ।**

**हर्यश्वस् तत्-सुतस् तस्मात् प्रारुणोऽथ त्रिबन्धनः ॥**

**श्रीधरः :** देह-कृत् पिता । त्रसद्-दस्योः सुतोऽनरण्य इत्य् अर्थः ॥४॥

**क्रम-सन्दर्भः :** त्रसद्दस्युर् इति अयम् अपि मान्धातृ-सनामेत्य् अर्थः ॥४॥

**विश्वनाथः :** देहकृत् पिता । त्रसद्दस्योः सुतोऽनरण्य इत्य् अर्थः ॥४॥

---ओ)०(ओ---

**॥ ९.७.५ ॥**

**तस्य सत्यव्रतः पुत्रस् त्रिशङ्कुर् इति विश्रुतः ।**

**प्राप्तश् चाण्डालतां शापाद् गुरोः कौशिक-तेजसा ॥**

**श्रीधरः, विश्वनाथः :** त्रयः शङ्कव इव दुःख-हेतवो दोषा यस्यासौ त्रिशङ्कुः । तद् उक्तं हरिवंशे---

> पितुश् चापरितोषेण गुरोर् दोग्ध्री-वधेन च । >
> अप्रोक्षितोपयोगाच् च त्रि-विधस् ते व्यतिक्रमः ॥ इति ।

परिणीयमान-विप्र-कन्यापहरणात् क्रुद्धस्य गुरोः पितुः शापात् । कौशिकस्य विश्वामित्रस्य तेजसा प्रभावेण ॥५॥

**क्रम-सन्दर्भः :** *न व्याख्यातम्।*

---ओ)०(ओ---

**॥ ९.७.६ ॥**

**स-शरीरो गतः स्वर्गम् अद्यापि दिवि दृश्यते ।**

**पातितोऽवाक्-शिरा देवैस् तेनैव स्तम्भितो बलात् ॥**

**श्रीधरः :** तेनैव कौशिकेन ॥६॥

**क्रम-सन्दर्भः, विश्वनाथः :** *न व्याख्यातम्।*

---ओ)०(ओ---

**॥ ९.७.७ ॥**

**त्रैशङ्कवो हरिश्चन्द्रो विश्वामित्र-वशिष्ठयोः ।**

**यन्-निमित्तम् अभूद् युद्धं पक्षिणोर् बहु-वार्षिकम् ॥**

**श्रीधरः :** पक्षिणोर् आडी-बकयोः । विश्वामित्रो राजसूय-दक्षिणाच् छलेन हरिश्चन्द्र-सर्वस्वम् अपहृत्य यातयाम् आस, तच् छ्रुत्वा कुपितो वशिष्ठोऽपि विश्वामित्रं त्वम् आडी भवेति शशाप । सोऽपि त्वं बको भवेति वसिष्ठं शशाप । तयोश् च युद्धम् अभूद् इति प्रसिद्धम् ॥७॥

**क्रम-सन्दर्भः :** *न व्याख्यातम्।*

**विश्वनाथः :** पक्षिणोर् इति विश्वामित्रो राजसूय-दक्षिणाच् छलेन हरिश्चन्द्रस्य सर्वस्वम् अपजहार । तच् छ्रुत्वा कुपितो वशिष्ठोऽपि विश्वामित्रं त्वम् आडी भवेति शशाप । सोऽपि त्वं बको भवेति वसिष्ठं शशाप । ततस् तयोर् युद्धम् अभूत् ॥७॥

---ओ)०(ओ---

**॥ ९.७.८ ॥**

**सोऽनपत्यो विषण्णात्मा नारदस्योपदेशतः ।**

**वरुणं शरणं यातः पुत्रो मे जायतां प्रभो ॥**

**श्रीधरः :** हरिश्चन्द्रो ह वैधस ऐक्ष्वाको राजा पुत्र आस इत्य्-आदि-श्रुति-प्रसिद्धं हरिश्चन्द्रस्य चरितम् आह---सोऽनपत्य इत्य्-आदि यावत्-समाप्ति । कथं शरणं यातः ? तद् आह---पुत्रो मे जायताम् ॥८॥

**क्रम-सन्दर्भः :** श्री-भगवद्-दैवतस्य श्री-भागवत एव समञ्जसत्वं बोधयितुं हरिश्चन्द्रस्य चरितम् आह---सोऽनपत्य इत्य् आदिना । एवम् अन्यत्रापि ज्ञेयम् । तत्र स इति युग्मकम् ॥८॥

**विश्वनाथः :** स हरिश्चन्द्रः ॥८॥

---ओ)०(ओ---

**॥ ९.७.९ ॥**

**यदि वीरो महाराज तेनैव त्वां यजे इति ।**

**तथेति वरुणेनास्य पुत्रो जातस् तु रोहितः ॥**

**श्रीधरः :** यदि वीरः पुत्रो मे जायेत, तर्हि तेनैव पुरुष-पशुना त्वां यजे । यजामीति भाषया तथेत्य् उक्तवता वरुणेन निमित्तेनास्य रोहितो नाम पुत्रो जातः ॥९॥

**क्रम-सन्दर्भः :** *न व्याख्यातम्।*

**विश्वनाथः :** तथेति वरं ददता वरुणेन हेतुना ॥९॥

---ओ)०(ओ---

**॥ ९.७.१० ॥**

**जातः सुतो ह्य् अनेनाङ्ग मां यजस्वेति सोऽब्रवीत् ।**

**यदा पशुर् निर्दशः स्याद् अथ मेध्यो भवेद् इति ॥**

**श्रीधरः :** जाते पुत्रे स वरुणो जातः सुतो माम् अनेन यजस्वेत्य् अब्रवीत् । यदा पशुर् निर्दशो निर्गत-दश-दिवसः स्याद् इत्य् अत्र स राजाऽब्रवीद् इत्य् अनुषङ्गः ॥१०॥

**क्रम-सन्दर्भः :** *न व्याख्यातम्।*

**विश्वनाथः :** ततश् च स वरुणः जात इत्य् आदि अब्रवीत् । ततश् च राजा पुत्र-स्नेहात् तं वञ्चयन् यदेत्य् आदि अब्रवीत् । निर्दशः निर्गत-दश-दिवसः स्यात् ॥१०॥

---ओ)०(ओ---

**॥ ९.७.११-१३ ॥**

**निर्दशे च स आगत्य यजस्वेत्य् आह सोऽब्रवीत् ।**

**दन्ताः पशोर् यज् जायेरन्न् अथ मेध्यो भवेद् इति ॥**

**दन्ता जाता यजस्वेति स प्रत्याहाथ सोऽब्रवीत् ।**

**यदा पतन्त्य् अस्य दन्ता अथ मेध्यो भवेद् इति ॥**

**पशोर् निपतिता दन्ता यजस्वेत्य् आह सोऽब्रवीत् ।**

**यदा पशोः पुनर् दन्ता जायन्तेऽथ पशुः शुचिः ॥**

*न कतमेनापि व्याख्यातम्।*

---ओ)०(ओ---

**॥ ९.७.१४ ॥**

**पुनर् जाता यजस्वेति स प्रत्याहाथ सोऽब्रवीत् ।**

**सान्नाहिको यदा राजन् राजन्योऽथ पशुः शुचिः ॥**

**श्रीधरः :** राजन् हे वरुण ! राजन्यः पशुर् यदा सान्नाहिकः कवच-सम्बन्धार्हः सङ्ग्राम-समर्थः । अथ तदा शुचिः ॥१४॥

**क्रम-सन्दर्भः :** *न व्याख्यातम्।*

**विश्वनाथः :** राजन् हे वरुण ! राजन्यः पशुर् यदा सान्नाहिकः कवच-बन्धार्हः स्यात् तदा शुचिः ॥१४॥

---ओ)०(ओ---

**॥ ९.७.१५ ॥**

**इति पुत्रानुरागेण स्नेह-यन्त्रित-चेतसा ।**

**कालं वञ्चयता तं तम् उक्तो देवस् तम् ऐक्षत ॥**

**श्रीधरः :** इत्य् एवं तं तं कालं वञ्चयता राज्ञोक्तः, प्रार्थितो देवो वरुणस् तं तं कालं प्रत्यैक्षतेत्य् अर्थः ॥१५॥

**क्रम-सन्दर्भः :** *न व्याख्यातम्।*

**विश्वनाथः :** तं तं कालं वञ्चयतोक्तः प्रार्थितो देवो वरुणस् तं तं कालं प्रत्यैक्षतेत्य् अन्वयः ॥१५॥

---ओ)०(ओ---

**॥ ९.७.१६ ॥**

**रोहितस् तद् अभिज्ञाय पितुः कर्म चिकीर्षितम् ।**

**प्राण-प्रेप्सुर् धनुष्-पाणिर् अरण्यं प्रत्यपद्यत ॥**

**श्रीधरः :** चिकीर्षितम् आत्मना पशुना वरुण-यजनम् ॥१६॥

**क्रम-सन्दर्भः, विश्वनाथः :** *न व्याख्यातम्।*

---ओ)०(ओ---

**॥ ९.७.१७ ॥**

**पितरं वरुण-ग्रस्तं श्रुत्वा जात-महोदरम् ।**

**रोहितो ग्रामम् एयाय तम् इन्द्रः प्रत्यषेधत ॥**

**श्रीधरः :** ततश् च कुपितेन वरुणेन ग्रस्तम्, अत एव जातं महद्-उदरं यस्य तं पितरं श्रुत्वा ॥१७॥

**क्रम-सन्दर्भः, विश्वनाथः :** *न व्याख्यातम्।*

---ओ)०(ओ---

**॥ ९.७.१८ ॥**

**भूमेः पर्यटनं पुण्यं तीर्थ-क्षेत्र-निषेवणैः ।**

**रोहितायादिशच् छक्रः सोऽप्य् अरण्येऽवसत् समाम् ॥**

**श्रीधरः, विश्वनाथः :** समां वर्षम् ॥१८॥

**क्रम-सन्दर्भः :** *न व्याख्यातम्।*

---ओ)०(ओ---

**॥ ९.७.१९ ॥**

**एवं द्वितीये तृतीये चतुर्थे पञ्चमे तथा ।**

**अभ्येत्याभ्येत्य स्थविरो विप्रो भूत्वाह वृत्र-हा ॥**

**श्रीधरः :** द्वितीये च वर्षे वृत्र-हा अभ्येत्याभ्येत्य तथैव तं प्रतिषेधन् किञ्चित् किञ्चिद् आह ॥१९॥

**क्रम-सन्दर्भः :** *न व्याख्यातम्।*

**विश्वनाथः :** एवं द्वितीयेऽपि वर्षे पुनः कृपयैवागतं तं वृत्रहा पुनः प्रतिषेधन् तथैवाह ॥१९॥

---ओ)०(ओ---

**॥ ९.७.२० ॥**

**षष्ठं संवत्सरं तत्र चरित्वा रोहितः पुरीम् ।**

**उपव्रजन्न् अजीगर्ताद् अक्रीणान् मध्यमं सुतम् ।**

**शुनःशेफं पशुं पित्रे प्रदाय समवन्दत ॥**

*न कतमेनापि व्याख्यातम्।*

---ओ)०(ओ---

**॥ ९.७.२१ ॥**

**ततः पुरुष-मेधेन हरिश्चन्द्रो महा-यशाः ।**

**मुक्तोदरोऽयजद् देवान् वरुणादीन् महत्-कथः ॥**

**श्रीधरः :** वरुणेन मुक्तम् उदरं यस्य । महत्सु कथा यस्य सः । आत्मवान् जमदग्निर् अध्वर्युर् अभूत् ॥२१॥

**क्रम-सन्दर्भः :** *न व्याख्यातम्।*

**विश्वनाथः :** महत्सु अयतिआत्म स्यात् ॥२१॥

---ओ)०(ओ---

**॥ ९.७.२२ ॥**

**विश्वामित्रोऽभवत् तस्मिन् होता चाध्वर्युर् आत्मवान् ।**

**जमदग्निर् अभूद् ब्रह्मा वसिष्ठोऽयास्यः साम-गः ॥**

**श्रीधरः, विश्वनाथः :** अयास्यो मुनिः सामग उद्गाता अभूद् इत्य् अर्थः ॥२२॥

**क्रम-सन्दर्भः :** *न व्याख्यातम्।*

---ओ)०(ओ---

**॥ ९.७.२३ ॥**

**तस्मै तुष्टो ददाव् इन्द्रः शातकौम्भमयं रथम् ।**

**शुनःशेफस्य माहात्म्यम् उपरिष्टात् प्रचक्ष्यते ॥**

**श्रीधरः :** उपरिष्टाद् विश्वामित्र-सुताख्यान-प्रसङ्गेन ॥२३॥

**क्रम-सन्दर्भः :** *न व्याख्यातम्।*

**विश्वनाथः :** उपरिष्टात् विश्वामित्र-सुताख्यान-कथा-प्रसङ्गे ॥२३॥

---ओ)०(ओ---

**॥ ९.७.२४ ॥**

**सत्यं सारं धृतिं दृष्ट्वा स-भार्यस्य च भूपतेः ।**

**विश्वामित्रो भृशं प्रीतो ददाव् अविहतां गतिम् ॥**

**मनः पृथिव्यां ताम् अद्भिस् तेजसापोऽनिलेन तत् ॥**

**खे वायुं धारयंस् तच् च भूतादौ तं महात्मनि ।**

**तस्मिन् ज्ञान-कलां ध्यात्वा तयाज्ञानं विनिर्दहन् ॥**

**श्रीधरः :** अविहतां गतिं ज्ञानम् । ताम् एव गतिम् आह सार्धाभ्यम् । मनः पृथिव्यां धारयन् ज्ञान-कलां ध्यात्वा तयाज्ञानं विनिर्दहंस् तां च हित्वा मुक्त्वा मुक्त-बन्धनस् तस्थाव् इत्य् अन्वयः । मनो-मूलो हि संसारः । मनश् चान्न-मयम्, अन्न-मयं हि सोम्य मनः इति श्रुतेः । अतोऽन्न-शब्द-वाच्यायां पृथिव्यां मनो धारयन्न् एकी-कुर्वन्, तां पृथिवीमद्भिर् एकी-कुर्वन्, अपस् तेजसा, तत् तेजोऽनिलेन ॥२४॥

तं च खे आकाशे, तच् च भूतादाव् अहङ्कारे, तं च भूतादिम् अहङ्कारं महात्मनि महत्-तत्त्वे तस्मिन् विषयाकारं व्यावर्त्य ज्ञान-कलां ज्ञानांशम् आत्मत्वेन ध्यात्वा तया ध्यान-वृत्ति-रूपयात्मावरकम् अज्ञानं विनिर्दहन् ॥२५॥

**क्रम-सन्दर्भः :** तादृशस्य चात्यन्त-वैदिक-कर्म-परत्वं चेत् कथं चिद् ब्रह्म कैवल्यम् एव स्यात्, न तु भगवत्-सम्बन्ध इत्य् आह---सत्यं सारम् इत्य् आदि ॥२४॥

**विश्वनाथः :** गतिं ज्ञानम् । गतिम् एवाह---मन इति । अन्न-मयं हि सोम्य मनः इति श्रुतेर् मनसोऽनुवर्तित्वाद् अन्न-शब्द-वाच्यायां पृथिव्यां धारयन् तां पृथ्वीम् अद्भिर् अप्सु धारयन्, ता आपस् तेजसा तेजसि, तत्-तेज अनिले ॥२४॥ तं वायुं खे । तच् च खं भूतादाव् अहङ्कारे, तं चाहङ्कारं महात्मनि, महत्-तत्त्वे तस्मिन् तं च महान्तं ज्ञान-कलां ज्ञान-कलायां विद्यायां ध्यात्वा, तयैव विद्यया अज्ञानम् अविद्यां विनिर्दहन् ॥२५॥

---ओ)०(ओ---

**॥ ९.७.२६ ॥**

**हित्वा तां स्वेन भावेन निर्वाण-सुख-संविदा ।**

**अनिर्देश्याप्रतर्क्येण तस्थौ विध्वस्त-बन्धनः ॥**

**श्रीधरः :** निर्वाण-सुख-संविदा तां च हित्वा मुक्त-बन्धः सन्न् अनिर्देश्येन अप्रतर्क्येण स्वेन भावेन स्व-स्वरूपेण तस्थौ ॥२६॥

**क्रम-सन्दर्भः :** *न व्याख्यातम्।*

**विश्वनाथः :** तां विद्यां च हित्वा स्वेन भावेन स्व-स्वरूपेण तस्थौ । कीदृशेन निर्वाण-सुखस्य सम्पद्य् अत्र तेन ॥२६॥

---ओ)०(ओ---

इति सारार्थ-दर्शिन्यां हर्षिण्यां भक्त-चेतसाम् ।

नवमे सप्तमोऽध्यायः सङ्गतः सङ्गतः सताम् ॥\*॥

---ओ)०(ओ---

> इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं > संहितायां वैयासिक्यां नवम-स्कन्धे

हरिश्चन्द्रोपाख्यानम् नाम

सप्तमोऽध्यायः ।

॥ ९.७ ॥

(९.८)
