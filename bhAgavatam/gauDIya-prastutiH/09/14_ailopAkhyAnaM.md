+++
title = "१४ ऐलोपाख्यानं"

+++

**॥ ९.१४.१ ॥**

**श्री-शुक उवाच---**

**अथातः श्रूयतां राजन् वंशः सोमस्य पावनः ।**  
यस्मिन्न् ऐलादयो भूपाः कीर्त्यन्ते पुण्य-कीर्तयः ॥**

**श्रीधरः :**

चतुर्दशादिभिः सोम-वंशमाहासमाप्तितः ।

यस्मिन्न् ऐलादयो भूपाः कीर्त्यन्ते पुण्य-कीर्तयः ॥

चतुर्दशे गुरोः पत्न्यां तारायां सोम-जाद् गुधात् ।

जातश् चैलः षड् उर्वश्याम् आयु-मुख्यान् अजीजनत् ॥

**क्रम-सन्दर्भः :** अथात इति । श्रुत-पूर्व-मीमांसान् प्रति अथातो ब्रह्म जिज्ञासा \[वे।सू। १.१.१\] इतिवत् स्वयं भगवद्-आविर्भावास्पद-वंश-कथनारम्भे माङ्गल्यायानन्तर्य-हेतु-विशेषयोर् बोधनाय च सोमस्य तद्-वंश-धरस्यापि पावनो वंशः । यद् वा, सोमस्य उमा-सहचरस्य शिवस्यापि, यत्-पाद-निःसृत-सरित्-प्रवरोदकेन तीर्थेन मूर्ध्न्य् अधिकृतेन शिवः शिवोऽभूत् \[भा।पु। ३.२८.२२\] इतिवत् स्वयं भगवद्-आविर्भावात् । अस्तु तावत् तत्-सम्बन्धेन तादृशत्वं स्वतोऽप्य् अन्तः प्रशस्तम् इत्य्-आह---यस्मिन्न् इति ॥१॥

**विश्वनाथः :**

तारायां स्व-गुरोः पत्न्याम् इन्दुना जनिताद् बुधात् ।

जात ऐलः षड् उर्वश्यां पुत्रान् प्राप चतुर्दशे ॥१॥

---ओ)०(ओ---

**॥ ९.१४.२ ॥**

**सहस्र-शिरसः पुंसो नाभि-ह्रद-सरोरुहात् ।**  
जातस्यासीत् सुतो धातुर् अत्रिः पितृ-समो गुणैः ॥**

**श्रीधरः, विश्वनाथः :** *न व्याख्यातम्।*

**क्रम-सन्दर्भः :** तद् एतत् परमानन्द-विलसितं तथैव मुहुर् घोषितम् अपि श्री नारायणम् आरभ्य संशितुम् आरभते---सहस्रेति ॥२॥

---ओ)०(ओ---

**॥ ९.१४.३ ॥**

**तस्य दृग्भ्योऽभवत् पुत्रः सोमोऽमृतमयः किल ।**  
विप्रौषध्य्-उडु-गणानां ब्रह्मणा कल्पितः पतिः ॥**

**श्रीधरः :** दृग्भ्य आनन्दाश्रुभ्यः । अत एवामृत-मयः । किलेत्य् आश्चर्ये । पाठान्तरे दृशो नेत्रात् । वक्ष्यमाण-दर्प-कारणम् आह---विप्रेति ॥३॥

**क्रम-सन्दर्भः :** *न व्याख्यातम्।*

**विश्वनाथः :** दृग्भ्य आनन्दाश्रुभ्यः, अत एवामृत-मयः, दृश इति च पाठः ।

अत्रेः पत्न्य् अनसूया त्रीन् जज्ञे सुयशसः सुतान् ।

सोमं दुर्वाससं दत्तम् आत्मेश-ब्रह्म-सम्भवान् ॥ \[भा।पु। ४.१.१५\] इति चतुर्थोक्तेः ।

सा पुनस् तं स्व-गर्भे दधारेति केचित् । सङ्ग-काले आनन्दाश्रूण्य् अपि तस्याम् आधत्तेत्य् अन्ये, पत्युः पुत्रत्वेन तस्या एव सुत इत्य् अपरे ॥३॥

---ओ)०(ओ---

**॥ ९.१४.४ ॥**

**सोऽयजद् राजसूयेन विजित्य भुवन-त्रयम् ।**  
पत्नीं बृहस्पतेर् दर्पात् तारां नामाहरद् बलात् ॥**

**श्रीधरः :** सोमस्य पुत्रो बुध इति कथा-द्वारेणाह---पत्नीम् इति सार्धैर् नवभिः ॥४॥

**क्रम-सन्दर्भः, विश्वनाथः :** *न व्याख्यातम्।*

---ओ)०(ओ---

**॥ ९.१४.५ ॥**

**यदा स देव-गुरुणा याचितोऽभीक्ष्णशो मदात् ।**  
नात्यजत् तत्-कृते जज्ञे सुर-दानव-विग्रहः ॥**

**श्रीधरः :** तत्-कृते तन्-निमित्तम् ॥५॥

**क्रम-सन्दर्भः, विश्वनाथः :** *न व्याख्यातम्।*

---ओ)०(ओ---

**॥ ९.१४.६-७॥**

**शुक्रो बृहस्पतेर् द्वेषाद् अग्रहीत् सासुरोडुपम् ।**  
हरो गुरु-सुतं स्नेहात् सर्व-भूत-गणावृतः ॥**

**सर्व-देव-गणोपेतो महेन्द्रो गुरुम् अन्वयात् ।**  
सुरासुर-विनाशोऽभूत् समरस् तारकामयः ॥**

**श्रीधरः :** सुराणां दानवानां च विग्रहे कारणम् आह---शुक्र इति । असुरैः सहितः । उडुपम् अग्रहीद् इत्य् अर्थः । सन्धिर् आर्षः । गुरोः सुतं बृहस्पतिम् अग्रहीत् । अङ्गिरसः सकाशात् प्राप्त-विद्यो हर इति प्रसिद्धिः ॥६-७॥

**क्रम-सन्दर्भः :** सुरासुरयोर् विनाशो यस्मात् तादृशः तारका-मयस् तारका-कारण इत्य् अमर-कोषात् ॥७॥

**विश्वनाथः :** सासुरः असुरैः सहितः उडुपं चन्द्रम् अग्रहीत् । तस्यैव पक्षो बभूव । सन्धिर् आर्षः । गुरु-सुतम् इति अङ्गिरसः सकाशात् प्राप्त-विद्यो हर इति प्रसिद्धिर् इति स्वामि-चरणाः ॥६-७॥

---ओ)०(ओ---

**॥ ९.१४.८ ॥**

**निवेदितोऽथाङ्गिरसा सोमं निर्भर्त्स्य विश्व-कृत् ।**  
तारां स्व-भर्त्रे प्रायच्छद् अन्तर्वत्नीम् अवैत् पतिः ॥**

**श्रीधरः :** निवेदितो विज्ञापितः । विश्व-कृद् ब्रह्मा । अवैद् अबुध्यत ॥८॥

**क्रम-सन्दर्भः :** *न व्याख्यातम्।*

**विश्वनाथः :** अजो ब्रह्मा सोमं निर्भर्त्स्य तस्मात् सकाशात् तारां निष्काश्य स्व-भर्त्रे बृहस्पतये, स च पतिस् ताम् अन्तर्वत्नीं गर्भवतीम् अवैत् ज्ञातवान् ॥८॥

---ओ)०(ओ---

**॥ ९.१४.९ ॥**

**त्यज त्यजाशु दुष्प्रज्ञे मत्-क्षेत्राद् आहितं परैः ।**  
नाहं त्वां भस्मसात् कुर्यां स्त्रियं सान्तानिकेऽसति ॥**

**श्रीधरः :** बृहस्पतिर् आह---त्यज त्यजेति । परैर् आहितं गर्भम् । गर्भे त्यक्ते भस्मी-करिष्यतीति बिभ्यतीं प्रत्य् आह---नाहम् इति । सान्तानिकः सन्तानार्थी । सान्तानिके इति पाठे हे सत्-पुत्रे इत्य् अर्थः ॥९॥

**क्रम-सन्दर्भः :** त्यज त्यजेति गृहागमनानन्तरं गुरु-वचनम् ॥९॥

**विश्वनाथः :** बृहस्पतिर् उवाच---त्यजेति । परैर् आहितं गर्भम् मत्-क्षेत्राद् अस्मात् त्यज दूरीकुरु । गर्भे त्यक्ते भस्मी-करिष्यतीति बिभ्यतीम् आश्वासयन्न् आह---नाहम् इति । सान्तानिकः सन्तानार्थी । त्वयि सन्तानम् उत्पादयितु-मना अस्मीत्य् अर्थः । सान्तानिके इति पाठे हे सत्-पुत्रे इत्य् अर्थः ॥९॥

---ओ)०(ओ---

**॥ ९.१४.१० ॥**

**तत्याज व्रीडिता तारा कुमारं कनक-प्रभम् ।**  
स्पृहाम् आङ्गिरसश् चक्रे कुमारे सोम एव च ॥**

*न कतमेनापि व्याख्यातम्।*

---ओ)०(ओ---

**॥ ९.१४.११ ॥**

**ममायं न तवेत्य् उच्चैस् तस्मिन् विवदमानयोः ।**  
पप्रच्छुर् ऋषयो देवा नैवोचे व्रीडिता तु सा ॥**

**श्रीधरः, विश्वनाथः :** *न व्याख्यातम्।*

**क्रम-सन्दर्भः :** ममायं न च तवेति तु पुनः सभा-गमने द्वयोर् विवादः । तस्मिन् पुनर् जाते सदसि ॥११॥

---ओ)०(ओ---

**॥ ९.१४.१२ ॥**

**कुमारो मातरं प्राह कुपितोऽलीक-लज्जया ।**  
किं न वचस्य् असद्-वृत्ते आत्मावद्यं वदाशु मे ॥**

**श्रीधरः, क्रम-सन्दर्भः :** *न व्याख्यातम्।*

**विश्वनाथः :** आत्मनोऽवद्यं दोषं किं न वदसि ॥१२॥

---ओ)०(ओ---

**॥ ९.१४.१३ ॥**

**ब्रह्मा तां रह आहूय समप्राक्षीच् च सान्त्वयन् ।**  
सोमस्येत्य् आह शनकैः सोमस् तं तावद् अग्रहीत् ॥**

**श्रीधरः, विश्वनाथः :** रह एकान्ते ॥१३॥

**क्रम-सन्दर्भः :** *न व्याख्यातम्।*

---ओ)०(ओ---

**॥ ९.१४.१४ ॥**

**तस्यात्म-योनिर् अकृत बुध इत्य् अभिधां नृप ।**  
बुद्ध्या गम्भीरया येन पुत्रेणापोडुराण् मुदम् ॥**

**श्रीधरः :** पुरूरवस उर्वश्याम् आयु-प्रमुखाः षट् पुत्रा जाता इति वक्तुं कथाम् आह---तस्येत्य्-आदिना यावत् समाप्ति ॥१४॥

**क्रम-सन्दर्भः, विश्वनाथः :** *न व्याख्यातम्।*

---ओ)०(ओ---

**॥ ९.१४.१५-१६ ॥**

**ततः पुरूरवा जज्ञे इलायां य उदाहृतः ।**  
तस्य रूप-गुणौदार्य-शील-द्रविण-विक्रमान् ॥**

**श्रुत्वोर्वशीन्द्र-भवने गीयमानान् सुरर्षिणा ।**  
तद्-अन्तिकम् उपेयाय देवी स्मर-शरार्दिता ॥**

*न कतमेनापि व्याख्यातम्।*

---ओ)०(ओ---

**॥ ९.१४.१७ ॥**

**मित्रा-वरुणयोः शापाद् आपन्ना नर-लोकताम् ।**  
निशम्य पुरुष-श्रेष्ठं कन्दर्पम् इव रूपिणम् ॥**

**धृतिं विष्टभ्य ललना उपतस्थे तद्-अन्तिके ।**

**स तां विलोक्य नृपतिर् हर्षेणोत्फुल्ल-लोचनः ।**  
उवाच श्लक्ष्णया वाचा देवीं हृष्ट-तनूरुहः ॥**

**श्रीधरः :** ननु देवी मनुष्यस्यान्तिकम् उपागच्छेत् तत्राह, मित्रा-वरुणयोः शापान् नर-लोकतां मनुष्य-भावम् आपन्ना सती ॥१७-१८॥

**क्रम-सन्दर्भः :** धृतिं विष्टभ्य तद्-दर्शनेन जात-स्तम्भादि-विकार-स्तम्भनाय धैर्यम् अवलम्ब्य ॥१७-१८॥

**विश्वनाथः :** मित्रावरुणयोस् तद्-दर्शन-जनित-काम-विकारयोर् उर्वशी त्वं मानुषीव मनुष्य-भुक्ता भवेत्य् अभिशापात् नरलोक-गतां नर-लोकम् ॥१७-१८॥

---ओ)०(ओ---

**॥ ९.१४.१९ ॥**

**श्री-राजोवाच---**

**स्वागतं ते वरारोहे आस्यतां करवाम किम् ।**  
संरमस्व मया साकं रतिर् नौ शाश्वतीः समाः ॥**

**श्रीधरः :** नौ आवयोः रतिर् अस्त्व् इति ॥१९॥

**क्रम-सन्दर्भः :** *न व्याख्यातम्।*

**विश्वनाथः :** नौ रतिर् अस्तु ॥१९॥

---ओ)०(ओ---

**॥ ९.१४.२० ॥**

**उर्वश्य् उवाच---**

**कस्यास् त्वयि न सज्जेत मनो दृष्टिश् च सुन्दर ।**  
यद्-अङ्गान्तरम् आसाद्य च्यवते ह रिरंसया ॥**

**श्रीधरः :** यस्य तवाङ्गान्तरं वक्ष आसाद्य रिरंसया रन्तुम् इच्छया ह स्फुटं न च्यवते नापयाति । यद् यस्माद् इति वा ॥२०॥

**क्रम-सन्दर्भः :** मनो दृष्टिश् च न च्यवत इति पूर्वेणैवान्वयः ॥२०॥

**विश्वनाथः :** यद् यस्मात् अङ्ग, हे राजन्, अन्तरं रहसि अवकाशम् आसाद्य प्राप्य रिरंसया मनश् च्यवते विकृतीभवति ॥२०॥

---ओ)०(ओ---

**॥ ९.१४.२१ ॥**

**एताव् उरणकौ राजन् न्यासौ रक्षस्व मानद ।**  
संरंस्ये भवता साकं श्लाघ्यः स्त्रीणां वरः स्मृतः ॥**

**श्रीधरः :** शापावसाने भाषा-भङ्ग-मिषेण जिगमिषोस् तस्या भाषा-बन्धम् आह---एताव् इति द्वाभ्याम् । उरणकौ मेषौ न्यासौ निक्षेप-रूपौ रक्षस्व । यः श्लाघ्यः स एव स्त्रीणां वरः स्मृतः । अतो विजातीयत्वं न दोष इति भावः ॥२१॥

**क्रम-सन्दर्भः :** *न व्याख्यातम्।*

**विश्वनाथः :** शापावसान-मिषेण स्वर्गं जिगमिषोस् तस्या भाषा-बन्धम् आह---एताव् इति द्वाभ्याम् । उरणकौ मेषौ न्यासौ निक्षेप-रूपौ रक्ष । यः श्लाघ्यः स एव स्त्रीणां वरः स्मृतः । इति विजातीयत्वं स्त्रीणाम् अस्माकं न दोष इति भावः ॥२१॥

---ओ)०(ओ---

**॥ ९.१४.२२ ॥**

**घृतं मे वीर भक्ष्यं स्यान् नेक्षे त्वान्यत्र मैथुनात् ।**  
विवाससं तत् तथेति प्रतिपेदे महामनाः ॥**

**श्रीधरः :** हे वीर, घृतं मे भक्ष्यं स्यात् । अमृतं वा आज्यम् इति श्रुतेः । देवानां चामृताशित्वात् । मैथुनाद् अन्यत्र विवाससं त्वां नेक्षिष्ये । इति प्रतिपेदेऽङ्गी-कृतवान् ॥२२॥

**क्रम-सन्दर्भः :** *न व्याख्यातम्।*

**विश्वनाथः :** घृतं मे भक्ष्यम् इति । अमृतं वा आज्यम् इति श्रुतेः । देवानां चामृताशित्वात् । त्वा त्वाम् । तत् तस्या वचनं तथास्त्व् इति प्रतिपेदे अङ्गीकृतवान् ॥२२॥

---ओ)०(ओ---

**॥ ९.१४.२३ ॥**

**अहो रूपम् अहो भावो नर-लोक-विमोहनम् ।**  
को न सेवेत मनुजो देवीं त्वां स्वयम् आगताम् ॥**

**श्रीधरः :** तद् एवाह---अहो इति ॥२३॥

**क्रम-सन्दर्भः :** *न व्याख्यातम्।*

**विश्वनाथः :** भावो भाव-हावादि ॥२३॥

---ओ)०(ओ---

**॥ ९.१४.२४ ॥**

**तया स पुरुष-श्रेष्ठो रमयन्त्या यथार्हतः ।**  
रेमे सुर-विहारेषु कामं चैत्ररथादिषु ॥**

*न कतमेनापि व्याख्यातम्।*

---ओ)०(ओ---

**॥ ९.१४.२५ ॥**

**रममाणस् तया देव्या पद्म-किञ्जल्क-गन्धया ।**  
तन्-मुखामोद-मुषितो मुमुदेऽहर्-गणान् बहून् ॥**

**श्रीधरः :** पद्म-किञ्जल्कस्य गन्ध इव गन्धो यस्यास् तस्या मुखामोदेन पुषितः प्रलोभितः सन् ॥२५॥

**क्रम-सन्दर्भः, विश्वनाथः :** *न व्याख्यातम्।*

---ओ)०(ओ---

**॥ ९.१४.२६ ॥**

**अपश्यन्न् उर्वशीम् इन्द्रो गन्धर्वान् समचोदयत् ।**  
उर्वशी-रहितं मह्यम् आस्थानं नातिशोभते ॥**

**श्रीधरः :** मह्यं मम ॥२६॥

**क्रम-सन्दर्भः :** *न व्याख्यातम्।*

**विश्वनाथः :** मह्यम् आस्थानं मम सभा ॥२६॥

---ओ)०(ओ---

**॥ ९.१४.२७ ॥**

**ते उपेत्य महा-रात्रे तमसि प्रत्युपस्थिते ।**  
उर्वश्या उरणौ जह्रुर् न्यस्तौ राजनि जायया ॥**

**श्रीधरः, विश्वनाथः :** महा-रात्रे मध्य-रात्रे । महा-निशा द्वे घटिके रात्रौ मध्यम-यामयोः इति स्मृतेः ॥२७॥

**क्रम-सन्दर्भः :** *न व्याख्यातम्।*

---ओ)०(ओ---

**॥ ९.१४.२८ ॥**

**निशम्याक्रन्दितं देवी पुत्रयोर् नीयमानयोः ।**  
हतास्म्य् अहं कुनाथेन नपुंसा वीर-मानिना ॥**

**श्रीधरः :** जिगमिषोस् तस्याः परुषोक्तिम् आह---हतास्मीति सार्धेन । नपुंसा नपुंसकेन ॥२८॥

**क्रम-सन्दर्भः :** निशम्येति त्रिकम् । देवी आहेति शेषः । यद् वा, निशम्योवाचेति शेषः । यद् वा, देवीत्य् अत्र छान्दसास् तृतीयाया लुक्, तेन देव्या इति वाक् सायकैर् विद्ध इति तृतीयेनान्वयः । यो दिवा दिवसे पुमान् पुंभावज्ञापकोऽपि निशि रात्रौ तु नारीव सन्त्रस्तः केवलं शेते गृहान्तर्द्वारं पिधाय स्वपिति न चेतस्ततो रक्षार्थं भ्रमति चेत्यर्थः ।[^४१]॥२८॥

[^४१]: यद् वा\॥। इत्य् आदि पुरिदास-संस्करणे नास्ति।


**विश्वनाथः :** पुत्रयोर् मेषयोः । नपुंसा नपुंसकेन । यत्र विस्रम्भात् वीरोऽयम् इति विश्वासात् ॥२८॥

---ओ)०(ओ---

**॥ ९.१४.२९ ॥**

**यद्-विश्रम्भाद् अहं नष्टा हृतापत्या च दस्युभिः ।**  
यः शेते निशि सन्त्रस्तो यथा नारी दिवा पुमान् ॥**

**श्रीधरः :** यथा नारी तथा सन्त्रस्तः शेते ॥२९॥

**क्रम-सन्दर्भः :** यो दिवा दिवसे पुमान् पुं-भाव-ज्ञापकोऽपि निशि रात्रौ तु नारीव सन्त्रस्तः केवलं शेते, गृहान्तर्-द्वारं पिधाय स्वपिति, न चेतस्-ततो रक्षार्थं भ्रमति चेत्य् अर्थः ॥२९॥

**विश्वनाथः :** निशि नारी यथा तथा शेते सन्त्रस्तः । चौरान् मेषावानेतुम् असमर्थः । तस्माद् दिवैव यः पुमान् ॥२९॥

---ओ)०(ओ---

**॥ ९.१४.३० ॥**

**इति वाक्-सायकैर् बिद्धः प्रतोत्त्रैर् इव कुञ्जरः ।**  
निशि निस्त्रिंशम् आदाय विवस्त्रोऽभ्यद्रवद् रुषा ॥**

**श्रीधरः, क्रम-सन्दर्भः :** *न व्याख्यातम्।*

**विश्वनाथः :** निस्त्रिंशम् खड्गम् ॥३०॥

---ओ)०(ओ---

**॥ ९.१४.३१ ॥**

**ते विसृज्योरणौ तत्र व्यद्योतन्त स्म विद्युतः ।**  
आदाय मेषाव् आयान्तं नग्नम् ऐक्षत सा पतिम् ॥**

**श्रीधरः :** विद्युतो विशिष्ट-द्युतिमन्तो व्यद्योतन्त दीप्तिम् अकुर्वत । यद् वा, तदैव तडितः प्राकाशन्तेत्य् अर्थः । नग्नम् ऐक्षत । अतो भाषा-भङ्गान् निर्जगमेति ज्ञेयम् ॥३१॥

**क्रम-सन्दर्भः :** *न व्याख्यातम्।*

**विश्वनाथः :** विद्युतो विशिष्ट-द्युतिमन्तो वाद्योतन्त दीप्तिम् अकुर्वत । तदैव नग्नम् ऐक्षतेति भाषा-भङ्गान् निर्जगमेति ज्ञेयम् ॥३१॥

---ओ)०(ओ---

**॥ ९.१४.३२ ॥**

**ऐलोऽपि शयने जायाम् अपश्यन् विमना इव ।**  
तच्-चित्तो विह्वलः शोचन् बभ्रामोन्मत्तवन् महीम् ॥**

**श्रीधरः, विश्वनाथः :***न व्याख्यातम्।*

**क्रम-सन्दर्भः :** तच्-चित्तो विक्लव इति पाठे सम्बन्धोक्ति-मतः **विक्लवो**विह्वलैति व्याख्यानात् ॥३२॥

---ओ)०(ओ---

**॥ ९.१४.३३ ॥**

**स तां वीक्ष्य कुरुक्षेत्रे सरस्वत्यां च तत्-सखीः ।**  
पञ्च प्रहृष्ट-वदनः प्राह सूक्तं पुरूरवाः ॥**

**श्रीधरः :** तस्याः सखीश् च पञ्च वीक्ष्य । सूक्तं शोभनं वचनम् "हये जाये" इत्य्-आदि ॥३३॥

**क्रम-सन्दर्भः :** सूक्तं वेद-स्थं यत् सूक्ताख्यं तदीयं वचनं, तदेव प्राह ॥३३॥

**विश्वनाथः :***न व्याख्यातम्।*

---ओ)०(ओ---

**॥ ९.१४.३४ ॥**

**अहो जाये तिष्ठ तिष्ठ घोरे न त्यक्तुम् अर्हसि ।**  
मां त्वम् अद्याप्य् अनिर्वृत्य वचांसि कृणवावहै ॥**

**श्रीधरः :** तद् एवार्थत आह---अहो इति द्वाभ्याम् । अनिर्वृत्य मत्-कृतां निर्वृतिम् अप्राप्य । पाठान्तरे मां निर्वृतिम् अगमयित्व मन्त्रान् अनुक्त्वेति वा । वचांसि कृणवावहै गोष्टीः करवावहै ॥३४॥

**क्रम-सन्दर्भः :** *न व्याख्यातम्।*

**विश्वनाथः :** अद्यापि अनिर्वृत्य न निर्वृता भूत्वा मद्-दत्तां निर्वृतिम् अप्राप्य माम् त्यक्तुं नार्हसि । अनिर्वत्येति पाठे मां निःशेषेण आवर्तयित्वा अजीवयित्वेत्य् अर्थः । यदि वा त्यक्ष्यसि, तद् अपि क्षणं तावद् वचांसि कृणवावहै गोष्ठीं करवावहै ॥३४॥

---ओ)०(ओ---

**॥ ९.१४.३५ ॥**

**सुदेहोऽयं पतत्य् अत्र देवि दूरं हृतस् त्वया ।**  
खादन्त्य् एनं वृका गृध्रास् त्वत्-प्रसादस्य नास्पदम् ॥**

**श्रीधरः :** सुदेहोऽतिकमनीयोऽयं मम देहः ॥३५॥

**क्रम-सन्दर्भः :** *न व्याख्यातम्।*

**विश्वनाथः :** पश्यन्त्यास् तस्या दयाम् उत्पादयति सुदेह इति ॥३५॥

---ओ)०(ओ---

**॥ ९.१४.३६ ॥**

**उर्वश्य् उवाच---**

**मा मृथाः पुरुषोऽसि त्वं मा स्म त्वाद्युर् वृका इमे ।**  
क्वापि सख्यं न वै स्त्रीणां वृकाणां हृदयं यथा ॥**

**श्रीधरः :**पुरूरवो मा मृथा इत्य्-आदि तस्याः सूक्तं तद् अप्य् अर्थत आह---मा मृथा इति चतुर्भिः, मा म्रियस्व । पुरुषोऽसि । अतो धैर्यम् आवहेति भावः । इमे वृकाः प्रसिद्धा इन्द्रियाणि वा त्वा इति त्वां मा स्व अद्युर् भक्षयेयुः । इन्द्रिय-वशो मा भवेत्य् अर्थः ।

**क्रम-सन्दर्भः :** कुतः ? इति तत्राह---वृकाणां हृदयं यथा तथैव स्त्रीणाम् इत्य् अर्थः ॥३६॥

**विश्वनाथः :** मा मृथाः न म्रियस्व पुरुषोऽसीति नपुंसक-लक्षणम् अधैर्यं त्यजेति भावः । इमे वृका इति । वृकाः खलु न वृकाः किन्त्व् इन्द्रियाण्य् एव वृका दुर्वारास् त्वां मा स्म अद्युः भक्षयेयुः अजितेन्द्रियो मा भूर् इत्य् अर्थः ॥३६॥

---ओ)०(ओ---

**॥ ९.१४.३७ ॥**

**स्त्रियो ह्य् अकरुणाः क्रूरा दुर्मर्षाः प्रिय-साहसाः ।**  
घ्नन्त्य् अल्पार्थेऽपि विश्रब्धं पतिं भ्रातरम् अप्य् उत ॥**

**श्रीधरः :** प्रिये निमित्ते साहसं यासाम् ॥३७॥

**क्रम-सन्दर्भः :** स्त्रिय इति युग्मकम् । प्रिये निजाभिरुचिते साहसं यासां ताः ।*।*३७॥

**विश्वनाथः :** यत्र त्वं विस्रभ्य दुर्लभं मानुष्यं विफलयसि, तासाम् अस्माकं स्त्री-जातीनां स्वभावं शृणु, इत्य् आह---स्त्रिय इति द्वाभ्याम् । दुर्मर्षा अपराधासहिष्णवः प्रियथार्थम् अधर्मादाव् अपि साहसं यासां ताः ॥३७॥

---ओ)०(ओ---

**॥ ९.१४.३८ ॥**

**विधायालीक-विश्रम्भम् अज्ञेषु त्यक्त-सौहृदाः ।**  
नवं नवम् अभीप्सन्त्यः पुंश्चल्यः स्वैर-वृत्तयः ॥**

*न कतमेनापि व्याख्यातम्।*

---ओ)०(ओ---

**॥ ९.१४.३९ ॥**

**संवत्सरान्ते हि भवान् एक-रात्रं मयेश्वरः ।**  
रंस्यत्य् अपत्यानि च ते भविष्यन्त्य् अपराणि भोः ॥**

**श्रीधरः :** तं सान्त्वयति---संवत्सरान्त इति ॥३९॥

**क्रम-सन्दर्भः :** *न व्याख्यातम्।*

**विश्वनाथः :** प्रबोधयितुम् अशक्यं पुनः सान्त्वयति---संवत्सरान्ते इति ॥३९॥

---ओ)०(ओ---

**॥ ९.१४.४० ॥**

**अन्तर्वत्नीम् उपालक्ष्य देवीं स प्रययौ पुरीम् ।**  
पुनस् तत्र गतोऽब्दान्ते उर्वशीं वीर-मातरम् ॥**

*न कतमेनापि व्याख्यातम्।*

---ओ)०(ओ---

**॥ ९.१४.४१ ॥**

**उपलभ्य मुदा युक्तः समुवास तया निशाम् ।**  
अथैनम् उर्वशी प्राह कृपणं विरहातुरम् ॥**

**श्रीधरः :** अपराणीति वचनाद् अन्तर्वत्नीम् उपालक्ष्य ज्ञात्वा ॥४१॥

**क्रम-सन्दर्भः :** *न व्याख्यातम्।*

**विश्वनाथः :** अन्तर्वत्नीम् उपालक्ष्येति तस्या अपराणीति वचनात् ॥४१॥

---ओ)०(ओ---

**॥ ९.१४.४२ ॥**

**गन्धर्वान् उपधावेमांस् तुभ्यं दास्यन्ति माम् इति ।**

**तस्य संस्तुवतस् तुष्टा अग्नि-स्थालीं ददुर् नृप ।**  
उर्वशीं मन्यमानस् तां सोऽबुध्यत चरन् वने ॥**

**श्रीधरः :** अनेनाग्निना कर्म कृत्वा तद्-वशाद् उर्वशीं प्राप्स्यतीत्य् अभिप्रायेणाग्नि-स्थालीं ददुः । स तु तां स्थालीम् एवोर्वशीं मन्यमानस् तया सहितो वने विचरन्न् एयम् उर्वशी किन्त्व् अग्नि-स्थालीत्य् अबुध्यत ॥४२॥

**क्रम-सन्दर्भः :** *न व्याख्यातम्।*

**विश्वनाथः :** तस्य तस्मिन् गन्धर्वान् स्तुवति सति तुष्टा गन्धर्वा अनेनाग्निना कर्म कृत्वा तद्-वशाद् उर्वशीं प्राप्स्यसीत्य् अभिप्रायेणाग्नि-स्थालीं ददुः । स तु उर्वश्याम् अत्यावेशात् कामान्धस् तां स्थालीम् एवोर्वशीं मन्यमानस् तया सहितो वने विचरन् सङ्ग-समये नेयम् उर्वशी किन्त्व् अग्नि-स्थालीत्य् अबुध्यत ॥४२॥

---ओ)०(ओ---

**॥ ९.१४.४३ ॥**

**स्थालीं न्यस्य वने गत्वा गृहान् आध्यायतो निशि ।**  
त्रेतायां सम्प्रवृत्तायां मनसि त्रय्य् अवर्तत ॥**

**श्रीधरः :** ततश् च तां स्थालीं वने स्थापयित्वा गृहान् गत्वा निशि नित्यं ताम् एवाध्यायतस् तस्य मनसि त्रेतायां त्रयी अवर्तत कर्म-बोधकं वेद-त्रयं प्रादुरभूत् ॥४३॥

**क्रम-सन्दर्भः :** स्थाल्याम् उर्वशी-मननं तत्-प्राप्त्या तत्-प्राप्तिर् एव जातेति मननावेशात् बोधश् चातिपरिचये सतीति ज्ञेयम् ॥४३॥

**विश्वनाथः :** निशि आ सम्यक् ताम् उर्वशीम् ध्यायतस् तस्य त्रेतारम्भ त्रयी अवर्तत कर्म-बोधकं वेद-त्रयं प्रादुरभूद् इति कामिन एव कर्म कार्यम् इत्य् अभिव्यञ्जितम् ॥४३॥

---ओ)०(ओ---

**॥ ९.१४.४४ ॥**

**स्थाली-स्थानं गतोऽश्वत्थं शमी-गर्भं विलक्ष्य सः ।**  
तेन द्वे अरणी कृत्वा उर्वशी-लोक-काम्यया ॥**

**श्रीधरः :** ततः स्थाली-स्थानं गतः सन् शम्या गर्भे जातम् अश्वत्थं विलक्ष्य अस्मिन्न् असाव् अग्निर् अस्तीति विशेषेण लक्षयित्वा तेनाश्वत्थेन द्वे अरणी कृत्वाऽग्निं ममन्थेति शेषः । शमी-गर्भाद् अग्निं ममन्थ इति श्रुतिः ॥४४॥

**क्रम-सन्दर्भः :** *न व्याख्यातम्।*

**विश्वनाथः :** ततश् च स्थाली यत्र न्यस्ता, तत्-स्थानं गतः सन् छोकर इति ख्याते । शम्या गर्भे जातम् अश्वत्थं विलक्ष्य तेनैवाश्वत्थेन द्वे अरणी कृत्वाऽग्निं ममन्थेति शेषः । शमी-गर्भाद् अग्निं ममन्थ इति श्रुतिः ॥४४॥

---ओ)०(ओ---

**॥ ९.१४.४५ ॥**

**उर्वशीं मन्त्रतो ध्यायन्न् अधरारणिम् उत्तराम् ।**  
आत्मानम् उभयोर् मध्ये यत् तत् प्रजननं प्रभुः ॥**

**श्रीधरः, विश्वनाथः :** मन्थन-प्रकारम् आह---अधरारणिम् उर्वशीं ध्यायन्न् उत्तरारणिम् आत्मानं ध्यायन्न् उभयोर् मध्ये यत् काष्ठं तत् प्रजननं पुत्रं ध्यायन् । तथा च मन्त्रः---उर्वश्य् अस्यायुर् असि पुरूरवाः इति ॥४५॥

**क्रम-सन्दर्भः :** *न व्याख्यातम्।*

---ओ)०(ओ---

**॥ ९.१४.४६ ॥**

**तस्य निर्मन्थनाज् जातो जात-वेदा विभावसुः ।**  
त्रय्या स विद्यया राज्ञा पुत्रत्वे कल्पितस् त्रि-वृत् ॥**

**श्रीधरः :** तस्य तेन कृतान् निर्मन्थनाद् विभावसुर् अग्निर् जातः । कथं-भूतः ? जातं वेदो धनं भोग्यं यस्मात् । स च त्रय्या विद्यया विहितेनाधान-संस्कारेण त्रि-वृदाहवनीयादि-रूपः, सन् राज्ञा पूरूरवसा पुत्रत्वे कल्पितः, पुण्य-लोक-प्रापकत्वात् ॥४६॥

**क्रम-सन्दर्भः :** *न व्याख्यातम्।*

**विश्वनाथः :** तस्य तत्-कर्तृकान् निर्मथनाद् विभावसुर् अग्निर् जातः । जातं वेदो धनं भोग्यं यस्मात् । स च त्रय्या विद्यया संस्कृतो राज्ञा पुत्रत्वेन कल्पितः, पुण्य-लोक-प्रापकत्वात् । त्रिवृत् आह्वनीयादि-रूपम् ॥४६॥

---ओ)०(ओ---

**॥ ९.१४.४७ ॥**

**तेनायजत यज्ञेशं भगवन्तम् अधोक्षजम् ।**  
उर्वशी-लोकम् अन्विच्छन् सर्व-देवमयं हरिम् ॥**

**श्रीधरः :** तद् आह---तेनेति ॥४७॥

**क्रम-सन्दर्भः :** *न व्याख्यातम्।*

**विश्वनाथः : तेनाग्निना ॥४७॥**

---ओ)०(ओ---

**॥ ९.१४.४८ ॥**

**एक एव पुरा वेदः प्रणवः सर्व-वाङ्मयः ।**  
देवो नारायणो नान्य एकोऽग्निर् वर्ण एव च ॥**

**श्रीधरः :** नन्व् अनादिर् वेद-त्रय-बोधितो ब्राह्मणादीनाम् इन्द्राद्य्-अनेक-देव-यजनेन स्वर्ग-प्राप्ति-हेतुः कर्म-मार्गः कथं सादिर् इव वर्ण्यते तत्राह---एक एवेति द्वाभ्याम् । पुरा कृत-युगे सर्व-वाङ्-मयः सर्वासां वाचां बीज-भूतः प्रणव एक एव वेदः । देवश् च नारायण एक एव । अग्निश् चैक एव लौकिकः । वर्णश् चैक एव हंसो नाम ॥४८॥

**क्रम-सन्दर्भः :** पुरा ब्राह्म-कल्पस्य प्रथम-सत्य-युग इत्य् एवार्थः । स्वायम्भुवम् आरभ्य वेदादि-वर्णानां भेद-व्यवहार-श्रवणात् ॥४८॥

**विश्वनाथः :** ननु वेद-त्रय-बोधितः कर्म-मार्गः प्राङ् नासीत्, सत्यं प्रकटो नासीद् एवेत्य् आह---एक एवेति द्वाभ्याम् । पुरा कृत-युगे सर्व-वाङ्-मयः सर्वासां वाचां बीज-भूतः प्रणव एक एव वेदः । देवश् च नारायण एक एव । अग्निश् चैक एव लौकिकः । वर्णश् चैक एव हंसो नाम, यतः कृत-युगे सत्त्व-प्रधाना प्रायशः सर्वेऽपि ध्यान-निष्ठा एवेति ॥४८॥

---ओ)०(ओ---

**॥ ९.१४.४९ ॥**

**पुरूरवस एवासीत् त्रयी त्रेता-मुखे नृप ।**  
अग्निना प्रजया राजा लोकं गान्धर्वम् एयिवान् ॥**

**श्रीधरः :** वेद-त्रयी तु पुरूरवसः सकाशाद् आसीत् । एयिवान् प्राप । अयं भावः---कृत-युगे सत्त्व-प्रधानाः प्रायशः सर्वेऽपि ध्यान-निष्ठाः । रजः-प्रधाने तु त्रेता-युगे वेदादि-विभागेन कर्म-मार्गः प्रकटो बभूवेति ॥४९॥

**क्रम-सन्दर्भः :** पुरूरवस एवेति तु तद्-यज्ञारम्भस्य तत्र त्रेता-मुखे तस्माद् एव तत्-तत्-प्रवर्तनं तद्वत् पूर्व-पूर्वम् अन्यतोऽन्यत इत्य् अभिप्रायात् । अत एव पुरुषाद् वर्ण-चतुष्टयोत्पत्तिश् च किञ्चित् किञ्चित् काल-व्यवधानतो ज्ञेया ॥४९॥

**विश्वनाथः :** त्रेतारम्भे पुरूरवसः सकाशाद् एव कर्म-मार्ग-प्रादुर्भावः । एवं स्वायम्भुव-मन्वन्तरादाव् अपि । बहु-चतुर्युग-व्यापक-राजत्ववद्भ्यः प्रियव्रतादिभ्य एव । तत्र तत्र त्रेतारम्भे कर्म-प्रादुर्भाव इत्य् अपि ज्ञेयम् ॥४९॥

---ओ)०(ओ---

इति सारार्थ-दर्शिन्यां हर्षिण्यां भक्त-चेतसाम् ।

चतुर्दशोऽयं नवमे सङ्गतः सङ्गतः सताम् ॥\*॥

---ओ)०(ओ---

> इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं > संहितायां वैयासिक्यां नवम-स्कन्धे >
> ऐलोपाख्यानं नाम >
> चतुर्दशोऽध्यायः ।

॥ ९.१४ ॥

(९.१५)

**पञ्चदशोऽध्यायः**
