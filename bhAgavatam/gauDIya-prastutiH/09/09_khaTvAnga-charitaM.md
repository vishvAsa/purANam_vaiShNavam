+++
title = "०९ खट्वाङ्ग-चरितं"

+++

**॥ ९.९.१ ॥**

**श्री-शुक उवाच**

**अंशुमांश् च तपस् तेपे गङ्गानयन-काम्यया ।**

**कालं महान्तं नाशक्नोत् ततः कालेन संस्थितः ॥**

**श्रीधरः :**

नवमेऽंशुमतो वंशः खट्वाङ्गावधि वर्ण्यते ।

गङ्गां भूतलमानिन्ये यस्य पौत्रो भगीरथः ॥

यथा सगरः पौत्राय राज्यं दत्त्वा तपस् तेपे तथांशुमांश् च
स्व-पुत्राय राज्यं दत्त्वा महान्तं कालं तपस् तेपे इति च-कारस्यार्थः
। नाशक्नोत्, गङ्गाम् आनेतुम् इति शेषः । संस्थितो मृतः ॥१॥

**क्रम-सन्दर्भः :** *न व्याख्यातम्।*

**विश्वनाथः :**

भगीरथोऽनयद् गङ्गां सौदासो राक्षसोऽभवत् ।

हरिं मुहूर्तात् खट्वाङ्गः प्रापेति नवमे कथा ॥

यथा सगरः पौत्रे राज्यं न्यस्य तपस् तेपे । तथैवांशुमांश् च
दिलीपे स्व-पुत्रे राज्यं न्यस्य तपस् तेपे इत्य् अर्थे च-कारः ॥१॥

---ओ)०(ओ---

**॥ ९.९.२ ॥**

**दिलीपस् तत्-सुतस् तद्वद् अशक्तः कालम् एयिवान् ।**

**भगीरथस् तस्य सुतस् तेपे स सुमहत् तपः ॥**

**श्रीधरः :** कालं मृत्युम् एयिवान् प्राप्तः ।

**क्रम-सन्दर्भः :** *न व्याख्यातम्।*

**विश्वनाथः :** यथांशुमान् तद्वत् ॥२॥

---ओ)०(ओ---

**॥ ९.९.३ ॥**

**दर्शयामास तं देवी प्रसन्ना वरदास्मि ते ।**

**इत्य् उक्तः स्वम् अभिप्रायं शशंसावनतो नृपः ॥**

**श्रीधरः :** तं प्रत्य् आत्मानं दर्शयाम् आस । ते वरदास्मीति
गङ्गयोक्तः सन् स्वम् अभिप्रायं पूर्व-जोद्धरणं शशंस कथयाम् आस
॥३॥

**क्रम-सन्दर्भः :** *न व्याख्यातम्।*

**विश्वनाथः :** देवी गङ्गा स्वम् अभिप्रायं पूर्वजोऽद्धरणम् ॥३॥

---ओ)०(ओ---

**॥ ९.९.४ ॥**

**कोऽपि धारयिता वेगं पतन्त्या मे मही-तले ।**

**अन्यथा भू-तलं भित्त्वा नृप यास्ये रसातलम् ॥**

**श्रीधरः :** आह गङ्गा । कोऽपि गगनात् पतन्त्या मे वेगं धारयिता
धारयिष्यति ॥४॥

**क्रम-सन्दर्भः :** *न व्याख्यातम्।*

**विश्वनाथः :** कोऽपीति गङ्गोक्तिः ॥४॥

---ओ)०(ओ---

**॥ ९.९.५ ॥**

**किं चाहं न भुवं यास्ये नरा मय्य्**[^२०] **आमृजन्त्य् अघम् ।**

[^२०]: मया इति श्री-जीवस्येष्ट-पाठः।


**मृजामि तद् अघं क्वाहं राजंस् तत्र विचिन्त्यताम् ॥**

**श्रीधरः :** किं च आमृजन्ति क्षालयिष्यन्ति तत्रोपायो विचिन्त्यताम्
॥५॥

**क्रम-सन्दर्भः :** किं चेति । मयि निमित्त-भूताया[^२१] अघं पापं
मृजन्ति नाशयन्ति । तद् अघं तत्-सङ्गानभिरुचेर् जातं मनसो दुःखम्
इत्य् अर्थः । गङ्गा-प्रसङ्गे पापात्यन्त-नाश्यस्य कोटिधा
पुराणादि-प्रसिद्धेः । अंहो दुःख-व्यसनेष्व् अघम् इत्य् अमर-कोषात् ।

[^२१]: मया निमित्त-भूतया (ङ)


**विश्वनाथः :** आमृजन्ति क्षालयिष्यन्ति तत्रोपायं विचिन्त्यताम्
॥५॥

---ओ)०(ओ---

**॥ ९.९.६ ॥**

**श्री-भगीरथ उवाच---**

**साधवो न्यासिनः शान्ता ब्रह्मिष्ठा लोक-पावनाः ।**

**हरन्त्य् अघं तेऽङ्ग-सङ्गात् तेष्व् आस्ते ह्य् अघ-भिद् धरिः ॥**

**श्रीधरः :** अघं हरन्ति हरिष्यन्ति । अघं भिनत्तीत्य् अघ-भित्
॥६॥

**क्रम-सन्दर्भः :** साधवः स्वाधिकार-प्राप्त-शास्त्रीयाचार-निरताः
न्यासिनः कर्म तत्-फलाऽनासक्ताः, शान्ताः शुद्धान्तः-करणाः, ब्रह्मिष्ठा
वेद-विचार-दक्षाः । सर्वत्र हेतुः---तेष्व् आस्त इति । अघानि अघ
आदीनि भिनत्तीति तथा । सदा साधूनां सङ्गात्, तत्-सङ्गात् तत्-स्फूर्तेस्
तद् दुःखं न भवितेति भावः ॥६॥

**विश्वनाथः :** अङ्ग-सङ्गात् स्नानात् । हरन्ति हरिष्यन्ति । तेषाम्
तद्-अघं को हरिष्यतीति चेत् हरिर् एव अघभित् । तेन हरिं विना
तीर्थ-तपः-प्रायश्चित्तादिभिः पापं वस्तुतो न नश्यतीत्य्
अजामिलोपाख्यानोक्तः सिद्धान्तो दृढीकृतः ॥६॥

---ओ)०(ओ---

**॥ ९.९.७ ॥**

**धारयिष्यति ते वेगं रुद्रस् त्व् आत्मा शरीरिणाम् ।**

**यस्मिन्न् ओतम् इदं प्रोतं विश्वं शाटीव तन्तुषु ॥**

**श्रीधरः :** आत्मा कथं-भूतः ? यस्मिन्न् इदं विश्वम् ओतं ग्रथितम्
ऊर्ध्व-तन्तुषु शाटीव पट इव । प्रोतं च तिर्यक् तन्तुषु पट इव ।
असौ सर्वाधारस् त्वद्-वेगं धारयिष्यतीत्य् अर्थः ।

**क्रम-सन्दर्भः :** *न व्याख्यातम्।*

**विश्वनाथः :** रुद्र इत्य् अधुनापि त्वं यस्य शिरसि तिष्ठस्य् एवेति
भावः । यस्मिन्न् इदं विशम् ओतं ग्रथितम् ऊर्ध्वतन्तुषु शाटीवत् प्रोतं
च तिर्यक्-तन्तुषु शाटीवेति तस्येश्वरत्वं दर्शितम् ॥७॥

---ओ)०(ओ---

**॥ ९.९.८ ॥**

**इत्य् उक्त्वा स नृपो देवं तपसातोषयच् छिवम् ।**

**कालेनाल्पीयसा राजंस् तस्येशश् चाश्व् अतुष्यत ॥**

**श्रीधरः :** इत्य् एवं गङ्गाम् उक्त्वा । तच् छ्रुत्वेति पाठे
श्रावयित्वेत्य् अर्थाह् ।

**क्रम-सन्दर्भः, विश्वनाथः :** *न व्याख्यातम्।*

---ओ)०(ओ---

**॥ ९.९.९ ॥**

**तथेति राज्ञाभिहितं सर्व-लोक-हितः शिवः ।**

**दधारावहितो गङ्गां पाद-पूत-जलां हरेः ॥**

**श्रीधरः :** राज्ञाभिहितं तथेत्य् अङ्गी-कृत्य । हरेः पादेन पूतं
जलं यस्याः ।

**क्रम-सन्दर्भः :** *न व्याख्यातम्।*

**विश्वनाथः :** तथेति यत्र तत्र गङ्गा यास्यति तत्-तलेऽहम् एवेति
मच्-छिरस्य् एव सा सुखेन यात्व् इत्य् अर्थः ॥९॥

---ओ)०(ओ---

**॥ ९.९.१०-११ ॥**

**भगीरथः स राजर्षिर् निन्ये भुवन-पावनीम् ।**

**यत्र स्व-पितॄणां देहा भस्मीभूताः स्म शेरते ॥**

**रथेन वायु-वेगेन प्रयान्तम् अनुधावती ।**

**देशान् पुनन्ती निर्दग्धान् आसिञ्चत् सगरात्मजान् ॥**

*न कतमेनापि व्याख्यातम्।*

---ओ)०(ओ---

**॥ ९.९.१२ ॥**

**यज्-जल-स्पर्श-मात्रेण ब्रह्म-दण्ड-हता अपि ।**

**सगरात्मजा दिवं जग्मुः केवलं देह-भस्मभिः ॥**

**श्रीधरः :** प्रसङ्गाद् गङ्गा-माहात्म्यम् आह चतुर्भिः, यस्या
जल-स्पर्श-मात्रेण तच् च केवलं देह-भस्मभिर् एव न साक्षात् ।
ब्रह्मणि स्व-कृतेन दण्डेन हता अपि । तां श्रद्धया ये सेवन्ते इति
शेषः ।

**क्रम-सन्दर्भः, विश्वनाथः :** *न व्याख्यातम्।*

---ओ)०(ओ---

**॥ ९.९.१३ ॥**

**भस्मीभूताङ्ग-सङ्गेन स्वर् याताः सगरात्मजाः ।**

**किं पुनः श्रद्धया देवीं सेवन्ते ये धृत-व्रताः ॥**

**श्रीधरः :** तत् प्रपञ्चयति---भस्मी-भूतेनाङ्गेन यः सङ्गस् तेन
तां श्रद्धया ये सेवन्ते ते इति शेषः[^२२]

**क्रम-सन्दर्भः, विश्वनाथः :** *न व्याख्यातम्।*

[^२२]: तां श्रद्धया ये सेवन्ते ते इति शेषः इति जगदीशलाल शास्त्री
    सङ्स्कारणे नास्ति


---ओ)०(ओ---

**॥ ९.९.१४ ॥**

**न ह्य् एतत् परम् आश्चर्यं स्वर्धुन्या यद् इहोदितम् ।**

**अनन्त-चरणाम्भोज-प्रसूताया भव-च्छिदः ॥**

**श्रीधरः, क्रम-सन्दर्भः :** *न व्याख्यातम्।*

**विश्वनाथः :** इह यद् उदितं सगरात्मजोद्धरणं परम् अत्याश्चर्यं
न भवति ॥१४॥

---ओ)०(ओ---

**॥ ९.९.१५॥**

**सन्निवेश्य मनो यस्मिञ् छ्रद्धया मुनयोऽमलाः ।**

**त्रैगुण्यं दुस्त्यजं हित्वा सद्यो यातास् तद्-आत्मताम् ॥**

**श्रीधरः :** अनन्तस्य विशेषणं सन्निवेश्येति । त्रै-गुण्यं
देह-संबन्धम् ।

**क्रम-सन्दर्भः :** *न व्याख्यातम्।*

**विश्वनाथः :** यस्मिन्न् अनन्ते ॥१५॥

---ओ)०(ओ---

**॥ ९.९.१६-१७॥**

**श्रुतो भगीरथाज् जज्ञे तस्य नाभोऽपरोऽभवत् ।**

**सिन्धुद्वीपस् ततस् तस्माद् अयुतायुस् ततोऽभवत् ॥**

**श्रीधरः :** नलस्य सखा अयात् प्राप्तः । तत् सुतः ऋतुपर्णस्य
सुतः ।

**क्रम-सन्दर्भः :** *न व्याख्यातम्।*

**विश्वनाथः :** अयात् या प्रापणे प्राप्त इत्य् अर्थः । अक्ष-हृदयं
द्यूत-विद्या-रहस्यम् अस्मै नलाय ॥१६-१७॥

---ओ)०(ओ---

**॥ ९.९.१८॥**

**ततः सुदासस् तत्-पुत्रो दमयन्ती-पतिर् नृपः ।**

**आहुर् मित्रसहं यं वै कल्माषाङ्घ्रिम् उत क्वचित् ।**

**वसिष्ठ-शापाद् रक्षोऽभूद् अनपत्यः स्व-कर्मणा ।**

**श्रीधरः :** तत् पुत्रः सौदासः ।

**क्रम-सन्दर्भः, विश्वनाथः :** *न व्याख्यातम्।*

---ओ)०(ओ---

**॥ ९.९.१९ ॥**

**श्री-राजोवाच---**

**किं-निमित्तो गुरोः शापः सौदासस्य महात्मनः ।**

**एतद् वेदितुम् इच्छामः कथ्यतां न रहो यदि ॥**

**श्रीधरः :** न रहो न रहस्यम् ।

**क्रम-सन्दर्भः :** न रहो यदीति श्रीमद्-वसिष्ठस्यैव तत्र
दोषवत् प्रतीतिश् चेत् तदा नोद्घाटनीयम् इत्य् अर्थः ॥१९॥

**विश्वनाथः :** *न व्याख्यातम्।*

---ओ)०(ओ---

**॥ ९.९.२०-२१ ॥**

**श्री-शुक उवाच**---

**सौदासो मृगयां किञ्चिच् चरन् रक्षो जघान ह ।**

**मुमोच भ्रातरं सोऽथ गतः प्रतिचिकीर्षया ॥**

**सञ्चिन्तयन्न् अघं राज्ञः सूद-रूप-धरो गृहे ।**

**गुरवे भोक्तु-कामाय पक्त्वा निन्ये नरामिषम् ॥**

**श्रीधरः :** मृगयां चरन् कञ्चिद् राक्षसं जघान, तस्य भ्रातरं
मुमोच, स भ्राता पलाय्य गतः । अघम् अनिष्टम् । सूदः पाचकस्
तद्-रूप-धरः सन् राज्ञो गृहे वर्तमणः ॥२०-२१॥

**क्रम-सन्दर्भः :** सूद-रूप-धरः तम् आविष्टः सन्न् इत्य् अमर-कोषात्
। अपरिचितस्य पाकानधिकारात् ॥२१॥

**विश्वनाथः :** किञ्चिद् रक्षः किञ्चिद् राक्षसं जघान तस्य भ्रातरं
मुमोच । स भ्राता राज्ञो यः सूदः पाचकस् तद्-रूप-धरः
॥२०-२१॥

---ओ)०(ओ---

**॥ ९.९.२२ ॥**

**परिवेक्ष्यमाणं भगवान् विलोक्याभक्ष्यम् अञ्जसा ।**

**राजानम् अशपत् क्रुद्धो रक्षो ह्य् एवं भविष्यसि ॥**

**श्रीधरः :** अभक्ष्यम् अञ्जसा विलोक्य । एवं नर-मांस-व्यवहारेण
।

**क्रम-सन्दर्भः :** *न व्याख्यातम्।*

**विश्वनाथः :** अभक्ष्यं नर-मांसम् ॥२२॥

---ओ)०(ओ---

**॥ ९.९.२३-२४ ॥**

**रक्षः-कृतं तद् विदित्वा चक्रे द्वादश-वार्षिकम् ।**

**सोऽप्य् अपो-ऽञ्जलिम् आदाय गुरुं शप्तुं समुद्यतः ॥**

**वारितो मदयन्त्यापो रुशतीः पादयोर् जहौ ।**

**दिशः खम् अवनीं सर्वं पश्यन् जीवमयं नृपः ॥**

**श्रीधरः :** वसिष्ठ एवं तं शापं द्वादश-वार्षिकं चक्रे ।
रुशतीस् तीक्ष्णा अपः स्व-पादयोर् जहौ नान्यत्र । तत्र हेतुः---दिश इति
। एवम् अनेन मित्र-सहत्वम् अपि दर्शितम् । मित्रस्य कलत्रस्य
वाचः-सहनात् ॥२३-२४॥

**क्रम-सन्दर्भः :** *न व्याख्यातम्।*

**विश्वनाथः :** सर्वज्ञतया रक्षसैव कृतं न तु राज्ञेति विमृश्य
तत् शपनं द्वादश-वार्षिकं चक्रे । सोऽपि सौदासोऽपि । रुषतीः
क्रोधाग्नि-रूपाः स्वपादयोर् एव नान्यत्र दिगादीनां दाह-प्रसङ्गात् ।
एतेन कमाषपादत्वं मित्र-सहत्वं च दर्शितं मित्रस्य कलत्रस्य
वाचः सहनात् ॥२३-२४॥

---ओ)०(ओ---

**॥ ९.९.२५ ॥**

**राक्षसं भावम् आपन्नः पादे कल्माषतां गतः ।**

**व्यवाय-काले ददृशे वनौको-दम्पती द्विजौ ॥**

**श्रीधरः :** तद् एवं राक्षसत्वे कल्माषाङ्घ्रित्वे च कारणम् उक्त्व
स्व-कर्मणानपत्य इति यद् उक्तं तत् प्रपञ्चयति---व्यवाय-काल
इत्य्-आदिन कर्मणा अप्रजा इत्य् अन्तेन । वनम् ओको निवासो ययोस् तौ
वनौकसौ च तौ दम्पती च । पृथक् पदत्वे सकार-लोप आर्षः ।

**क्रम-सन्दर्भः :** *न व्याख्यातम्।*

**विश्वनाथः :** वनौकसौ च तौ दम्पती चेति तौ पृथक् पद-पाठे
सलोप आर्षः ॥२५॥

---ओ)०(ओ---

**॥ ९.९.२६-२७ ॥**

**क्षुधार्तो जगृहे विप्रं तत्-पत्न्य् आहाकृतार्थवत् ।**

**न भवान् राक्षसः साक्षाद् इक्ष्वाकूणां महा-रथः ॥**

**मदयन्त्याः पतिर् वीर नाधर्मं कर्तुम् अर्हसि ।**

**देहि मेऽपत्य-कामाया अकृतार्थं पतिं द्विजम् ॥**

**श्रीधरः :** अकृतार्थवद् दीन-वत् । अकृतार्थम् असमाप्त-रतिम्
॥२६-२७॥

**क्रम-सन्दर्भः :** *न व्याख्यातम्।*

**विश्वनाथः :** अकृतार्थम् असमाप्त-रतिम् ॥२६-२७॥

---ओ)०(ओ---

**॥ ९.९.२८ ॥**

**देहोऽयं मानुषो राजन् पुरुषस्याखिलार्थदः ।**

**तस्माद् अस्य वधो वीर सर्वार्थ-वध उच्यते ॥**

*न कतमेनापि व्याख्यातम्।*

---ओ)०(ओ---

**॥ ९.९.२९ ॥**

**एष हि ब्राह्मणो विद्वांस् तपः-शील-गुणान्वितः ।**

**आरिराधयिषुर् ब्रह्म महा-पुरुष-संज्ञितम् ॥**

**श्रीधरः, क्रम-सन्दर्भः :** *न व्याख्यातम्।*

**विश्वनाथः :** गुणैर् दृष्ट-निष्ठैः सत्त्वादिभिर् हेतुभिः अन्तर्हितम्
अदृश्यम् ॥२९॥

---ओ)०(ओ---

**॥ ९.९.३० ॥**

**सर्व-भूतात्म-भावेन भूतेष्व् अन्तर्हितं गुणैः ।**

**सोऽयं ब्रह्मर्षि-वर्यस् ते राजर्षि-प्रवराद् विभो ।**

**कथम् अर्हति धर्म-ज्ञ वधं पितुर् इवात्मजः ॥**

**श्रीधरः :** सर्व-भूतानाम् आत्मेति भावनयाराधयितुम् इच्छुः । यद्
वा, सर्व-भूतानाम् आत्म-भावेन भूतेषु स्थितम् अपि गुणैर् अन्तर्हितं
ब्रह्मेति संबन्धः । पाठान्तरे अन्तर्हितः सोऽयम् इत्य् उत्तरेणान्वयः
।३०॥।

**क्रम-सन्दर्भः :** *न व्याख्यातम्।*

**विश्वनाथः :** ते त्वत्तः ॥३०॥

---ओ)०(ओ---

**॥ ९.९.३१॥**

**तस्य साधोर् अपापस्य भ्रूणस्य ब्रह्म-वादिनः ।**

**कथं वधं यथा बभ्रोर् मन्यते सन्-मतो भवान् ॥**

**श्रीधरः :** भ्रूणस्य श्रोत्रियस्य गर्भस्य सत इति वा । बभ्रोर्
गोः । सतां मतो भवान् वधं कथं साधु मन्यत इत्य् अर्थः ।

**क्रम-सन्दर्भः, विश्वनाथः :** *न व्याख्यातम्।*

---ओ)०(ओ---

**॥ ९.९.३२ ॥**

**यद्य् अयं क्रियते भक्ष्यस् तर्हि मां खाद पूर्वतः ।**

**न जीविष्ये विना येन क्षणं च मृतकं यथा ॥**

**श्रीधरः :** क्षणम् अपि येन विना न जीविष्यामि सोऽयं यदि भक्षः
क्रियते तर्हि मृतकं यथा मृत-प्रायां मां पूर्वं भक्षय ।

**क्रम-सन्दर्भः :** *न व्याख्यातम्।*

**विश्वनाथः :** ब्रह्म-वादिनो भ्रूणस्य पुत्रस्य अस्य पितापि
ब्रह्मवादीत्य् अर्थः । भ्रूणोऽर्भके बाल-गर्भे इत्य् अमरः बभ्रोर् गोः
॥३२॥

---ओ)०(ओ---

**॥ ९.९.३४ ॥**

**एवं करुण-भाषिण्या विलपन्त्या अनाथवत् ।**

**व्याघ्रः पशुम् इवाखादत् सौदासः शाप-मोहितः ॥**

**श्रीधरः, क्रम-सन्दर्भः :** *न व्याख्यातम्।*

**विश्वनाथः :** करुण-भाषिणीम् अनादृत्य ॥३४॥

---ओ)०(ओ---

**॥ ९.९.३५ ॥**

**ब्राह्मणी वीक्ष्य दिधिषुं पुरुषादेन भक्षितम् ।**

**शोचन्त्य् आत्मानम् उर्वीशम् अशपत् कुपिता सती ॥**

**श्रीधरः, विश्वनाथः-** दिधिषुं गर्भाधान-कर्तारम् ॥३५॥

**क्रम-सन्दर्भः :** *न व्याख्यातम्।*

---ओ)०(ओ---

**॥ ९.९.३६ ॥**

**यस्मान् मे भक्षितः पाप कामार्तायाः पतिस् त्वया ।**

**तवापि मृत्युर् आधानाद् अकृत-प्रज्ञ दर्शितः ॥**

**श्रीधरः :** आधानान् मैथुनात् । हे अकृत-प्रज्ञ, मृत्युर् मया
दर्शितः ॥३६॥

**क्रम-सन्दर्भः :** *न व्याख्यातम्।*

**विश्वनाथः :** आधानात् मैथुनात् । मृत्युर् मया दर्शितो भविष्यति
॥३६॥

---ओ)०(ओ---

**॥ ९.९.३७ ॥**

**एवं मित्रसहं शप्त्वा पति-लोक-परायणा ।**

**तद्-अस्थीनि समिद्धेऽग्नौ प्रास्य भर्तुर् गतिं गता ॥**

**श्रीधरः :** तद् एवं कर्मणा अप्रजाः ॥३७॥

**क्रम-सन्दर्भः, विश्वनाथः :** *न व्याख्यातम्।*

---ओ)०(ओ---

**॥ ९.९.३८ ॥**

**विशापो द्वादशाब्दान्ते मैथुनाय समुद्यतः ।**

**विज्ञाप्य ब्राह्मणी-शापं महिष्या स निवारितः ॥**

*न कतमेन व्याख्यातम्।*

---ओ)०(ओ---

**॥ ९.९.३९ ॥**

**अत**[^२३] **ऊर्ध्वं स तत्याज स्त्री-सुखं कर्मणाप्रजाः ।**

[^२३]: तत इति श-पुस्तके


**वसिष्ठस् तद्-अनुज्ञातो मदयन्त्यां प्रजाम् अधात् ॥**

**श्रीधरः :** तद् एवं कर्मणा अप्रजाः ॥३९॥

**क्रम-सन्दर्भः :** *न व्याख्यातम्।*

**विश्वनाथः :** *न व्याख्यातम्।*

---ओ)०(ओ---

**॥ ९.९.४० ॥**

**सा वै सप्त समा गर्भम् अबिभ्रन् न व्यजायत ।**

**जघ्नेऽश्मनोदरं तस्याः सोऽश्मकस् तेन कथ्यते ॥**

**श्रीधरः :** अबिभ्रद् दधारेत्य् अर्थः । न व्यजायत न प्रासूत ।
अतो वसिष्ठ एव तस्या उदरम् अश्मना जघान । स उत्पन्नः सुतोऽश्मकः
॥४०॥

**क्रम-सन्दर्भः :** *न व्याख्यातम्।*

**विश्वनाथः :** अबिभ्रद् दधार । न व्यजायतः प्रासूत । वशिष्ठ
एवाश्मना जघान । ततः स सुतः ॥४०॥

---ओ)०(ओ---

**॥ ९.९.४१॥**

**अश्मकाद् बालिको**[^२४] **जज्ञे यः स्त्रीभिः परिरक्षितः ।**

[^२४]: अश्मकान् मूलको इति श-पुस्तके


**नारी-कवच इत्य् उक्तो निःक्षत्रे मूलकोऽभवत् ॥**

**श्रीधरः :** स्त्रीभिः संवेष्ट्य परशुरामात् परिरक्षितः, अतो
नारी-कवच इत्य् उक्तः । निःक्षत्रे सति क्षत्र-वंशस्य मूलम् अभवद्
अतो मूलक इति चोक्तः ॥४१॥

**क्रम-सन्दर्भः :** *न व्याख्यातम्।*

**विश्वनाथः :** स्त्रीभिर् आवृत्त्य परशुरामात् रक्षितः पुनः
क्षत्र-वंशस्य मूलत्वान् मूलकः ॥४१॥

---ओ)०(ओ---

**॥ ९.९.४२ ॥**

**ततो दशरथस् तस्मात् पुत्र ऐडविडिस् ततः ।**

**राजा विश्वसहो यस्य खट्वाङ्गश् चक्रवर्त्य् अभूत् ॥**

*न कतमेनापि व्याख्यातम्।*

---ओ)०(ओ---

**॥ ९.९.४३ ॥**

**यो देवैर् अर्थितो दैत्यान् अवधीद् युधि दुर्जयः ।**

**मुहूर्तम् आयुर् ज्ञात्वैत्य स्व-पुरं सन्दधे मनः ॥**

**श्रीधरः :** प्रसन्नैर् देवैर् वरं वृणीष्वेत्य् उक्ते खट्वाङ्गेनोक्तं
प्रथमं तावन् ममायुः कथ्यताम् इति । देवैश् चोक्तं मुहूर्त-मात्रम्
इति । तज् ज्ञात्वा देवैर् दत्तेन विमानेन शीघ्रं स्व-पुरम् एत्य मनः
परमेश्वरे सन्दधे ॥४३॥

**क्रम-सन्दर्भः :** *न व्याख्यातम्।*

**विश्वनाथः :** प्रसन्नैर् देवैर् वरं वृणुष्वेत्य् उक्ते खट्वाङ्ग
उवाच---प्रथमं तावन् ममायुर् ब्रूतेति । देवैश् चोक्तं मुहूर्त-मात्रम्
इति । तज् ज्ञात्वा देवैर् दत्तेन विमानेन शीघ्रं स्व-पुरम् एत्य मनः
परमेश्वरे सन्दधे ॥४३॥

---ओ)०(ओ---

**॥ ९.९.४४ ॥**

**न मे ब्रह्म-कुलात् प्राणाः कुल-दैवान् न चात्मजाः ।**

**न श्रियो न मही राज्यं न दाराश् चातिवल्लभाः ॥**

**श्रीधरः :** एतद् एव स्व-साधु-वृत्तानुस्मरण-पूर्वकं तत् कृतेन
निश्चयेन दर्शयति---नेति सप्तभिः । कुल-दैवाद् ब्रह्म-कुलात् सकाशान्
मे प्राणादयो नाति-वल्लभा नाति-प्रियाः ॥४४॥

**क्रम-सन्दर्भः :** *न व्याख्यातम्।*

**विश्वनाथः :** मुहूर्त-मध्य एव प्रथमं खट्वाङ्गः स्व-गतम्
आह---नेति पञ्चभिः । ब्रह्म-कुलात् कीदृशात् ? कुलस्य मदीयस्य देवात्
॥४४॥

---ओ)०(ओ---

**॥ ९.९.४५ ॥**

**न बाल्येऽपि मतिर् मह्यम् अधर्मे रमते क्वचित् ।**

**नापश्यम् उत्तमश्लोकाद् अन्यत् किञ्चन वस्त्व् अहम् ॥**

**श्रीधरः :** मह्यं मम ॥४५॥

**क्रम-सन्दर्भः :** नापश्यम् उत्तम-श्लोकाद् अन्य-देवेत्य् एवार्थः । न
चिन्तयामीति सुर-नर-पालन-विक्षेपस्य पूर्वं स्थितत्वात् ॥४५॥

**विश्वनाथः :** मह्यं मम वस्तु स्वस्योपादेयम् इत्य् अर्थः ॥४५॥

---ओ)०(ओ---

**॥ ९.९.४६ ॥**

**देवैः काम-वरो दत्तो मह्यं त्रि-भुवनेश्वरैः ।**

**न वृणे तम् अहं कामं भूतभावन-भावनः ॥**

**श्रीधरः :** भूत-भावनो हरिस् तस्मिन्न् एव भवना यस्य, सोऽहं
तं कामं न वृणे ॥४६॥

**क्रम-सन्दर्भः :** *न व्याख्यातम्।*

**विश्वनाथः :** वृणे वृतवान् । यतो भूत-भावने हराव् एव भावना
यस्य सः ॥४६॥

---ओ)०(ओ---

**॥ ९.९.४७ ॥**

**ये विक्षिप्तेन्द्रिय-धियो देवास् ते स्व-हृदि स्थितम् ।**

**न विन्दन्ति प्रियं शश्वद् आत्मानं किम् उतापरे ॥**

**श्रीधरः :** तत्र हेतुः---य इति । विक्षिप्तानीन्द्रियानि धीश् च येषां
ते देवा अपि ॥४७॥

**क्रम-सन्दर्भः :** *न व्याख्यातम्।*

**विश्वनाथः :** अवरणे हेतुम् आह य इति ॥४७॥

---ओ)०(ओ---

**॥ ९.९.४८ ॥**

**अथेश-माया-रचितेषु सङ्गं**

**गुणेषु गन्धर्व-पुरोपमेषु ।**

**रूढं प्रकृत्यात्मनि विश्व-कर्तुर्**

**भावेन हित्वा तम् अहं प्रपद्ये ॥**

**श्रीधरः :** अथ तस्मात् प्रकृत्या स्वभावेनात्मनि रूढं गुणेषु
सङ्गं विश्व-कर्तुर् भावेन हित्वा तम् एवाहं प्रपद्ये ॥४८॥

**क्रम-सन्दर्भः :** *न व्याख्यातम्।*

**विश्वनाथः :** अस्थिरत्वेन गन्धर्व-पुर-तुल्येषु रूढं सङ्गं
हित्वा प्रकृत्या स्वभावेनैव आत्मनि मन्-मनसि विश्वकर्तुर् भगवतो यो
भक्तिस् तेनैव तं प्रपद्ये ॥४८॥

---ओ)०(ओ---

**॥ ९.९.४९ ॥**

**इति व्यवसितो बुद्ध्या नारायण-गृहीतया ।**

**हित्वान्य-भावम् अज्ञानं ततः स्वं भावम् आस्थितः ॥**

**श्रीधरः :** अन्य-भावं देहाद्य्-अभिमान-रूपम् अज्ञानं हित्वा
॥४९॥

**क्रम-सन्दर्भः :** नारायण-गृहीतयेति नारायणाविष्टयेत्य् अर्थः ।
अत एव, मुहूर्तेन ब्रह्म-लोकं खट्वाङ्गः समसाधयत् \[भा।पु।
११.२३.३०\] इत्य् उक्तम् ॥४९॥

**विश्वनाथः :** नारायणेनैव कर्त्रा गृहीतया यत्र बुद्धौ
नान्यस्याधिकार इत्य् अर्थः । तया बुद्ध्यैव ततोऽज्ञान-त्यागानन्तरं
स्वभावं पूर्व-श्लोक-निश्चितं प्रपत्ति-रूपं दास्यम् इत्य् अर्थः
॥४९॥

---ओ)०(ओ---

**॥ ९.९.५० ॥**

**यत् तद् ब्रह्म परं सूक्ष्मम् अशून्यं शून्य-कल्पितम् ।**

**भगवान् वासुदेवेति यं गृणन्ति हि सात्वताः ॥**

**श्रीधरः :** स्वं भावम् एवाह---यत् तद् इति । शून्यवत् कल्पितं
वाग्-आद्य्-अविषयत्वात् । वासुदेव इति यं गृणन्ति । ब्रह्मण एव
भक्तानुग्रहार्थम् आविष्कृत-तनोर् वासुदेवत्वात् ॥५०॥

**चैतन्य-मत-मञ्जुषा :** सात्वता विष्णा यद् यं भगवान् वासुदेवेति
गृणन्ति वदन्ति, तत् स भगवान् वासुदेवः परं ब्रह्म---ब्रह्मणोऽपि
परत्वात्, परं ब्रह्मेति ब्रह्म-संज्ञकः स इति भावः । कुतः ?
अशून्यं, श्री-विग्रहत्वात्, शून्य-कल्पितं कल्पना तर्कादिर् यत्र
तर्काद्य्-अगोचर इत्य् अर्थः । यद् वा, शून्यम् इति कल्पितम् एव यत्, अत
एव सूक्ष्मं दुर्बोधम् अज्ञानां दुरापम् ॥५०॥

**क्रम-सन्दर्भः :** *न व्याख्यातम्।*

**विश्वनाथः :** स एव को यस्मिन् दास्यम् इत्य् अपेक्षायाम् आह---यत् तद्
ब्रह्मेति । यस्य तत्-प्रसिद्धं ब्रह्म परम् अतिशयेन सूक्ष्मं
निर्विशेषं स्वरूपम् इत्य् अर्थः । शून्यवत् कल्पितं रागाद्य्-अविषयत्वात्
यं च वासुदेव इति गृणन्ति तस्मिन्न् इत्य् अर्थः । देहं त्यक्त्वा तं
प्राप्नोति ज्ञेयम् ।

> खट्वाङ्गो नाम राजर्षिर् ज्ञात्वेयत्ताम् इहायुषः ।
>
> मुहूर्तात् सर्वम् उत्सृज्य गतवान् अभयं हरिम् ॥ इति पूर्वोक्तेः
> ॥५०॥

---ओ)०(ओ---

इति सारार्थ-दर्शिन्यां हर्षिण्यां भक्त-चेतसाम् ।

नवमे नवमोऽध्यायः सङ्गतः सङ्गतः सताम् ॥\*॥

---ओ)०(ओ---

इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं
संहितायां वैयासिक्यां नवम-स्कन्धे

खट्वाङ्ग-चरितं नाम

नवमोऽध्यायः ।

॥९॥

(९.१०)


