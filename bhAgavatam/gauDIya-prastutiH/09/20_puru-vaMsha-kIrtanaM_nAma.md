+++
title = "२० पुरु-वंश-कीर्तनं नाम"

+++

**॥ ९.२०.१ ॥**

**श्री-बादरायणिर् उवाच---**

**पूरोर् वंशं प्रवक्ष्यामि यत्र जातोऽसि भारत ।**

**यत्र राजर्षयो वंश्या ब्रह्म-वंश्याश् च जज्ञिरे ॥**

**श्रीधरः :**

विंशे पितृ-प्रसादाप्त-राजासनमहोन्नतेः ।

पूरोर् वंशे हि दौष्यन्तेर् भरतस्येर्यते यशः ॥१॥

**क्रम-सन्दर्भः :** *न व्याख्यातम्।*

**विश्वनाथः :**

पुरु-वंशेऽत्र दौष्मन्तेर् भरतस्य कथान्वितम् ।

शाकुन्तलम् उपाख्यानं विंशोऽध्यायेऽत्र वर्ण्यते ॥१॥

ब्रह्म-वंश्याश् च ब्राह्मण-वंशोद्भूताश् च ॥१॥

---ओ)०(ओ---

**॥ ९.२०.२ ॥**

**जनमेजयो ह्य् अभूत् पूरोः प्रचिन्वांस् तत्-सुतस् ततः ।**

**प्रवीरोऽथ मनुस्युर् वै तस्माच् चारुपदोऽभवत् ॥**

*न कतमेनापि व्याख्यातम्।*

---ओ)०(ओ---

**॥ ९.२०.३ ॥**

**तस्य सुद्युर् अभूत् पुत्रस् तस्माद् बहुगवस् ततः ।**

**संयातिस् तस्याहंयाती रौद्राश्वस् तत्-सुतः स्मृतः ॥**

**श्रीधरः :** तत् सुतः अहं यातेः सुतः ॥३॥

**क्रम-सन्दर्भः, विश्वनाथः :** *न व्याख्यातम्।*

---ओ)०(ओ---

**॥ ९.२०.४-५ ॥**

**ऋतेयुस् तस्य कक्षेयुः स्थण्डिलेयुः कृतेयुकः ।**

**जलेयुः सन्नतेयुश् च धर्म-सत्य-व्रतेयवः ॥**

**दशैतेऽप्सरसः पुत्रा वनेयुश् चावमः स्मृतः ।**

**घृताच्याम् इन्द्रियाणीव मुख्यस्य जगद्-आत्मनः ॥**

**श्रीधरः :** धर्मेयुश् च सत्येयुश् च व्रतेयुश् च धर्म-सत्य-व्रतेयवः । वनेयुश् चावमः स्मृतः । एवं दशैते ऋतेयु-प्रमुखास् तस्य रौद्राश्वस्य घृताच्याम् अप्सरसि पुत्रा जाताः । अप्सरस इति षष्ठी सप्तम्य् अर्थे । वश-वर्तित्वे दृष्टान्तः---जगद्-आत्मनो जगत आत्म-भूतस्य मुख्यस्य प्राणस्येन्द्रियाणीव ॥४-५॥

**क्रम-सन्दर्भः :** *न व्याख्यातम्।*

**विश्वनाथः :** तस्य रौद्राश्वस्य ऋतेयु-प्रभृतयो दश-पुत्राः धर्म-सत्यव्रतेयवः, धर्मेयुः, सत्येयुः,म् व्रतेयुः अवमः, कनिष्ठो दशम इत्य् अर्थः । अप्सरस इति सप्तम्य्-अर्थे षष्ठी । जीवस्य दशेन्द्रियाणीव ॥४-५॥

---ओ)०(ओ---

**॥ ९.२०.६-७ ॥**

**ऋतेयो रन्तिनावोऽभूत् त्रयस् तस्यात्मजा नृप ।**

**सुमतिर् ध्रुवोऽप्रतिरथः कण्वोऽप्रतिरथात्मजः ॥**

**तस्य मेधातिथिस् तस्मात् प्रस्कन्नाद्या द्विजातयः ।**

**पुत्रोऽभूत् सुमते रेभिर् दुष्मन्तस् तत्-सुतो मतः ॥**

*न कतमेनापि व्याख्यातम्।*

---ओ)०(ओ---

**॥ ९.२०.८ ॥**

**दुष्मन्तो मृगयां यातः कण्वाश्रम-पदं गतः ।**

**तत्रासीनां स्व-प्रभया मण्डयन्तीं रमाम् इव ॥**

**श्रीधरः :** दुष्यन्तस्य शकुन्तलायां भरतः पुत्रोऽभवद् इति कथा-द्वारेणाह---दुष्यन्तो मृगयाम् इति पञ्चदशभिः, तम् आश्रमं मण्डयन्तीम् ॥८॥

**क्रम-सन्दर्भः, विश्वनाथः :***न व्याख्यातम्।*

---ओ)०(ओ---

**॥ ९.२०.९ ॥**

**विलोक्य सद्यो मुमुहे देव-मायाम् इव स्त्रियम् ।**

**बभाषे तां वरारोहां भटैः कतिपयैर् वृतः ॥**

**श्रीधरः :** स्त्रियं विलोक्य मुमुहेऽमुह्यत् ॥९॥

**क्रम-सन्दर्भः, विश्वनाथः :***न व्याख्यातम्।*

---ओ)०(ओ---

**॥ ९.२०.१० ॥**

**तद्-दर्शन-प्रमुदितः सन्निवृत्त-परिश्रमः ।**

**पप्रच्छ काम-सन्तप्तः प्रहसञ् श्लक्ष्णया गिरा ॥**

**श्रीधरः :** तस्या दर्शनेन प्रमुदितोऽत एव सन्निवृत्तः परिश्रमो यस्य ॥१०॥

**क्रम-सन्दर्भः, विश्वनाथः :***न व्याख्यातम्।*

---ओ)०(ओ---

**॥ ९.२०.११ ॥**

**का त्वं कमल-पत्राक्षि कस्यासि हृदयङ्-गमे ।**

**किं स्विच् चिकीर्षितं तत्र भवत्या निर्जने वने ॥**

*न कतमेनापि व्याख्यातम्।*

---ओ)०(ओ---

**॥ ९.२०.१२ ॥**

**व्यक्तं राजन्य-तनयां वेद्म्य् अहं त्वां सुमध्यमे ।**

**न हि चेतः पौरवाणाम् अधर्मे रमते क्वचित् ॥**

**श्रीधरः :** पौरवाणां चेतो न ह्य् अधर्मे रमते । अतो मच्-चेतसस् त्वयि रमणाद् एवाहं त्वां राजन्य-तनयां वेद्मि ॥१२॥

**क्रम-सन्दर्भः :** *न व्याख्यातम्।*

**विश्वनाथः :** वेद्मीति त्वयि मच्-चेतसः स-लोभत्वान्यथानुपपत्त्येति भावः ॥१२॥

---ओ)०(ओ---

**॥ ९.२०.१३ ॥**

**श्री-शकुन्तलोवाच---**

**विश्वामित्रात्मजैवाहं त्यक्ता मेनकया वने ।**

**वेदैतद् भगवान् कण्वो वीर किं करवाम ते ॥**

**श्रीधरः :** विश्वामित्रस्यात्मजाहं मेनकायां जाता तया च स्वर्गं गच्छन्त्यात्र त्यक्ता, अतो राज-कन्यैवाहम् इत्य् अर्थः ॥१३॥

**क्रम-सन्दर्भः :** विश्वामित्रस्य क्षत्रियत्वावस्थायाम् आत्मजेत्य् अर्थः ॥१३॥

**विश्वनाथः :** वेदेति कण्वस्य मुखान् मयेदं श्रुतम् । अहं तु माता-पितरौ न परिचिनोमीति भावः ॥१३॥

---ओ)०(ओ---

**॥ ९.२०.१४ ॥**

**आस्यतां ह्य् अरविन्दाक्ष गृह्यताम् अर्हणं च नः ।**

**भुज्यतां सन्ति नीवारा उष्यतां यदि रोचते ॥**

*न कतमेनापि व्याख्यातम्।*

---ओ)०(ओ---

**॥ ९.२०.१५ ॥**

**श्री-दुष्मन्त उवाच---**

**उपपन्नम् इदं सुभ्रु जातायाः कुशिकान्वये ।**

**स्वयं हि वृणुते राज्ञां कन्यकाः सदृशं वरम् ॥**

**श्रीधरः :** किं करवामेत्य्-आदि-वाक्यात् तद् अभिप्रायं ज्ञात्वाह---उपपन्नम् इति ॥१५॥

**क्रम-सन्दर्भः :** *न व्याख्यातम्।*

**विश्वनाथः :** किं करवामेत्य्-आदि-वाक्यैस् तस्यापि ममः स्वस्मिन्न् अभिरतं ज्ञात्वाह---उपपन्नम् इति ॥१५॥

---ओ)०(ओ---

**॥ ९.२०.१६ ॥**

**ॐ इत्य् उक्ते यथा-धर्मम् उपयेमे शकुन्तलाम् ।**

**गान्धर्व-विधिना राजा देश-काल-विधानवित् ॥**

**श्रीधरः :** गान्धर्व-विधिना मिथः समय-पूर्वकेण ॥१६॥

**क्रम-सन्दर्भः :** *न व्याख्यातम्।*

**विश्वनाथः :** ॐ इति शकुन्तलया मौने नैवोक्ते सतीत्य् अर्थः ॥१६॥

---ओ)०(ओ---

**॥ ९.२०.१७-१९ ॥**

**अमोघ-वीर्यो राजर्षिर् महिष्यां वीर्यम् आदधे ।**

**श्वो-भूते स्व-पुरं यातः कालेनासूत सा सुतम् ॥**

**कण्वः कुमारस्य वने चक्रे समुचिताः क्रियाः ।**

**बद्ध्वा मृगेन्द्रं तरसा क्रीडति स्म स बालकः ॥**

**तं दुरत्यय-विक्रान्तम् आदाय प्रमदोत्तमा ।**

**हरेर् अंशांश-सम्भूतं भर्तुर् अन्तिकम् आगमत् ॥**

**श्रीधरः :** दुरत्ययं विक्रान्तं विक्रमणं यस्य ।

**क्रम-सन्दर्भः, विश्वनाथः :** *न व्याख्यातम्।*

---ओ)०(ओ---

**॥ ९.२०.२० ॥**

**यदा न जगृहे राजा भार्या-पुत्राव् अनिन्दितौ ।**

**शृण्वतां सर्व-भूतानां खे वाग् आहाशरीरिणी ॥**

**श्रीधरः :***न व्याख्यातम्।*

**क्रम-सन्दर्भः :** विश्वामित्रस्य क्षत्रियत्वावस्थायाम् आत्मजेत्य् अर्थः ॥२०॥

**विश्वनाथः :** न जगृहे लोक-प्रवाद-भयान् न जग्राह ॥२०॥

---ओ)०(ओ---

**॥ ९.२०.२१ ॥**

**माता भस्त्रा पितुः पुत्रो येन जातः स एव सः ।**

**भरस्व पुत्रं दुष्मन्त मावमंस्थाः शकुन्तलाम् ॥**

**श्रीधरः :** भस्त्रा चर्म-पात्रं तद्वन् माता आधार-मात्रम् । पितुर् एव तु पुत्रः । तत्र हेतुः---येनेति । आत्मा वै पुत्र-नामासि \[कौ।उ। २.११\] इति श्रुतेः । भरस्व पुषाण । अनेन भरत-नाम निरुक्तम् ॥२१॥

**क्रम-सन्दर्भः :** *न व्याख्यातम्।*

**विश्वनाथः :** भस्त्रा चर्म-पात्रं तद्वद् एव माता आधार-पात्रम् । पितुर् एव तु पुत्रः । आत्मा वै पुत्र-नामासि \[कौ।उ। २.११\] इति श्रुतेः । भरस्व अङ्गीकुरु, अनेनैव भरत-नाम-निरुक्तिः ॥२१॥

---ओ)०(ओ---

**॥ ९.२०.२२ ॥**

**रेतो-धाः पुत्रो नयति नरदेव यम-क्षयात् ।**

**त्वं चास्य धाता गर्भस्य सत्यम् आह शकुन्तला ॥**

**श्रीधरः :** किं च, रेतो-धा रेतः-सेक्ता वंश-कृत् पुत्रो यम-क्षयात् पितरं नयति तारयति । तथा च श्रुतिः---

> पुं-नाम्नो नरकाद् यस्मात् पितरं त्रायते सुतः । >
> तस्मात् पुत्र इति प्रोक्तः स्वयम् एव स्वयंभुवा ॥ इति ।

पाठान्तरे माता-पित्रोः पुत्रं प्रति विवादे यम् अक्षयाद् धर्म-निर्णेतुर् यमस्य सभायाः सकाशाद् रेतो-धा रेतः-सेक्ता पितैव धर्मेण विजित्य पुत्रं नयति, न तु मातेत्य् अर्थः । ततश् च भार्या-पुत्रौ स्वीकृतवान् इति ज्ञेयम् ॥२२॥

**क्रम-सन्दर्भः :** *न व्याख्यातम्।*

**विश्वनाथः :** रेतो-धा रेतः-सेक्तारं शकृद् इत्य् अर्थः । यद् वा, पितू रेतः स्व-देहोपादानत्वेन धत्त इत्य् औरसः पुत्र इत्य् अर्थः । यम-क्षयात् यमालयात् पितरं नयति तारयति । तथा च श्रुतिः---

> पुं-नाम्नो नरकाद् यस्मात् पितरं त्रायते सुतः । >
> तस्मात् पुत्र इति प्रोक्तः स्वयम् एव स्वयंभुवा ॥ इति ।

द्वितीयान्त-पाठे पुत्र-प्राप्त्य्-अर्थं माता-पित्रोर् विवादे यम-क्षयात् धर्म-निर्णेतुर् यमस्य स्थानात् रेतोधा रेतः-सेक्ता पितैव धर्मेण विजित्य पुत्रं नयति, न तु मातेत्य् अर्थः । ततश् च भार्या-पुत्रौ स्वीकृतवान् इति ज्ञेयम् ॥२२॥

---ओ)०(ओ---

**॥ ९.२०.२३ ॥**

**पितर्य् उपरते सोऽपि चक्रवर्ती महा-यशाः ।**

**महिमा गीयते तस्य हरेर् अंश-भुवो भुवि ॥**

**श्रीधरः :** चक्रवर्ती बभूवेति शेषः । तस्य महिमा गीयते---तद् अप्य् एते श्लोका अभिगीताः इत्य्-आदि बह्व्-ऋच् अश्रुत्या हरेर् अंश-भुवोऽंशाज् जातस्य ॥२३॥

**क्रम-सन्दर्भः :** *न व्याख्यातम्।*

**विश्वनाथः :** चक्रवर्ती बभूव ॥२३॥

---ओ)०(ओ---

**॥ ९.२०.२४ ॥**

**चक्रं दक्षिण-हस्तेऽस्य पद्म-कोशोऽस्य पादयोः ।**

**ईजे महाभिषेकेण सोऽभिषिक्तोऽधिराड् विभुः ॥**

**श्रीधरः :** तत्र लिङ्गम् आह---चक्रम् इति ॥२४॥

**क्रम-सन्दर्भः, विश्वनाथः :** *न व्याख्यातम्।*

---ओ)०(ओ---

**॥ ९.२०.२५ ॥**

**पञ्च-पञ्चाशता मेध्यैर् गङ्गायाम् अनु वाजिभिः ।**

**मामतेयं पुरोधाय यमुनाम् अनु च प्रभुः ॥**

**श्रीधरः :** गङ्गायाम् अनुलोमं पञ्च-पञ्चाशता वाजिभिर् ईजे । पुरोधाय पुरोहितं कृत्वा । यमुनायाम् अनु च यमुनायाश् चानुलोमम् ॥२५॥

**क्रम-सन्दर्भः :** *न व्याख्यातम्।*

**विश्वनाथः :** वाजिभिर् अश्वमेधैः । ममतायाः पुत्रं पुरोधाय पुरोहितं कृत्वा अश्वान् बबन्ध यथार्थम् इत्य् अर्थः ॥२५॥

---ओ)०(ओ---

**॥ ९.२०.२६ ॥**

**अष्ट-सप्तति-मेध्याश्वान् बबन्ध प्रददद् वसु ।**

**भरतस्य हि दौष्मन्तेर् अग्निः साची-गुणे चितः ।**

**सहस्रं बद्वशो**[^५३] **यस्मिन् ब्राह्मणा गा विभेजिरे ॥**

[^५३]: छक्रवर्ती रेअद्स् *बद्धशः*। थिस् इस् प्रोबब्ल्य् अ स्च्रिबल् एर्रोर्।
    म्W: बद्व- १३,८०४।


**श्रीधरः :** अष्टाधिक-सप्तति-मेध्यान् अश्वान् ववन्ध । किं कुर्वन् ? वसु धनं प्रकर्षेण ददत । साची-गुणे प्रकृष्ट-गुणवति देशेऽग्निश् चितोऽभूत् । यस्मिन्न् अग्नि देशे वा सहस्रं ब्राह्मणा भरतेन भूरिदानेन दत्ता गाः बद्वशः प्रत्येकं बद्वं बद्वं विभेजिरे विभज्य जगृहुः । चतुरशीत्य् अधिकैस् त्रयोदश-सहस्रैर् एकं बद्वं भवति । तथा हि---

> हिरण्येन परीवृतान् कृष्णाञ्छुक्लदतो मृगान् । >
> मष्णारे भरतोऽददाच् छतं बद्वानि सप्त च ॥

इति श्रुत्य्-उक्तानि सप्ताधिक-शतं बद्वानि श्री-शुकेनोत्तर-श्लोके चतुर्दश-लक्षत्वेन सङ्गृहीतानि---अदात् कर्मणि मष्णारे नियुतानि चतुर्दश इति ।

एवं चतुर्दश-लक्षणां सप्ताधिक-शत-भागो बद्वम् इत्य् उक्तम् । इयं च बद्व-सङ्ख्या श्लोकेन सङ्गृह्यते---

> चतुर्दशानां लक्षाणां सप्ताधिक-शतांशकः । >
> बद्वं चतुरशीत्य् अग्र-सहस्राणि त्रयोदश ॥२६॥

**क्रम-सन्दर्भः :** अश्वान् बबन्ध यज्ञार्थम् इति शेषः ॥२६॥

**विश्वनाथः :** साची-गुणे प्रकृष्ट-गुणवति देशेऽग्निश् चितोऽभवत् । यस्मिन्न् अग्नि-चयने कर्मणि सहस्र-सङ्ख्या ब्राह्मणा प्रत्येकं बद्धं बद्धं चतुरशीत्य्-अधिक-त्रयोदश-सहस्राणि गा विभेजिरे प्रापुः । बद्धं चतुरशीत्य्-अग्र-सहस्राणि त्रयोदश ॥२६॥

---ओ)०(ओ---

**॥ ९.२०.२७ ॥**

**त्रयस्-त्रिंशच्-छतं ह्य् अश्वान् बद्ध्वा विस्मापयन् नृपान् ।**

**दौष्मन्तिर् अत्यगान् मायां देवानां गुरुम् आययौ ॥**

**श्रीधरः :** देवानाम् अपि मायां वैभवम् । अत्यगाद् अत्यशेत । यतो गुरुं पुज्यं हरिम् आययौ प्राप्तः, तद् अंश-भवत्वात् । "मायावत्तरः" इति पाठे ह्रस्वः श्रुत्य्-अनुसारेण । मायावतां श्रेष्ठो हरिर् एवासाव् इत्य् अर्थः ॥२७॥

**क्रम-सन्दर्भः :** *न व्याख्यातम्।*

**विश्वनाथः :** देवानाम् अपि मायां वैभवम् । अत्यगाद् अत्यशेत । यतो गुरुं जगद्-गुरुं हरिं ययौ प्राप्तः । "मयवत्तरः" इति पाठे माया-वैभवं तद्वतां श्रेष्ठः हरेर् अंशत्वात् ॥२७॥

---ओ)०(ओ---

**॥ ९.२०.२८ ॥**

**मृगान् छुक्ल-दतः कृष्णान् हिरण्येन परीवृतान् ।**

**अदात् कर्मणि मष्णारे नियुतानि चतुर्दश ॥**

**श्रीधरः :** मृगान् श्रेष्ठ-गजान् । भद्र-मन्द्र-मृगादयो गज-जाति-भेदाः । मष्णारे इत्य् अस्य श्रुति-पदस्य व्याख्यानं, कर्मणीति । कस्मिंश्चित् कर्म-विशेषे । केचित् तु मष्णारे तीर्थ इति व्याचक्षते ॥२८॥

**क्रम-सन्दर्भः :** *न व्याख्यातम्।*

**विश्वनाथः :** मृगान् श्रेष्ठ-गजान् । भद्र-मन्द्र-मृगादयो गज-जाति-भेदा उच्यन्ते । मष्णारे कस्मिंश्चित् कर्म-विशेषे तीर्थ-विशेषे इति केचिद् आहुः । चतुर्दश-लक्षाणि अदात्, तथा च श्रुतिः---

> हिरण्येन परीवृतान् कृष्णान् शुक्लदतो मृगान् । >
> मष्णारे भरतोऽददाच् छतं बद्वानि सप्त च ॥ इति ।

तेन सप्ताधिक-शत-बद्वान्य् एव चतुर्दश-लक्षाणि भवन्तीति श्री-शुकदेव-विवरणात् । चतुर्दश-लक्षाणां सप्ताधिक-शत-भागो यश् चतुरशीत्य्-अधिक-त्रयोदश-सहस्र-प्रमाणः बद्वं भवतीत्य् अवसीयते । अत एव बद्व-सङ्ख्या-श्लोकेनोक्ता---

> चतुर्दशानां लक्षाणां सप्ताधिक-शतांशकः । >
> बद्वं चतुरशीत्य् अग्र-सहस्राणि त्रयोदश ॥ इति ॥२८॥

---ओ)०(ओ---

**॥ ९.२०.२९-३० ॥**

**भरतस्य महत् कर्म न पूर्वे नापरे नृपाः ।**

**नैवापुर् नैव प्राप्स्यन्ति बाहुभ्यां त्रिदिवं यथा ॥**

**किरात-हूणान् यवनान् पौण्ड्रान् कङ्कान् खशान् छकान् ।**

**अब्रह्मण्य-नृपांश् चाहन् म्लेच्छान् दिग्-विजयेऽखिलान् ॥**

*न व्याख्यातम्।*

---ओ)०(ओ---

**॥ ९.२०.३१ ॥**

**जित्वा पुरासुरा देवान् ये रसौकांसि भेजिरे ।**

**देव-स्त्रियो रसां नीताः प्राणिभिः पुनर् आहरत् ॥**

**श्रीधरः :** पुरा देवान् जित्वा येऽसुरा रसौकांसि रसातलादि-स्थानानि भेजिरे तैः प्राणिभिर् बलिभिर् देव-स्त्रियो रासातलं नीताः सतीः पुनर् आहरद् आनिन्ये । प्राणिभिर् अन्यैर् मनुष्यादिभिः सह नीता इति वा । "पणिभिः" इति पाठे पणयोऽसुरास् तैर् नीताः सतीः । यद् वा, पणयो दूतास् तैर् दूतान् प्रस्थाप्य् आहरद् इत्य् अर्थाह् ॥३१॥

**क्रम-सन्दर्भः :** *न व्याख्यातम्।*

**विश्वनाथः :** येऽसुराः पुरा देवान् जित्वा रसौकांसि रसातलादि-स्थानानि भेजिरे प्राप्ताः, अत एव देव-स्त्रियो रासां नीता नीतवन्तः, तेभ्य एवासुरेभ्यः सकाशात् ताः स्त्रियः प्राणिभिः स्व-प्रेष्ठ-जनैः पुनर् आहरत् आनिनाय आनीय च दिवि देवान् प्रापयामासेति भावः । "पणिभिः" इति पाठे पणिभिर् असुरैर् द्वार-भूतैः स्त्रियो नीताः ॥३१॥

---ओ)०(ओ---

**॥ ९.२०.३२ ॥**

**सर्वान् कामान् दुदुहतुः प्रजानां तस्य रोदसी ।**

**समास् त्रि-णव-साहस्रीर् दिक्षु चक्रम् अवर्तयत् ॥**

**श्रीधरः :** त्रि-णव-साहस्रीः समाः सप्त-विंशति-सहस्रं वत्सरान् । चक्रं सेना आज्ञा वा ॥३२॥

**क्रम-सन्दर्भः :** *न व्याख्यातम्।*

**विश्वनाथः :** त्रिनव-साहस्रीः सप्त-विंशति-सहस्रं वत्सरान् व्याप्य । चक्रं सेनाम् ॥३२॥

---ओ)०(ओ---

**॥ ९.२०.३३ ॥**

**स संराड् लोक-पालाख्यम् ऐश्वर्यम् अधिराट् श्रियम् ।**

**चक्रं चास्खलितं प्राणान् मृषेत्य् उपरराम ह ॥**

**श्रीधरः :** तस्य वैराग्येण मोक्ष-प्रकारम् आह---स इति । मृषेति विचार्येति शेषः ॥३३॥

**क्रम-सन्दर्भः :** *न व्याख्यातम्।*

**विश्वनाथः :** लोक-पालेभ्योऽप्य् आ सम्यक् ख्याति यत्र तथाभूतम् ऐश्वर्यं प्राणात् बल-हेतुकात् शौर्यात् अस्खलितं चक्रम् आज्ञां च मृषा मिथ्या-भूतं विचार्येति शेषः । उपररामेति सर्वं त्यक्त्वा वनं गत्वा भक्त्या भगवन्तम् अवापेत्य् अर्थः ॥३३॥

---ओ)०(ओ---

**॥ ९.२०.३४ ॥**

**तस्यासन् नृप वैदर्भ्यः पत्न्यस् तिस्रः सुसम्मताः ।**

**जघ्नुस् त्याग-भयात् पुत्रान् नानुरूपा इतीरिते ॥**

**श्रीधरः :** नानुरूपा मत्-सदृशा न भवन्तीति भर्त्रा ईरिते सति व्यभिचार-शङ्कयास्मांस् त्यक्ष्यतीति भयात् पुत्रान् जघ्नुः । पुनः पुत्राणां दर्शने वैसादृश्यानुसन्धानेन त्यजेन् नान्यथेत्य् आशयेन हतवत्यः ॥३४॥

**क्रम-सन्दर्भः :** *न व्याख्यातम्।*

**विश्वनाथः :** नानुरूपान् मत्-सदृशा इमे इति भर्त्रा ईरिते सति व्यभिचार-शङ्कया अस्मांस् त्यक्ष्यतीति भयात् पुत्रान् जघ्नुः ॥३४॥

---ओ)०(ओ---

**॥ ९.२०.३५ ॥**

**तस्यैवं वितथे वंशे तद्-अर्थं यजतः सुतम् ।**

**मरुत्-स्तोमेन मरुतो भरद्वाजम् उपाददुः ॥**

**श्रीधरः :** वितथे व्यर्थे सति तद्-अर्थं पुत्रार्थं मरुत्-स्तोमेन यागेन यजतस् तस्य प्रसन्नाः सन्तो मरुतो भरद्वाजं नाम पुत्रम् उपाददुः समर्पयाम् आसुः ॥३५॥

**क्रम-सन्दर्भः :** *न व्याख्यातम्।*

**विश्वनाथः :** तद्-अर्थं वंशार्थं मरुत् सोमेन यज्ञेन यजतः यजते तस्मै मरुतो भरद्वाजं नाम पुत्रम् उपाददुर् निकटम् आनीय ददुः ॥३५॥

---ओ)०(ओ---

**॥ ९.२०.३६ ॥**

**अन्तर्वत्न्यां भ्रातृ-पत्न्यां मैथुनाय बृहस्पतिः ।**

**प्रवृत्तो वारितो गर्भं शप्त्वा** **वीर्यम् अवासृजत्**[^५४] **॥**

[^५४]: उपासृजत् इति ब-पुस्तके


**श्रीधरः :** मरुतां भरद्वाजागम-प्रकारं प्रदर्शयन्न् आह---अन्तर्वत्न्याम् इति चतुर्भिः, अन्तर्वत्न्यां गर्भिण्यां भ्रातुर् उतथ्यस्य पत्न्यां ममतायां चौर्येण मैथुनाय कदाचित् प्रवृत्तो बृहस्पतिस् तदा द्वितीय-गर्भस्यावकाशाभावाद् आक्रोश-पूर्वकं गर्भ-स्थेन वारितस् ततः क्रुद्धो बृहस्पतिर् अन्धो भवेति तं गर्भं शप्त्व बलाद् वीर्यं न्यषिञ्चत् ततो बृहस्पतेः शापाद् गर्भ-स्थो दीर्घतमा अन्धो बभूव तेन च तद्-वीर्यं पार्ष्णि-प्रहारेण योनेर् बहिर् निःसारितं भूमौ पतितं सद्य एव कुमारोऽभवत् ॥३६॥

**क्रम-सन्दर्भः :** *न व्याख्यातम्।*

**विश्वनाथः :** भरद्वाज एव क इत्य् अपेक्षायाम् आह---अन्तर्वत्न्याम् इत्य्-आदि । भृअतुर् उतथ्यस्य पत्न्यां ममतायां तदा द्वितीय-गर्भस्यावकाशाभावाद् अक्रोश-पूर्वकं गर्भस्थेन वारितः । ततः क्रुद्धो बृहस्पतिर् अन्धो भवेति तं गर्भस्थं शप्त्वा बलाद् वीर्यम् आदधौ ॥३६॥

---ओ)०(ओ---

**॥ ९.२०.३७ ॥**

**तं त्यक्तु-कामां ममतां भर्तुस् त्याग-विशङ्किताम् ।**

**नाम-निर्वाचनं तस्य श्लोकम् एनं सुरा जगुः ॥**

**श्रीधरः :** तं च पर-वीर्य-जं भर्तुस् त्यागाद् विशङ्कितां सती त्यक्तु-कामां ममतां प्रति सुरा एनं बृहस्पतेर् ममतायाश् च विवाद-रूपं श्लोकं जगुः । किम् अर्थं जगुः ? अत आह---तस्य नाम निरुच्यते येन तत् । तन् नाम-निर्वचनेनैव भर्तुस् त्याग-शङ्काम् अपाकर्तुम् इत्य् अर्थः ॥३७॥

**क्रम-सन्दर्भः :** *न व्याख्यातम्।*

**विश्वनाथः :** तरो बृहस्पतेः शापाद् गर्भस्थो दीर्घतमा अन्धो बभूव । तेन च तद्-वीर्यं पार्ष्णि-प्रहारेण योनेर् बहिर् निःसारितं भूमौ पतितं, सद्यः कुमारोऽभूत् । तं तु पर-वीर्य-जं त्यक्तु-कामां भर्तुस् त्यागाद् विशङ्किताम् ममतां प्रति सुरा एनं बृहस्पतेर् ममतायाश् च संवाद-रूपं श्लोकं जगुः । कीदृशम् ? तस्य सुतस्य नाम निरुच्यते येन तत् ॥३७॥

---ओ)०(ओ---

**॥ ९.२०.३८ ॥**

**मूढे भर द्वाजम् इमं भर द्वाजं बृहस्पते ।**

**यातौ यद् उक्त्वा पितरौ भरद्वाजस् ततस् त्व् अयम् ॥**[^५५]

**मध्वः :** द्वाजम् इमं भर । उचथ्यस्य क्षेत्रज्ञो बृहस्पतेर् जात इति द्वयोर् जातत्वाद् द्वाजः । बृहस्पतेर् वाजः प्रजा-सन्ततिर् येन भृता स बृहस्पतेर् भरद्वाजः[^५६] । भरद्वाजो मरुद्भिश् च भृतो जातो द्वयोर् यतः इति पाद्मे ॥३८-३९॥

[^५५]: त्राता च दुःखात् पितरौ इति तत्त्ववादि-पाठः। बृहस्पति-भ्रातुर्
    उचथ्यस्य पत्नीं ममतां देवा आहुः---मूढे ! उचथ्य-क्षेत्रजत्वाद्
    उचथ्यस्याप्य् अयं सुत इति द्वाभ्याम् उचथ्य-बृहस्पतिभ्याम् ।
    अपति-पत्नीभ्यां द्वाभ्यां ममता-बृहस्पतिभ्याम् इति वा । जातम् इमं
    बालकं भर । एवं देवैर् उक्तत्वाद् भरद्वाज इति निरुक्तः ।
    निरुक्त्य्-अन्तरं चाहुः---बृहस्पतेः वाजं प्रजा-तन्तुं भरतीति
    भरद्वाजः, तत्-पुत्रत्वात् । निरुक्तत्वात् पद-विपर्ययः । पितरौ
    उचथ्य-बृहस्पती ममता-बृहस्पती वा ॥ (गोविन्दाचार्यः)


[^५६]: तथा हि श्रुतिः---प्रजा वै वाजः । तस्या एष यद् बिभर्ति,
    तस्माद् भरद्वाजः ॥ इति (गोविन्दाचार्यः)।


**श्रीधरः :** तत्र पुत्रं त्यक्त्वा यान्तीं ममतां बृहस्पतिर् आह---हे मूढे, इमं पुत्रं भर पुषाण । भर्तुर् बिभेमीति चेत्, तत्राह---द्वाजम् एकस्य क्षेत्रेऽन्यस्य बीजाद् इत्य् एवं द्वाभ्यां जातम् । अतस् तस्याप्य् अयं पुत्र इति न तस्माद् भय-शङ्केत्य् अर्थः । एवम् उक्ता सती तं प्रत्य् आह---हे बृहस्पते, त्वम् इमं भर । यतो द्वाभ्याम् आवाभ्याम् अन्यायतो जातम् । अतो नाहम् एकाकिनी भरामीत्य् अर्थः । यद् यस्माद् एवम् उक्त्वा पितरौ ममता-बृहस्पती विवदमानौ पुत्रं परित्यज्य यातौ, ततो हेतोर् अयं भरद्वाज इति । पाठान्तरे यस्य त्याग-दुःखात् पितरौ याताव् इत्य् अर्थः ॥३८॥

**क्रम-सन्दर्भः :** *न व्याख्यातम्।*

**विश्वनाथः :** पुत्रं त्यक्त्वा यान्तीं ममतां बृहस्पतिर् आह---हे मूढे, इमं पुत्रं भर पालय । भर्तुर् बिभेमीति चेत्, तत्राह---द्वाजम् एकस्य क्षेत्रेऽन्यस्य बीजाद् इत्य् एवं द्वाभ्यां जातम् । अतस् तस्याप्य् अयं पुत्र इति न तस्माद् भय-शङ्केत्य् अर्थः । ममता प्राह---हे बृहस्पते, त्वम् इमं भर । द्वाजं द्वाभ्याम् आवाभ्याम् अन्यायतो जातम् । तत्रापि मय्य् अकामायां तव बलात्कारात् तवैवायं पुत्रो, न मम वस्तु इत्य् उक्त्वा पितरौ ममता-बृहस्पती यतो यातौ गतौ, ततो हेतोर् अयं तु भरद्वाज इति । यद्-दुःखाद् इति पाठे यस्य पुत्रस्य त्यागः दुःखात् पितरौ यातौ ॥३८॥

---ओ)०(ओ---

**॥ ९.२०.३९ ॥**

**चोद्यमाना सुरैर् एवं मत्वा वितथम् आत्मजम्**[^५७] **।**

[^५७]: मत्वा तं देवम् आत्मजम् इति तत्त्ववादि-पाठः।


**व्यसृजन् मरुतोऽबिभ्रन्**[^५८] **दत्तोऽयं वितथेऽन्वये ॥**

[^५८]: बिभ्रद् इति पाठान्तरम्। सुरैश् चोद्यमानोऽपि ममता तं देवं
    बृहस्पतिं देवरम् इति यावत्, आत्मना जातं मत्वा व्यसृजत् । त्यक्तं
    च शिशुं मरुतः अबिभ्रत् अबिभरुः । भरतस्य चान्वये
    प्रजा-विच्छेदेन वितथे जाते दत्तश् च भरताय मरुद्भिः ।
    वितथेऽन्वये दत्तत्वाद् वितथ-नामा चाभवत् ॥ (गोविन्दाचार्यः)


**मध्वः :** पूर्व-श्लोक-टीका द्रष्टव्या।

**श्रीधरः :** वितथं व्यभिचार-संभवात् तम् आत्मजं वितथां निरर्थकं मत्वा ममता व्यसृजत् तत्याज । पाठान्तरे आदि-जं प्रथम-जं भर्तुर् वीर्याज् जातम् एव मुख्यम् आत्मजं मत्वा बृहस्पतेर् जातं तत्याजेत्य् अर्थः । एवं तया त्यक्तं मरुतोऽबिभ्रन्न् अविभरुः । तद् एवं मरुद्भिः प्राप्तोऽयं भरतस्यान्वये वितथे सति दत्तः ॥३९॥

**क्रम-सन्दर्भः :** *न व्याख्यातम्।*

**विश्वनाथः :** सुरैर् एवं चोद्यमाना---हे ममते ! त्वं बृहस्पतेर् उपपतेर् आज्ञां पालयेति सोपहासम् उक्ता तम् आत्मजं वितथं व्यर्थं मत्वा ममता लज्जया वासृजत् तत्याज । आदिजम् इति पाठे प्रथमजं बृहस्पति-जातम् इत्य् अर्थः । एवं तया त्यक्तं मरुतोऽबिभ्रन् अबिभरुः । भूत्वा च भरतस्यान्वये वितथे सति दत्तः ॥३९॥

---ओ)०(ओ---

इति सारार्थ-दर्शिन्यां हर्षिण्यां भक्त-चेतसाम् ।

एकोनविंशो नवमे सङ्गतः सङ्गतः सताम् ॥

> इति श्रीमद्-भागवते महा-पुराणे ब्रह्म-सूत्र-भाष्ये >
> पारमहंस्यं संहितायां वैयासिक्यां नवम-स्कन्धे >
> पुरु-वंश-कीर्तनं नाम >
> विंशोऽध्यायः ।

॥ ९.२० ॥

(९.२१)


