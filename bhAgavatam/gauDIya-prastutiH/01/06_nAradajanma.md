+++
title = "०६ नारदजन्म"

+++


<details><summary>विषयः</summary>

पूर्व-जन्म-वृत्तान्त-शेषांशः —  
नारदस्य भगवद्-आराधन-पूर्वकं ब्रह्मणः सकाशाज् जन्म-ग्रहणम् ।
</details>

॥ १.६.१ ॥

**सूत उवाच—**

**एवं निशम्य भगवान् देवर्षेर् जन्म कर्म च ।**

**भूयः पप्रच्छ तं ब्रह्मन् व्यासः सत्यवती-सुतः ॥**

**श्रीधर-स्वामी (भावार्थ-दीपिका) :**

व्यासस्य प्रत्ययार्थं च षष्ठे प्राग्-जन्म-संभवम् ।

स्व-भाग्यं नारदः प्राह कृष्ण-सङ्कथनोद्भवम्[^५०] ॥

[^५०]:
    "कृष्ण-सङ्कीर्तनोद्भवम्" इति पाठः ।


———————————————————————————————————————

**जीव-गोस्वामी (क्रम-सन्दर्भः) : **विशेष-ज्ञानार्थं भूयः पप्रच्छ ॥१॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :**

षष्ठे गत्वा वनं कृष्ण-दर्शनं तद्-वचः-श्रुतिः ।

तद्-दत्त-चिन्मय-तनोर् नारदेनाप्तिर् उच्यते ॥१॥

———————————————————————————————————————

**बलदेव-विद्यभूषणः (वैष्णवानन्दिनी) :** 

ममारण्यं गतस्यासीत् कृष्णेक्षा तद्-वचः-श्रुतिः । \ चिन्मयो विग्रहश् चेति देवर्षिः प्राह षष्ठके ॥

एवम् इति—निशम्य श्रुत्व ॥१॥

———————————————————————————————————————

॥ १.६.२ ॥

**व्यास उवाच—**

**भिक्षुभिर् विप्रवसिते विज्ञानादेष्टृभिस् तव ।**

**वर्तमानो वयस्य् आद्ये ततः किम् अकरोद् भवान् ॥**

**श्रीधर-स्वामी (भावार्थ-दीपिका) : **स्वयम् अपि तथा चिकीर्षुर् गुरूपदेशान् अनन्तर-भावि तच्-चरितं पृच्छति—भिक्षुभिर् इति । **विपरवसिते** दूर-देश-गमने कृते सति । **विज्ञानस्यादेष्टृभिर्** उपदेश-कर्तृभिः ॥२॥

———————————————————————————————————————

**जीव-गोस्वामी (क्रम-सन्दर्भः) : भिक्षुभिर् विप्रवसिते** भिक्षूणां विशेषेण प्रवासे जाते सतीत्य् अर्थः ॥२॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : विप्रवसिते** तस्मात् प्रवासतो विच्युते सम्प्रसारणाभाव आर्षः । **किम् अकरोद्** इति त्वच्-छिष्योऽहम् अपि तथा चिकीर्षामीति ॥२॥

———————————————————————————————————————

**बलदेव-विद्यभूषणः (वैष्णवानन्दिनी) : **विप्र-वसिते ततः प्रवासाद्-विच्युते ततोऽन्यत्र गते सति । संप्रसारणाभाव आर्षः । ततः किम् अकरोद् इति त्वच्-छिष्योऽहम् अपि तथा करिष्यामीति । परम् उत्तरं वयः वर्तितं नीतम् । इदं दासी-पुत्र-भूतं कलेवरम् उदस्राक्षीत् ॥२-३॥

———————————————————————————————————————

॥ १.६.३ ॥

**स्वायम्भुव कया वृत्त्या वर्तितं ते परं वयः ।**

**कथं चेदम् उदस्राक्षीः काले प्राप्ते कलेवरम् ॥**

**श्रीधर-स्वामी (भावार्थ-दीपिका) : परं वयः** उत्तरम् आयुः । **ते** त्वया **वर्तितं** नीतम् । **इदम्** इति दासी-पुत्र-भूतं **कलेवरम् उदस्राक्षीर्** उत्सृष्टवान् असि ॥३॥

———————————————————————————————————————

**जीव-गोस्वामी (क्रम-सन्दर्भः) : इदं** सम्प्रति वर्ण्यमाणम् ॥३॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : इदं** दासी-पुत्र-भूतं **कलेवरं** कथम् उत्सृष्टवान् असि ॥३॥

———————————————————————————————————————

**बलदेव-विद्यभूषणः (वैष्णवानन्दिनी) : _न व्याख्यातम्।_**

———————————————————————————————————————

॥ १.६.४ ॥

**प्राक्-कल्प-विषयाम् एतां स्मृतिं ते मुनि-सत्तम ।**

**न ह्य् एष व्यवधात् काल एष सर्व-निराकृतिः ॥**

**श्रीधर-स्वामी (भावार्थ-दीपिका) : **एष कल्पान्त-लक्षणः **कालस्ते स्मृतिङ्कथं न व्यवधान्** न खण्डितवान् । अड्-आगमाभावस् त्व् आर्षः । **हि** यत **एष सर्वस्य निराकृतिर्** अपलापो यस्मात्, सः ॥४॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : न व्यवधात्** व्यवधाय न खण्डितवान् । अड्-आगमाभाव आर्षः । **निराकृतिर्** विनाशः ॥४॥

———————————————————————————————————————

**बलदेव-विद्यभूषणः (वैष्णवानन्दिनी) : **एष कल्पान्त-लक्षणः । व्यवधात् व्यवधाय नापनीतवान् । अडभावोऽत्रार्षः ॥४॥

———————————————————————————————————————

॥ १.६.५ ॥

**नारद उवाच—**

**भिक्षुभिर् विप्रवसिते विज्ञानादेष्टृभिर् मम ।**

**वर्तमानो वयस्य् आद्ये तत एतद् अकारषम् ॥**

**श्रीधर-स्वामी (भावार्थ-दीपिका) : अकारषं** कृतवान् अहम् । रेफ-ष-कारयोर् विश्लेषश् छन्दोऽनुरोधेन ॥५॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : अकारषम्** इति रेफ-ष-कारयोर् विश्लेषश् छन्दोऽनुरोधेन । यद् उक्तं—मूर्ध-रेफारि-कल्प्यन्ते छन्दो-भङ्ग-भयाद् इह इति ॥५॥

———————————————————————————————————————

**बलदेव-विद्यभूषणः (वैष्णवानन्दिनी) : अकारषम्** इति रेफस्य षाद्-विश्लेषश् छन्दोनुरोधात् । मूर्धरेफा विकल्प्यन्ते छन्दोभङ्गभयाद् इहेति वचनात् ॥५॥

———————————————————————————————————————

॥ १.६.६ ॥

**एकात्मजा मे जननी योषिन् मूढा च किङ्करी ।**

**मय्य् आत्मजेऽनन्य-गतौ चक्रे स्नेहानुबन्धनम् ॥**

**श्रीधर-स्वामी (भावार्थ-दीपिका) : **तत्र तावत् किंचित् कालं तत्रैव मातृ-स्नेह-यन्त्रितो न्यवसम् इत्य् आह त्रिभिः । **एक **एव** अहम् आत्मजो** यस्य सा । **योषिद्** इति **मूढा** इति च **स्नेहानुबन्धे** हेतुः ॥६॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** एकाहम् एव आत्मजो यस्याः सा ॥४॥

———————————————————————————————————————

**बलदेव-विद्यभूषणः (वैष्णवानन्दिनी) : **एकोऽहम् आत्मजो यस्याः सा । योषिन्-मूढेति स्नेहानुबन्धे हेतुः ॥६॥

———————————————————————————————————————

॥ १.६.७ ॥

**सास्वतन्त्रा न कल्पासीद् योग-क्षेमं ममेच्छती ।**

**ईशस्य हि वशे लोको योषा दारुमयी यथा ॥**

**श्रीधर-स्वामी (भावार्थ-दीपिका) : **किङ्करीत्य् अस्यार्थं प्रपञ्चयति—सेति । **अस्वतन्त्रा** सा, अतो **न कल्पा** न समर्था **आसीत्** । **दारुमयीयोषा** इत्य् अतिपारवश्ये दृष्टान्तः ॥७॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** अस्वतन्त्रा अतो न कल्पा न समर्था ॥७॥

———————————————————————————————————————

**बलदेव-विद्यभूषणः (वैष्णवानन्दिनी) : **किङ्करीत्य् उक्तं प्रपञ्चयति—अस्वतन्त्रातो मम लालनेऽकल्पासमर्था । योगो जीविका, क्षेमं तस्याः पालनं, दारुमयी योषेत्य् अस्वातन्त्र्ये दृष्टान्तः ॥७॥

———————————————————————————————————————

॥ १.६.८ ॥

**अहं च तद्-ब्रह्म-कुले ऊषिवांस् तद्-अपेक्षया**[^५१]** ।**

[^५१]:
    उपेक्षया, अवेक्षया


**दिग्-देश-कालाव्युत्पन्नो बालकः पञ्च-हायनः ॥**

**श्रीधर-स्वामी (भावार्थ-दीपिका) : **तद् एवं सा स्नेहं चक्रे, अहं च दिग्-आदिष्व् अनभिज्ञोऽतस् तत्रैव न्यवसम् इत्य् आह । **अहं च** तस्मिन् **ब्रह्म-कुलेतस्या** मातुः स्नेहानुबन्धस्य **अवेक्षया** । कदा विरमेद् इति प्रतीक्षयेत्य् अर्थः । **ऊषिवान्** वासं कृतवान् । **पञ्च-हायनः** पञ्च-वर्षः ॥८॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : तद्-अपेक्षया** तत्-कर्त्रीका या अपेक्षा, तया सा मां न त्यजतीय् **अहम् अप्य् अवसम्** इत्य् अर्थः ॥८॥

———————————————————————————————————————

**बलदेव-विद्यभूषणः (वैष्णवानन्दिनी) : **तद् अवेक्षया नेयं मां त्यजति कदा विरमेद् इति प्रतीक्षयेत्य् अर्थः । दिगादिष्व् अनभिज्ञश् चाहं यतो बालक इति ॥८॥

———————————————————————————————————————

॥ १.६.९ ॥

**एकदा निर्गतां गेहाद् दुहन्तीं निशि गां पथि ।**

**सर्पोऽदशत् पदा स्पृष्टः कृपणां काल-चोदितः ॥**

**श्रीधर-स्वामी (भावार्थ-दीपिका) : गेहान् निर्गताङ्गां दुहन्तीम्** । हेतौ शतृ-प्रत्ययः, दोग्धुं निर्गताम् इत्य् अर्थः । **पदा** पादेन **अस्पृष्ट** ईषद् आक्रान्तः **अदशद्** अखादत् ॥९॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** **दुहन्तीं** दोग्धुम् ॥९॥

———————————————————————————————————————

**बलदेव-विद्यभूषणः (वैष्णवानन्दिनी) : दुहन्तीं** दोग्धुम्, लक्षण-हेत्वोः क्रियायाः [पा। ३.२.१२६] इति सूत्रेण हेतौ शतृ-प्रत्ययः, हेतुर् इह फलम् ॥९॥

———————————————————————————————————————

॥ १.६.१० ॥

**तदा तद् अहम् ईशस्य भक्तानां शम् अभीप्सतः ।**

**अनुग्रहं मन्यमानः प्रातिष्ठं दिशम् उत्तराम् ॥**

**श्रीधर-स्वामी (भावार्थ-दीपिका) :** तन् मातुर् मरणं भक्तानां **शं** कल्याणम् **अभीप्सत** **ईशस्यानुग्रहं** **मन्यमानः प्रातिष्ठं** प्रस्थितोऽस्मि ॥१०॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : तन्** मातुर् मरणम् **ईशस्य** मय्य् **अनुग्रहं मन्यमानःप्रातिष्ठम्** अकृत-तत्-साम्परायिक-विधिर् एव गतवान् । परस्मैपदम् आर्षम् ॥१०॥

———————————————————————————————————————

**बलदेव-विद्यभूषणः (वैष्णवानन्दिनी) : **तज्-जनन्या मरणं, शं निर्विघ्न-भजनं, प्रातिष्ठमगमं, परस्मैपदम् आर्षम् ॥१०॥

———————————————————————————————————————

॥ १.६.११ ॥

**स्फीताञ् जनपदांस् तत्र पुर-ग्राम-व्रजाकरान् ।**

**खेट-खर्वट-वाटीश् च वनान्य् उपवनानि च ॥**

**श्रीधर-स्वामी (भावार्थ-दीपिका) : स्फीतान् जनपदानतियातः** सन् **महद् विपिनम् अद्राक्षम्** इति चातुर्थेनान्व्यः । जनपादिषु नाना-गुण-दोष-युक्तेषु सम-दृष्टिः सन्गतोऽहम् इति तात्पर्यार्थः । **स्फीतान्** समृद्धान् । **जनपदान्** देशान् । **तत्र** तस्यां दिशि । **पुर-ग्राम-व्रजाकरान्**—तत्र **पुराणि** राज-धान्यः, **ग्रामा** भृगु-प्रोक्ताः—


> विप्राश् च विप्र-भृत्याश् च यत्र चैव वसन्ति ते ।   
> स तु ग्राम इति प्रोक्तः शूद्राणां वास एव च ॥ इति ।

**व्रजा** गोकुलानि, **आकरा** रत्नाद्य्-उत्पत्ति-स्थानानि, तान् । **खेटाः** कर्षक-ग्रामाः । **खर्वटा** गिरि-तट-ग्रामा भृगु-प्रोक्ता वा —


> एकतो यत्र तु ग्रामो नगरं चैकतः स्थितम् ।   
> मिश्रं तु खर्वटं नाम नदी-गिरि-समाश्रयम् ॥ इति ।

**वाट्यः** पूग-पुष्पादीनां वातिकास् ताः । **वनानि** स्वतः-सिद्ध-वृक्षानां समूहाः । **उपवनानि** रोपित-वृक्षानां समूहाः । तानि च ॥११॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : जन-पदादीन् **अतिक्रम्य **यातः** सन् **महद् विपिनम् अद्राक्षम्** इति चतुर्थेनान्वयः । तत्र **पुराणि** राज-धान्यः । **ग्रामा** भृगु-प्रोक्ताः—


> विप्राश् च विप्र-भृत्याश् च यत्र चैव वसन्ति ते ।   
> स तु ग्राम इति प्रोक्तः शूद्राणां वास एव च ॥ इति ।

**व्रजा** गोकुलानि । **आकरा** रत्नाद्य्-उत्पत्ति-स्थानानि, तान् । **खेटाः** कर्षक-ग्रामाः । **खर्वटा** गिरि-तट-ग्रामाः, भृगु-प्रोक्ता वा —


> एकतो यत्र तु ग्रामो नगरं चैकतः स्थितम् ।   
> मिश्रं तु खर्वटं नाम नदी-गिरि-समाश्रयम् ॥ इति । 

**वाट्यः** पूग-पुष्प-वातिकाः । **वनानि** स्वतः-सिद्ध-वृक्षानां समूहाः । **उपवनानि** रोपित-वृक्ष-सङ्घाः ॥११॥

———————————————————————————————————————

**बलदेव-विद्यभूषणः (वैष्णवानन्दिनी) : **स्फीतानिति—तत्रोत्तरस्यां दिशि जनपदादीन् अतियातोऽहं महद्-विपिनम् अद्राक्षम् इति चतुर्थेन सम्बन्धः । स्फीतान् समृद्धान् जन-पदान् देशान्, नीवृज्जपदो देशः इत्य् अमरः । पुराणि राजधान्यः, ग्रामा बृगूक्ताः 


> विप्राश् च विप्र-भृत्याश् च यत्र चैव वसन्ति ते ।   
> स तु ग्राम इति प्रोक्तः शूद्राणां वास एव च ॥ 

इति, व्रजा गोष्ठानि । व्रजः स्याद् गोकुलं गोष्ठम् इति हलायुधः । आकरा हीरकाद्य् उत्पत्ति-स्थानानि । खनिः स्त्रियाम् आकरोहस्त्री इत्य् अमरः । खेटाः कर्षक-ग्रामाः, खर्वटा भृगूक्ताः 


> एकतो यत्र तु ग्रामो नगरं चैकतः स्थितम् ।   
> मिश्रन्तु खर्वटं नाम नदी-गिरि-समाश्रयम् ॥ इति,

वाट्यः क्रमुक-कुसुम-वाटिकाः, वनानि स्वतः-सिद्ध-तरुलतावृन्दानि । उपवनान्यारोपित-तद्-वृन्दानि ॥११॥

———————————————————————————————————————

॥ १.६.१२ ॥

**चित्र-धातु-विचित्राद्रीन् इभ-भग्न-भुज-द्रुमान् ।**

**जलाशयाञ् छिव-जलान् नलिनीः सुर-सेविताः ॥**

**श्रीधर-स्वामी (भावार्थ-दीपिका) : चित्रैर् धातुभिः** स्वर्ण-जताद्यैर् **विचित्रान् अद्रींश्** च । **इभैर् भग्ना भुजाः** शाखा येषां ते **द्रुमा** येषु तान् । **शिवानि** भद्राणि **जलानि** येषां तान् । **नलिणीः** सरसीः ॥१२॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** चित्रैर् धातुभिः स्वर्ण-जताद्यैर् विचित्रान् अद्रीन् । इभैर् भग्ना भुजाः शाखा येषां ते द्रुमा येषु तान् । नलिणीः सरसीः ॥१२॥

———————————————————————————————————————

**बलदेव-विद्यभूषणः (वैष्णवानन्दिनी) : **चित्रैः सुवर्ण-रजतादिभिर् धातुभिर् विचित्रानद्रीन् गिरीन् । इभैर् हस्तिभिः भग्ना भुजाः शाखा येषां ते द्रुम येषु तान् । शिव-जलान् स्वच्छ-स्वादु-पानीयान्, नलिनीः सरसीः ॥१२॥

———————————————————————————————————————

॥ १.६.१३-१४ ॥

**चित्र-स्वनैः पत्र-रथैर् विभ्रमद् भ्रमर-श्रियः ।**

**नल-वेणु-शर-स्तम्ब- कुश-कीचक-गह्वरम् ॥**

**एक एवातियातोऽहम् अद्राक्षं विपिनं महत् ।**

**घोरं प्रतिभयाकारं व्यालोलूक-शिवाजिरम् ॥**

**मध्वाचार्यः (भागवत-तात्पर्यम्) : **


> मृगया-जीविनां खेटो वाटी पुष्पोजीविनाम् ।  
> ग्रामो बहु-जनाकीर्णो राज-राजाश्रयं पुरम् ।  
> जलस्थलायते स्फीतं पत्तनं कीर्त्यते बुधैः ॥ इति स्कान्दे ॥११-१४॥

———————————————————————————————————————

**श्रीधर-स्वामी (भावार्थ-दीपिका) :** चित्राः स्वना येषां तैः पत्र-रथैः पक्षिभिस् तन्-नाद-प्रबुद्धैर् इत्य् अर्थः । विभ्रमद्भिर् भ्रमरैः श्रीः शोभा यासां ताः नलिनीरतियातोऽतिक्रम्य गतः सन् महद् विपिनं वनम् अद्राक्षम् । कीदृशम् ? नल-वेणु-शराणांस्तम्भैः कुशैः कीचकैश् च गह्वरं दुर्गतम् । तत्र वेणु-जातय एव विपुलान्तराल-गर्भाः कीचकाः घोरं दुःसहम् । प्रतिभयाकारं भयङ्कर-रूपम् । व्यालादीनाम् अजिरं क्रीडा-स्थानम् ॥१४॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **कीदृशीः ? **पत्र-रथैः** पक्षिभिर् हेतु-भूतैर् **विभ्रमद्भिर्** प्रबुद्धा इतस् ततश् चलद्भिर् **भ्रमरैः श्रीः** शोभा यासां ताः । **अतियातः** अतिक्रम्य यातः नलादिभिर् **गह्वरंविपिनमद्राक्षम्** इत्य् अन्वयः । **स्तम्बो** गुच्छस् तृणादिनः । वेणवः **कीचकास्** ते स्युर् ये स्वनन्त्य् अनिलोद्धताः इत्य् अमरः ॥१३॥ 

**घोरं** दुष्प्रेक्ष्यं यतः **प्रतिभयाकारं** भयङ्कर-रूपम् । **व्यालादीनाम् अजीरं** क्रीडा-स्थानं, तेषु तेषु बहु-विस्मयास्पदेषु भीत्यास्पदेषु च दृष्टेष्व् अपि न मे विस्मयो नापि भीतिर् अभूत् मन्-मनस् तदा भगवन्-माधुर्यास्वाद-मात्राविष्टत्वाद् इति भावः ॥१४॥

———————————————————————————————————————

**बलदेव-विद्यभूषणः (वैष्णवानन्दिनी) : **ताः कीदृशीर् इत्य् आह—पत्र-रथैः पक्षिभिर् हेतुभिर् विभ्रमद्भिर् भ्रमरैः श्रीः शोभा यासां ताः । पतत्रि-पत्रि-पतग-पतत्-पत्र-रथागुजाः इत्य् अमरः । नलादीनां स्तम्बैर् गुच्छैः कुशैः कीचकैश् च गह्वरं दुर्गमम् । वेणवः कीचकास् ते सुर्ये स्वनन्त्य-निलोद्धताः इत्य् अमरः ॥१३॥ \


> \


घोरं दुर्निरीक्ष्यं यतः प्रतिभयाकारं भयङ्कर-रूपं भयङ्करं प्रतिभयम् इत्य् अमरः । व्यालाः सर्पाः, उलूकाः घूकाः, शिवाः शृगाल्यः तेषाम्  अजिरं क्रीडा-स्थानम् । तथा च विस्मय-भयास्पदेषु तेषु दृष्टेष्व् अपि न मे विस्मयभये, केशवाविष्ट-मनस्कत्वात् ॥१४॥

———————————————————————————————————————

॥ १.६.१५-१६ ॥

**परिश्रान्तेन्द्रियात्म् आहं तृट्-परीतो बुभुक्षितः ।**

**स्नात्वा पीत्वा ह्रदे नद्या उपस्पृष्टो गत-श्रमः ॥**

**तस्मिन् निर्मनुजेऽरण्ये पिप्पलोपस्थ आश्रितः**[^५२]** ।**

[^५२]:
    "आस्थितः" इति मूल-टीकयोः क्वचित् पाठः ।


**आत्मनात्मानम् आत्मस्थं यथा-श्रुतम् अचिन्तयम् ॥**

**श्रीधर-स्वामी (भावार्थ-दीपिका) : परिश्रान्तानीन्द्रियाण्य् आत्मा** देहश् च यस्य । **तृषा परीतो** व्याप्तः । **उपस्पृष्ट** आचान्तः ॥१५॥ **पिप्पलोपस्थे** अश्वत्थ-मूले । **आश्रितः** उपविष्टः । **आत्मना** बुद्ध्या मनसा वा । **आत्म-स्थं** हृदि-स्थम् । **आत्मानं** परमात्मानम् ॥१६॥

———————————————————————————————————————

**जीव-गोस्वामी (क्रम-सन्दर्भः) : **परिश्रान्तेति युग्मकम् ॥१५॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : पिप्पलोपस्थे** अश्वत्थ-मूले । **आश्रितः** उपविष्टः । **आत्मना** बुद्ध्या । **आत्म-स्थम् **उपपन्न-प्रेमत्वान् मनस्य् अविच्छेदेनैव कृत-वासम् । **आत्मानं** परमात्मानम् । तथापि यथा-श्रुतं मन्त्रोपदिष्ट-ध्यानम् अतिक्रम्य **अचिन्तयम्** ॥१६॥

———————————————————————————————————————

**बलदेव-विद्यभूषणः (वैष्णवानन्दिनी) : परीति**—**आत्मा** देहः, **तृषा परीतो** व्याप्तः, **उपस्पृष्टः** कृताचमनः ॥१५॥ \


> \


पिप्पलोपस्थे ऽश्वत्थामूले आश्रित उपविष्टः, आत्मना बुद्ध्या, आत्मनि जात-प्रेमणि मनसि स्थितं स्फुरन्तम् आत्मानं केशवम-चिन्तयम् । 


> आत्मा पुंसि स्वभावे च प्रयत्न-मनसोर् अपि ।   
> धृताव् अपि मनीषायां शरीर-ब्रह्मणोर् अपि ॥ इति मेदिनी ॥१६॥  
———————————————————————————————————————

॥ १.६.१७ ॥

**ध्यायतश् चरणाम्भोजं भाव-निर्जित-चेतसा ।**

**औत्कण्ठ्याश्रु-कलाक्षस्य हृद्य् आसीन् मे शनैर् हरिः ॥**

**श्रीधर-स्वामी (भावार्थ-दीपिका) :** भावेन भक्त्या निर्जितं वशी-कृतं यच् चेतस् तेन । औत्कण्ठ्येनाश्रु-कला-युक्ते अक्षिणी यस्य ॥१७॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : भाव**-**निर्जितेन** प्रेम-वशीकृतेन **चेतसा** मनसा **हृदि** मनस्य् एव **ध्यायतोमम हरिः शनैः** क्रमेण **आसीत्**, आगत्याग्रे बभूव । यद् वा, शनैर् इति प्रथमं हृद्य् आविर्बभूव । ततो हृद्-वृत्तिषु तिसृषु नासिका-श्रोत्र-चक्षुष्व् अपि साङ्ग-सौरभ्य-नूपुर-सौस्वर्य-श्री-मुख-सौन्दर्य-ग्रहणार्थम् आविर्बभूव । कीदृशस्य मम ? **औत्कण्ठ्येनाश्रूणि कलयतो** धारयतोऽ**क्षिणी** यस्य तस्य ॥१७॥

———————————————————————————————————————

**बलदेव-विद्यभूषणः (वैष्णवानन्दिनी) : **भावेन प्रोम्णा निर्जितं वशीकृतं यच्-चेतो मनस् तेन । औत्कण्ठ्येनाश्रुकले वाष्पवर्षिणी अक्षिणी यस्य । शनैर् इति रूप-भूषण-स्वर-च्छवि-क्रमेणेत्य् अर्थः ॥१७॥

———————————————————————————————————————

॥ १.६.१८ ॥

**प्रेमातिभर-निर्भिन्न- पुलकाङ्गोऽतिनिर्वृतः ।**

**आनन्द-सम्प्लवे लीनो नापश्यम् उभयं मुने ॥**

**मध्वाचार्यः (भागवत-तात्पर्यम्) :उभयं** द्वितीयं नापश्यं, तम् एवापश्यम् ॥१८॥

———————————————————————————————————————

**श्रीधर-स्वामी (भावार्थ-दीपिका) :** प्रेम्णोऽतिभरेण निर्भिन्न-पुलकान्य् अङ्गानि यस्य । आनन्दानां संप्लवे महा-पुरे परमानन्दे । उभयम् आत्मानं परं च ॥१८॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : प्रेम्णोऽतिभरेण** अत्याधिक्येन **निर्भिन्नानि** अतिभिन्नानि **पुलक**-युक्तानि च **अङ्गानि** यस्य सः । प्रेम-रूपाण्य् एव सर्वाण्य् अङ्गानि तदानीम् अभवन्न् इत्य् अर्थः । यद् वा, निःशेषेण भिन्नानि विदीर्णानीव वोढुम् असामर्थ्याद् एवेति भावः । **आनन्द-सम्प्लवे लीनो** लब्धानन्द-मूर्च्छ इत्य् अर्थः । **उभयम्** आत्मानं परं च नापश्यम् ॥१८॥

———————————————————————————————————————

**बलदेव-विद्यभूषणः (वैष्णवानन्दिनी) : **प्रेम्णोऽतिभरेणाधिक्येन निर्भिन्नानि मिश्रितानि पुलकवन्त्य् अङ्गानि यस्य सः, कदम्ब-कलिकोपम-काय इत्य् अर्थः । अति-निर्वृतः प्रहृष्टः । आनन्दानां संप्लवे प्रवाहे लीनोऽतिसुख-मूर्च्छितः । उभयं स्वमन्यं च नापश्यम् नाविदम् औत्कण्ठ्य-विवृद्धये हरेस् तिरोधानम् अभूद् इत्य् आह—रूपम् इति । शुचापहं शोकहरं सहसा तद्-रूपम् अपश्यन्न् अहम् उत्तस्थौ व्यत्थितः । उत्तमणलि रूपम् । दुर्मना इवेति प्राप्त-विच्युतानर्घ-रत्नो यथा तद्वत् ॥१८-१९॥

———————————————————————————————————————

॥ १.६.१९ ॥

**रूपं भगवतो यत् तन् मनः-कान्तं शुचापहम् ।**

**अपश्यन् सहसोत्तस्थे**[^५३]** वैक्लव्याद् दुर्मना इव ॥**

[^५३]:
    "उत्तस्थौ" इत्य् अपि पाठः क्वचित् । तथाप्य् आत्मनेपद-पाठ एव युक्तः ।


**श्रीधर-स्वामी (भावार्थ-दीपिका) : मनसः कान्तम्** अभीष्टम् । **शुचा** शोकस् ताम् **अपहन्तीति** तथा तत् । **उत्तस्थे** व्युत्थितोऽस्मि ॥१९॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **पुनश् च सहसैव **तद् रूपमपश्यनुत्तस्थे** उत्थितोऽस्मि । यथा प्राप्त्य्-अच्युत-निधिर् जनो दुर्मना भवति, तथैवेत्य् अर्थः ॥१९॥

———————————————————————————————————————

**बलदेव-विद्यभूषणः (वैष्णवानन्दिनी) : _न व्याख्यातम्।_**

———————————————————————————————————————

॥ १.६.२० ॥

**दिदृक्षुस् तद् अहं भूयः प्रणिधाय मनो हृदि ।**

**वीक्षमाणोऽपि नापश्यम् अवितृप्त इवातुरः ॥**

**श्रीधर-स्वामी (भावार्थ-दीपिका) :** हृदि मनः प्रणिधाय स्थिरी-कृत्या अवितृप्तोऽहम् आतुरैव अभवम् इति शेषः ॥२०॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** प्रणिधाय स्थिरीकृत्य ॥२०॥

———————————————————————————————————————

**बलदेव-विद्यभूषणः (वैष्णवानन्दिनी) : **प्रणिधाय स्थिरी-कृत्य ॥२०॥

———————————————————————————————————————

॥ १.६.२१ ॥

**एवं यतन्तं विजने माम् आहागोचरो गिराम् ।**

**गम्भीर-श्लक्ष्णया वाचा शुचः प्रशमयन्न् इव ॥**

**श्रीधर-स्वामी (भावार्थ-दीपिका) : गिराम् अगोचरः** संवेदनस्य[^५४] विषय-भूत ईश्वरः ॥२१॥

[^५४]:
    वेद-वाचाम् अविषय इति पाठः ।


———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : गिराम् अगोचरः, **यतो वाचो निवर्तन्ते [तै।उ। २.७.१] इति श्रुतेः । सर्वैर् एव वचन-गोचरी-कर्तुम् अशक्योऽपि भगवान् माम् आह—स्वीय-वचन-सौस्वर्यं श्रवणाभ्यां माम् अनुभावयामास । एवं नारदस्य वैध-भक्तिमत्त्वाद् भगवत्-सौरभ्य-सौन्दर्य-सौस्वर्याणां त्रयाणाम् एव माधुर्याणाम् अनुभवः साधक-देहे, अन्येषां सर्वेषां तु तन्-माधुर्याणां सिद्ध-देह एव भावी ज्ञेयः । **शुचस्** तद्-दर्शनोद्भूत-दुःख-शोकान् **प्रशमयन्** दूरीकुर्वन् । अत्र वियोगौत्कण्ठ्यवतः प्रेम्णः सर्वथा तृप्त्य्-अभाव-धर्मत्वाद् **इव**-शब्दः ॥२१॥

———————————————————————————————————————

**बलदेव-विद्यभूषणः (वैष्णवानन्दिनी) : **गिरां वाचां कार्त्स्न्येनागोचरो गुणानन्त्यात् । शुचो रूपादर्शनजान् शोकान् । इव-शब्देर् वियोगोत्कं च्यवतः प्रेम्णोऽतृप्ति-धर्मत्वात् ॥२१॥

———————————————————————————————————————

॥ १.६.२२ ॥

**हन्तास्मिन् जन्मनि भवान् मा मां द्रष्टुम् इहार्हति ।**

**अविपक्व-कषायाणां दुर्दर्शोऽहं कुयोगिनाम् ॥**

**श्रीधर-स्वामी (भावार्थ-दीपिका) : **हन्तेति सानुकम्प-संबोधने । मा इति **मां द्रष्टुं नार्हति** । यतो न **विपक्वा** दग्धाः **कसाया** मला कामादयो येषां, तेषां **कुयोगिनाम्** अनिष्पन्न-योगानाम् ॥२२॥

———————————————————————————————————————

**जीव-गोस्वामी (क्रम-सन्दर्भः) : **भक्तिः प्रवृत्तात्म-रजस्-तमोपहा [भा।पु। १.५.२८] इत्य् उक्तत्वात् । **कषायो**ऽत्र सात्त्विको वन-वासाद्य्-आग्रहः—


> वनं तु सात्त्विको वासो ग्राम्यो राजस उच्यते ।  
> तामसं द्यूत-सदनं मन्-निकेतं तु निर्गुणम् ॥ [११.२५.२५] इत्य्-आदि ।

उत्कण्ठा-वर्धनार्थं चेदम् ॥२२॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **विमोहेत्य् अत आह—हन्त इति सानुकम्पा-सम्बोधनम् । **अस्मिन् जन्मनि** साधक-देहे **मा** इति **मांद्रष्टुं नार्हति** । **न विपक्वाः** न दग्धाः **कषाया** मलाः कामादयो येषां तेषां **कुयोगिनामहं दुर्दर्शः** अदृश्यः । तुभ्यं तु दर्शनं दत्तम् एवेति त्वं तु कुयोगी न भवसीति भावः ॥२२॥

———————————————————————————————————————

**बलदेव-विद्यभूषणः (वैष्णवानन्दिनी) : **तद् उक्तम् आह—हन्तेत्य् अनुकम् पायाम्, अस्मिन् जन्मनि साधक-देहे भवान् मां द्रष्टूं मार्हति, युद् अहम् अविपक्व-कषायाणान् अनिर्दग्ध-कामादि-मलानां कुयोगिनां दुर्दशः । स्वात्म-मात्र-ध्यायिनाम् अदृश्य इत्य् अर्थः । त्वन्तु कुयोगी नेत्यतो दर्शनं ते दत्तम् इति भावः ॥२२॥

———————————————————————————————————————

॥ १.६.२३ ॥

**सकृद् यद् दर्शितं रूपम् एतत् कामाय तेऽनघ ।**

**मत्-कामः शनकैः साधु सर्वान् मुञ्चति हृच्-छयान् ॥**

**श्रीधर-स्वामी (भावार्थ-दीपिका) : **कुतस् तर्हि दृष्टोऽसि ? तत्राह—**सकृद् दर्शितं** मयेति **यद् एतत् कामाय** मय्य् अनुरागाय । त्वत्-कामेन किम् ? इत्य् अत आह—**मत्-कामः** पुमान् । **हृच्-छयान्** कामान् ॥२३॥

———————————————————————————————————————

**जीव-गोस्वामी (क्रम-सन्दर्भः) : **तथैवाह—सकृद् इति । येन कषाया अपि नश्यन्तीत्य् आह—मत्-काम इति । **हृच्छयान्** अन्य-वासनाः ॥२३॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **तर्हि हा हा ! पुनर् अप्य् एक-वारं दर्शनं देहि ! इत्य् अत आह—सकृद् इति । एतद् एक-वार-दर्शनं **ते कामाय** तन् मनोरथं साधयितुं योग्यम् इत्य् अर्थः, न तु मुहुर् दर्शनम् । औत्कण्ठस्यानतिवृद्ध्या प्रेम्णोऽप्य् अनतिवृद्धस् तस्य तारुण्यं न स्याद् इति भावः । अत एव जात-प्रेम्णे भक्ताय साधक-देहे एक-वारम् एव दर्शनं ददामीति मम नियमः । यथा साधक-देहे बाल-भूतः प्रेमा वियोगौत्कण्ठ्येन लब्धातिवृद्धिः सिद्ध-देहे तरुणः सन्, स्वाधारं भक्तं मुहुर् अपि मां दर्शयति, साक्षात् सेवयति चेति स्व-भक्त-मनोरथ-पूर्ति-प्रकारम् अहम् एव जानामि, न तु मे स्व-भक्त इति भावः । 

**मत्-कामः**—यो हि मां कामयते, मात्रं मद्-दर्शनालाभेऽपीत्य् अर्थः । **हृच्-छयान्** विषय-वासनाः । अत्रापि सर्वान् मोक्ष्यसि हृच्छयान् इत्य् अनुक्तेर् नारदं प्रति नेदं वाक्यं, किन्तु स्व-भक्तेः स्वभावं त्वं ज्ञापयामासेत्य् एवात्र तत्त्वम् । सर्वम् इदं दैन्य-वर्धनार्थम् इत्य् एके ॥२३॥

———————————————————————————————————————

**बलदेव-विद्यभूषणः (वैष्णवानन्दिनी) : **तर्हि कृपया पुनर् अपि दर्शनं देहीति चेत्-तत्राह—यद् एतद्-रूपं सकृद्-दर्शितं, तत्ते कामाय, कामं तृष्णां वर्धयितुम् इत्य् अर्थः । तृष्णा-वृद्ध्य् अभावे प्रेम्णस् तस्य तारुण्यासिद्धेस् तेन सिद्ध-देहे मद्-रूपानुभवं कृत्स्नं न विन्देद् इति भावः । मत्-कामो मयि सतृष्णः साधुः हृच्छयान् वासनाः, साधारणम् इदं वाक्यं, न तु नारदं प्रतीति बोध्यम् ॥२३॥

———————————————————————————————————————

॥ १.६.२४ ॥

**सत्-सेवयादीर्घयापि जाता मयि दृढा मतिः ।**

**हित्वावद्यम् इमं लोकं गन्ता मज्-जनताम् असि ॥**

———————————————————————————————————————

**श्रीधर-स्वामी (भावार्थ-दीपिका) :** अदीर्घयापि सतां सेवया । अवद्यं निन्द्यम् । इमं लोकं देहं हित्वा । मज्-जनतां मत्-पार्षदतां गन्तासि ॥२४॥

———————————————————————————————————————

**जीव-गोस्वामी (क्रम-सन्दर्भः) : मतिर्** इति—अस्खलिता मतिः [भा।पु। १.५.२७] इति स्वयम् उक्ता या, सैव । मतेः फलम् आह—हित्वेति ॥२४॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : अदीर्घया** अल्पयापि **अवद्यं** निन्द्य-लोकं सांसरिक-जनावासं त्रिभुवनम् एव त्यक्त्वा **मज्-जनतां** मत्-पार्षदत्वं गमिष्यसि ॥२४॥

———————————————————————————————————————

**बलदेव-विद्यभूषणः (वैष्णवानन्दिनी) : **सत्-प्रसङ्ग-लभ्योऽहम् इत्य् आह—सदिति । अदीर्घयाल्पयापि अवद्यम् अनित्यत्वान्-निन्द्यम् इदं लोकं हित्वा मज्-जनतां मत्-पार्षदतां गन्तासि ॥२४॥

———————————————————————————————————————

॥ १.६.२५ ॥

**मतिर् मयि निबद्धेयं न विपद्येत कर्हिचित् ।**

**प्रजा-सर्ग-निरोधेऽपि स्मृतिश् च मद्-अनुग्रहात् ॥**

**श्रीधर-स्वामी (भावार्थ-दीपिका) : प्रजानां सर्गे** सृष्टौ **निरोधे** संहरेऽपि । प्रजा-सर्गस्य निरोध इति वा ॥२५॥

———————————————————————————————————————

**जीव-गोस्वामी (क्रम-सन्दर्भः) : **ननु यद्य् अन्तरैव सा नश्येत्, तर्हि किं कर्तव्यम् ? तत्राह—मतिर् मयीति । **मतिर्** इति किं वक्तव्यम् ? **स्मृतिश्** चेज् जन्म-विषया ॥२५॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : न विपद्येत** यतो **मयि निबद्धा**, मयि बद्ध्वा स्थापिता प्रेम्णैवेत्य् अर्थः । मम नित्यत्वात् मतिर् अपि नित्यैवेत्य् अर्थः ॥२५॥

———————————————————————————————————————

**बलदेव-विद्यभूषणः (वैष्णवानन्दिनी) : **मतिर् निखिल-कारणत्व-माया-स्पृष्टत्व-विज्ञान-घनत्व-स्वामित्व-सुहृत्त्वादि-गुण-विषया ते बुद्धिः प्रेम्णा मयि निबद्धा कर्हिचिद् अपि न विपद्येत न विनश्येत् । मम नित्यत्वात् सा नित्यं स्थिरा तिष्ठेद् इत्य् अर्थः । प्रजा-सर्ग-निरोधे प्रलये भवान्तरेऽपि स्मृतिश् च पूर्व-सर्वार्थ-विषया न विपद्येतेति प्राक्कल्प-विषया म् इत्य् अस्योत्तरम् ॥२५॥

———————————————————————————————————————

॥ १.६.२६ ॥

**एतावद् उक्त्वोपरराम तन् महद्**

**भूतं नभो-लिङ्गम् अलिङ्गम् ईश्वरम् ।**

**अहं च तस्मै महतां महीयसे**

**शीर्ष्णावनामं विदधेऽनुकम्पितः ॥**

**श्रीधर-स्वामी (भावार्थ-दीपिका) : **तत् प्रसिद्धं **महद्-भुतम्,**अस्य महतो भूतस्य निःश्वसितम् एतद् यद् ऋग्-वेद [बृ।आ।उ। २.४.१०] इत्य्-आदि-श्रुतेः । कीदृशम् ? **ईश्वरं** सर्व-नियन्तृ । नभसि लिङ्गं मूर्तिर् यस्य तन् **नभो-लिङ्गम्** । सन्निहितम् अपि न लिङ्ग्यत इत्य् **अलिङ्गं,तस्मै** अदृष्टाय भगवतेऽवनामं प्रणामं विदधे कृतवान् अहम् । तेनानुकम्पितः सन् ॥२६॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : महद्-भूतम्** इति क्लीब्-लिङ्गं भगवन्-नाम—अस्य महतो भूतस्य निःश्वसितम् एतद् यद् ऋग्-वेद [बृ।आ।उ। २.४.१०] इत्य्-आदि-श्रुतेः । तेन यस्य निःश्वसितम् एव चत्वारो वेदास् तस्य वचनं ततोऽप्य् अतिप्रमाणम् इति भावः । ईश्वरम् अतिनिकृष्टाय दासी-पुत्रायापि मह्यं तथा वर-प्रदानं यद् इदम् अपि तस्यैकम् ईश्वरत्वम् इति भावः । **नभसिआकाश** एव **लिङ्गं** चिह्नं श्री-मुख-वचन-रूपं यस्य तत् यतो न लिङ्ग्यते न लक्ष्यते चक्षुर्भ्याम् अदृष्टत्वाद् **अलिङ्गम्** ॥२६॥

———————————————————————————————————————

**बलदेव-विद्यभूषणः (वैष्णवानन्दिनी) : **भूतं सत्यं, तस्य वा एतस्य महतो भूतस्य [बृ।आ।उ। २.४.१०] इति । श्रवणात्, अन्वर्थ-तदाख्यं वा, उपरराम तूष्णीम् अस्थात् । तत् कीदृक्? नभस्याकाशे श्री-मुख-वाक्य-रूपं लिङ्गं यस्य तत् । न लिङ्ग्यते ज्ञायते भक्ति-हीनैर् इन्द्रियैर् इत्य् अलिङ्गं, दासी-पुत्रायापि मह्यम् ईदृक्-पदार्पणाद् ईश्वरम्, अवनामं प्रणामम् ॥२६॥


______


**॥ १.६.२७ ॥**

**नामान्य् अनन्तस्य हत-त्रपः पठन्**

**गुह्यानि भद्राणि कृतानि च स्मरन् ।**

**गां पर्यटंस् तुष्ट-मना गत-स्पृहः**

**कालं प्रतीक्षन् विमदो विमत्सरः ॥**

**श्रीधर-स्वामी (भावार्थ-दीपिका) : अनन्तस्य**[^५५]**नामानिपठन्न्** अनवरतं गृणन् **हत-त्रपस्** त्यक्त-लज्जो **विमत्सरो** जातोऽस्मीति शेषः ॥२७॥

[^५५]:
    अनन्तस्येत्य् आदि गृणन्न् इत्य् अन्तः पाठः प्राचीन-पुस्तकेषु न दृश्यते ।


———————————————————————————————————————

**कैवल्य-दीपिका : नामानि** इति । ईदृशस्य च कृत-कृत्यतया प्रियातिथित्वत् मृत्युं प्रतीक्षकत्वात् न किञ्चिद् वै कल्यम् अस्तीत्य् आह—**नामानि** इति । **त्रपा** लज्जा । **कृतानि** कर्माणि । **कालं** मृत्युम् । अपदः अस्वीकृत-स्थान-विशेषः । इत आरभ्य नारदः कुन्तीत्य्-आदि-शब्दौ वक्तृ-निर्देश-मात्र-विवक्षया न तु भक्ति-विवक्षयेति ज्ञेयम्, विष्णु-ग्रहणस्य ज्ञापकत्वात् ॥२७॥ [मु।फ। १९.२७]

———————————————————————————————————————

**जीव-गोस्वामी (क्रम-सन्दर्भः) :गुह्यानि** गोप्यानि यानि **भद्राणि** सर्वोत्तमानि **कृतानि**, प्रेयस्य्-आदिभिः सह प्रेम-परिपाटी-मय-लीलाः, तानि तु यथाधिकारं **स्मरन्न्** एव, न तु प्रकाशयन् । तत एव **तुष्ट-मनाः** स्पृहान्तर-शून्यश् च सन् पूर्वत एव तु **विमदो विमत्सरश्** च सन्, केवलं **कालं** तत्-कृपावसरं **प्रतीक्षमाणोऽहं** बभूवेति शेषः ॥२७॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : कृतानि** चरितानि **कालं प्रतीक्षन्,**"स कालो मे कदा भविष्यति यत्र तत्-पार्षदतां यास्यामीति भगवत्-पार्षदो भविष्यामि ? कोऽन्यो वराको मत्-समः ?" इत्य् एवं मद-मत्सरौ मम नाभूताम् ॥२७॥

———————————————————————————————————————

**बलदेव-विद्यभूषणः (वैष्णवानन्दिनी) : **कृतानि चरितानि, गां पृथिवीं, कालं प्रतीक्षन् स कालो मे कदायास्यति यत्र तज्-जनता भाविनीति तम् अपेक्षमाणः, कोऽन्यो वराको मत्-तुल्ये भवेद् इति मद-मत्सर-शून्यः ॥२७॥


______


॥ १.६.२८ ॥

**एवं कृष्ण-मतेर् ब्रह्मन् नासक्तस्यामलात्मनः ।**

**कालः प्रादुरभूत् काले तडित् सौदामनी यथा ॥**

**श्रीधर-स्वामी (भावार्थ-दीपिका) : काले** स्वावसरे **कालो** मृत्युः **प्रादुरभूद्** आविर्बभूव । अकस्मात् प्रादुर् भावे दृष्टान्तः—**तडिद्** इवेति । **सौदामनीति** विशेषणं स्फुटत्व-प्रदर्शनार्थम् । तथा हि सुदामा[^५६] माला, तत्र भवा सौदमनी मालाकारेत्य् अर्थः । यद् वा, सुदामा-नामा कश्चित् स्फटिक-पर्वतः । ततः तेनैक-दिग् इति सूत्रेणाण् । स्फटिकादि-मय-पर्वत-प्रान्ते भवा हि विद्युद् अति-स्फुटा भवति, तद्वद् इत्य् अर्थः । यद् वा, तडिद् इत्य् अन्तिके इत्य् अर्थः । तडिद् इत्य् अन्तिक-वधयोर् इति नैरुक्त-स्मरणात् ॥२८॥

[^५६]:
    सुदामेत्य् आरम्भ्य नैरुक्त-स्मरणाद् इत्य् अन्तो ग्रन्थः प्राचीन-पुस्तकेषूपलब्धः ।


———————————————————————————————————————

**जीव-गोस्वामी (क्रम-सन्दर्भः) : कालस्** तत्-कृपावसरः **प्रादुरभूत्** । **काले** प्रारब्ध-क्षये । यथावग्रह-क्षये **तडित्सौदामनीति**—गो-बलीवर्द-न्यायेन चानधिकार्थम् इदम् ॥२८॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : काले** मम स्थूल-देह-भङ्ग-समये **कालः प्रादुरभूत्,** यं कालं प्रतीक्षमाणः पूर्वं चिराद् अभूवं स इत्य् अर्थः । राज्ञो गमन-समये तस्य गमन-समयम् इतिवत् । बुद्धिर् हि भगवति अभेदेऽपि भेदं जनयतीत्य् अनुन्यासः कालयोस् तयोर् अकस्माद् युगपद् एवाधाराधेय-भावेन प्रादुर्भावे दृष्टान्तः । **तडिति** विद्युति **सौदामनी** यथा । एकस्यां सौदामिन्यां तथैवान्या सौदामिनी कदाचिद् यथा भवति, तथैव मम पाञ्चभौतिक-देह-भङ्ग-काले एव पार्षद-देह-प्राप्ति-कालेऽभूद् इत्य् अर्थः ॥२८॥

———————————————————————————————————————

**बलदेव-विद्यभूषणः (वैष्णवानन्दिनी) : **काले प्राकृत-मद्-देह-भङ्ग-समये कालो मम तज्-जनतार्पकः प्रादुर् अभूत् यं चिरात् प्रतीक्षमाणोऽहम् अभूवं सोऽभ्यागमदित्य् अर्थः । कालः सर्वदास्तीति । वद् एकस्यैक-कालस्य विशेषाद् आधाराधेय-भावः । तथात्वे दृष्टान्तः—तड् इति यथा सौदामिनीति एकस्यां विद्युति यथान्या भवति तद्वत्, ताडयतीति तडिद् आघातकरी, सुदामा स्फटिक-गिरिस् तत्-प्रान्ते भवात् सौदामनी प्रकाशकरी । तेनैक दिक् [पा। ४.३.११२] इति सूत्रादण् । एवं पूर्वः कालः प्राण-हरः, परस्तु तज्-जनतार्पक इति भावः ॥२८॥

———————————————————————————————————————

॥ १.६.२९ ॥

**प्रयुज्यमाने मयि तां शुद्धां भागवतीं तनुम् ।**

**आरब्ध-कर्म-निर्वाणो न्यपतत् पाञ्च-भौतिकः ॥**

**श्रीधर-स्वामी (भावार्थ-दीपिका) : **प्रयुज्यमाने मयि ताम् इति । अयम् अर्थः—हित्वावद्यम् इमं लोकं गन्ता मज्-जनताम् असि [१.६.२४] इति या भागवती भगवत्-पार्षद-रूपा **शुद्धा** सत्त्व-मयी **तनुः** प्रतिश्रुता, **तां** प्रति भगवता **मयि प्रयुज्यमाने** नीयमाने **आरब्धं** यत् **कर्म** तन्-**निर्वाणं **समाप्तं यस्य, आरब्ध-कर्मणो निर्वाणम् एव यस्येति वा, स **पञ्च-भूतात्मको **देहो **न्यपतत्** । अनेन पार्षद-तनूनाम् अकर्मारब्धत्वं शुद्धत्वं नित्यत्वम् इत्य्-आदि 

सूचितं भवति ॥२९॥

———————————————————————————————————————

**जीव-गोस्वामी (प्रीति-सन्दर्भः, ११) :** हित्वावद्यम् इमं लोकं गन्ता मज्जनताम् असि [भा।पु। १.६.२४] इति या तनुः श्री-भगवता दातुं प्रतिज्ञाता, **तां भागवतीं** भगवद्-अंश-ज्योतिर् अंश-रूपां **शुद्धां** प्रकृति-स्पर्श-शून्यां **तनुं** प्रति श्री-भगवतैव **मयि प्रयुज्यमाने** नीयमाने **आरब्धं** यत् **कर्म** तन्-**निर्वाणं** समाप्तं यस्य, स **पाञ्चभौतिकोन्यपतद्** इति । प्राक्तन-लिङ्ग-शरीर-भङ्गोऽपि लक्षितः । तादृश-भगवन्-निष्ठे प्रारब्ध-कर्म-पर्यन्तम् एव तत्-स्थितेः । इत्थम् एव टीका च—अनेन पार्षद-तनूनाम् अकर्मारब्धत्वं शुद्धत्वं नित्यत्वम् इत्य्-आदि सूचितं भवति इत्य् एषा ॥२९॥

———————————————————————————————————————

**जीव-गोस्वामी (क्रम-सन्दर्भः) : भागवतीं** भगवद्-अङ्ग-ज्योतिर् अंश-रूपां **शुद्धां** प्रकृति-स्पर्श-शून्याम् । **न्यपतद्** इति प्राक्तन-लिङ्ग-शरीर-भङ्गोऽपि लक्षितः । तादृश-भगवन्-निष्ठे प्रारब्ध-कर्म-पर्यन्तम् एव तत्-स्थितेः । इत्थम् एव तीका च—अनेन पार्षद-तनूनाम् इत्य्-आदि ॥२९॥ 

———————————————————————————————————————

**विश्वनाथ-चक्रवर्ती (सारार्थ-दर्शिणी) : **तां पूर्वोक्तां हित्वावद्यम् इमं लोकं गन्ता मज्-जनताम् असि [भा।पु। १.६.२४] इति भगवता प्रतिश्रुतां **शुद्धां** शुद्ध-सत्त्वमयीं यतो **भागवतीं,** न तु मायिकीं, **तनुं** प्रति **मयि प्रयुज्यमाने** भगवतैव नीयमाने सति मम **पाञ्चभौतिको** देहो **न्यपतत्** । गोषु दुह्यमानासु गत इति दोहन-गमनयोर् इव मम भौतिक-देह-त्याग-चिन्मय-देह-प्राप्त्योस् तुल्य-कालत्वम् एवाभूद् इत्य् अर्थः । हित्वावद्यम् इमं लोकम् इति भवद्-उक्तौ क्त्वा-प्रत्ययस् तुल्य-काल एव । यद् उक्तम्—क्वचित् तुल्य-कालेऽपि उपविश्य भुङ्क्ते ऋणत्-कृत्य पतति चक्षुः संमील्य हसति मुखं व्यादाय स्वपितीत्य् आदिकम् उपसङ्ख्येयम् इति भाषा-वृत्तौ, अनेन पार्षद-तनूनाम् अकर्मारब्धत्वं शुद्धत्वं नित्यत्वम् इत्य्-आदि सूचितं भवति इति श्रीधर-स्वामि-चरणाः । 

अत्र **आरब्धानां कर्मणां** तापकत्वाद् अग्नि-तुल्यानां **निर्वाणो** नाशो यत्र स इति बहुव्रीहिणा न केवलं तदानीम् एव प्रारब्ध-नाश इति लभ्यते, देह-पातात् पूर्व-कालेऽपि तन्-नाशे तत्-प्रयोग-सिद्धेः, न च जात-प्रेम्णो भक्तस्यापि प्रारब्धं तिष्ठतीति शुद्ध-भक्तानां मतं, साधन-दशायाम् एव तन्-नाशात् । यद् वक्ष्यते प्रियव्रत-कथायाम्—


> नैवं-विधः पुरुष-कार उरुक्रमस्य  
> पुंसां तद्-अङ्घ्रि-रजसा जित-षड्-गुणानाम् ।  
> चित्रं विदूर-विगतः सकृद् आददीत  
> यन् नामधेयम् अधुना स जहाति तन्वम्[^५७] ॥ [भा।पु। ५.१.३४]

[^५७]:
    बन्धम् इति भागवत-मूले पाठः।


अस्यार्थः—_एवं-विधं पौरुषंन चित्रम्_ । चित्रं खल्व् एतद् एव । किं तद् ? इत्य् अत आह—_विदूर-विगतो_ऽन्त्यजोऽपि _यन् नामधेयं सकृद् आददीत_ यः सः _अधुना_ नाम-ग्रहण-सम-काल एव _तन्वं_ तनूं _जहाति_ । अत्र नाम-ग्रहण-सम-काल तनू-त्यागादर्शनात् तन्वारम्भकं प्रारब्ध-कर्मैव तनू-शब्देन लभ्यते इत्य् एके प्राहुः । अपरे तु भक्ति-सम्पर्कात् स्पर्श-मणि-न्यायेन त्रिगुण-मयी-तनूर् एव त्रिगुणातीता भवति, ध्रुवादौ तथा दर्शनात् । अत्र तस्यास् त्रैगुण्य-त्याग एव तनू-त्याग उच्यते । 

एतच् च रासारम्भे—जहुर् गुण-मयं देहं [भा।पु। १०.२९.११] इत्य् अत्र प्रपञ्चयिष्यते । क्वचित् तु मतान्तरोत्खाताभावार्थं स्व-भक्तानां देह-त्यागोऽपि भगवता दर्श्यत इत्य् आहुः, यथा जात-प्रेम्णोऽपि नारदस्य देह-त्यागस् तद् अपि प्रारब्ध-कर्म-नाशे भक्त्य्-आरम्भ एव व्याख्येयः । यद् उक्तं श्री-रूप-गोस्वामि-चरणैः नामाष्टके—


> यद् ब्रह्म-साक्षात्-कृति-निष्ठयापि   
> विनाशम् आयाति विना न भोगैः ।  
> अपैति नाम स्फुरणेन तत् ते  
> प्रारब्ध-कर्मेति विरौति वेदः ॥ [नामाष्टक, ४] इति ।

प्रारब्ध-नाश एव देह-पात इत्य् अभिप्राये प्रारब्ध-कर्म-निर्वाणे न्यपतत् पाञ्चभौतिक इति सप्तम्य्-अन्तम् एव पदं प्रयुज्यते इत्य् अवधेयम् । तद् अप्रयुज्य बहुव्रीहि-प्रयोगेण भक्तानां प्रारब्ध-कर्म-निर्वाणाधिकरणीभूत एव देहः पतेत्, न तु ततोऽन्य इति ज्ञापितम् ॥२९॥

———————————————————————————————————————

**बलदेव-विद्यभूषणः (वैष्णवानन्दिनी) : **तदा तज्-जनताम् अगमम् इत्य् आह—तां मज्-जनतां गन्तासीति भगवता दातुं प्रतिज्ञातां शुद्धाममायैकीं यतो भागवतीं भगवत्-सङ्गल्प-प्रवृत्त-परख्य-शक्ति-सिद्धां तनुं प्रति मयि प्रयुज्यमाने भगवतैव नीयमाने सति पाञ्च-भौतिको देहो न्यपतत् । कीदृशः? आरब्धानां तद् इच्छयैव दग्ध-पट-न्यायेन स्थितानां कर्मणं वह्नि-तुल्यानां निर्वाणो यत्र सः । अत्र तत्पात-तत्-प्राप्त्योर् एक-कालत्वम्, उपविश्य भुङ्क्ते इत्य्-आदि । परात्मकत्वात् पूर्व-सिद्धो विज्ञानानन्द-रूपः पर-व्योम-शोभाभूतः पार्षद-विग्रह-व्युहो विभाति, तेनैकतमेन सद्-धर्म-भूत-ज्ञानारूढ-सायुज्यम् अभूत् । भगवद् अनुग्रहान्-मुक्तस्य पार्षद-तनुलाभः इति कठाः पठन्ति—यम् एवैष वृणृते तेन लभ्यस् तस्यैष आत्मा विवृणृते तनुं स्वाम् [क।उ। २.२२] इति । पूर्व-सिद्धा सा तनुः इति ताण्डिनः अश्व इव रोमाणि विधूय पापं धृत्वा शरीरम् अकृतं कृतात्मा ब्रह्म-लोकमभि सम्भवानि [छा।उ। ८.१३.१] इति । एवम् इहैव वक्ष्यात—


> वसन्ति यत्र पुरुषाः सर्वे वैकुण्ठ-मूर्तयः ।   
> येऽनिमित्त-निमित्तेन धर्मेणाराधयन् हरिम् ॥ [भा।पु। ३.१५.१४] इति ॥२९॥  
———————————————————————————————————————

॥ १.६.३० ॥

**कल्पान्त इदम् आदाय शयानेऽम्भस्य् उदन्वतः ।**

**शिशयिषोर् अनुप्राणं विविशेऽन्तर् अहं विभोः ॥**

**श्रीधर-स्वामी (भावार्थ-दीपिका) : इदं** त्रैलोक्यम् आदाय उपसंहृत्य **उदन्वत** एकार्णवस्य **अम्भसि शयने** श्री-नारायणो **शिशयिषोः** शयनं कर्तुम् इच्छोर् **विभोर्** ब्रह्मणोऽ**न्तर्** मध्यम् **अनुप्राणं** निःश्वासेन सह **विविशे** प्रविष्टोऽहं, 


> ततोऽवतीर्य विश्वात्मा देहम् आविश्य चक्रिणः ।   
> अवाप वैष्णवीं निद्राम् एकी-भूयाथ विष्णुना ॥ इति कौर्मोक्तेः । 

“स्वायनेऽम्भसि” इति पाठे _स्वायने_ स्वस्यायने आश्रयेऽ**म्भसि शिशयिषोर् **ब्रह्मण** **इति श्री-नारायणेनाभेद-विवक्षयोक्तम् इत्य् अवगन्तव्यम् ॥३०॥

———————————————————————————————————————

**जीव-गोस्वामी (क्रम-सन्दर्भः) : विविश** इत्य्-आदि लीलयैवेति ज्ञेयम् ॥३०॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **ननु तव नित्य-तनुत्वे कथम् अस्मिन् कल्पे स्वायम्भुवे मन्वन्तरे उत्सङ्गान् नारदो जज्ञे इति ब्रह्मणः सकाशात् तव जन्म-प्रसिद्धिः ? सत्यम्, नित्य-तनोर् एव भगवतो लीला-विशेषार्थं देवक्य्-आदि-गर्भे प्रवेश इव ममापि ब्रह्म-पुत्रत्व-लीलार्थं पूर्व-कल्पान्त एव ब्रह्म-शरीरे प्रवेशोऽभूद् इत्य् आह—कल्पान्त इति । इदं त्रैलोक्यम् आदाय उपसंहृत्य उदन्वतः एकार्णवस्याम्भसि शयाने श्री-नारायणे शिशयिषोः शयनं कर्तुम् इच्छोर् विभोर् ब्रह्मणः अन्तर् मध्यम् अनु प्राणं विविशे प्रविष्टोऽहम् । 


> ततोऽवतीर्य विश्वात्मा देहम् आविश्य चक्रिणः ।  
> अवाप वैष्णवीं निद्राम् एकीभूयाथ विष्णुना ॥ इति कूर्मोक्तः ।

“स्वायनेऽम्भसि” इति पाठे स्वायने स्वस्याधिकरणेऽम्भसीति नारायणेऽम्भसीत नारायणेनाभेद-विवक्षयेति मन्तव्यम् ॥३०॥

———————————————————————————————————————

**बलदेव-विद्यभूषणः (वैष्णवानन्दिनी) : **ननु चेन्-नित्य-तनुस् तत्-पार्षदस् त्वम् अभूस् तर्हि कल्पेऽस्मिन् स्वायम्भूवीयेऽस्तरे विरिञ्चात्तव जन्म कथम् उत्सङ्गान्-नारदो जज्ञे [भा।पु। ३.१२.२३] इति पठते? सत्यं, हरेर् लीला-विशेषाय देवकी-गर्भे इव ममापि विरिञ्च-पुत्रत्व-लीलार्थं पूर्व कल्पान्ते विरिञ्च-देहे प्रवेश इत्य् आशयेनाह—इदं त्रैलोक्यम् आदायोपसंहृत्य उदन्वत एकार्णवस्याम्भसि शयाने नारायणेऽधिकरणे शिशयिषोर् विभोर् विरिञ्चस्य अन्तर्मध्येऽनुप्राणं निश्वासेन सह विविशेऽहं प्रविष्टः । 


> ततोऽवर्तीर्य विश्वात्मा देहम् आविश्य चक्रिणः ।   
> अवाप वैष्णवीं निद्राम् एकीभूयाथ विष्णुना ॥ इति कूर्म-वाक्यां ॥३०॥  
———————————————————————————————————————

॥ १.६.३१ ॥

**सहस्र-युग-पर्यन्ते उत्थायेदं सिसृक्षतः ।**

**मरीचि-मिश्रा ऋषयः प्राणेभ्योऽहं च जज्ञिरे ॥**

**श्रीधर-स्वामी (भावार्थ-दीपिका) :** प्राणेभ्य इन्द्रियेभ्योऽहं मरीचि-मिश्रास् तन्-मुख्या ऋषयश् च जज्ञिरे ॥३१॥

———————————————————————————————————————

**जीव-गोस्वामी (क्रम-सन्दर्भः) : **सहस्र-युगेति । युग-शब्दोऽत्र चतुर्युग-परः । जज्ञिमह इति वक्तव्ये **जज्ञिर** इत्य् आर्षम् । **मरीचि-मिश्रा** इत्य् अस्यायं भावः । यथा मरीच्य्-आदीनां ब्राह्म-कल्पाद् अनुवृत्तानां सम्प्रति सुप्त-प्रबुद्धतैव जन्मोच्यते, तथेति ज्ञेयम् । अत्रेदं विवेचनीयम्—

सर्वेषु वैकुण्ठेषु, सर्वेषु कालेषु च, श्री-नारदस्य नित्यता श्रूयत इति । यद्यप्य् एतन् न घटते, तथापि नित्य-श्री-नारद-सारूप्यादिकं प्राप्तं महा-भागधेयं जीव-विशेषम् अवलम्ब्य घटत इति ॥३१॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : सहस्र-युगस्य पर्यन्ते** परिसमाप्तौ पूर्व-कल्पान्ते एतत्-कल्पादाव् इत्य् अर्थः । **मरीचि-मिश्रा** मरीच्य्-आद्यः **प्राणेभ्यः** इन्द्रियेभ्यः **जज्ञिमह** इति वक्तव्ये जज्ञिरे इत्य् आर्षम् ॥३१॥

———————————————————————————————————————

**बलदेव-विद्यभूषणः (वैष्णवानन्दिनी) : **सहस्र-युगस्य पर्यन्ते ऽवसाने एतत्-कल्पारम्भे विष्णोः सकाशाद् उत्थायेदं जगत् सिसृक्षते विरिञ्चस्य प्राणेभ्यो मरीचि-मिश्रास् तत्-प्रभृतयोऽहं च जज्ञिमहे प्रथम-पुरुष आर्षः ॥३१॥

———————————————————————————————————————

॥ १.६.३२ ॥

**अन्तर् बहिश् च लोकांस् त्रीन् पर्येम्य् अस्कन्दित-व्रतः ।**

**अनुग्रहान् महा-विष्णोर् अविघात-गतिः क्वचित् ॥**

**श्रीधर-स्वामी (भावार्थ-दीपिका) : **ये कर्मिणस् ते बहिर् न यान्ति, ये तप-आदिभिर् ब्रह्म-लोकं[^५८] गतास् तेऽन्तर् न यान्ति । अहं तु **महा-विष्णोर् अनुग्रहाद्** अखण्डित-ब्रह्म-चर्य-व्रतः सन्न् **अन्तर् बहिश् च पर्येमि** पर्यटामि । **क्वचिद्** अप्य् **अविघाता** अप्रतिहता **गतिर्** यस्य सः ॥३२॥

[^५८]:
    ‘बहि-लोकं गताऽ इत्य् अपि पाठः ।


———————————————————————————————————————

**जीव-गोस्वामी (क्रम-सन्दर्भः) : अस्कन्दित-व्रतो** निश्चल-भगवद्-भक्ति-नियमः । क्वचिद् वैकुण्ठादाव् अपि ॥३२॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **न च मरीच्य्-आदयः प्राकृताः स्व-स्व-कर्म-पतिताः इवाहं क्वापि कर्मणि नापि सनकाद्या इव ज्ञानेऽपि नियुक्तः, किं त्व् अहं प्रवृत्ति-निवृत्ति-धर्मातीतो हरिं भजन्न् एव स्वच्छन्देन वर्ते इत्य् आह—अन्तर् इति । ये कर्मिणस् ते बहिर् न यान्ति । अशक्तैः तप-आदिभिर् ब्रह्म-लोकं गता अन्तर् न यान्ति कर्म-बन्ध-भीतेः । अहं तु अखण्डित-स्व-भक्ति-निष्ठः सन्न् **अन्तर् बहिश्** च **पर्येमि** पर्यटामि । यद् वा, बहिर् ब्रह्माण्डात् महा-वैकुण्ठेऽपि अत एवोक्तं नारसिंहे—


> सनकाद्या निवृत्ताख्ये ते च धर्मे नियोजिताः ।  
> प्रवृत्ताख्ये मरीचाद्या मुक्त्वैकं नारदं मुनिम् ॥ इति ॥३२॥

———————————————————————————————————————

**बलदेव-विद्यभूषणः (वैष्णवानन्दिनी) : **अस्कन्दितोऽखण्डितो व्रतो ब्रह्मचर्य-लक्षणो यस्य सोऽहं ब्रह्माण्डस्यान्तः तस्माद्-बहिश् च परम-व्योम्नि पर्येमीति मुक्तत्वं स्वसस्योक्तम् । श्रुतिश् च तस्यैवं भावम् आह— स स्वराड् भवति, तस्य सर्वेषु लोकेषु कामचारो भवति [छा।उ। ७.२५.२] इत्य्-आद्या, मरीच्याद्य् आस्त्वजात-मुक्तित्वात्तद् अन्तः सन्तीति ॥३२॥

———————————————————————————————————————

॥ १.६.३३ ॥

**देव-दत्ताम् इमां वीणां स्वर-ब्रह्म-विभूषिताम् ।**

**मूर्च्छयित्वा हरि-कथां गायमानश् चराम्य् अहम् ॥**

**श्रीधर-स्वामी (भावार्थ-दीपिका) : **किम् इति पर्यटसि ? ईश्वराज्ञया लोक-मङ्गलार्थम् इत्य् आह चतुर्भिः । **देवेन** ईश्वरेण **दत्ताम्** । **स्वरा** निषाद-र्षभ-गान्धार-षड्ज-मध्यम-धैवत-पञ्चमा इति सप्त त एव **ब्रह्म**, ब्रह्माभिव्यञ्जकत्वात्, तेन **विभूषिताम्** । स्वतः-सिद्ध-सप्त-स्वराम् इत्य् अर्थः । **मूर्च्छयित्वा** मूर्च्छनालापवतीं कृत्वा ॥३३॥

———————————————————————————————————————

**जीव-गोस्वामी (क्रम-सन्दर्भः) : देवः** श्री-कृष्ण एव । लिङ्ग-पुराणे उपरि-भागे तेनैव स्वयं तस्य वीणा-ग्राहणं हि प्रसिद्धम् । स्वरानां ब्रह्मत्वम् अत्र तस्यां वीणायां विन्यस्तानां तेषां सहसा श्री-कृष्ण-स्फोरकता-शक्तेः । सा च—शब्द-ब्रह्मणि निर्भात-हृषीकेश-पदाम्बुजं [भा।पु। ६.५.२२] इति तद्-विधानुभावात् । देव-दत्ताम् इति कृतोपकारकतायाः स्मर्यमाणत्वेन तम् अनुसन्धायैव तद्-उक्तेः ॥३३॥ [कृष्ण-सन्दर्भ ६०]

———————————————————————————————————————

**विश्वनाथ-चक्रवर्ती (सारार्थ-दर्शिणी) : **स्वर्गापवर्ग-विलक्षणा सर्वैर् अन्यैर् दुर्लभा मम भोग-सामग्री तु सदा सर्वेत्रेत्य् आह द्वाभ्याम् । **देवेन** श्री-कृष्णेन **दत्तां** लिङ्ग-पुराणे तेनैव स्वयं तस्य वीणा-ग्राहणं हि प्रसिद्धम् । स्वराः षड्जादय एव ब्रह्म-स्फोरकत्वाद् ब्रह्म मूर्च्छयित्वा मूर्च्छनालापवतीं कृत्वा ॥३३॥

———————————————————————————————————————

**बलदेव-विद्यभूषणः (वैष्णवानन्दिनी) : **किम् अर्थं पर्येषीति चेद् ईश्वराज्ञया लोक-मङ्गलायेत्य् आह—देवेति चतुर्भिः । देवेन कृष्णेन दत्ताम्, एवं लैङ्गे प्रसिद्धेः । स्वरा निषादादयस्त एव ब्रह्म-व्यञ्जकत्वाद्-ब्रह्म तेन विभूषितां स्वत-ःसिद्ध-सप्त-स्वराम् इत्य् अर्थः । मूर्छयित्वा मूर्छनालापवतीं कृत्वा ॥३३॥

———————————————————————————————————————

॥ १.६.३४ ॥

**प्रगायतः स्व-वीर्याणि तीर्थ-पादः प्रिय-श्रवाः ।**

**आहूत इव मे शीघ्रं दर्शनं याति चेतसि ॥**

**श्रीधर-स्वामी (भावार्थ-दीपिका) : **स्व-प्रयोजनम् आह—प्रगायत इति ॥३४॥

———————————————————————————————————————

**जीव-गोस्वामी (क्रम-सन्दर्भः) : **श्री-भगवतः प्रियश्रवस्त्वं नाम मत्तः सर्वेषां सुखम् एव भवतात् नैतरत् इति दया-मात्रापेक्षया, न तु स्व-प्रतिष्ठेच्छयेति विवेचनीयम् । अत्र यद्-रूपेण वीणा ग्राहिता, तद्-रूपेणैव चेतसि दर्शनं स्वारस्य-लब्धम् ॥३४॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **प्रियश्रवा इति । स्व-यशः-प्रियत्वाद् यत्र यत्र यशो-गानं तत्रायाति । **तीर्थ-पाद **इति यत्रायाति तत् तीर्थं भवति । **आहूत** इव आह्वानं विनापीति भगवतो भक्ति-वश्यत्वम् उक्तम् ॥३४॥

———————————————————————————————————————

**बलदेव-विद्यभूषणः (वैष्णवानन्दिनी) : **आहूत इवेति विनाप्य् आह्वानं, चेतसीत्य् उपलक्षणं 


> नाहं वसामि वैकुण्ठे योगिनां हृदये न च ।   
> मद्-भक्ता यत्र गायन्ति तत्र तिष्ठामि नारद ॥ इति भारतात् ॥३४॥  
———————————————————————————————————————

॥ १.६.३५ ॥

**एतद् ध्य् आतुर-चित्तानां मात्रा-स्पर्शेच्छया मुहुः ।**

**भव-सिन्धु-प्लवो दृष्टो हरि-चर्यानुवर्णनम् ॥**

**श्रीधर-स्वामी (भावार्थ-दीपिका) : **पर-प्रयोजनम् आह—एतद् धीति । **मात्रा** विषयास् तेषां **स्पर्शा** भोगास् तेषाम्  **इच्छया आतुराणि चित्तानि** येषां तेषां **हरि-चर्यानुवर्णनं** यद् **एतद्** एव **भव-सिन्धौ प्लवः** पोतः । न केवलं श्रुति-प्रामाण्येन, किन्त्व् अन्वय-व्यतिरेकेभ्यां दृष्टः एवेत्य् अर्थः ॥३५॥

———————————————————————————————————————

**सनातन गोस्वामी (ह।भ।वि। १०.५३१) :** **मुहुर् मात्राणां** विषयाणाम् उपभोगस्येच्छया **आतुराणि** विकलानि **चित्तानि** येषां, तेषाम्  अपि **हरेः चर्याया** लीलाया **अनुवर्णनं** यत् । यद् वा, मुहुर् आतुर-चित्तानां मात्रास्पर्शेच्छयापि यत् हरि-चर्यानुवर्णनम्, **एतद्** एव हि निश्चितं **भव-सिन्धोःप्लवः** पोतः सुखोत्तर-साधनम् । न केवलं श्रुति-प्रामाण्येन, किं तु अन्व्यय-व्यतिरेकाभ्यां **दृष्ट** एवेत्य् अर्थः ॥३५॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **प्रकरणार्थम् उपसंहरति—एतद् इति । **मात्रा** विषयाः, तेषां **स्पर्शा** भोगाः, तद्-इच्छया **व्याकुल-चित्तानां** यो **भव-सिन्धुः,** तस्य **प्लवः** पोतः । **दृष्टो **मया साक्षात् प्रत्यक्षीकृतः, नात्र प्रमाणापेक्षेति भावः । **एतद्** एव हि **हरि-चरितस्यानुवर्णनम्** । अत्र सर्वत्रैव बह्व्-अङ्गाया अपि भक्तेः कीर्तनस्य मुख्यत्वात् कीर्तनोपलक्षिता सर्वैर् एव भक्तिर् ज्ञेयः ॥३५॥

———————————————————————————————————————

**बलदेव-विद्यभूषणः (वैष्णवानन्दिनी) : **प्रकरणार्थम् उपसंहरति—मात्राणां शब्द-स्पर्शादि-विषयाणां स्पर्शाः श्रोत्रादिभिर् अनुभवास् तेषाम्  इच्छया आतुर-चित्तानां जनानां यो भव-सिन्धुस् तस्य प्लवः पोतो मयैतद्-दृष्टः प्रत्यक्षी-कृतः । न चात्र प्रमाणापेक्षेति भावः । एतत् किं? तत्राह—हरिचर्येति । अत्र भक्तेः कीर्तन-प्रधानत्वम् अभिमतम् ॥३५॥

———————————————————————————————————————

॥ १.६.३६ ॥

**यमादिभिर् योग-पथैः काम-लोभ-हतो मुहुः ।**

**मुकुन्द-सेवया यद्वत् तथात्माद्धा न शाम्यति ॥**

**श्रीधर-स्वामी (भावार्थ-दीपिका) : **एतद् एवेत्य् उक्तम् अवधारणम् अनुभावेन द्रढयति—यमादिभिर् इति । **यमादिभिस् तथा न शाम्यतियद्वन् मुकुन्द-सेवयाद्धा** साक्षाद् **आत्मा** मनः शाम्यति । कथञ्चिन् मुकुन्द-सेवा-मात्रेण शाम्यति, किं पुनस् तद्-गुण-वर्णनेनेति भावः ॥३६॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **भक्ति-सद्-भाव एव निस्तार इति निर्धारेऽपि यथा केवलया भक्त्या आत्मा साक्षात् शाम्यति न तथा भक्ति-मिश्रैर् योग-ज्ञानादिभिर् इत्य् आह । यमादिभिस् तथा न शाम्यति यद्वन् मुकुन्द-सेवया अद्धा साद्षाद् एव । अत्र पुरेह भूमन्न् [भा।पु। १०.१४.६] इत्य्-आदिना, नैष्कर्म्यं [भा।पु। १.५.२२] इत्य्-आदिना च योगादीनां भक्ति-राहित्ये वैयर्थ्याभक्ति-मिश्रैर् एव यमादिभिर् इति लभ्यते । अतस् तैर् आत्मा यद्यपि शाम्यति तद् अपि यद्वन् मुकुन्द-सेवया यमादि-विना-भूतत्वात् केवलयेत्य् अर्थः । तत्र भवतानुदित-प्रायं [भा।पु। १.५.८] इत्य्-आदिना तथात्माद्धा न शाम्यतीत्य् अन्तेन ग्रन्थेन भक्तेर् एव निस्तारोपायत्वेनोक्तेऽपि तस्यास् त्रैविध्यं दृश्यते केवलत्वं प्राधान्यं गुण-भावश् च । त्यक्त्वा स्व-धर्मं [भा।पु। १.५.१७] इत्य्-आदिषु, अहं पुरातीत-भव [भा।पु। १.५.२३] इत्य्-आदिषु च केवलत्वम् । 


> कुर्वाणा यत्र कर्माणि भगवच्-छिक्षयासकृत् ।  
> गृणन्ति गुण-नामानि कृष्णस्यानुस्मरन्ति च ॥ [भा।पु। १.५.३६] इत्य्-आदिषु प्राधान्यम् ।  
> यद् अत्र क्रियते कर्म भगवत्-परितोषणम् ।  
> ज्ञानं यत् तद्-अधीनं हि भक्ति-योग-समन्वितम् ॥ [भा।पु। १.५.३५] 

तत्र केवलत्वे निष्कामाधिकारिणो भक्तिर् अनन्या शुद्धा निर्गुणा उत्तमा अकिञ्चनेत्य् आदि नाम्नी प्रेम-फला भवति । प्राधान्ये कर्म-मिश्रा-ज्ञान-मिश्रा-योग-मिश्रेत्य्-आदि-नाम्नी भक्तिः शान्ताधिकारिणो रति-फला कस्यचिन् मोक्ष-फलापि भवति । दास्यादि-भाव-वत् साधु-सङ्ग-वशात् कस्यचित् दास्याद्य्-अभिलाषिणो भक्तेर् अतिप्राधान्ये सत्य् ऐश्वर्य-प्रधान-दास्यादि-भाव-प्रदा प्रेम-फलापि भवति । गुण-भावे तु स्वीयं नाम-फलं चाप्रकाशयन्ती कर्म-ज्ञान-योगादीनां तया विना प्रति स्व-फलं सम्यक् साधयितुम् असमर्थानां तत्र साहाय्य-मात्रं कुर्वती स्वयं तटस्थेव भवति ततश् च भक्ति-मिश्रं कर्म ज्ञानं योगश् च मोक्षं साधयतीत्य् अतोऽत्र शास्त्रे भक्तिर् द्विविधैव । केवला प्रधानीभूता चेत्य् एतत् सर्वं नारदेनोपदिष्टो व्यासो द्वादशसु स्कन्धेषु प्रपञ्चयिष्यतीति ज्ञेयम् ॥३६॥

———————————————————————————————————————

**बलदेव-विद्यभूषणः (वैष्णवानन्दिनी) : **अथाभिमतायाः शुद्धाया भक्तेः प्राबल्यम् आह—यमादिभिर् भक्ति-मिश्रैर् अपि योग-पथैर् आत्मा तथा न शाम्यति शुध्यति । कीदृशः? काम-लोभहतः, यथा मुकुन्द-सेवया यमादि-निरपेक्षयाभिमतया भक्त्या अद्धा साक्षात् शाम्यतीति । इह भवतानुदितप्रायम् [भा।पु। १.५.८] इत्य्-आदिन । तथात्माद्धा न शाम्यति [भा।पु। १.६.३६] इत्य् अन्तेन साधन-पद्धति-रुपदिष्टा । तत्र त्यक्त्वा स्व-धर्मम् [भा।पु। १.५.१७] इत्य्-आदिना अहं पुरातीत [भा।पु। १.५.२३] इत्य्-आदिना च निरपेक्षाणां विशुद्धा भक्तिर् उद्दिष्टा । कुर्वाणा यत्र कर्माणि भगवच्-छिक्षया [भा।पु। १.५.३६] इत्य्-आदि परिनिष्ठितानां कर्मोपसृष्टा भक्तिः, यद् अत्र क्रियते कर्म [भा।पु। १.५.३५] इत्य्-आदिना त्व् अन्तर्गत-ज्ञान-तद् अर्पितकर्म-रूपा सनिष्ठानां योगोपसृष्टा च सेत्येवं व्यासोऽपि वर्णयेदित्य् अपेक्ष्य ॥३६॥

———————————————————————————————————————

॥ १.६.३७ ॥

**सर्वं तद् इदम् आख्यातं यत् पृष्टोऽहं त्वयानघ ।**

**जन्म-कर्म-रहस्यं मे भवतश् चात्म-तोषणम् ॥**

**श्रीधर-स्वामी (भावार्थ-दीपिका) :** भवतो मनः-परितोषकं चाख्यातम् ॥३७॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **सर्वं भक्तेर् आविर्भाव-प्रकारो वृद्धिः फलं तद्वतो जनस्य चेष्टा-प्रारब्ध-कर्म-नाशः साधक-देह-त्याग-प्रकारोऽकर्मारब्ध-चिन्मय-देह-प्राप्तिश् च रहस्यं वेदान्त-दर्शिभिर् अप्य् अगम्यम् ॥३७॥

———————————————————————————————————————

**बलदेव-विद्यभूषणः (वैष्णवानन्दिनी) : **सर्वम् इति—भक्ति-प्राकट्य-तद्-वृद्धि-तत्-फल-रूपं भक्तस्योत्तर-चेष्टितारब्धविनाश-तन्-निर्मित-देह-निपात-पार्षदतनुलाभ-रूपञ्चेत्य् अर्थः । रहस्यं गोप्यम् ॥३७॥

———————————————————————————————————————

॥ १.६.३८ ॥

**सूत उवाच—**

**एवं सम्भाष्य भगवान् नारदो वासवी-सुतम् ।**

**आमन्त्र्य वीणां रणयन् ययौ यादृच्छिको मुनिः ॥**

**श्रीधर-स्वामी (भावार्थ-दीपिका) : आमन्त्र्य** अनुज्ञाप्य । **यादृच्छिकः** स्व-प्रयोजन-सङ्कल्प-शून्यः ॥३८॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : आमन्त्र्य** अनुज्ञाप्य । यादृच्छया चरतीति **यादृच्छिको** हेतु-शून्य-गमनादि-क्रिय इत्य् अर्थः । तेन च भक्तिर् यादृच्छिकी, भक्तोऽपि यादृच्छिकस्, तत्-सङ्गोऽपि व्यासस्य यादृच्छिक इति भक्तिमतां यादृच्छिक-त्रयी जीवातु ॥३८॥

———————————————————————————————————————

**बलदेव-विद्यभूषणः (वैष्णवानन्दिनी) : **आमन्त्रानुज्ञाप्य, यादृच्छिको निर्निमित्त-गमादिकः ॥३८॥

———————————————————————————————————————

॥ १.६.३९ ॥

**अहो**[^५९]** देवर्षिर् धन्योऽयं यत्-कीर्तिं शार्ङ्ग-धन्वनः ।**

[^५९]:


**गायन् माद्यन्न् इदं तन्त्र्या रमयत्य् आतुरं जगत् ॥**

**श्रीधर-स्वामी (भावार्थ-दीपिका) : **हरि-कथा-गायक-नारद-भाग्यं श्लाघते—अहो इति । **माद्यन्** कृष्यन् । **तन्त्र्या** वीणया ॥३९॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **अतो विस्मयं प्रकाशयन्न् आह—अहो इति । **तन्त्र्या** वीणया ॥३९॥

इति सारार्थ-दर्शिन्यां हर्षिण्यां भक्त-चेतसाम् ।

एकविंशोऽत्र दशमे सङ्गतः सङ्गतः सताम् ॥*॥

———————————————————————————————————————

**बलदेव-विद्यभूषणः (वैष्णवानन्दिनी) : **विस्मयं प्रकाशयन्न् आह—अहो इति । तन्त्र्या वीणया ॥३९॥

> \


इति श्री-वैष्णवानन्दिन्यां  प्रथम-स्कन्ध-टिप्पन्यां षष्ठोऽध्यायः ॥६॥

इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं संहितायां वैयासिक्यां प्रथम-स्कन्धे

व्यास-नारद-संवादो नाम

षष्ठोऽध्यायः ।

॥१.६॥


______


> 

(१.७)

