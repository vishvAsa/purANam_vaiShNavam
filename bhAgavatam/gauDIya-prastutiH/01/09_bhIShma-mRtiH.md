+++
title = "०९ भीष्म-मृतिः"

+++


<details><summary>विषयः</summary>

युधिष्ठिरादीनां भीष्म-समीपे गमनम्,  
तत्र विविधान् धर्मान् उपदिश्य  
श्री-कृष्ण-स्तवन-पूर्वकं भीष्मस्य महा-प्रस्थानं च ।
</details>

॥ १.९.१ ॥

**सूत उवाच—**

**इति भीतः प्रजा-द्रोहात् सर्व-धर्म-विवित्सया ।**

**ततो विनशनं**[^६८]** प्रागाद् यत्र देव-व्रतोऽपतत् ॥**

[^६८]:
    विशसनम् इति पाठः ।


**श्रीधर-स्वामी (भावार्थ-दीपिका) :**

युधिष्ठिराय भीष्मेण सर्व-धर्म-निरूपणम् ।

कृष्ण-स्तुतिश् च मुक्तिश् च नवमे तस्य वर्ण्यते ॥

यद्-अर्थं तस्याविवेकः श्री-कृष्णेन संवर्धितस् तद् दर्शयति—इतीति । सर्वेषां धर्मानां विवित्सया वेदितुम् इच्छया । **विनशनं** कुरु-क्षेत्रम् । **देव-व्रतो** भीष्मः ॥१॥

———————————————————————————————————————

**जीव-गोस्वामी (क्रम-सन्दर्भः) : **श्री-भीष्म-महिम-दर्शनार्थं भगवद्-इच्छयैव तत्-तत्-प्रभाव-वरणम् अपि जातम् इत्य् आह—**इति भीत** इति चतुर्भिः ॥१॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** 

नवमे स्वप्रभुं भीष्मो ददर्शाथ तद्-आज्ञया ।

धर्मान् उक्त्वा बहु स्तुत्वा तम् एव प्राप भक्तितः ॥

यद्यपि तवाविवेको नापयाति, तदा सर्व-धर्म-तत्त्वज्ञं भीष्मम् अपि पृच्छेति युक्तिर् यदा सर्व-सम्मताऽभूत्, तदा राजा तत्रैव ययाव् इत्य् आह—**इति** इति । **विवित्सया** विचारेच्छया । **विनशनं** कुरुक्षेत्रम् । **देवव्रतो** भीष्मः ॥१॥

———————————————————————————————————————

**बलदेव-विद्यभूषणः (वैष्णवानन्दिनी) :**

ददर्श कृष्णं प्रोवाच धर्मान् तुष्टाव तं विभुम् । \
भीष्मस् तम् एव प्रापेति नवमे परिकीर्तितम् ॥ \


व्यासादिभिर् मया चोपदिष्टस्यापि तव चेद् अविवेको नापयाति, तदा सर्व-धर्म-स्वरूप-विदं त्वद्-अतिहितं भीष्मम् अपि पृच्छेति प्रोक्तो राजा तदा तद्-अन्तिकं जगामेत्य् आह—**इतीति** । **विनशनं** कुरुक्षेत्रम् ॥१-२॥

**॥।**

॥ १.९.२ ॥

**तदा ते**[^६९]** भ्रातरः सर्वे सद्-अश्वैः स्वर्ण-भूषितैः ।**

[^६९]:
    ‘तदा तम्ऽ इति पाठः ।


**अन्वगच्छन् रथैर् विप्रा व्यास-धौम्यादयस् तथा ॥**

**श्रीधर-स्वामी (भावार्थ-दीपिका) : सन्तः** श्रेष्ठा **अश्वा** येषु, तै रथैः ॥२॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी), बलदेव-विद्यभूषणः (वैष्णवानन्दिनी) :** _न व्याख्यातम्।_

**॥।**

॥ १.९.३ ॥

**भगवान् अपि विप्रर्षे रथेन स-धनञ्जयः ।**

**स तैर् व्यरोचत नृपः कुवेर इव गुह्यकैः ॥**

**श्रीधर-स्वामी (भावार्थ-दीपिका) : **+++

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : भगवान् अप्य्** अन्वगच्छत् ॥३॥

———————————————————————————————————————

**बलदेव-विद्यभूषणः (वैष्णवानन्दिनी) : भगवान् अप्य् अगच्छत्**, **स नृपो** युधिष्ठिरः **तैर्** भ्रातृभिः ॥३-४॥

**॥।**

॥ १.९.४ ॥

**दृष्ट्वा निपतितं भूमौ दिवश् च्युतम् इवामरम् ।**

**प्रणेमुः पाण्डवा भीष्मं सानुगाः सह चक्रिणा ॥**

**श्रीधर-स्वामी (भावार्थ-दीपिका) : सानुगाः** परिवार-सहिताः ॥४॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी), बलदेव-विद्यभूषणः (वैष्णवानन्दिनी) :** _न व्याख्यातम्।_

**॥।**

॥ १.९.५ ॥

**तत्र ब्रह्मर्षयः सर्वे देवर्षयश् च सत्तम**[^७०]** ।**

[^७०]:
    ‘सत्तमाःऽ इति पाठः ।


**राजर्षयश् च तत्रासन् द्रष्टुं भरत-पुङ्गवम् ॥**

**श्रीधर-स्वामी (भावार्थ-दीपिका) : तत्र** तदा **तत्रासन्,** तत्-क्षणम् एवागता इत्य् अर्थः । **भरत-पुङ्गवं** भीष्मम् ॥५॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** _न व्याख्यातम्।_

———————————————————————————————————————

**बलदेव-विद्यभूषणः (वैष्णवानन्दिनी) : भरत-पुङ्गवं** भीष्मम् ॥५॥

**॥।**

॥ १.९.६-८ ॥

**पर्वतो नारदो धौम्यो भगवान् बादरायणः ।**

**बृहदश्वो भरद्वाजः स-शिष्यो रेणुका-सुतः ॥**

**वसिष्ठ इन्द्रप्रमदस् त्रितो गृत्समदोऽसितः ।**

**कक्षीवान् गौतमोऽत्रिश् च कौशिकोऽथ सुदर्शनः ॥**

**अन्ये च मुनयो ब्रह्मन् ब्रह्मरातादयोऽमलाः ।**

**शिष्यैर् उपेता आजग्मुः कश्यपाङ्गिरसादयः ॥**

**श्रीधर-स्वामी (भावार्थ-दीपिका), विश्वनाथ-चक्रवर्ती (सारार्थ-दर्शिणी), बलदेव-विद्यभूषणः (वैष्णवानन्दिनी) : रेणुका-सुतः** परशुरामः ॥६॥ **ब्रह्म-रातः** शुकः । **आङ्गिरसो** बृहस्पतिः ॥८॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

**॥।**

॥ १.९.९ ॥

**तान् समेतान् महा-भागान् उपलभ्य वसूत्तमः ।**

**पूजयामास धर्मज्ञो देश-काल-विभागवित् ॥**

**श्रीधर-स्वामी (भावार्थ-दीपिका) : वसूत्तमो** भीष्मः । **देश-काल-विभाग-विद्** इत्य् उत्थातुम् अशक्यत्वाच् छयान एव मनसा वाचा च **पूजयामास** इत्य् अभिप्रायः ॥९॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : वसूत्तमो** भीष्मः ॥९॥

———————————————————————————————————————

**बलदेव-विद्यभूषणः (वैष्णवानन्दिनी) : वसूत्तमो** भीष्मः, तदानीम् उचितां पूजां व्यधात् ॥९॥

**॥।**

॥ १.९.१० ॥

**कृष्णं च तत्-प्रभाव-ज्ञ आसीनं जगद्-ईश्वरम् ।**

**हृदि-स्थं पूजयामास माययोपात्त-विग्रहम् ॥**

**श्रीधर-स्वामी (भावार्थ-दीपिका) : हृदि-स्थं** सन्तं पुरतश् चासीनं **पूजयामास** ॥१०॥

———————————————————————————————————————

**जीव-गोस्वामी (क्रम-सन्दर्भः) : कृष्णम्** इति । सदा स्वेषां **हृदि-स्थं** हृदयस्थम् अपि **मायया** कृपया **उप** नेत्र-समीपेऽपि **आत्त** आनीतो **विग्रहो** येन, तम् ॥१०॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : मायया** एव **उपात्तो** गृहीतो **विग्रहो** युधिष्ठिरेण सार्धं प्रबोधाप्रबोध-हेतुको विवादो येन तम् । यद् वा, **मायया** कृपया **उप** नेत्र-समीपे **आनीतो** निज-देहो येन, तम्॥१०॥

———————————————————————————————————————

**बलदेव-विद्यभूषणः (वैष्णवानन्दिनी) : तत्-प्रभावज्ञः** कृष्ण-पारमैश्वर्य-वित्, **मायया** कृपया **उप** नेत्र-समीपे **आत्त** आनीतो **विग्रहः** स्व-मूर्तिर् येन, तम् । यद् वा, **मायया** एव त्रिगुणया **उपात्तो** गृहीतो **विग्रहो** युधिष्ठिरेण सार्धं बोधाबोध-निमित्तको विवादो येन, तम् । विग्रहः समरे काये विस्तार-प्रविभागयोः इति विश्वः । यत् तु मायिक-मूर्तिकत्वम् आहुः, तद् असत् । तम् एकं गोविन्दं सच्-चिद् आनन्द-विग्रहम् [गो।ता।उ। १.३७] इति श्रुति-व्याकोपात् । त्वय्य् एव नित्य-सुख-बोध-तनाव् अनन्ते [भा।पु। १०.१४.२२] इति स्मृतेश् च ॥१०॥

**॥।**

॥ १.९.११ ॥

**पाण्डु-पुत्रान् उपासीनान् प्रश्रय-प्रेम-सङ्गतान् ।**

**अभ्याचष्टानुरागास्रैर् अन्धीभूतेन चक्षुषा ॥**

**श्रीधर-स्वामी (भावार्थ-दीपिका) : उपासीनान्** समीपे उपविष्टान् । **प्रश्रयो** विनयः, **प्रेम** स्नेहः, ताभ्यां **सङ्गतान्** उपसन्नान् । पाठान्तरे[^७१] ताभ्याम् अवनतान् । **अभ्याचष्ट** अभ्यभाषत । **अनुरागाः,** तैः स्नेहाश्रुभिर् **अन्धी-भूतेन** **चक्षुषा** उपलक्षितः ॥११॥

[^७१]:
    पाठान्तरेऽप्रेम-सन्नतान्ऽ इत्य् एवं-विधे


———————————————————————————————————————

**जीव-गोस्वामी (क्रम-सन्दर्भः) : **यया भीष्मादीनां स्वापराध-मनन-शङ्कया मुनीनां स्वस्यापि शिक्षणेन युधिष्ठिरो न शाम्यति स्म, ताम् एव शङ्कां तस्मिंस् तस्य स्निग्धता-दर्शनया तद्-द्वारा द्रोणादीनाम् अपि तथा-भाव-व्यञ्जनया दूरीकर्तुं तत्-सन्निधाव् आनीतवान् सोऽयं श्री-भगवान् इति पूर्वाभिप्रायम् एव व्यक्तीकर्तुम् आह—**पाण्डु-पुत्रान्** इति ॥११॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : अभ्याचष्ट** अभ्यभाषत ॥११॥

———————————————————————————————————————

**बलदेव-विद्यभूषणः (वैष्णवानन्दिनी) : अभ्यचष्ट** प्रैक्षत ॥११॥ 

**॥।**

॥ १.९.१२ ॥

**अहो कष्टम् अहोऽन्याय्यं यद् यूयं धर्म-नन्दनाः ।**

**जीवितुं नार्हथ क्लिष्टं विप्र-धर्माच्युताश्रयाः ॥**

**श्रीधर-स्वामी (भावार्थ-दीपिका) : **अभिभाषणम् आह—**अहो** इत्य् एकादशभिः । हे **धर्म-नन्दनाः** ! **क्लिष्टं** यथा भवति, एवं **जीवितुं नार्हथ** **यूयम्** इति **यद्** एतद् **अहो कष्टं** जुगुप्सितम् । **अहो अन्याय्यं **चैतत् । **यतो** **यूयं** **विप्रा** **धर्मोऽच्युतश् चाश्रयो** येषां ते ॥१२॥

———————————————————————————————————————

**जीव-गोस्वामी (क्रम-सन्दर्भः) : अहो कष्टम्** इति तैः । तत्र इति **यद्** इति तद् एतद् यद् भवद्-विचारितम् इत्य् अर्थः । ततो विप्रादीनां हिंसा-भ्रान्त्या मा क्लेशं मन्यस्वेति भावः । **विप्र-धर्मेति** षष्ठी-तत्-पुरुषो वा । यद् वा, **धर्म-नन्दना** अपि यद् यूयं जीवितुं योग्या न भवामेति मन्यध्वे, तद् अहो कष्टम् अन्याय्यं च । तत्रापि **विप्र-धर्माच्युतानाम् आश्रया** अपि यूयं यत् तथा मन्यध्वे, ततश् च क्लिष्टम् इति पूर्ववद् एवान्याय्यं कष्टं चेत्य् अर्थः । यूयम् इति श्री-युधिष्ठिरं प्रत्य् एव गौरवतः सम्बोधनम् ॥१२॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **अहो कष्टम् अहोऽन्याय्यम् इति राजन्य् अतिदेश एवान्याय-कष्टे खलु न सम्भवतस् तत् किम् अत्रार्थे सर्व-विश्व-स्थिति-कर्तरि विष्णाव् एवान्यायः समभूद् इति भावः । **क्लिष्टं** यथा स्यात्, तथा **यूयं जीवितुं नार्हथ**, अन्ये तथा जीवन्ति चेत् जीवन्त्व् इति भावः ॥१२॥

———————————————————————————————————————

**बलदेव-विद्यभूषणः (वैष्णवानन्दिनी) : **तान् विलोकयंस् तेषां कष्ट-हेतुं तावद् दुर्विभाव्यम् आह—**अहो कष्टम्** इति । हे **धर्म-नन्दनाः क्लिष्टं** यथा स्याद्, एवं **यूयं जीवितुं नार्हथ**, यतो **विप्राद्य्-आश्रयाः **॥१२॥

**॥।**

॥ १.९.१३ ॥

**संस्थितेऽतिरथे पाण्डौ पृथा बाल-प्रजा वधूः ।**

**युष्मत्-कृते बहून् क्लेशान् प्राप्ता तोकवती मुहुः ॥**

**श्रीधर-स्वामी (भावार्थ-दीपिका) : **किं च, **संस्थिते** मृते । **बालाः प्रजाः** पुत्रा यस्याः सा । **वधूश्** चेति दैन्यं प्रदर्शितम् । **तोकान्य्** अपत्यानि, **तद्वती** । अपत्यैः सह **क्लेशान् प्राप्ता** इत्य् अर्थः ॥१३॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **ननु किं क्लिष्टं ? तत्राह—**संस्थिते** मृते । **बाल-प्रजा** इति बाल-प्रजात्व-दशायाम् एकाकिन्य् एव **क्लेशान् प्राप्ता** । **युष्माकं** प्रौढ-वयस्त्वे सति तु **तोकवती** पुत्रैर् युष्माभिः सहितापि कष्टान् प्राप्तेत्य् अर्थः ॥१३॥

———————————————————————————————————————

**बलदेव-विद्यभूषणः (वैष्णवानन्दिनी) : **कष्टम् आह—**संस्थिते** मृते सति । **बाल-प्रजा वधूर्** इति दैन्यं प्रदर्शितं, तादृशी **बहून् क्लेशान् प्राप्ता**, **तोकवती** च प्रौढैः युष्माभिः पुत्रैः सहितापि तान् मुहुः प्राप्तेति ॥१३॥

**॥।**

॥ १.९.१४ ॥

**सर्वं काल-कृतं मन्ये भवतां च यद् अप्रियम् ।**

**स-पालो**[^७२]** यद्-वशे लोको वायोर् इव घनावलिः ॥**

[^७२]:
    ‘स कालःऽ इत्य् अपि क्वचित् पाठः ।


**श्रीधर-स्वामी (भावार्थ-दीपिका) : **काल-कृतत्वेन शोकं वारयति—**सर्वम्** इति द्वाभ्याम् । **भवताम्** अपि । **यद्-वशो** यस्य वश-वर्ती ॥१४॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **ननु तर्हि कथम् अस्माकं क्लेशः ? तत्र तत्-कारणं प्राचीनार्वाचीनं किम् अपि पापम् अपश्यन् वक्तुम् असमर्थ एव लोकोक्ति-रीत्यैवाह—**सर्वम्** इति । ननु, कालो हि प्रारब्ध-सुख-दुःख-भोगयोर् एवाधिकरणम् एवेति सहकारित्वाद् उपचारेणैव **काल-कृतं मन्ये** इति ब्रूषे । प्रारब्ध-पाप-कृतम् इति स्पष्टं कथं न वदसि ? इत्य् अत आह—**भवतां** **च** इति । युधिष्ठिरो हि साक्षाद्-धर्मावतार इति प्रसिद्ध एव । धर्मस्यापि प्रारब्धं पापम् अस्तीति चेन् मन्तव्यं, तर्हि कथं धर्मस्य धर्मत्वम् ? अतोऽतिप्रबलोऽतिदुर्निवारो दुस्तर्कः काल एव कारणम् इत्य् आह—**स-पाल** इति ॥१४॥

**सर्वं काल-कृतं मन्ये भवतां च यद् अप्रियम् ।**

**स-पालो**[^७३]** यद्-वशे लोको वायोर् इव घनावलिः ॥**

[^७३]:
    ‘स कालःऽ इत्य् अपि क्वचित् पाठः ।


———————————————————————————————————————

**बलदेव-विद्यभूषणः (वैष्णवानन्दिनी) : **ननु सर्वज्ञोऽपि त्वम् अनिर्णीतं किम् इति ब्रूषे, तत्र किञ्चित् कारणं ब्रूहीति चेत्, लोकोक्तिम् आश्रीत्य तावद् आह—सर्वम् इति । भवतां च कृष्णैकान्तिनाम् अपि यद् अप्रियं प्रतिकूल्यं कालस्य प्रभावम् आह—सेति ॥१४॥

**॥।**

॥ १.९.१५ ॥

**यत्र धर्म-सुतो राजा गदा-पाणिर् वृकोदरः ।**

**कृष्णोऽस्त्री गाण्डिवं चापं सुहृत् कृष्णस् ततो विपत् ॥**

**श्रीधर-स्वामी (भावार्थ-दीपिका) : **अहो दुर्घट-घटना-पटुः काल इत्य् आह—यत्रेति । कृष्णोऽर्जुनः अस्त्री धन्वी । ततस् तत्रापि विपत् । पुण्य-शरीर-बलास्त्र-नैपुण्य-शस्त्र-देव-संपत्ताव् अपीत्य् अर्थः ॥१५॥

———————————————————————————————————————

**जीव-गोस्वामी (क्रम-सन्दर्भः) : **यद्य् अस्माकं विपत्तिं कल-कृताम् अमत्वा स्व-कृताम् एव तु मत्वा दुःखं लभसे, तर्हि कथं भवतां सा जाता ? इत्य् अभिप्रेत्याह—**यत्र** इति ॥१५॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** ननु, 


> न कर्हिचिन् मत्-पराः शान्त-रूपे   
> नङ्क्ष्यन्ति नो मेऽनिमिषो लेढि हेतिः ।   
> येषाम्  अहं प्रिय आत्म सुतश् च   
> सखा गुरुः सुहृदो दैवम् इष्टम् ॥ [भा।पु। ३.२५.३७] 

इति कपिल-देवोक्तेः कृष्णे दास्य-सख्य-वात्सल्यवतः पाण्डवान् कथं कालोऽतिक्रमेत ? इत्य् अतोऽतिविस्मयान्वितः कारणं विनैव कर्मोत्पत्ति-रूपं विभावनालङ्कारं[^७४] भावयन्न् आह—**यत्र** इति । **कृष्णो**ऽर्जुनः **अस्त्री** धन्वी । **ततस्** तत्रापि **विपत्** पुण्य-बल-शरीर-बल-नैपुण्य-बल-शस्त्र-बल-सुहृद्-बल-सम्पत्ताव् अपीत्य् अर्थः ॥१५॥

[^७४]:
     विभावना विना हेतुं कार्योत्पत्तिर् यद् उच्यते ।
    उक्तानुक्त-निमित्तत्वाद् द्विधा सा परिकीर्तिता ॥ सा।द।


———————————————————————————————————————

**बलदेव-विद्यभूषणः (वैष्णवानन्दिनी) : **दुर्घट-घटकत्वं कालस्याह—**यत्र** युष्मत्-पक्षे, **कृष्णो**ऽर्जुनः, **अस्त्री** धन्वी, **ततस्** तत्रापि सम्पत्-कारणेषु सत्स्व् अपि संपन्नाभूद् इति विशेषोक्तिर् अलङ्कारः । विशेषोक्तिः कारणेषु सत्सु कार्या वचो मता इति तल्-लक्षणात् ॥१५॥

**॥।**

॥ १.९.१६ ॥

**न ह्य् अस्य कर्हिचिद् राजन् पुमान् वेद विधित्सितम् ।**

**यद्-विजिज्ञासया युक्ता मुह्यन्ति कवयोऽपि हि ॥**

**मध्वाचार्यः (भागवत-तात्पर्यम्) : **


> असङ्गश् चाव्ययोऽभेद्योऽनिग्राह्योऽशोष्य एव च ।  
> विद्धोऽसृग्-अञ्चितो बद्ध इति विष्णुः प्रदर्श्यते ॥  
> असुरान् मोहयन् देवः क्रीडयैव सुरेष्व् अपि ।  
> मानुषान् मध्यया दृष्ट्या न मुक्तेषु कथञ्चन ॥ इति स्कान्दे ॥१६॥

———————————————————————————————————————

**श्रीधर-स्वामी (भावार्थ-दीपिका) : **ननु कृष्णं कथं कालोऽतिक्रमेत् ? इत्य् अपेक्षायाम् आह—**न ह्य् अस्य** श्री-कृष्णस्येत्य् अङ्गुल्या निर्दिशति । **विधित्सितं** कर्तुम् इष्टं यत् । **यस्य विधित्सितं तस्य जिज्ञासया** ॥१६॥

———————————————————————————————————————

**जीव-गोस्वामी (क्रम-सन्दर्भः) : **न हीति । अत्र तेषाम्  आर्ति-द्वारेण स्वस्मिन्न् आवेशार्थं तत्-खण्डन-जनित-हर्ष-द्वारेण च स्वस्मिन् प्रेम-वर्धनार्थं तथा **विधित्सितम्** इति गूढोऽभिप्रायः ॥१६॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **तर्ह्य् अत्र किं निर्धारयामि ? सामान्यतस् तावद् अयं सिद्धान्तः सर्व-वादि-सम्मतो यत् कृष्णस्य चिकीर्षितम् अन्यथा-कर्तुं न कोऽपि समर्थः । तच् चिकीर्षितं किम् इति अद्यापि कोऽपि न वेत्ति ? इत्य् आह—**न ह्य् अस्य **इति । **कर्हिचिद्** अपि काले “कोऽपि **पुमान्** ब्रह्म-भवादिः कोऽपि न वेद, अहं को वराकः ?” इति भावः । 

ननु कोऽपि मा जानातु, जिज्ञासा तु अवश्यम् एव जायते । तत्रास्मासु दुःख-दानम् एव किं चिकीर्षितम् ? सुख-दानम् एव वा ? उभय-दानम् एव वा ? तत्राद्यं न, भक्त-वात्सल्य-गुणस्य लोपानौचित्यात् । द्वितीयम् अपि न, अदृष्टत्वाद् एव । तृतीयम् अपि न, तत्-सौहार्द-लोपापत्तेः । तर्हि जिज्ञासाम् अपि नैव कर्तुम् उचितेति विनिर्णयन्न् आह—**यद्-विजिज्ञासया** इति । **युक्ता** विवेकिनोऽपि **कवयः** सर्व-शास्त्र-ज्ञा अपि **मोहम् **एव** प्राप्नुवन्ति **सिद्धान्तालाभाद् इति भावः । अत्र भीष्मस्य महा-विज्ञस्योक्तौ **कवय** इति **मुह्यन्ति** इति पदाभ्यां युधिष्ठिरादयोऽपि भगवद्-भक्ताः प्रारब्धं भुञ्जते इति मतं परास्तम् ॥१६॥

———————————————————————————————————————

**बलदेव-विद्यभूषणः (वैष्णवानन्दिनी) : **अथ स्व-मतम् आह—**न ह्य् अस्य** इति । **अस्य** कृष्णस्य **विधित्सितं** चिकीर्षितं **कर्हिचिद्** अपि काले **पुमान्** ब्रह्मादिर् अपि **न वेद**, किम् इदं विधित्सतीति न जानाति । ननु न वेत्तु कोऽपि, जिज्ञासा तु जायते? तत्राह—यद् इति । **युक्ता** योगिनः **कवयो** विद्वांसोऽपि । एतद् उक्तं भवति—न खलु भवतां कष्टं प्रारब्ध-रचितं शक्यं वक्तुं कृष्णैकान्तिषु तद्-वल्लभत्वात्, तस्य पापांश-मिश्रत्वेन तद्वति युधिष्ठिरे धर्मत्व-विरोधात् । न च काल-रचितं तत्, कृष्ण-नाथेषु भवत्सु तद्-वल्लभत्वात्, ज्ञः काल-कालो गुणी सर्व-विद् यः [श्वे।उ। ६.२] इति मन्त्र-वर्णात् काल-कृतम् इत्य् अत्र काल-शक्ति-मता कृष्णेनेत्य् अर्थात् । स्व-काल-शक्त्या [भा।पु। १०.१.२२] इति वक्ष्यमाणात्, तस्मात् कृष्णाधीनं भवतां कष्टं, त्वद् अवगमी न वेत्ति भवद्-उत्थ-शुभाशुभयोर् गुण-विगुणान्वयंस् तर्हि देह-भृतां च गिरः [भा।पु। १०.८७.४०] इति श्रुति-स्तोत्रे भवद्-उत्थेत्य् उपादानात् । **न च तद्-विजिज्ञासापि युक्ता**, तया **कवीनाम्** अपि **मोहात्**, तथा हि—तस्य भवत्सु दुःख-दानं सुख-दानम् उभय-दानं वा विधित्सितम्? नाद्यः, भक्त-वत्सल्य-हानात्, न मध्यः, अदर्शनात्, नान्त्यः, सौहार्द-विलोपात् ॥१६॥

**॥।**

॥ १.९.१७ ॥

**तस्माद् इदं दैव-तन्त्रं व्यवस्य भरतर्षभ ।**

**तस्यानुविहितोऽनाथा नाथ पाहि प्रजाः प्रभो ॥**

**श्रीधर-स्वामी (भावार्थ-दीपिका) : इदं** सुख-दुःखादि **दैव-तन्त्रम्** ईश्वराधीनं **व्यवस्य** निश्चित्य **तस्य** ईश्वरस्य **अनुविहितो**ऽनुवर्ती सन् । कर्तरि क्तः । हे **नाथ** ! कुल-परम्परा-गत-स्वामिन्, **प्रभो** समर्थ, **अनाथाः** प्रजाः **पाहि** ॥१७॥

———————————————————————————————————————

**जीव-गोस्वामी (क्रम-सन्दर्भः) : तस्माद्** अस्य अज्ञानुसारात् ॥१७॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : इदं** सुख-दुःखादिकं **दैव-तन्त्रम्** ईश्वराधीनम् एव **व्यवस्य** निश्चित्य, किन्तु तद्-विधित्सितस्य दुर्ज्ञेयतोक्तेः स्व-भक्ताय तत्-प्रदानादिकं दुर्ज्ञेय-प्रयोजनकम् इत्य् अपि निश्चित्य, **तस्य** कृष्णस्य **अनुविहितो**ऽनुगतः हि गतौ **अनाथाः** प्रजाः **पाहि** ॥१७॥

———————————————————————————————————————

**बलदेव-विद्यभूषणः (वैष्णवानन्दिनी) : **तस्माद् विचाराद् विरन्तव्यं, यथेष्टं स करोतु, सुवृत्तिः प्रपत्तिस् तु कार्येत्य् आह—तस्माद् इति । **दैव-तन्त्रम्** ईशाधीनं **व्यवस्य** निश्चित्य तस्य दैवस्य **अनुविहितो**ऽनुवर्ती सन् **प्रजाः पाहि** । **अनाथा** हत-नाथाः हे **नाथ** ! स्वामिन् ! हे **प्रभो** ! तत्-पालने समर्थ ! धर्म-राज ! ॥१७॥

**॥।**

॥ १.९.१८ ॥

**एष वै भगवान् साक्षाद् आद्यो नारायणः पुमान् ।**

**मोहयन् मायया लोकं गूढश् चरति वृष्णिषु ॥**

**श्रीधर-स्वामी (भावार्थ-दीपिका) : **अनुविधेयः परमेश्वरस्य श्री-कृष्ण एवेत्य् आह । **एष** एव **भगवान्** सर्वेश्वरः । यत **आद्यः** **पुमान्** । तच् च कुतः ? यतो **नारायणः सक्षात्** ॥१८॥

———————————————————————————————————————

**जीव-गोस्वामी (क्रम-सन्दर्भः) : **न च नर-लीला-दृष्ट्या साधारण-दृष्टिर् अत्र कर्तव्येत्य् आह—**एष** इति । **साक्षाद्** एव स्वयं **भगवान्** । यः स्व-लवाद्यः **पुमान्** महत्-स्रष्टा सोऽप्य् अयम् एव यश् च **आद्यो** **नारायणः** परम-व्योमाधिपतिः, सोऽपीति ॥१८॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **नन्व् ईश्वराधीनम् इति तद्-विधित्सितं तु न वेदेत्य्-आदि कथं ब्रूषे ? ईश्वरः सम्प्रति तव साक्षाद्-वर्त्य् एव इत्य् अत इमं कृष्णम् एव पृष्ट्वा कथं सर्वं तत्त्वं न वेत्सि ? इत्य् अत आह—**एष** इति । **मायया मोहयन्न्** इति पृष्टो हि भीष्माद् अपि किम् अहम् अतितत्त्वज्ञ इत्य्-आदि वाचा वञ्चयन् न वक्ष्यति । कथञ्चिद् वदन्न् अपि मोहयिष्यत्य् एव इत्य् असाव् अनुवर्तनीय एव, न तु जिज्ञासनीय इति भावः ॥१८॥

———————————————————————————————————————

**बलदेव-विद्यभूषणः (वैष्णवानन्दिनी) : **ननु कृष्णैकान्तिनोऽस्माद् अन्यद् अनुविधेयं, दैवं किम् इत्य् उपदिशसि? तत्राह—**एष** इति । **आद्यो नारायणः** पञ्चविंशति-तत्त्वाश्रयः, तत्रापि **साक्षाद् भगवान्** स्वयं-रूपस् तस्याप्य् अंशीत्य् अर्थः । नन्व् एवम् अन्ये नैवाहुर् इति चेत्, तत्राह—**मोहयन्न्** इति । तद्-एक-निष्ठास् त्व् आहुर् एवेति भावः ॥१८॥

**॥।**

॥ १.९.१९ ॥

**अस्यानुभावं भगवान् वेद गुह्यतमं शिवः ।**

**देवर्षिर् नारदः साक्षाद् भगवान् कपिलो नृप ॥**

**श्रीधर-स्वामी (भावार्थ-दीपिका) : **तद् उपपादयति—अस्येति । **अनुभावं** प्रभावम् ॥१९॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **किं च, **अस्यानुभावं** भाव-बोधकं चेष्टा-विशेषं **शिवो वेद**, न तु विधित्सितं स्वरूपं प्रभावं वेत्य् अर्थः । तथा हि रस-शास्त्रज्ञः प्रथमम् अनुभावं स्तम्भ-स्वेद-रोमाञ्चादिकं वेद । तेन च स्थायि-भावं च अनुभावस्य वैशिष्ट्य-तारतम्याभ्यां स्थायि-भावस्यापि वैशिष्ट्य-तारतम्यं च । तथैव यशोदादि-गोपीषु अस्य दाम-बन्धनादि-रूपम् अर्जुन-युधिष्ठिरोग्रसेनादि-सारथ्य-दास्यादि-रूपं च पारवश्यम् अनुभावं वेद । तेन च अस्य सर्वेश्वरस्य सर्व-नियन्तुः महा-स्वतन्त्रस्यापि वशीकारकः कोऽपि पदार्थ-विशेषः, तत्र तत्र वर्तमानोऽस्यापि चित्तम् अभीक्ष्णं विद्रुती-कुर्वन्न् अध्यास्ते इत्य् अनुमिमीते च । स च नन-विशेषवान् स्व-विषयाश्रययोश् चेतो-विद्रावकः परस्पर-वशीकारकश् च प्रेमाभिधान एव परम-पुरुषार्थ-चूडामणिः भक्ति-स्नेहानुरागादि-शब्दैर् उच्यमानो भवति । 

किं च, तत्-तज्-जनकेनेष्टेन प्रतिसमय-दृष्टेन अस्य वशीकाराधिक्यम् एव दृष्ट्वा तेन च प्रेमाधिक्यम् अनुमाय सिद्ध-साधक-भक्तेषु एतत्-कर्तृकम् एव कष्ट-प्रदानं भक्ति-वृद्ध्य्-अर्थम् एवेति सिद्धान्तं निश्चिनोति च शिव एव नारद एव कपिल-देव एवेति । अत एव द्रौपद्य्-आदिषु कष्टाधिक्यात् प्रेमाधिक्यं च दृष्टम् । तथा, 


> यस्याहम् अनुगृह्णामि हरिष्ये तद्-धनं शनैः ।   
> ततोऽधनं त्यजन्त्य् अस्य स्वजना दुःख-दुःखितम् ॥ [भा।पु। १०.८८.८]

इत्य्-आदि श्री-मुख-वाक्येन च भक्त-कष्टस्य हितैषिणा भगवतैव दीयमानत्वात् न कर्मारब्धत्वम् । किं चैतद् अपि न सार्वत्रिकं क्वचित् क्वचिद् अकष्टेनापि स्व-भक्त-भक्तिं वर्धयतीति विधित्सितं तु न कोऽपि वेदेत्य् उक्तम् । अनुभावं तु शिव-नारदादिर् एव वेद । अन्ये पुनर् मन्दा दाम-बन्धनादिकम् अप्य् अनुकरणत्वेन व्याचक्षाणा अनुभावम् अपि न विदुर् इति ॥१९॥

———————————————————————————————————————

**बलदेव-विद्यभूषणः (वैष्णवानन्दिनी) : **तान् दर्शयति—अस्येति । गुह्यतमम् अनुभावं प्रभावं महैश्वर्य-लक्षणं विधित्सितं तु न कोऽपीति भावः । क्वचिद्-भक्तस्य सर्वस्वम् अपहृत्य स्वस्मिंस् तत्-प्रेमाणं क्वचिद् अकष्टेन भक्तं तत्-प्रेमाणं च वर्धयतस् तस्य प्रसिद्धः । साक्षाद्-वेदेति सम्बन्धः । कपिलो भगवान् कार्दमिः ॥१९॥

**॥।**

॥ १.९.२० ॥

**यं मन्यसे मातुलेयं प्रियं मित्रं सुहृत्तमम् ।**

**अकरोः सचिवं दूतं सौहृदाद् अथ सारथिम् ॥**

**श्रीधर-स्वामी (भावार्थ-दीपिका) : **त्वम् अज्ञानाद् **यम्** एवं **मन्यसे** । **मातुलेयं** देवक्याः सुतम् । **प्रियं** प्रीति-विषयम् । **मित्रं** प्रीति-कर्तारम् । **सुहृत्तमम्** उपकारानपेक्ष्योपकारकं च । **सौहृदाद्** विश्वासात् । **अकरोः** कृतवान् असि । **सचिवं** मन्त्रिणम् ॥२०॥

———————————————————————————————————————

**जीव-गोस्वामी (क्रम-सन्दर्भः) : **अस्यानुभाव-ज्ञान-सद्-भाववताम् अपि भवतां सम्बन्ध-विशेष-मय-सर्वाच्छादक-माधुर्य-ज्ञानात्मक-प्रेम-विशेषेण वशीकारित्वं तु तैर् अपि दुर्लभम् इत्य् आह—यम् इति त्रयेण । **सौहृदात्** तादृश-प्रेम्ण एव हेतोः, **यं मातुलेयं मन्यसे** । **अथ सारथिं** सारथिम् अपीत्य् अर्थः । स एव साक्षाद् भगवान् इत्य्-आदि-पूर्वेणान्वयः । टीकायां मातुलेयाः इत्य्-आदिकं स्त्रीभ्यो ढक्-सिद्धार्थम् इत्थं व्याख्यातम् । मातुलस्यापत्यं मातुलायनिर् इत्य् एव स्यात्, वृद्धाद् अपत्ये फिस् । एवं सम्भवात् ॥२०॥ [प्रीति-सन्दर्भ ९५]

———————————————————————————————————————

**विश्वनाथ-चक्रवर्ती (सारार्थ-दर्शिणी) : **अनुभावम् एव दर्शयति—यम् इति । सर्वेश्वरस्यापि युष्मत्-सचिवत्व-दौत्यादिकं प्रेम-वश्यत्वानुभाव इत्य् अर्थः । अत्र यम् इत्य् अस्य अस्यानुभावम् इत्य् अनेन पूर्वेणैवान्वयः ॥२०॥

———————————————————————————————————————

**बलदेव-विद्यभूषणः (वैष्णवानन्दिनी) : **यत् क्वचित् स्वैकान्तिषु कष्ट-प्रदानं, तत्-तु तद्-विषयक-अनिष्ठं सौहृदम् अनुभावयितुम् एवेति भावेनाह—यम् इति । सर्वस्य शरणं सुहृत् [श्वे।उ। १७] इति मन्त्र-वर्णात् । तद् विना सर्वेश्वरं तं तथा कः शक्नुयान् मन्तुम् इति भक्तानन्दार्थम् एव तत्-प्रदानम् इति भावः ॥२०॥

**॥।**

॥ १.९.२१ ॥

**सर्वात्मनः सम-दृशो ह्य् अद्वयस्यानहङ्कृतेः ।**

**तत्-कृतं मति-वैषम्यं निरवद्यस्य न क्वचित् ॥**

**श्रीधर-स्वामी (भावार्थ-दीपिका) : **नन्व् ईश्वरश् चेत् कथं नीचे सारर्थ्यादौ प्रवृत्तस् तत्राह—सर्वेति । अस्य तत्-कृतं नीचोच्च-मर्क-कृतं मम योग्यम् अयोग्यम् इति मतेर् वैषम्यं क्वचिद् अपि नास्ति । कुतः ? निरवद्यस्य रागादि-शून्यस्य । तत् कुतः ? अनहङ्कृतेः । तच् च कुतः ? अद्वयस्य । तद् अपि कुतः? सम-दृशः । तत्रापि हेतुः—सर्वस्यात्मनः । यथेष्टं वा हेतु-हेतुमद्-भावः ॥२१॥ 

———————————————————————————————————————

**जीव-गोस्वामी (क्रम-सन्दर्भः) : **ननु भवतु प्रीति-विशेषेणास्माकं तस्मिंस् तथा मतिस् तस्य सर्वेषां परमात्मनस् तस्माद् एव समदृशः परमात्मत्वाद् एव सर्वेषां तच्-छक्ति-वैभव-रूपाणाम् आत्मनां ततोऽनन्यत्वाद् अद्वयस्य तस्माद् एव मातुलेयोऽहम् इत्य् आद्य्-अभिमान-शून्यस्य, तथा निर्दोषस्य च कथम् अहम् अस्य मातुलेयः । न त्व् अमुषेत्वादि-रूपं मातुलेयत्वादि-कृतं मति-वैषम्यं स्याद् इत्य्-आदि-पूर्व-पक्षोट्टङ्कन-पूर्वकं सिद्धान्तयति सर्वात्मन इति । टीकायां सम-दृशः इत्य् अत्र समः सर्वत्राव्यभिचारी च सः । दृक् ज्ञान-रूपश् चेति बहुव्रीहौ हेतुत्वं न घटते ॥२१॥ [प्रीति-सन्दर्भ ९५]

———————————————————————————————————————

**विश्वनाथ-चक्रवर्ती (सारार्थ-दर्शिणी) : **ननु परमेश्वरस्य भक्ति-वशीकृतत्वे दौत्य-सारथ्यादिर् अपकर्ष एव, तस्मिंश् च सति कथं प्रेमा परमेश्वरस्य सुख-प्रद इत्य् अत आह—सर्वात्मन इति । निरवद्यस्य निर्दोष-प्रेमवतोऽस्य कृष्णस्य तत्-कृतं दौत्यादि-कृतं मति-वैषम्यं न । अत्र हेतुः सार्वकालिकं स्वतः सिद्धं महैश्वर्यम् एवेत्य् आह—सर्वात्मन इति । अर्जुनस्याप्य् आत्मा स एवेति स्वयम् एव सारथी रथी चेति । अत एव सम-दृशः समं तुल्यम् आत्मानम् एव सर्वत्र पश्यतः । सर्वात्मत्वाद् एवाद्वयस्य । द्वितीयाभावाद् एव अनहङ्कृतेर् गर्व-शून्यस्य । किं च, महैश्वर्य-हीनोऽप्य् अन्यः प्रेमी प्रेमत एव हेतोर् आत्मनो नीच-कर्मोत्थम् अपकर्षं क्लेशं च दुःखत्वेन न मन्यते । अस्य तु महैश्वर्यादेर् आनन्द-मात्रस्य कुतः प्रेमतो दुःखम् ? तस्माद् युष्माकम् एवोत्कर्षो यत एतादृशोऽपि परमेश्वरो भवतां दूत्यादिकं करोतीत्य् आहो वशीकारकत्वं प्रेम्ण इति भावः ॥२१॥

———————————————————————————————————————

**बलदेव-विद्यभूषणः (वैष्णवानन्दिनी) : **न च भक्त-सौहार्द-हेतुकेन दूत्य्-आदिना तस्यापकर्ष इत्य् आह—सर्वात्मनो निखिल-नियन्तुः समदृशो निखिलं मन्नियम्यम् इति सर्वत्र तुल्य-दृष्टेः । अद्वयस्येति प्राग्वत् । ईदृशान्याभावाद् एवानहङ्कृतेर् अगर्वस्य कृष्णस्य तत्-कृतं दूत्यादि-हेतुक मति-वैषम्यं ममेदं योग्यम् अयोग्यं वेति धी-द्वैधं नास्ति । तथा च भक्त-वात्सल्य-लक्षणो महोत्कर्ष एवेति भावः ॥२१॥

**॥।**

॥ १.९.२२ ॥

**तथाप्य् एकान्त-भक्तेषु पश्य भूपानुकम्पितम् ।**

**यन् मेऽसूंस् त्यजतः साक्षात् कृष्णो दर्शनम् आगतः ॥**

**श्रीधर-स्वामी (भावार्थ-दीपिका) : **तथापि समत्वेऽपि । हे भूप, अनुकम्पितम् अनुकम्पाम् ॥२२॥

———————————————————————————————————————

**जीव-गोस्वामी (क्रम-सन्दर्भः) : **यद्यपि तादृशस्य तन् न सम्भवति, तथापि हे भूप ! एकान्त-भक्तेषु युष्मास्व् अनुकम्पां पश्य । येषां भक्ति-विशेषेण पर-वशः सन्न् असाव् अपि तथा तथात्मानं बाढम् एवाभिमन्यत इत्य् अर्थः । यः खलु शरीरस्यापि सम्बन्ध-हेतुः सोऽभिमान एव हि सम्बन्ध-हेतुर् मुख्यः, न शरीरम् । एवं सति, स्वाविर्भावादिना शरीर-सम्बन्धेऽपि तस्य मातुलेयत्वादिकं सुतराम् एव सिध्यतीति तात्पर्यम् । तत्र हेतुर्—यन् मेऽसून् इति । यद् यस्मात् युष्मत्-सम्बन्धाद् एव हेतोः । तद् एवं परमोपादेयत्व-ज्ञानाद् एव तत्-सम्बन्धात्मक एव श्री-भगवानुत्क्रान्ताव् अपि मुहुर् एव निजालम्बनी-कृतः विजय-सखे रतिर् अस्तु मेऽनवद्या [भा।पु। १.९.३३] इति, पार्थ-सखे रतिर् ममास्तु [भा।पु। १.९.३५] इति, विजय-रथ-कुटुम्बः [भा।पु। १.९.३९] इत्य् आरभ्य भगवति रतिर् अस्तु मे मुमूर्षोः इति च ॥२२॥ [प्रीति-सन्दर्भ ९५]

———————————————————————————————————————

**विश्वनाथ-चक्रवर्ती (सारार्थ-दर्शिणी) : **अथापीति । यद्यपि युष्मत्-तुल्यो न भवितुं शक्नोमीति भावः । अनुकम्पितम् अस्य मय्य् अनुकम्पां पश्य, ययाऽयम् आनन्द-मय-साक्षाद्-ब्रह्म-स्वरूपोऽप्य् एतादृशं बीभत्सितं मत्-समीप-स्थानं प्रस्थापित इत्य् अयम् अप्य् एकोऽनुभावोऽनुभूयताम् इति भावः । युष्माकं त्व् अयम् एवानुकम्प्य इति भावः ॥२२॥

———————————————————————————————————————

**बलदेव-विद्यभूषणः (वैष्णवानन्दिनी) : **भक्त-बन्धुतां दर्शयति—यद्यप्य् अयम् ईदृशः परमानन्दमयोऽतिशुचिस् तथाप्य् एकान्त-भक्तेषु अनुकम्पितं सौहार्दोज्-जृम्भितां कृपां पश्य, यद्-येनानुकम्पितेन वीभत्सितेऽस्मिन् स्थाने पतितस्य शस्त्र-विक्षत-सर्वाङ्गस्यासूंस्त्यजतो मे काले निर्याण-समये दर्शनं दृग्-गोचरतां स्वयम् आगत इति किम् अस्य तद्-वक्तुं शक्नुयाम् इति भावः ॥२२॥

**॥।**

॥ १.९.२३-२४ ॥

**भक्त्यावेश्य मनो यस्मिन् वाचा यन्-नाम कीर्तयन् ।**

**त्यजन् कलेवरं योगी मुच्यते काम-कर्मभिः**[^७५]** ॥**

[^७५]:
    ‘काम्य-कर्मभिःऽ इत्य् अपि पाठः ।


**स देव-देवो भगवान् प्रतीक्षतां**

**कलेवरं यावद् इदं हिनोम्य् अहम् ।**

**प्रसन्न-हासारुण-लोचनोल्लसन्-**

**मुखाम्बुजो ध्यान-पथश् चतुर् भुजः ॥**

**श्रीधर-स्वामी (भावार्थ-दीपिका) : **इदानीं स्व-देह-त्याग-पर्यन्तं श्री-कृष्णावस्थानं प्रार्थयते—भक्त्येति द्वाभ्याम् ॥२३॥

यावद् इति विलम्बं द्योतयति । अहं हिनोमि त्यजामीति स्वातन्त्र्यम् । इदम् इत्य् अनात्मत्वेन ज्ञातम् । प्रसन्न-हासेनारुण-लोचनाभ्यां चोल्लसद् रुचिरं मुखाम्बुजं यस्य । ध्यानस्य पन्था विषयः । योऽन्यैश् चिन्त्यते लेवलं सोऽग्रतः स्थितः सन् मां प्रतीक्षिताम् इत्य् अर्थः ॥२४॥

———————————————————————————————————————

**जीव-गोस्वामी (क्रम-सन्दर्भः) : **भक्त्येति युग्मकम् । योगी समहितान्तः-करणः सन् यस्मिन् भक्त्या मन आवेश्य वा, वाचा नम-मात्रं कीर्तयन् वा कलेवरं त्यजन् मुच्यते ॥२३॥

प्रसन्न-हासेत्य् आदिना तद्-दर्शन-बहु-कालतार्थम् एव शरीर-त्यगे विलम्बः कृत इति लभ्यते । ततश् च शरीरान्तर-प्राप्तौ सत्यां कदा वा दर्शनं स्याद् इत्य् उत्कण्ठा-इष्टत्वाद् इति गम्यते । यावन् न मे नर-दशा दशमी कुतोऽपि [कृ।क। १.३८][^७६] इत्य्-आदिकं हि श्री-लीला-शुकस्यापि प्रार्थनं श्रूयते ॥२४॥

[^७६]:
    यावन् न मे नर-दशा दशमी कुतोऽपि
    रन्ध्राद् उपैति तिमिरीकृत-सर्व-भावा ।
    लावण्य-केलि-सदनं तव तावद् एव 
    लक्ष्या-समुत्क्वणित-वेणु-मुखेन्दु-बिम्बम् ॥


———————————————————————————————————————

**विश्वनाथ-चक्रवर्ती (सारार्थ-दर्शिणी) : **प्रतीक्षतां क्षणम् अत्रैव तिष्ठतु, यावद् अहं किञ्चिद् विलम्ब्य चक्षुर्भ्याम् एव सौन्दर्यामृतं पिबन् स्वस्य मनोऽनुलापं प्रकाशयन् स्तौमीति भावः । मम उपास्यत्वाद् ध्यानस्य पन्था विषयीभूतो यः सर्व-कालम् एव भवेत्, स प्रसन्न-हासेत्यादि-रूपोऽस्मिन्न् अन्त-काले साक्षान्-नयन-गोचर एव तिष्ठत्व् इति भावः । चतुर् भुज इति भीष्मस्योपास्य-मन्त्र-ध्यानस्य तथात्वम् अवगमयति ॥२४॥

———————————————————————————————————————

**बलदेव-विद्यभूषणः (वैष्णवानन्दिनी) : **योगोपसृष्ट-भक्ति-मतां तु स नैवम् इत्य् आह—भक्त्यावेश्येति ॥२३॥ \


> \


अहं खलु तद् एक-प्रपन्नः, स मे सर्वं कर्तेत्य् आह—स इति । योऽन्येषां ध्यानपथो ध्यानेनैव हृदि भाव्यः, स मे पुरः-स्थितः सन् मां प्रतीक्षताम् । कियत्-कालम् इति चेत्-तत्राह—यावद् इदं कलेवरं हिनोमि त्यजामीति तत्-त्यागे स्वातन्त्र्यम् । चक्षुर्भ्यां तन्माधुर्य-सुधां पिवन् स्वमनोगतं च स्तुत्या प्रकाशरामि, तावद् इत्य् अर्थः । चतुर्भुजम् इति भीष्मस्योपास्य-रूपम् उक्तम् ॥२४॥

**॥।**

॥ १.९.२५ ॥

**सूत उवाच—**

**युधिष्ठिरस् तद् आकर्ण्य शयानं शर-पञ्जरे ॥**

**अपृच्छद् विविधान् धर्मान् ऋषीणां चानुशृण्वताम्**

**श्रीधर-स्वामी (भावार्थ-दीपिका) : **तत् सानुकम्पं वाक्यम् आकर्ण्य ॥२५॥

———————————————————————————————————————

**जीव-गोस्वामी (क्रम-सन्दर्भः) : **तत् निज-चिर-स्थिति-प्रकाशकं श्री-भीष्मस्य वचनम् आकर्ण्य ॥२५॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **युधिष्ठिरस् तद् आकर्ण्येति तर्हि मां कः प्रबोधयिष्यतीति व्यग्रोऽपृच्छत्—शयानं शरेति । यद्यपि तद्-दशायां प्रश्नानौचित्यं तद् अपि गत्य्-अन्तराभावाद् इति भावः ॥२५॥

———————————————————————————————————————

**बलदेव-विद्यभूषणः (वैष्णवानन्दिनी) : **तत्र युधिष्ठिरो राजा तत् सानुकम्पं तद्-वाक्यमाकर्ण्य शर-पञ्जरे शयानं भगवद्-दत्तेन वरेण निवृत्त-शस्त्रव्यथं करामलक-न्यायेन परिदृष्ट-परावरतत्त्वं भीष्मं धर्मान् अपृच्छत् ॥२५॥

**॥।**

॥ १.९.२६ ॥

**पुरुष-स्व-भाव-विहितान् यथा-वर्णं यथाश्रमम् ।**

**वैराग्य-रागोपाधिभ्याम् आम्नातोभय-लक्षणान् ॥**

**श्रीधर-स्वामी (भावार्थ-दीपिका) : **पुरुष-स्वभावेन विहितान् नर-रजातिसाधारणान् वर्णयाम् आसेति तृतीयेनान्वयः । यथा-वर्णं वर्ण-धर्मान् । यथाश्रमम् आश्रम-धर्मांश् च । वैराग्य-रागाभ्याम् उपाधिभ्यां क्रमेणाम्नातम् उभयं निवृत्ति-प्रकृत्ति-रूपं लक्षणं येषां तान् ॥२६॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **पुरुष-स्वभावेन विहितान् प्रथमं नर-जाति-साधारणान् धर्मान् वर्णयामासेति तृतीयेनान्वयः । ततो यथा-वर्णं वर्ण-योग्य-धर्मान् योग्यतायाम् अव्ययीभावः । ततो यथाश्रमं ततो वैराग्य-रागाभ्यम् उपाधिभ्यां क्रमेणाम्नातम् उभयं निवृत्ति-प्रवृत्ति-रूपं लक्षणं येषां तान् । अयम् अर्थः—न हि ब्रह्मचर्यादय आश्रम-धर्माः सर्वैर् एव द्विजैः सर्वे क्रमेणैवानुष्ठेया इति नियमः । किन्तु वैराग्यं चेत् सदैव भिक्षवो भवेयुस् तदा रागश् चेद् गृहस्था एव सदेति ॥२६॥

———————————————————————————————————————

**बलदेव-विद्यभूषणः (वैष्णवानन्दिनी) : **पुरुषाणां स्वभावेन विहितान् नरजाति-साधारणान् धर्मान् वर्णयासासेति तृतीयेन सम्बन्धः । ततो यथावर्णं यथाश्रमम् इति योग्यतायाम् अव्ययीभावः, वर्ण-योग्यानाश्रम-योग्यांश् च धर्मान् इत्य् अर्थः । ततो वैराग्य-रागाभ्याम् उपाधिभ्यां क्रमेणाम्नात-मुक्तम् उभयं प्रवृत्ति-निवृत्ति-रूपं लक्षणं येषां तान् । अयम् अर्थः—न खलु ब्रह्म-चर्यादयश् चत्वार आश्रमाः सर्वैर् द्विजैः सर्वे क्रमाद् एवानुष्ठेयाः इति नियमः, किन्तु वैराग्ये तीक्ष्ने सति ब्रह्म-चर्याद् एव पारिव्राज्यं, विषय-रागे तु सति गार्हस्थ्ये स्थेयं, रागमान्द्ये तु क्रमाद् इति । यथाह श्रुतिः—ब्रह्मचर्यं समाप्य गृहीभवेद्-गृहीभूत्वा वनीभवेद्-वनीभूत्वा प्रव्रजेद् यदिवेतरथा ब्रह्मचर्याद् एव प्रव्रजेद् गृहाद् वा वनाद् वा, यद् अहर् एव विरजेत्-तद् अहर् एव प्रव्रजेद् इति [याज्ञवल्क्योप। १] तथा च श्रुत्यनुसारेण तान् वर्णयामासेति ॥२६॥

**॥।**

॥ १.९.२७ ॥

**दान-धर्मान् राज-धर्मान् मोक्ष-धर्मान् विभागशः ।**

**स्त्री-धर्मान् भगवद्-धर्मान् समास-व्यास-योगतः ॥**

**श्रीधर-स्वामी (भावार्थ-दीपिका) : **पुनस् तत्रैव विशेषम् आह—दानेति । मोक्ष-धर्मान् शम-दमादीन् । भगवद्-धर्मान् हरि-तोषणान् द्वादश्य्-आदि-नियम-रूपान् । समास-व्यासौ सङ्क्षेप-विस्तारौ ताव् एव योगाव् उपायौ ततस् ताभ्याम् ॥२७॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **ततश् च तत्रैव विशेषतो दान-धर्मान् इत्य्-आदि सर्वान्ते च भगवद्-धर्मान् भक्त्य्-अङ्गानिति मोक्ष-धर्मेभ्योऽप्य् अस्य पार्थक्यं श्रौष्ठ्यं च व्यञ्जितम् । समासः सङ्क्षेपो व्यासो विस्तरश् च तद्-द्वयोर् योगेन युक्ततया ॥२७॥

———————————————————————————————————————

**बलदेव-विद्यभूषणः (वैष्णवानन्दिनी) : **मोक्ष-धर्मान् शम-दमादीन् श्रवण-मननादींश् च भगवद्-धर्मान् पञ्चरात्रोक्तान् हरितोषकान् भक्त्-इरूपान् । समासः सङ्क्षेपः, व्यासो विस्तरः, तयोर् योगतः सम्बन्धात् ॥२७॥

**॥।**

॥ १.९.२८ ॥

**धर्मार्थ-काम-मोक्षांश् च सहोपायान् यथा मुने ।**

**नानाख्यानेतिहासेषु वर्णयाम् आस तत्त्ववित्**[^७७]** ॥**

[^७७]:
    ‘धर्म-वित्ऽ इत्य् अपि पाठः ।


**श्रीधर-स्वामी (भावार्थ-दीपिका) : **धर्मादिंश् च यथाधिकारं प्रतिनियतोपाय-सहितम् । यथा यथावत् नानाख्यानेषु ये इतिहासास् तेषु यथा सन्ति तथा वर्णयाम् आसेति ॥२८॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **एवं चोक्ताः सर्वे धर्माश् चतुर्षु वर्गेषु एव पर्यवस्यन्तीत्य् उक्त-पोष-न्यायेन तान् एवाह—धर्मेति । उपाया धर्मादि-साधनानि । यथा यथावद् एव । नानाख्यानादिषु ये ये इतिहासास् तेषु प्रदर्श्य प्रमाणीकृतानित्य् अर्थः ॥२८॥

———————————————————————————————————————

**बलदेव-विद्यभूषणः (वैष्णवानन्दिनी) : **धर्मादीन् यथाधिकारं, सहोपायान् साधनान् यथा यथावत् नानाख्यानेषु ये इतिहासास् तेषु ॥२८॥

**॥।**

॥ १.९.२९ ॥

**धर्मं**[^७८]** प्रवदतस् तस्य स कालः प्रत्युपस्थितः**[^७९]** ।**

[^७८]:
    ‘धर्मान्ऽ इति पाठः स एव युक्तोऽनेक-धर्म-प्रकथनात् ।


[^७९]:
    ‘पर्युपस्थितःऽ इति पाठेऽपि स एवार्थः ।


**यो योगिनश् छन्द-मृत्योर् वाञ्छितस् तूत्तरायणः ॥**

**श्रीधर-स्वामी (भावार्थ-दीपिका) : **छन्देनेच्छया मृत्युर् यस्य ॥२९॥

———————————————————————————————————————

**जीव-गोस्वामी (क्रम-सन्दर्भः) : **यो योगिन इति । तेषा तथैव व्यवसाय-मात्रं श्री-भीष्मस्य तु श्री-भगवद्-दर्शन-दीर्घत्वाय व्याज-मय एव स इति ज्ञेयम् । वक्ष्यते च श्री-स्वामिभिर् अपि द्वितीये, स्थिरं सुखं चासनं [भा।पु। २.२.१५] इत्य् आदौ, देशे च काले च मनो न सज्जयेद् इत्य् अत्र देशे पुण्य-क्षेत्रे काले च उत्तरायणादौ मनो न सज्जयेत् न सङ्गं प्रापयेत् । न देश-कालौ योगिनः सिद्धि-हेतू किन्तु योग एवेति इति ॥२९॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **धर्मं प्रवदत इत्य्-आदि । छन्देन इच्छयैव मृत्युर् यस्य तस्य ॥२९॥

———————————————————————————————————————

**बलदेव-विद्यभूषणः (वैष्णवानन्दिनी) : **छन्देनेच्छया मृत्युर् यस्य योगिनो यः कालो वाञ्छितः ॥२९॥

**॥।**

**॥ १.९.३० ॥**

**तदोपसंहृत्य गिरः सहस्रणीर्**

**विमुक्त-सङ्गं मन आदि-पूरुषे ।**

**कृष्णे लसत्-पीत-पटे चतुर् भुजे**

**पुरः स्थितेऽमीलित-दृग् व्यधारयत् ॥**

**श्रीधर-स्वामी (भावार्थ-दीपिका) : सहस्रणीर्** युद्धे समीप-स्थान् सहस्रं रथिनो नयति पालयतीति **सहस्रणीर्** भीष्मः । "सहस्रिणीः" इति पाठे सहस्रार्थवतीर् गिरिः । **लसन्तौ पीतौ पटौ** यस्य तस्मिन् । **अमीलित-दृग्** एव **मनो** **व्यधारयत्** ॥३०॥

———————————————————————————————————————

**कैवल्य-दीपिका :** एवं जीवन्मुक्तं लक्षयित्वा स्तुत्वा चेदानीम् अवसिताधिकारस्य तस्य शरीर-पातम् आह—**तदा** इति । **तदा** तस्यां दशायां **सहस्रणीः** सहस्रेण व्यापाराणां लब्ध-बलाः गिरः **उपसंहृत्य** एतेन  सर्वेन्द्रियोपरतिर् उपलक्षिता । अत एव **विमुक्त-सङ्गं** **मीलिता दृग् **बुद्धीन्द्रिय-वृत्तिः यस्मिन् मनसि निधाय **मनः** कृष्णे **व्यधारयद्** इत्य् अर्थः । अनेन प्रत्याहार-पूर्वा धारणोक्ता ॥३०॥ [मु।फ। १९.४४]

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **युद्धे समीप-स्थान् सहस्रं रथिनो नयति परिपालयतीति सहस्रणीर् भीष्मः । सहस्रिणीर् इति पाठे सहस्रार्थवतीर् गिरः उपसंहृत्य अन्यतः प्रत्याहृत्य अमीलित-दृग् एव चक्षुषी स्पष्टम् उन्मील्यैव व्यधारयत् आ-नख-शिखं प्रवेशयामास ॥३०॥

———————————————————————————————————————

**बलदेव-विद्यभूषणः (वैष्णवानन्दिनी) : **सहस्राणि रथिनो नयति पालयतीति सहस्रणीर् भीष्मः, "सहस्रिणीर्" इति पाठे सहस्रार्थवतीर्गिर उपसंहृत्यान्यतः प्रत्याहृत्य अमीलितदृगेव मनो व्यधारयत् । योगिनां मनसाप्यगम्यं चक्षुर्भ्यां वीक्षमाणः सन्न् आनख-शिखं तत्-प्रवेशयामास इत्य् अर्थः ॥३०॥

**॥।**

**॥ १.९.३१ ॥**

**विशुद्धया धारणया हताशुभस्**

**तद्-ईक्षयैवाशु गतायुध-श्रमः ।**

**निवृत्त-सर्वेन्द्रिय-वृत्ति-विभ्रमस्**

**तुष्टाव जन्यं विसृजन् जनार्दनम् ॥**

**श्रीधर-स्वामी (भावार्थ-दीपिका) : **अनयैव **विशुद्धया** **धारणया** **हतम् अशुभं** यस्य सः । **तस्य** श्री-कृष्णस्या**पेक्षया** कृपा-दृष्ट्यैव **गत आयुध-श्रमो** यस्य सः । अत एव **निवृत्तः** **सर्वेन्द्रिय-वृत्तीनां** **विभ्रमो** विविधं भ्रमणं यस्मात् सः । **जन्यं** देहं **विसृजन्** **जनार्दनम्** **अस्तौत्** ॥३१॥

———————————————————————————————————————

**कैवल्य-दीपिका :** **विशुद्धा** निष्कामाः अशुभं पूर्वम् अघं **तस्य** श्री-कृष्णस्य **ईक्षया** साक्षात्कारेण **गतानि** **आयुध**-व्यथानि यस्य, स तथा । आयुधवत् व्यथयन्ति इत्य् आयुध-व्यथानि उत्तर-पापानि । तथा चोक्तं—तद्-अधिगम उत्तर-पूर्वाघयोर् अश्लेष-विनाशौ तद्-व्यपदेशात् [वे।सू। ४.१.१३] । श्रुतिश् च—यथेषीका-तूलम् अग्नौ प्रोतं प्रदूयेतैवं हास्य सर्वे पाप्मानः प्रदूयन्ते [छा।उ। ५.२४.३] इति । **विभ्रमो** विविधं भ्रमणम् । तत्र तत्रासन्तोषात् । तस्य **निर्वृतिर्** अपूर्व-कृष्णाख्यं विषय-लभ्यात् **जन्यं** शरीरं **विसृजन्** त्यजन् । **जनार्दनं** कैवल्य-दातारं पुरुषम् इत्य् उचित-पद-प्रयोगः ॥३१॥ [मु।फ। १९.४५]

———————————————————————————————————————

**जीव-गोस्वामी (क्रम-सन्दर्भः) : तद्-ईक्षया** एवेति तत्-कर्मकेक्षया तद्-आगमन-समयाद् एव लब्धयेति प्रथम-वृत्तम् उक्तम् ॥३१॥ [प्रीति-सन्दर्भ २०३]

———————————————————————————————————————

**विश्वनाथ-चक्रवर्ती (सारार्थ-दर्शिणी) : विशुद्धया** इत्य्-आदि । **तद्-ईक्षया** श्री-कृष्ण-कर्तृकेण कृपावलोकेन **विभ्रमो** विविध-भ्रमणम् अस्थैर्यम् इत्य् अर्थः । **जन्यं** स्थूल-देहं मायिक-प्रपञ्चं वा ॥३१॥

———————————————————————————————————————

**बलदेव-विद्यभूषणः (वैष्णवानन्दिनी) : तस्य** कृष्णस्य **ईक्षया** कृपावलोकेन **विभ्रमो **ऽस्थैर्यं, **जन्यं** देहं प्रपञ्चं वा ॥३१॥

**॥।**

**॥ १.९.३२ ॥**

**श्री-भीष्म उवाच—**

**इति मतिर् उपकल्पिता वितृष्णा**

**भगवति सात्वत-पुङ्गवे विभूम्नि ।**

**स्व-सुखम् उपगते क्वचिद् विहर्तुं**

**प्रकृतिम् उपेयुषि यद् भव-प्रवाहः ॥**

**श्रीधर-स्वामी (भावार्थ-दीपिका) : **परम-फल-रूपां श्री-कृष्णे रतिं प्रार्थयितुं प्रथमं स्व-कृतम् अर्पयति । **इति** नाना-धर्माद्य्-उपायैर् **मतिर् **मनो-धारण-लक्षणा **उपकल्पिता** समर्पिता । क्व ? **सात्वतानां पुङ्गवे** श्रेष्ठे **भगवति** । **वितृष्णा** निष्कामा । अवितृष्णेति वा छेदः, अवितृप्तेत्य् अर्थः । **विगतो भूमा** यस्मात् तस्मिन्, यम् अपेक्ष्यान्यत्र महत्त्वं नास्तीत्य् अर्थः । तद् एव परमैश्वर्यम् आह । **स्व-सुखं** स्व-स्वरूप-भूतं परमानन्दम् **उपगते** प्राप्तवत्य् एव । **क्वचित्** कदाचिद् **विहर्तुं** क्रीदितुं प्रकृतिं योग-मायाम् **उपेयुषि** स्वीकृतवति, न तु स्वरूप-तिरोधानेन जीववत् पारतन्त्र्यम् इत्य् अर्थः । विहर्तुम् इति यद् उक्तं तत् प्रपञ्चयति—**यद्** यतः प्रकृतेर् **भव-प्रवाहः** सृष्टि-परम्परा भवति ॥३२॥

———————————————————————————————————————

**जीव-गोस्वामी (क्रम-सन्दर्भः) : सात्वत-पुङ्गवे** इति धारणा-विषयस्य तस्य विशेषणं न तूपलक्षणम् इति ज्ञेयम् । **विभूम्नि** विशेषेण भूमातिशयो यस्मिन् तत्र भूम-वाक्यवद् भूम-शब्देनात्र परमातिशय्य् एव चोच्यते । वि-शब्दस् तु तद् व्यक्त्य् अर्थ एव । **क्वचिद्** इत्य्-आदिना पुरुषावतार-कर्तृत्वम् उक्तम् ॥३२॥ [कृष्ण-सन्दर्भ ३७]

———————————————————————————————————————

**विश्वनाथ-चक्रवर्ती (सारार्थ-दर्शिणी) : इति मतिर्** इत्य्-आदि । इति ममायुः-समाप्तौ **मतिर् भगवति उपकल्पिता** मत्-प्रभौ मद्-अन्त-काले कृपा-परवशतयैव मत्-समीपम् आगते किञ्चिद् उपायनं दतुम् उचितं । तत्र सम्प्रति मम् आहन्तास्पद-ममतास्पदयोर् मध्ये समीचीनं किम् अप्य् अन्यन् नास्तीति हेतोर् एषा मतिर् एवोपायनत्वेन कल्पिता । 

ननु उपायन-दायिनो लोके किञ्चिज् जिघृक्षवो दृश्यन्ते ? तत्राह—**वितृष्णा** निष्कामा । **भगवति** षड्-ऐश्वर्य-पूर्णे । किं नारायणत्वेन प्रसिद्धे ? न, **सात्वत-पुङ्गवे** यदु-कुलोत्तंसत्वेन प्रसिद्धे । 

ननु नारायणस्यैव भगवत्त्वेन महती प्रसिद्धिश् च सार्वकालिकी तत्राह—**विभूम्नि** इति । विगतो भूमा यस्मात्, तस्मिन् यम् अपेक्ष्यान्यत्र महत्त्वं नास्तीति नारायणास्याप्य् अवतारिणीत्य् अर्थः । तद् अपि **स्वैर्** यादव-पाण्डवैर् एव सह **सुखं** परमानन्दम् । **उप** आधिक्येन प्राप्त इति स्वरूप-लक्षणम् उक्तम् । तटस्थ-लक्षणम् आह—**प्रकृतिं** मायाम् ईक्षणेन महत्-तत्त्वाद्य्-उत्पादकतया **उपेयुषि** । **यतः** प्रकृतेर् **भव-प्रवाहः** सृष्टि-परम्परा तेन पुरुषादयोऽप्य् अस्यैवावतारा इति भावः ॥३२॥

———————————————————————————————————————

**बलदेव-विद्यभूषणः (वैष्णवानन्दिनी) : **इति मद्-आयुः-समाप्तौ **सात्वत-पुङ्गवे** यादवेन्द्रे **भगवति** कृपा-पारवश्येन मद्-अन्तिकम् आगते श्री-कृष्णे मया तद्-एक-निष्ठा मति-रुपकल्पिता उपायनत्वेनार्पिता । कीदृशीत्य् आह—वितृष्णा तद् अन्य-फलेच्छाशून्या । कीदृशे इत्य् आह—विभूम्नि विभौ नित्ये इत्य् अर्थः । स्वैर्यादवैः पाण्डवैश् च सह सुखं लीला-नन्दम् उपगते । क्वचित् क्वचाचित् स्वांशेन प्रकृतिम् उपेयुषि तत्-प्रेक्षके, यतः प्रकृतेर् भवप्रवाहः सृष्टि-परम्परा वर्तते ॥३२॥

**॥।**

**॥ १.९.३३ ॥**

**त्रि-भुवन-कमनं तमाल-वर्णं**

**रवि-कर-गौर-वराम्बरं दधाने ।**

**वपुर् अलक-कुलावृताननाब्जं**

**विजय-सखे रतिर् अस्तु मेऽनवद्या ॥**

**श्रीधर-स्वामी (भावार्थ-दीपिका) : **इदानीं श्री-कृष्ण-मूर्तिं वर्णयन् रतिं प्रार्थयते—**त्रि-भुवन-कमनं** त्रि-लोक्याम् एकम् एव कमनीयं यत्, तद् **वपुर् दधाने रतिर् मेऽस्तु** । कथं-भूतं वपुः ? **तमालवन्** नीलो **वर्णो** यस्य तत् । प्रातः-कालीना **रवेः करा** इव स्वतो **गौरे** पीते **वरे** निर्मले च **अम्बरे** यस्मिंस् तत् । **अलक-कुलैर्** उपर्य् **आवृतम् आननाब्जं** यस्मिंस् तत् । **विजय-सखे** पार्थ-सारथौ **अनवद्या** अहैतुकी फलाभिसन्धि-रहिता **रतिर् अस्तु** ॥३३॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **ननु इति मतिर् उपकल्पितेत्य् उक्ता या, सा किम्-आकारा मतिः ? तत्राह—**त्रिभुवन-** इति । **विजयस्य** अर्जुनस्य **सख्यौ** **ममानवद्या** फलाभिसन्धान-रहिता **रतिः** प्रेम **अस्तु** । कीदृशे ? **त्रिभुवनस्य** ऊर्ध्वाधो-मध्य-लोक-स्थ-जन-समुदायस्य **कमनम्** अभिलाषो यत्र तद् **वपुर् दधाने** । **रवेः करैर् गौर-वरे** अतिगौरी-कृते **अम्बरे** यत्र । तद् अर्जुन-रथोपरि-स्थितस्य कृष्णस्य पीताम्बर-द्वयं सूर्य-किरण-सम्पर्काद् अतिचाकचिक्यवत्त्वेन तदानीम् अतिपीतं मया दृष्टं, तेन पार्थ-सारथित्वेनोपलब्ध-महा-सौन्दर्ये कृष्णे रतिः प्रार्थना-मयी मतिर् मया तस्मिन्न् एवोपकल्पितेति भावः । अत्र चाग्रिमेष्व् अपि श्लोकेषु साक्षाद्-वर्तिन्य् अपि भगवति प्रार्थनायां युष्मत्-पद-प्रयोगाभावः आस्वादित-चरे च साङ्ग्रामिक-वीर-रसावेश-मये तन्-माधुर्ये एव चित्तस्यासक्तिं बोधयति ॥३३॥

———————————————————————————————————————

**बलदेव-विद्यभूषणः (वैष्णवानन्दिनी) : **भगवद्-रूपासक्तस् तत्र रतिं प्रार्थयते—**विजय-सखे** अर्जुन-मित्रे **रतिर् अस्तु** । कीदृशे? **तमाल-नीलं वपुर् दधाने** प्रकटयति, 


> अनादेयम् अहेयं च रूपं भगवतो हरेः ।   
> आविर्भाव-तिरोभावावस्योक्ते ग्रह-मोचने ॥ इति स्मृतेः ।

वपुः कीदृक्? **त्रिभुवनस्य कमनं** स्पृहा यत्र तत् । **रवि-करैः** **गौर-वरे** अतिपीते **अम्बरे** यत्र तत् । रतिः कीदृशी ? **अनवद्या** तद्-वपुर्-अन्य-फल-वाञ्छा-शून्या ॥३३॥

**॥।**

**॥ १.९.३४ ॥**

**युधि तुरग-रजो-विधूम्र-विष्वक्-**

**कच-लुलित-श्रम-वार्य्-अलङ्कृतास्ये ।**

**मम निशित-शरैर् विभिद्यमान-**

**त्वचि विलसत्-कवचेऽस्तु कृष्ण आत्मा ॥**

**श्रीधर-स्वामी (भावार्थ-दीपिका) : **विजय-सखित्वम् एवानुवर्णयन् रतिं प्रार्थयते । **युधि** युद्धे तुरगाणां खुर-रजस् **तुरग-रजः,** तेन **विधूम्रा** धूसराः, ते च ते **विष्वञ्च** इतस् ततश् चलन्तः **कचाः** कुन्तलाः, तैर् **लुलितं** विकीर्णं **श्रम-वारि** स्वेद-बिन्दु-रूपं, तेन भक्त-वात्सल्य-द्योतकेन **अलङ्कृतम् आस्यं** यस्य, तस्मिन् श्री-कृष्णे **मम आत्मा** मनोऽस्तु **रमताम्** इत्य् अर्थः । पुनः किं-भूते ? मदीयैर् **निशितैस्** तीक्ष्णैः **शरैर् विभिद्यमाना** **त्वग्** यस्य, तस्मिन् । शरैर् एव **विलसत्** त्रुट्यत् **कवचं** यस्य, तस्मिन् ॥३४॥

———————————————————————————————————————

**जीव-गोस्वामी (क्रम-सन्दर्भः) : **अथ प्राक्तनं स्वापराधं तस्मिन् दैन्येन विज्ञापयन्न् अपि रतिम् एव प्रार्थयते—**युधि** इति । **मम निशित**- इत्य्-आदिकं तु मायिक-लीला-वर्णनम् एव । एवं वदन्ति राजर्षे ऋषयः केचनान्विताः [भा।पु। १०.११.३०] इत्य्-आदि-न्यायेन वास्तवत्व-विरोधात् । तथा हि स्कान्दे, 


> असङ्गश् चाव्ययोऽभेद्योऽनिग्राह्योऽशोष्य एव च ।   
> विद्धोऽसृग्-आचितो बद्ध इति विष्णुः प्रदृश्यते ॥  
> असुरान् मोहयन् देवः क्रीडत्य् एष सुरेष्व् अपि ।   
> मानुषान् मध्यया दृष्ट्या न मुक्तेषु कथञ्चन ॥ इति । 

श्री-भीष्मस्य युद्ध-समये दैत्याविष्टत्वट् तथा भानं युक्तम् एव । किन्त्व् अधुना दुःस्वप्न-दुःखस्येव तस्य निवेदनं कृतम् इति ज्ञेयम् । किं च, **तुरग**- इत्य्-आदि **मम निशित**- इत्य्-अन्तैर् विशेषणैस् तथाप्य् अर्जुन-साहाय्यापरित्यागात् तस्य भक्त-वात्सल्यं दर्शितम् । स्वस्यापराधित्वेऽपि साम्प्रतं तद्-अनुगृहीतत्वं ज्ञापितम् ॥३४॥ [भगवत्-सन्दर्भ ६०]

———————————————————————————————————————

**विश्वनाथ-चक्रवर्ती (सारार्थ-दर्शिणी) : **अलक-कुलैर् आवृतम् आननाब्जं यद् उक्तं, तन् माधुर्यम् एव त्यक्तुम् असमर्थः पुनर् अपि विशिष्यास्वादयति—**युधि** इति । **तुरग-रज** इति “सुन्दरे किम् असुन्दरम् ?” इति न्यायेन । **विष्वञ्च** इतस् ततश् चलन्तः कचा इति आवेग-सूचकम् । **श्रम-वारि** इति भक्त-वात्सल्य-द्योतकम् । **निशितैस्** तीक्ष्णैर् **विभिद्यमान**-**त्वचि** इति कन्दर्प-रसाविष्टस्य पुंसः प्रगल्भ-कान्ता-दन्ताघातैः सुखम् एवेतिवद् युद्ध-रसाविष्टस्य महा-वीरस्य कृष्णस्य मद्-बल-सूचक-शराघातैः सुखम् एवेति । नात्र मम युद्ध-रसोन्मत्तस्यापि प्रेम-शून्यत्वं मन्तव्यम् । न हि स्व-प्राण-कोट्याधिके प्रेयसि सुरत-समरौद्धत्य-कृत-निर्भर-नखर-दशनाघाता वनिता प्रेम-शून्या कथ्यत इति भावः । अत्र तु **विभिद्यमान-त्वचि** न तु विभिन्न-त्वचि यतो **विलसद्**-विराजमानं **कवचं** यस्य तस्मिन्न् इति ईषद्-भेद-मात्रम् उक्तम् । **आत्मा** मनः ॥३४॥

———————————————————————————————————————

**बलदेव-विद्यभूषणः (वैष्णवानन्दिनी) : **अलक-कुलावृताननाब्ज-माधुर्य-निमग्न-मनाः स्तौति—**युधि** इति । **तुरग-रजोभिर् धूम्रा** धूसर **विष्वञ्च** आवेग-वशाद् इतस् ततश् चलन्तो ये **कचाः** अलकाः, तैर् **लुलितं** विकीर्णं **श्रम-वारिणा** बिन्दु-रूपेण भक्त-वात्सल्य-सूचकेन **अलङ्कृतं** च **आस्यं** यस्य, तस्मिन् **कृष्णे ममात्मा** मनोऽ**स्तु** । 

ननु प्रेम-विषये मयि कथं तव बाण-प्रयोग इति चेत्? त्वत्-सुखायेति भावेन विशिनष्टि—**मम निशितैस्** तीक्ष्नैः **शरैर् विभिद्यमाना** न तु विभिन्न **त्वग्** यस्य, तस्मिन्न् इति सच्-चिद् आनन्दत्वाद् अभेद्ये त्वयि न शर-कृता विकृतिः, अपि तु महा-वीरे युद्धोद्दीपनैव कृतेति न मे प्रेम-शून्यत्वम् । न खलु प्रेयसि तरुण्याः पाणिजादि-क्षतानि वैमनस्याय, अपि तु प्रसादायैवेति भावः ॥३४॥

**॥।**

**॥ १.९.३५ ॥**

**सपदि सखि-वचो निशम्य मध्ये**

**निज-परयोर् बलयो रथं निवेश्य ।**

**स्थितवति पर-सैनिकायुर् अक्ष्णा**

**हृतवति पार्थ-सखे रतिर् ममास्तु ॥**

**श्रीधर-स्वामी (भावार्थ-दीपिका) : **किं च । सपदीति । 


> सेनयोर् उभयोर् मध्ये रथं स्थापय मेऽच्युत ।   
> यावद् एतान् निरीक्ष्येऽहं योद्धुकामान् अवस्थितान् ॥ [गीता।१.२१-२२]

इत्य् **सख्युर्** अर्जुनस्य **वचो** **निशम्य** **सपदि** तत्-क्षणम् एव **स्व-परयोर् बलयोः** सैन्ययोर् मध्ये **रथं निवेश्य** **स्थिते** **पार्थ-सखे** **मम रतिर् अस्तु** । तत्र स्थित्वा कृतं सख्यं दर्शयति । **परस्य** दुर्योधनस्य **सैनिकानाम् आयुर् अक्ष्णा** काल-दृष्ट्या **हृतवति** । असौ भीष्मोऽसौ द्रोणोऽसौ कर्ण इत्य्-आदि-तत्-प्रदर्शन-व्याजेन दृष्ट्यैव सर्वेषाम् आयुर् आकृष्यार्जुनस्य जयं कृतवति ॥३५॥

———————————————————————————————————————

**जीव-गोस्वामी (क्रम-सन्दर्भः) : **सपदीति । तत्र **अक्ष्णा** **आयुर् हरणेन** प्रारब्ध-हरत्वम् अपि दर्शितम् ॥३५॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **किं च, सपदीति । 


> सेनयोर् उभयोर् मध्ये रथं स्थापय मेऽच्युत ।   
> यावद् एतान् निरीक्ष्येऽहं योद्धुकामान् अवस्थितान् ॥ [गीता।१.२१-२२]

इति **सख्युर्** अर्जुनस्य **वचः** । **परस्य** दुर्योधनस्य **सैनिकानाम् आयुर् अक्ष्णा** ”असौ भीष्मः, असौ द्रोणः, असौ कर्णः” इति तत्-तत्-प्रदर्शन-व्याजेन दृष्ट्या एव **हृतवति,** तेन च प्रारब्ध-हरत्वम् अपि दर्शितम् । यम् इह निरीक्ष्य गता गताः सरूपं [भा।पु। १.९.४०] इति तेषां मोक्षोक्तेः ॥३५॥

———————————————————————————————————————

**बलदेव-विद्यभूषणः (वैष्णवानन्दिनी) :** 


> सेनयोर् उभयोर् मध्ये रथं स्थापय मेऽच्युत! ।   
> यावद् एतान्-निरीक्षेऽहं योद्धु-कामान् अवस्थितान् ॥ [गीता १.२१] इति 

**सख्युर्** अर्जुनस्य **वचो** **निशम्य** **निज परयोर् बलयोर्** मध्ये **रथं निवेश्य स्थितवति** **पार्थ-सखे** कृष्णे **मम मतिर् अस्तु** । तत्र स्थित्वा कृतं सख्यम् आह—**पर-सैनिकानां** दुर्योधन-वीराणाम् **आयुर्** **अक्ष्णा** काल-शक्ति-सङ्क्रान्तेन तत्-तत्-प्रदर्शन-व्याजेन **हृतवति** ॥३५॥

**॥।**

**॥ १.९.३६ ॥**

**व्यवहित-पृतना-मुखं निरीक्ष्य**

**स्व-जन-वधाद् विमुखस्य दोष-बुद्ध्या ।**

**कुमतिम् अहरद् आत्म-विद्यया यश्**

**चरण-रतिः परमस्य तस्य मेऽस्तु ॥**

**श्रीधर-स्वामी (भावार्थ-दीपिका) : **न केवलम् अर्जुनस्य सपत्नायुर् हरणेनैव जयम् आहवत्, किंत्व् अविद्या-हरणेनापीत्य् आह । **व्यवहिता** दूरे स्थिता या **पृतना,** तस्या **मुखम्** इव मुखम् अग्रे स्थितान् भीष्मादीन् **निरीक्स्य** इत्य् अर्थः । **स्व-जन-वधाद् विमुखस्य** निवृत्तस्य । तद् उक्तं गीतासु 


> एवम् उक्त्वार्जुनः सङ्ख्ये रथोपस्थ उपाविशत् ।   
> विसृज्य स-शरं चापं शोक-संविग्न-मानसः ॥ [गीता। १.४६] इति ।

**कुमतिम्** अहं हन्तेत्य्-आदि-कुबुद्धिम् ॥३६॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **ततश् च **व्यवहिता** दूरे स्थिता या **पृतना** सेना, तस्या **मुखम्** इव मुखम् अग्रे स्थितान् भीष्मादीन् **निरीक्ष्य** इत्य् अर्थः, **स्वजन-वधाद् विमुखस्य** इति यद् उक्तं 


> एवम् उक्त्वार्जुनः सङ्ख्ये रथोपस्थ उपाविशत् ।   
> विसृज्य स-शरं चापं शोक-संविग्न-मानसः ॥ [गीता। १.४६] इति ।

इति **कुमतिं** साम्प्रतिकीं युधिष्ठिरस्येव तदानीन्तनीम् अर्जुनस्यापि स्वयं भगवतैवोत्थापितां । तस्य नित्य-पार्षदत्वान् नरावतारत्वाच् च **कुमतेर्** असम्भवात् जगद्-उद्धारक-स्व-तत्त्व-ज्ञापक-श्री-गीता-शास्त्रम् आविर्भावयितुम् इति ज्ञेयम् । **आत्म-विद्यया** स्व-निष्ठ-ज्ञानेन ॥३६॥

———————————————————————————————————————

**बलदेव-विद्यभूषणः (वैष्णवानन्दिनी) : **विश्वोद्धार-हेतु-श्री-गीतोपनिषत्-प्रकाशकेऽति-कृपालौ कृष्णे रतिं प्रार्थयति—**व्यवहिताया** दूर-स्थितायाः **पृतनायाः** सेनाया **मुखं** पुरः-स्थितान् भीष्मादीन् **निरीक्ष्य** दोष-बुद्ध्या **स्वजन-वधात्** युद्धात् स्व-धर्माद् अपि **निवृत्तस्य** सशरं चापं विसृज्य शोचतोऽर्जुनस्य **आत्म-विद्यया** यः **कुमतिम् अहरत्,** तस्य **चरण-रतिर्** इत्य् अन्वयः । यथा युधिष्ठिरे कुमतिम् आधाय इदानीं मद्-उपकृतिः कृता, तथार्जुने ताम् आधाय विश्वोपकृतिर् इति कृपालुता महतीति ॥३६॥

**॥।**

**॥ १.९.३७ ॥**

**स्व-निगमम् अपहाय मत्-प्रतिज्ञाम् **

**ऋतम् अधिकर्तुम् अवप्लुतो रथस्थः ।**

**धृत-रथ-चरणोऽभ्ययाच् चलद्गुर्**

**हरिर् इव हन्तुम् इभं गतोत्तरीयः ॥**

**श्रीधर-स्वामी (भावार्थ-दीपिका) : **मम तु महान्तम् अनुग्रहं कृतवान् इत्य् आह द्वाभ्याम् । **स्व-निगमम्** "अशस्त्र एवाहं साहाय्य-मात्रं करिस्यामि" इत्य् एवं-भूतां स्व-प्रतिज्ञां हित्वा, श्री-कृष्णं शस्त्रं ग्राहयिष्यामीत्य् एवं-रूपां **मत्-प्रतिज्ञाम् ऋतं** सत्यं यथा भवति, तथा **अधि** अधिकां **कर्तुं** यो **रथ-स्थः** सन् **अवप्लुतः** सहसैवावतीर्णः सन् योऽ**भ्ययाद्** अभिमुखम् अधावत्। **इभं हन्तुं हरिः** सिम्हः **इव** । किं-भूतः ? **धृतो रथ-चरणश्** चक्रं येन सः । तदा संरम्भेण मानुष्य-नाट्य-विस्मृतेर् उदर-स्थ-सर्व-भूत-भुवन-भारेण प्रतिपदं **चलद्गुश्** चलन्ती गौः पृथ्वी यस्मात् सः । तेनैव संरम्भेण पथि **गतं** पतितम् **उत्तरीयं** वस्त्रं यस्य, स मुकुन्दो मे गतिर् भवत्व् इत्य् उत्तरेणान्वयः ॥३७॥

———————————————————————————————————————

**जीव-गोस्वामी (क्रम-सन्दर्भः) : स्व-निगम** इति युग्मकम् । **ऋतम् **इति ऋत-रूपाम् इत्य् अर्थः । ऋतं च सुनृता वाणि [भा।पु। ११.१९.३८] इति भगवद्-उक्ताव् अजहल्-लिङ्गत्व-श्रवणात् । **चलद्गुत्वं** संरम्भेण किञ्चिद् भाराविष्कारात् ॥३७॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **स्वस्माद् अपि स्व-भक्तम् उत्कर्षयतीति यत् श्रुतं, तन् मया स्वस्मिन्न् एव साक्षाद् दृष्टम् इत्य् आह द्वाभ्याम् । **स्व-निगमम्** "अशस्त्र एवाहं साहाय्य-मात्रं करिष्यामि" इति स्व-प्रतिज्ञां हित्वा श्री-कृष्णं शस्त्रं ग्राहयिष्यामीत्य् एवं-रूपां मत्-प्रतिज्ञाम् **ऋतं** सत्यं यथा भवति, तथा **अधि** अधिकां **कर्तुं** **रथ-स्थः** सन्न् एव **अवप्लुत** इत्य् अतिलाघवेनावप्लुतिम्, अतस् तस्य रथाद् विश्लेषः केनापि न लक्षित इति भावः । अलक्षित-प्रकाशेनैकेन रथ-रक्षार्थं स्थित एवेति वा । ऋतम् इति सा लीला एव स्वाभाविक्य् एव, न तु मद्-अनुरोधेनैव कृतेति भावः । **धृतो रथ-चरणश्** चक्रं येन सः । **अभ्ययात्** अभिमुखम् अधवत् । 

धावनेनातिसंरम्भेणाविष्कृत-निज-महा-बलत्वाच् **चलन्ती गौः** पृथ्वी यस्मात् सः । **गतं** पतितम् **उत्तरीयं** यस्य सः । अतिसंरम्भेणोत्तरीयं गात्रात् पतितम् अस्ति नास्ति वेत्य् अपि नानुसन्दधान इत्य् अर्थः । 

अत्र कृष्णेन स्व-भक्त-वात्सल्य-गुणस्य दुस्त्यजत्वात् अर्जुनस्य युद्धासामर्थ्ये सति स्व-प्रतिज्ञाम् अपि त्यक्त्वा स्वयम् एवार्जुनस्य रक्षार्थं शस्त्रेण योत्स्यते एव तच् चार्जुनस्यासामर्थ्य-प्रापणम् अन्यैर् दुःशकम् इत्य् अतः क्षणम् अर्जुनं पराभूयास्य युद्धं भक्त-वात्सल्य-द्योतकं द्रक्ष्यामीति भीष्मस्य स्व-मनोरथ-सिद्ध्य्-अर्थैव प्रतिज्ञेति । अतः स्व-प्रतिज्ञा-भङ्गेनार्जुने स्व-प्रेमाणं तं दर्शयित्वा भीष्मं प्रमोद्य तस्योत्कर्षं च लोके विख्यापयामासेति तत्त्वम् ॥३७॥

———————————————————————————————————————

**बलदेव-विद्यभूषणः (वैष्णवानन्दिनी) : **भक्त-वात्सल्यं तवात्य् अद्भुतं यत् स्वोत्कर्षम् उपेक्ष्य भक्तम् उत्कर्षयसीत्य् आह द्वाभ्याम् । **स्व-निगमम्** अपहाय "शस्त्र-शून्यः पार्थ-साहायं विधास्यामि" इति स्व-प्रतिज्ञां त्यक्त्वा **ऋतं** सत्यं यथा भवेत्, तथा कृष्णेन शस्त्रं ग्राहयिष्यामीति मत्-प्रतिज्ञाम् **अधिकां कर्तुं** **रथस्थोऽवप्लुतः** अतिलाघवाद् अन्यालक्षितावप्लुतिक इत्य् अर्थः । रथ-रक्षार्थं तत्र स्थित एव रूपान्तरेण तस्माद् अवप्लुतो वा **धृत-रथ-चरणो** गृहीत-चक्रः सन् मां हन्तुम् **अभ्ययाद्** अभिमुखम् अधावत्, **इभं हन्तुं हरिः **सिंह इवेति दुःसह-तेजस् त्वं सूच्यते । अतिसंरम्भावेशाद् धावनाच् **चलन्ती** कम्पमाना **गौर्** भूमिर् यस्मात् सः, तस्माद् एव गतं भुवि **निपतितम् उत्तरीयं** यस्य सः । त्यक्त-प्रतिज्ञोऽयं प्रभुः प्रलय-वेलां विनापि मां संहरिष्यतीति भीत्या सकम्पां भूमिं प्रसादाम्बरार्पणेनाश्वासयन्न् इवोत्प्रेक्षित इत्य् अर्थः ॥३७॥

**॥।**

**॥ १.९.३८ ॥**

**शित-विशिख-हतो विशीर्ण-दंशः**

**क्षतज-परिप्लुत आततायिनो मे ।**

**प्रसभम् अभिससार मद्-वधार्थं**

**स भवतु मे भगवान् गतिर् मुकुन्दः ॥**

**श्रीधर-स्वामी (भावार्थ-दीपिका) : **एवं यदाभ्ययात् तदा स्मयमानस्याततायिनो धन्विनो मे **शितैस्** तीक्ष्णैर् **विशिखैर्** **हतो**ऽतो **विशीर्ण-दंशो** विध्वस्त-कवचः **क्षतजेन** रुधिरेण **परिप्लुतो** व्याप्तः सन् **प्रसभं** बलाद् वारयन्तम् अर्जुनम् अप्य् अतिक्रम्य मद्-वधार्थम् **अभिससार** अभिमुखं जगाम । एवं यो लोक-प्रतीत्यार्जुन-पक्ष-पातीव लक्षितो वस्तुतस् तु ममैवानुग्रहं कृतवान् यन् मद्-भक्तेनोक्तं वचो मा मृषाऽस्त्व् इति **स भगवान् मे गतिर् भवत्व्** इत्य् अर्थः ॥३८॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **किं च, यदैव रथाद् भूमाव् अवप्लुतः, तदैव **क्षतजैः** रुधिरैः **परिप्लुतः** साङ्ग्रामिक-रुधिर-नद्या बिन्दु-व्याप्तः । ननु कवचस्य विद्यमानत्वात् कथं तथात्वम् ? तत्राह—मम **शितैर् विशिखैर् हतस्** तस्य संरम्भ-सुख-वर्धनार्थं, तद् अपि मया हन्यते स्मैवेति भावः । यतो **विशीर्ण**-कवचः प्लवनात् प्राग् एवाभवद् इत्य् अर्थः । **प्रसभं** बलात् वारयन्तम् अर्जुनम् अप्य् अतिक्रम्य मद्-वधार्थम् “अद्य स्व-हस्तेनैव भीष्मं वधिष्यामि” इत्य् अभिप्रायेणेत्य् अर्थः । **अभिससार** इत्य् अत्राभि-शब्देनाभिसरन्तं नायकम् आलोकितवत्या नायिकाया इव तदानीं मम सुखम् अपारम् एवाभूद् इति द्योत्यते । न अन्येषां **मुकुन्दो** मुक्ति-प्रदोऽपि **मम तु गतिस्** तथा-भूतत्वेनैव प्राप्यो **भवत्व्** इति । हे कृष्ण ! त्वाम् अहम् एतद् एव प्रार्थये इति भावः ॥३८॥

———————————————————————————————————————

**बलदेव-विद्यभूषणः (वैष्णवानन्दिनी) : **यदाभ्ययात्, तदा स-स्मितस्य **अततायिनः** शस्त्र-पाणेर् मे **शितैर् विशिखैर्** बाणैर् **हतः** ताडितः, तत एव **विशीर्ण-दंशो** भिन्न-कवचः । **क्षतजैः** सङ्ग्रामिक-रुधिर-सरिद्-बिन्दुभिः **परिप्लुतो** व्याप्ताङ्गः । **प्रसभं** हठान् निवारयन्तम् अर्जुनम् अतिक्रम्य मद्-वधार्थं योऽ**भिससार**, **स मे गतिर्** इत्य् अन्वयः । इह केचिद् आहुः—भीष्मदीनां तद् आसुवावेशात् तथा प्रतीतिर् इति राजन् परस्य [भा।पु। ११.३१.२१] इति पद्य-टिप्पन्यां व्याख्यास्यते, अधुना तद्-आवेश-क्षयात् क्षमापणं कृतम् इति ॥३८॥

**॥।**

**॥ १.९.३९ ॥**

**विजय-रथ-कुटुम्ब आत्त-तोत्रे**

**धृत-हय-रश्मिनि तच्-छ्रियेक्षणीये ।**

**भगवति रतिर् अस्तु मे मुमूर्षोर्**

**यम् इह निरीक्ष्य हता गताः स-रूपम्**[^८०]** ॥ \
**

[^८०]:
    ‘स्व-रूपम्ऽ इति पाठः स च टीकाननुगणः । तत्र समानं रूपं गता इति व्याख्यानात् ।


**श्रीधर-स्वामी (भावार्थ-दीपिका) : **तद् एवम् अन्यायैर् अपि भृत्य-रक्षा-व्यग्रे कृष्णे रतिम् आशास्ते । **विजयो**ऽर्जुनस् तस्य **रथ** एव **कुटुम्बम्** अकृत्य-शतैर् अपि रक्षणीयो यय तस्मिन् । **आत्तं तोत्रं** प्रतोदो येन तस्मिन् । **धृताश्** च ते **हयानां रश्मयः** प्रग्रहास् ते सन्ति यस्य तस्मिन् । व्रीह्य्-आदिभ्यश् च इत्य् अनकारान्ताद् पि रश्मि-शब्दादिनिः । **तच्-छ्रिया** तया सारथ्य-श्रिया **ईक्षणीये** शोभमाने । **मुमूर्षोर्** मर्तुम् इच्छोः । नन्व् अन्याय-वर्तिनि किम् इति रतिः प्रार्थ्यते ? अत आह—**भगवत्य्** अचिन्त्यैश्वर्ये । तद् आह—**इह** युद्धे **हताः** सर्वे **यं निरीक्ष्य स-रूपं** तत्-समानं रूपं **गताः** प्राप्ता इति दिव्य-दृष्ट्या पश्यन्न् आह ॥३९॥

———————————————————————————————————————

**जीव-गोस्वामी (क्रम-सन्दर्भः) : **विजयेति युग्मकम् । मर्यादातिक्रमेऽप्य् अदोषाय सामर्थ्यम् आह—भगवतीति । यथारुद्रोऽब्धिजं विषं [भा।पु। १०.३३.३०] इति न्यायात् । तद्-अतिक्रमे च स्वाभाविकं कारुण्यम् एव कारणम् इति दर्शयति—**यम् इह **इति । अतोऽस्मिन्न् एव **रतिर् ममास्तु** ॥३९॥ [प्रीति-सन्दर्भ ८१]

———————————————————————————————————————

**विश्वनाथ-चक्रवर्ती (सारार्थ-दर्शिणी) : **तद् एवम् अन्यायैर् अपि भक्त-रक्षा-व्यग्रे कृष्णे रतिम् आशास्ते । **विजयस्य** अर्जुनस्य **रथ** एव **कुटुम्बो**ऽकृत्यैर् अपि रक्षणीयो यस्य तस्मिन् । **तोत्रं** प्रतोदः । रश्मयः प्रग्रहाः, **धृता हय-रश्मयो** यस्य सन्तीति व्रीह्य्-आदित्वात् इनिः । **ईक्षणीया** इति वाम-हस्ते अश्व-धारण-रज्जुः, दक्षिण-हस्ते प्रतोदः, मुखारविन्दे हुं हुम् इति तन्-नोदन-शब्द इति शोभया यन् माधुर्यम् ईक्षणीयं, तन् मयैव तदा स्व-चक्षुर्भ्याम् ईक्षितं, न त्व् अर्जुनेनापि इति भावः । तस्मिन् **भगवति मम रतिर् अस्तु मुमूर्षोर्** इति । अत एवाहं सम्प्रति मर्तुम् इच्छामि, यन् मृत्वा तद् एव माधुर्यं मुहुर् द्रक्ष्यामि, सञ्जीवंस् तु तत् कथं द्रष्टुं प्राप्स्यामि ? प्रकट-प्रकाशे तस्या लीलाया भगवता समाप्ती-कृतत्वाद् इति भावः । अत्र म्रियमाणस्येत्य् अनुक्त्वा सन्-प्रत्ययेन इच्छाधीन-मृत्योर् भीष्मस्य भगवतः सकाशाद् अपि तल्-लीलायाम् अतिलोभो व्यज्यते । तेन च सा युद्ध-लीलापि नित्येत्य् अन्यस्या लीलाया नित्यत्वे कैमुत्यम् आनीतम् । 

ननु सत्यं तस्याम् एव मे सारथ्य-लीलायां त्वम् अत्यासक्तो यत् प्रति-श्लोकम् एव ताम् आस्वदयंस् ताम् एवोद्गिरंस् तल्-लीला-विशिष्टे एव मयि रतिं प्रार्थयसे, किन्तु सम्प्रति मृत्वैव तल्-लीला-प्राप्तौ तव किं प्रमाणम् ? इत्य् अत्र “मरणे या मतिः सा गतिः” इति प्रसिद्धात् प्रमाणाद् अपि तव दर्शनम् एव परं प्रमाणम् इत्य् आह—यम् इहेति । **यं निरीक्ष्य हता** युद्धे अन्येनापि हताः सन्तः असुर-स्वभावा अपि तादृश-ज्ञानिनाम् अपि **सरूपं** सायुज्य-मुक्तिं प्राप्ताः। “अहं तु भक्तः, तत्रापि मरण-काले तादृश-मतिमांस् तं त्वां साक्षाद् दृष्ट्वा मृत्वा कथं न तां लीलां प्राप्स्यामि ?” इति भावः । अत्र नर-सारथ्यम् अनधिकारिभ्योऽपि सायुज्य-दायित्वम् इति युगपद् एवानैश्वर्य-महैश्वर्य-स्वीकार-लक्षणं महा-माधुर्यं सर्व-भगवत्-स्वरूपासाधारणम् एव तदानीम् उदितम् इति ज्ञेयम् ॥३९॥

———————————————————————————————————————

**बलदेव-विद्यभूषणः (वैष्णवानन्दिनी) : **पुनर् अपि सारथ्य-वेशे कृष्णे रतिं प्रार्थयते—**विजयस्य रथः कुटुम्बम्** अन्यायैर् अपि रक्षणीयं यस्य तस्मिन् । **आत्त-तोत्रे** गृहीत-प्रतोदे, धृता हयानां रश्मयः प्रग्रहाः सन्त्य् अस्येति ब्रीह्य्-आदित्वाद् इनिः, तच्-छ्रिया वर्णितया सारथ्य-वेश-शोभयेक्षणीये दर्शनीये **भगवति मे रतिर् अस्तु**, **मुमूर्षोर्** इति “अन्ते या मतिः सा गतिः” इति प्रसिद्धेः, स तादृशो मम प्रस्ताद् इत्य् अर्थः? कैमुत्या-पादकम् अत्र प्रमाणम् आह—**यम्** इति । यं तादृशं कृष्णं **निरीक्ष्य** तस्मिन् युद्धे येनैव भीमार्जुनाद्य्-अन्तर् वर्तिना **हताः** सर्वे **स्वरूपं** गताः, प्रादुर्भावित-गुणाष्टकं स्व-स्वरूपम् आविर्भूत-सार्वज्ञाद्य् अनन्त-गुणकं भगवत्-स्वरूपं च प्रापुर् इत्य् अर्थः ॥३९॥

**॥।**

॥ १.९.४० ॥

**ललित-गति-विलास-वल्गु-हास-**

**प्रणय-निरीक्षण-कल्पितोरु-मानाः ।**

**कृतम् अनुकृतवत्य उन्मदान्धाः**

**प्रकृतिम् अगन् किल यस्य गोप-वध्वः ॥**

**श्रीधर-स्वामी (भावार्थ-दीपिका) : **क्षत्र-धर्मेण युध्यमानास् तत्-सरूपं प्राप्युर् इत्य् एतन् न चित्रम् । यतो मदान्धा अपि प्राप्युर् इत्य् आह । **ललित-गतिश्** च **विलासश्** च **वल्गु-हासादिश्** च मञ्जु-गत्य्-आदिभिर् आत्मीयैस् तदीयैर् वा **कल्पित उरुर् मानः** पूजा यासां ताः । अत **उत्**कटेन **मदेनान्धा** विवशाः । अत एव तद्-एक-चित्तत्वेन तस्य **कृतं** कर्म गोवर्धनोद्धारणादिकम् **अनुकृतवत्यो** **गोप-वध्वो** **यस्य** **प्रकृतिं** स्वरूपम् **अगन्** अगमन् । म-कार-लोपस् त्व् आर्षः । **किल** प्रसिद्धम् । “तस्मिन् मे रतिर् अस्तु” [३९] इति पूर्वेणैवान्वयः ॥४०॥

———————————————————————————————————————

**जीव-गोस्वामी (क्रम-सन्दर्भः) : **तत्-स्वभाव-महिम्नः सारूप्य-प्रापणत्वं नाम कियान् उत्कर्षः ? यत एतावतोऽपि प्रेम्नो जनकत्वं दृश्यत इत्य् आह—**ललितेति** । अत्र **कृतानुकरणं** नाम लीलाख्यो नायिकानुभावः । तद् उक्तं क्रियानुकरणं लीला [उ।नी। १०.२८] इति । **प्रकृतिं** स्वभावम्, तादृश-प्रेमावेशो जातः । येन तत्-स्वभाव-निज-स्वभावयोर् ऐक्यम् एव तासु जातम् इत्य् अर्थः । यथा श्रीमद्-उज्ज्वल-नीलमणौ महा-भावोदाहरणम्—


> राधाया भवतश् च चित्त-जतुनी स्वेदैर् विलाप्य क्रमात्   
> युञ्जन्न् अद्रि-निकुञ्ज-कुञ्जर-पते निर्धूत-भेद-भ्रमम् ।  
> चित्राय स्वयम् अन्वरञ्जयद् इह ब्रह्माण्ड-हर्म्योदरे   
> भूयोभिर् नव-राग-हिङ्गुल-भरैः शृङ्गार-कारुः कृती ॥ [उ।नी। १५.१५५] इति ।

॥४०॥ [प्रीति-सन्दर्भ ८१]

———————————————————————————————————————

**विश्वनाथ-चक्रवर्ती (सारार्थ-दर्शिणी) : **ननु यत् सारथ्य-सम्बधिन्यै लीलायै सर्व-तत्त्वज्ञोऽपि त्वं स्पृहयसि, सोऽर्जुन एव तर्हि मम सर्वेषु प्रेमवत्-परिकर-वृन्देष्व् एको मुख्य इति निर्धार्यते ? मैवम् । ततोऽर्जुनाद् अप्य् अतिमुख्यतमाः सर्वतोऽपि प्रेमोत्कर्षवन्तो ये तव प्रिय-जना वर्तन्ते, न तेषां पदवीं प्रार्थयितुम् अपि कोऽपि साहसं धत्ते । भवतु, तद् अपि तद्-उद्देशेनाप्य् अस्मिन्न् अन्त-काले कृतार्थीभवामीत्य् आह—ललितेति । 

**ललित-गतिश्** च रास-नृत्यादि-वैदग्धी, कायिकी **विलासश्** च धीर-लालित्य्-आदि-वैदग्धी, मानसी **वल्गु-हासश्** च परिहास-वैदग्धी, वाचिकी **प्रणय-निरीक्षणं** च प्रेम-मय-सर्व-भाव-व्यञ्जक-कटाक्ष-वैदग्धी चाक्षुषी च तैर् **उपकल्पितो** दत्तः **उरुर् मान** आदरः पूजा वा याभ्यस् ताः । तेन स्वस्मिंस् ताः प्रसादयितुं स्वीयान् असाधारणान् सर्वान् एव साद्गुण्य-भावांस् तासु विनियुक्तवान् । अतस् तासां निरुपाधिकस्य प्रेमातिशयस्य फलं यत् स्व-साद्गुण्य-सर्वस्वार्पण-पूर्वक-त्वत्-कर्तृकानुरञ्जन-प्राप्तिः सा ह्य् अयन्त्रणैवोभयतः सुख-मय-महा-वशीकार-व्यञ्जिका । अर्जुनस्य तु प्रेम्णः फलं वशीकार-व्यञ्जिका सारथ्य-दूत्य्-आदि-मात्र-प्राप्तिर् या, सा तूभयतो यन्त्रणा-मयीति न तत्-सम-कक्षतां प्राप्तुम् अर्हत्य् अर्जुन इति भावः । अत्रैव तृतीयान्त-पदार्थे बहुव्रीहौ, ताभिर् अपि स्वीय-साद्गुण्य-सर्वस्वार्पणेन सोऽनुरञ्जित इति परस्परानुरञ्जन-सुख-मयं सख्यं व्यञ्जितम् । 

तत एवासाधारण-सौभाग्य-प्रदानम् आह—**कृतं** रासे नृत्यं गीतं वा वादनानि च यथा, तथैव ता अप्य् **अनुकृतवत्यः** तत्-साहित्येनैव रासे तासां तथा नृत्याद्य्-उक्तेः । 

न च तासां तत्-तच्-छिक्षणाभ्यासः कोऽप्य् आसीद् इत्य् आह—**उन्मदेन** महा-प्रेमोत्थेन **अन्धाः** व्यवहार-मात्रम् अदृष्टवत्यः । अतः **किल** इत्य् आश्चर्ये, **यस्यप्रकृतिं** स्वभावम् एव **अगच्छन्** भगवतो नृत्य-गीतादि-वैदग्ध्य्-आदयः स्वाभाविकाः असाधारणा अनन्ता एव ये गुणाः, तान् सर्वान् अपि तेन दत्तान् प्रापुर् इत्य् अर्थः । अर्जुनाय तु स्वम् असाधारणं तद्-अपेक्षितं बलिष्ठत्वम् अपि भगवता न दत्तम् इति । 

यद् वा, **कृतं** गोवर्धन-धारणादिकम् । **उन्मद** उन्माद इति विरहश् च दर्शितः । एवं चातिमन्दास् तावत् सायुज्यं प्रापुः । अत्युत्कृष्टाः प्रेम्णः परां काष्ठाम् । अहं तु तयोर् मध्य-वर्ती स्वाभीप्सितां तव सारथ्य-लीलां कथं न प्राप्स्यामि ? इति भावः ॥४०॥

———————————————————————————————————————

**बलदेव-विद्यभूषणः (वैष्णवानन्दिनी) : **सारथ्य-वेशे रतिः प्रार्थिता, अथ तद्-दत्तेन सार्वज्ञ्येन स्फुरितां नन्द-राज-पुत्रस्य तस्यातिप्रियां शृङ्गार-लीलां श्रावयति—ललित-गतिश् च रास-नृत्य-रूपा, विलासश् च धीर-लालित्य-धीरात्वादि गुण-हेतुको विहार-विशेषः! वल्गुर् मनोज्ञस् तद्-विहारोपोयागी हासश् च प्रणय-निरीक्षणं च प्रेमार्द्रः कटाक्षो हार्दव्यञ्जी । तैः कल्पितो रचित उरुमानो महा-सत्कारो यासां याभिर् वेति मिथोऽनुरञ्जनोक्ता । कृतं भगवता यद्-रासे नृत्यादि तद् अनुकृतवत्यः । तेन सार्धमे तासां नृत्याद्य् अभिधानात् । उन्मदान्धाः प्रेम-मत्ता गोपवध्वः यस्य प्रकृति-मगन् प्रापुः, मलोप आर्षः । स्वभावः प्रकृतिः शीलम् इति धनञ्जयः । कृतं गोवर्धनोद्धरणादि वेति विरहश् च व्यञ्जितः ॥४०॥

**॥।**

॥ १.९.४१ ॥

**मुनि-गण-नृप-वर्य-सङ्कुलेऽन्तः-**

**सदसि युधिष्ठिर-राजसूय एषाम् ।**

**अर्हणम् उपपेद ईक्षणीयो**

**मम दृशि-गोचर एष आविर् आत्मा ॥**

**श्रीधर-स्वामी (भावार्थ-दीपिका) : **जगत्-पूज्यताम् अनुस्मरन्न् आह । मुनि-गणैर् नृपैर् यैश् च सङ्कुले व्याप्तेऽन्तः-सदसि सभा-मध्ये युधिष्ठिरस्य राज-सूये एषां मुनि-गणादीनाम् ईक्षणीयः अहो रूपम् अहो महिमेत्य् एवम् आश्चर्येण विलोकनीयः सन्न् अर्हणम् उपपदे प्राप । एष जताम् आत्मा मम दृशि-गोचरो दृष्टि-विषयः सन्न् आविः प्रकटो वर्तते । अहो मे भाग्यम् इति भावः ॥४१॥

———————————————————————————————————————

**जीव-गोस्वामी (क्रम-सन्दर्भः) : **तद् एवं सर्व-शुभ-स्वभावत्वम् उक्त्वा सर्व-पूज्यत्व-सर्व-मनोहरत्व-सर्व-दुर्लभ-दर्शनत्वान्य् आह—मुनि-गणेति । आत्मा परमात्मा _॥_४१॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **किं च, सम्प्रति प्रत्यक्षीकृतं मद्-भाग्यम् एव तत्-प्राप्तेर् आवश्यकत्वं कथयतीत्य् आह मुनीति । अन्तः-सदसि सभा-मध्ये युधिष्ठिरस्य राजसूये एषां मुनि-गणादीनाम् ईक्षणीयः अहो रूपम् अहो महिमेत्य् एवम् आश्चर्येण विलोकनीयः सन् उपपेदे प्राप यः स एष ममात्मा मत्-प्राण-नाथः सम्प्रति मम दृशि गोचर एव मत्-प्रार्थितं ददान एवास्ते इति ॥४१॥

———————————————————————————————————————

**बलदेव-विद्यभूषणः (वैष्णवानन्दिनी) : **सर्वाभ्यच्यत्वं स्मरंस् तद् एव स्वप्राप्यं रूपं प्रार्थयते—अम्भः-सदसि सभामध्ये युधिष्ठिरस्य राजसूये यज्ञे मुनिगणादीनाम् अहो लावण्यम् अहो महिमा इत्य् एवम् ईक्षणीयः सन्न् अर्हणम् अग्र-पूजाम् उपपेदे, स एष आत्मा विश्वान्तर्यामी विभु-विज्ञानानन्दः कृष्णो मम दृग्-गोचरः सन् आविरास्ते, मदीयं भाग्यं महद् इति भावः ॥४१॥

**॥।**

॥ १.९.४२ ॥

**तम् इमम् अहम् अजं शरीर-भाजां**

**हृदि हृदि धिष्ठितम् आत्म-कल्पितानाम् ।**

**प्रतिदृशम् इव नैकधार्कम् एकं**

**समधि-गतोऽस्मि विधूत-भेद-मोहः ॥**

**श्रीधर-स्वामी (भावार्थ-दीपिका) : **सोऽहं कृतार्थोऽस्मीत्य् आह—तम् इमम् अजं सम्यग् अधिगतः प्राप्तोऽस्मि । सम्यक्त्वम् आह—विधूत-भेद-मोहः । तद्-अर्थं भेदस्यौपाधिकत्वम् आह—आत्म-कल्पितानां स्वयं निर्मितानां शरीर-भाजां प्राणिनां हृदि हृदि प्रति-हृदयं धिष्ठितम् अधिष्ठितम् । अधिष्ठाय स्थितम् इति यावत् । अ-कार-लोपस् त्व् आर्षः । नैकधा अनेकधा । अधिष्ठान-भेदाद् अनेकधा भातम् इत्य् अर्थः । अत्र दृष्टान्तः—सर्व-प्राणिनां दृशं दृशं प्रत्येकम् एवार्कम् अनेकधा प्रतीतम् इवेति ॥४२॥

———————————————————————————————————————

**जीव-गोस्वामी (क्रम-सन्दर्भः) : **परमात्मत्व-स्थापनाय तत्र विभूमत्वं दर्शयन् स्वम् अत्युपकल्पनम् एवोपसंहरति—तम् इति । तम् इमम् अग्रत एवोपविष्टं श्री-कृष्णं व्यष्ट्य्-अन्तर्यामि-रूपेण निजांशेन शरीर-भाजां हृदि हृदि धिष्ठितम् । 


> केचित् स्व-देहान्तर् हृदयावकाशे  
> प्रादेश-मात्रं पुरुषं वसन्तम् ॥ [भा।पु। २.२.८] 

इत्य्-उक्त-दिशा तत्-तद्-रूपेण भिन्न-मूर्तिमत्सु[^८१] वसन्तम् अप्य् एकम् अभिन्न-मूर्तिम् एव समधि-गतोऽस्मि । अयं परमानन्द-विग्रह एव व्यापकः स्वान्तर् भूतेन निजाकार-विशेषेणान्तर् यामितया तत्र तत्र स्फुरतीति विज्ञातवान् अस्मि, यतोऽहं विधूत-भेद-मोहः । अस्यैव कृपया दुरीकृतो भेद-मोहः । भगवद्-विग्रहस्य व्यापकत्वासम्भावना-जनित-तन्-नानात्व-ज्ञान[^८२]-लक्षणो मोहो यस्य तथा-भूतोऽहम् । 

[^८१]:
    मूर्तिवद् (क, ख, अन्द् प्रेफ़ेरेद् इन् भगवत्-सन्दर्भ)


[^८२]:
    विज्ञान- (ग, झ)


तेषु व्यापकत्वे हेतुः—आत्म-कल्पितानाम्, आत्मन्य् एव परमाश्रये प्रादुष्कृतानाम् । तत्र दृष्टान्तः—प्रतिदिशं[^८३] इति । प्राणिनां नाना-देश-स्थितानाम् अवलोकनम् अवलोकनं प्रति, यथैक एवार्को[^८४] वृक्ष-कुड्याद्य्-उपरि-गतत्वेन तत्रापि कुत्रचिद् अव्यवधानः सम्पूर्णत्वेन स-व्यवधानस् त्व् असम्पूर्णत्वेनानेकधा दृश्यते, तथेत्य् अर्थः । दृष्टान्तोऽयम् एकस्यैव तत्र तत्रोदय इत्य् एतन्-मात्रांशे । वस्तुतस् तु श्री-भगवद्-विग्रहोऽचिन्त्य-शक्त्या तथा भासते, सूर्यस् तु दूरस्थ-विस्तीर्णात्मता-स्वभावेनेति विशेषः ।

[^८३]:
    प्रतिदृशम्


[^८४]:
    एवार्के (इ अम् फ़ोल्लोwइन्ग् थे भगवत्-सन्दर्भ रेअदिन्ग् हेरे)


अथवा तं पूर्व-वर्णित-स्वरूपम् इमम् अग्रत एवोपविष्टं शरीर-भाजां हृदि हृदि सन्तम् अपि समधिगतोऽस्मि । यद्यप्य् अन्तर्यामि-रूपम् एतस्माद् रूपाद् अन्याकारं, तथाप्य् एतद्-रूपम् एवाधुना तत्र तत्र तथा[^८५] पश्यामि । सर्वतो महा-प्रभावस्य तस्य रूपस्याग्रतोऽन्यस्य रूपस्य स्फुरणाशक्तेर् इति भावः । अत्र दृष्टान्तो देश-भेदेऽप्य् अभेद-बोधनाय ज्ञेयः, न तु पूर्णापूर्णत्व-विवक्षायै । 

[^८५]:
    नोत् इन् भगवत्-सन्दर्भ।


अमीलित-दृग् व्यधारयत् [भा।पु। १.९.३०] इति, कृष्ण एवं भगवति मनो-वाक्-काय-वृत्तिभिः [भा।पु। १.९.४३] इत्य् उपक्रमोपसंहारादिभिर् अत्र श्री-विग्रह एव प्रस्तूयते । ततो नेदं पद्यं ब्रह्म-परं व्याख्येयम् इति[^८६] ॥४२॥ [भगवत्-सन्दर्भ ३१]

[^८६]:
    तद् एवं परिच्छिन्नत्वापरिच्छिन्नत्वयोर् युगपत्-स्थितेर् अचरं चरम् एव च [गीता १३.१५] इत्य् एतद् अप्य् अत्र सुसङ्गच्छते । अतो विभुत्वेऽपि लीलाया याथार्थ्यं सिद्ध्यति ॥ चोन्च्लुदिन्ग् सेन्तेन्चे इन् भगवत्-सन्दर्भ।


———————————————————————————————————————

**विश्वनाथ-चक्रवर्ती (सारार्थ-दर्शिणी) : **ननु कथं तर्हि मे रतिर् अस्त्व् इत्य् एक-वारम् अपि युष्मत्-प्रयोगेण न ब्रूषे किन्तु प्रतिश्लोकम् एव । विजय-सखे विजय-रथ-कुटुम्बे मे रतिर् अस्तु । चरण-रतिः परमस्य तस्य मेऽस्तु स भवतु मे भगवान् गतिर् इति तच्-छब्द-प्रयोगेणेवेति तत्राह—तम् इति । 

तं पार्थ-सारथिं प्रग्रह-प्रतोदालङ्कृत-धाम-दक्षिण-करं मम हृदि स्फुरन्तम् एव इमम् अधिगतोऽस्मि, न त्व् इमम् एव तम् । तस्यैव हृदि अयं प्रवेष्टुं न शक्नोतीति भावः । तं कीदृशम् ? अजं न जायते इत्य् अजः, तं न केवलं तदानीं युद्ध-काले एव तादृश-स्वरूपो मच्-चक्षुषोर् अग्रे स जातोऽपि तु युद्धात् पूर्वम् अपि स्वाभाविकेन मम रथेन मम हृदि तथा भात आसीद् एवेति भावः । तेनात्र न मम दोषः, किन्तु हृदि-स्थः परमेश्वरो यं यं यथा स्फोरयति भद्रम् अभद्रं वा, स तथैवासास् ते इत्य् आह—शरीर-भाजां जीवानां हृदि हृदि धिष्ठितम्, अ-कार-लोपश् छान्दसः । आत्मनां स्वयम् एव कल्पितानां यथाग्नेः क्षुद्रा विस्फुलिङ्गा व्युच्चरन्ति [बृ।आ। उ। २.१.२०] इति श्रुतेः । 

न चाहं हृदि-स्थं तत्-पद-वाच्यं पार्थ-सारथिम् अन्यं तथा पुरस्थम् इदं पद-वाच्यं चतुर्भुजम् अन्यं जानामीत्य् आह—प्रतीति । आकाश-स्थम् एकम् अर्कम् अपि जनानां प्रतिदृशम् अवलोकनं प्रति नैकधा अनेकधा, “अयं मन्-मूर्धोपरि अर्कः” इति प्रतिमूर्धोपरि-स्थम् अर्कं तत्-तद्-दृष्टि-भेदाद् अनेकधा भातम् इवेति । विधूतो दुरीकृतो भेद-रूपो मोहो येन सः । 

अयम् अर्थः—मम हृदि तथा युधिष्ठिरादीनां वसुदेवादीनाम् उद्धवादीनां नन्दादीनां गोपिकानां च हृदि भाव-भेदेन प्रेम-तारतम्येन च पृथक्-पृथक्-लीलतयैव यद्यपि स्फुरति, तद् अप्य् एक एव कृष्ण इति जानामि । तथा तेषां तत्-तत्-प्रेम्णां तत्-तद्-भावानां चोत्कर्ष-तारतम्यं सर्वम् अहं जानाम्य् एव । तद् अपि मे पार्थ-सारथाव् एव स्वाभाविक्यासक्तिः । तां त्यक्तुं नैव शक्नोमि । पुर-स्थितेऽस्मिंश् चतुर्भुज-रूपे धारणापि कृता, साप्य् अकिञ्चित्करीवाभूद् इति ॥४२॥

———————————————————————————————————————

**बलदेव-विद्यभूषणः (वैष्णवानन्दिनी) : **ननु पार्थ-सारथिम् एव माम् अर्थयसे, योगिनस् तु प्रादेश-मात्रं तत्त्वं चिन्तयन्ति, केचित् स्व-देहान्तर् हृदयावकाशे प्रादेश-मात्रं पुरुषं वसन्तम् [भा।पु। २.२.८] इति-स्मरणात् । तं किम् अनयो रूपयोर् भेदोऽस्ति? तत्राह—तम् इति । तं पार्थ-सारथिम् एवेमं हृद्-गतं प्रादेश-मात्रं समधि-गतो जानन्न् अस्मि । स एव स्वांशेन तन्मात्र इत्य् अर्थः । कीदृशोऽहम् इत्य् आह—विधूतो भेद-रूपो मोहो यस्य सः । एकोऽपि सन् बहुधा योऽवभाति [गो।ता।उ। पूर्व। ३२] इति श्रुतेः । तम् इमं च कीदृशम् इत्य् आह—अजं नूतन-देह-लाभ-शून्यं नित्य-मूर्तिम् इत्य् अर्थः । आत्मना स्वेनैव कल्पितानां निर्मितानां शरीर-भाजां जीवानां हृदि हृदि धिष्ठितं नियामकतया स्थितम् । अलोप आर्षः । शरीर-भाक्त्वेन जीवानां निर्माणम् इहोक्तं, यथाग्नेः क्षुद्रा विस्फुलिङ्गा व्युच्चरन्ति [बृ।आ।उ। २.१.२०] इति, सर्व-भूतान्तरात्मा [ब्रह्म-विद्योप। १०५] इति च श्रुतेः । कथं? प्रतिदृशं प्रतिनेत्रम् अनेकधा दृश्यमानम् एकम् अर्कम् इव । न च मोक्षे जीवेशयोर् भेदो निषिद्धः, निरञ्जनः परमं साम्यम् उपैति [मु।उ। ३.१.३] इति तत्र तस्य श्रुतत्वात् ॥४२॥

**॥।**

॥ १.९.४३ ॥

**सूत उवाच—**

**कृष्ण एवं भगवति मनो-वाग्-दृष्टि-वृत्तिभिः ।**

**आत्मन्य् आत्मानम् आवेश्य सोऽन्तः-श्वास उपारमत् ॥**

**श्रीधर-स्वामी (भावार्थ-दीपिका) :** मनो-वाग्-दृष्टीनां वृत्तिभिः । परमात्मनि श्री-कृष्णे । अन्तर् एव विलीनः श्वासो यस्य सः ॥४३॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : एवम् आत्मनि** हृदि स्थिते **कृष्णे,** पार्थ-सारथाव् इत्य् अर्थः । **आत्मानं** स्वम् **आवेश्य** आवेश-युक्तं कृत्वा । **अन्तर्** एव लीनः **श्वासो** यस्य सः । बहिर् वृत्तेर् **उपरराम** ॥४३॥

———————————————————————————————————————

**बलदेव-विद्यभूषणः (वैष्णवानन्दिनी) : **आत्मनि विभु-विज्ञानानन्दे कृष्णे भगवत्य् एवं पार्थ-सारथित्वेन विज्ञाते मन-आदि-वृत्तिभिर् आत्मानं स्वमावेश्य निरतं कृत्वा पूरकेणान्तः-श्वासः सन्न् उपारमत् निवृत्तिम् अगात् । भीष्मस्य परमार्त्यैकान्तित्वात्-तत्-प्राणादेर् इहैव विगमः, स तु विशुद्धः पुरःस्थं कृष्णं प्रापेत्य् आर्त-भाग-याज्ञवल्क्य-प्रश्नोत्तरा-द्वेदितव्यम्, एतच् च स्पष्टौ ह्य् एकेषाम् [वे।सू। ४.२.१३] इति सूत्र-भाष्ये निर्णीतं द्रष्टव्यम् । एवम् अस्पन्दासुर्यथा तरुः [भा।पु। १२.६.९] इत्य् अत्र परीक्षितोऽपि तादृशस्य व्याख्येयम् ॥४३॥

**॥।**

॥ १.९.४४ ॥

**सम्पद्यमानम् आज्ञाय भीष्मं ब्रह्मणि निष्कले ।**

**सर्वे बभूवुस् ते तूष्णीं वयांसीव दिनात्यये ॥**

**श्रीधर-स्वामी (भावार्थ-दीपिका) : निष्कले** निरुपाधौ परात्मनि । **संपद्यमानं** मिलितम् **आज्ञाया** आलक्ष्य । **वयांसि** पक्षिण इव ॥४४॥

———————————————————————————————————————

**जीव-गोस्वामी (क्रम-सन्दर्भः) : **सम्पद्यमानम् इति । **निष्कल**-**ब्रह्म**-शब्देन मायातीतो नराकृति-पर-ब्रह्म-भूतः श्री-कृष्ण एवोच्यते । तस्मिन् सम्पद्यमानता तत्-सङ्गतिर् एव । तथोक्तं सप्तमे—


> अधोक्षजालम्भम् इहाशुभात्मनः  
> शरीरिणः संसृति-चक्र-शातनम् ।  
> तद् ब्रह्म-निर्वाण-सुखं विदुर् बुधास्  
> ततो भजध्वं हृदये हृद्-ईश्वरम् ॥ [भा।पु। ७.७.३७] इति ।

अत्र भीष्मस्य वसुत्वात्— यावद्-अधिकारम् अवस्थितिर् आधिकारिकाणां [वे।सू। ३.३.३३] इत्य् अधिकरण-विरोधः स्याद् इति चेन्, न । लीलया स्वांशेन तत्राप्य् अवस्थिति-सम्भवात् । तस्य सर्वेषु लोकेषु कामाचारो भवति [छा।उ। ७.२५.२] इति मुक्ति-विशेष-प्रतिपादक-श्रुतेश् च । एवम् एव महाभारताविरोधोऽपि स्यात् ॥४४॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **एवं भीष्मः स्वाभिलषितं पार्थ-सारथिं प्राप, लोकास् तु तद्-अविद्वांसो **भीष्मो ब्रह्मणि** लीनो **बभूव** इति जानन्ति स्मेत्य् आह—सम्पद्येति । अज्ञाने दृष्टान्तः—**वयांसि** पक्षिणः **दिनस्यात्यये** अवसाने सति दिनं न दृष्टम् इति दिनस्य स्वरूप-ध्वंसम् एव ज्ञात्वा यथा **तुष्णीं भवन्ति** न शब्दायन्त इत्य् अर्थः । न तु वस्तुतो दिनं नश्यति, तत्-क्षणेऽपि वर्षान्तरे तस्य स्थितेर् अवगमात् याम-चतुष्टयानन्तरं तत्रापि पुनर् आगमात् । एवं भीष्मस्याप्य् अत्यये भीष्मो मुक्त इत्य् अज्ञा विदन्ति । विज्ञास् तु तदैव प्रकट-प्रकाशे रथ-चरण-पाणिना कृष्णेन भूमौ धावता सह भीष्मो युध्यत एवेति पुनर् आगामि-कृष्णावतारे तेन सह भीष्म आविर्भविष्यत्य् एवेति जानन्ति । 

यद् वा, निष्कं पदकं लाति तस्मिन् ब्रह्मणि श्री-कृष्ण इत्य् अर्थः । ब्रह्म-सायुज्य-प्राप्तिस् तु न व्याख्येया । नित्य-पार्षद-भीष्मेण फलाभिसन्धि-रहिताया रतेर् वाञ्छितत्वात् मोक्षस्याकामितत्वात् भगवतापि बलाद् अकामित-फल-दानानौचित्यात् ॥४४॥

———————————————————————————————————————

**बलदेव-विद्यभूषणः (वैष्णवानन्दिनी) : **तदा श्रुत-भीष्माभ्य् अर्थनाः सर्वे मुनि-प्रभृतयो निष्कले पदकाभरणधारिणे कृष्णे ब्रह्मणि भीष्मं संपद्य-मानं मिलन्तम् आज्ञाय तूष्णीं बभूवुः—


> निष्कमन्त्री साष्ट-हेमशते दीनार-कर्षयोः ।   
> वक्ष्गोलङ्करणे हेम-पात्रे हेम-पलेऽपि च ॥ इति मेदिनी । 

वयांसि पक्षिणः ॥४४॥

**॥।**

॥ १.९.४५ ॥

**तत्र दुन्दुभयो नेदुर् देव-मानव-वादिताः ।**

**शशंसुः साधवो राज्ञां खात् पेतुः पुष्प-वृष्टयः ॥**

**श्रीधर-स्वामी (भावार्थ-दीपिका) :** देवैर् मानवैश् च वादिताः । राज्ञां मध्ये ये साधवोऽनुसूयवः ॥४५॥

———————————————————————————————————————

**जीव-गोस्वामी (क्रम-सन्दर्भः) : **तत्रेति **राज्ञां** सभायाम् इति शेषः । **साधवो** मुन्य्-आदयः ॥४५॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** राज्ञां मध्ये साधवोऽनसूयवः ॥४५॥

———————————————————————————————————————

**बलदेव-विद्यभूषणः (वैष्णवानन्दिनी) : **राज्ञां मध्ये ये साधवोऽनसूयवस्ते तस्य यशः शशंसुर् ऊचुः ॥४५॥

**॥।**

॥ १.९.४६ ॥

**तस्य निर्हरणादीनि सम्परेतस्य भार्गव ।**

**युधिष्ठिरः कारयित्वा मुहूर्तं दुःखितोऽभवत् ॥**

**श्रीधर-स्वामी (भावार्थ-दीपिका) : निर्हरणादीनि** दाह-संस्कारादीनि । **सम्यक्** परेतस्य, मुक्तस्यापीत्य् अर्थः ॥४६॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : निर्हरणादीनि** संस्कारान् । **सम्परेतस्य** इति नित्य-पार्षदे भीष्मे वसोः प्रवेशात् तस्यैव देह-त्यागो भगवता दर्शितः । यावद् अधिकारम् अवस्थितिर् आधिकारिकाणां [वे।सू। ३.३.३३] इति न्यायेन तस्यैवांशेन वसुत्वे च स्थितिर् भगवल्-लोके प्राप्तिश् च । अतः सम्यक् परं परमेश्वरम् इतस्य प्राप्तस्येति व्याख्येयम् । तस्य सर्वेषु लोकेषु काम-चऋओ भवति [छा।उ। ७.२५.२] इति मुक्ति-विशेष-प्रतिपादक-श्रुतेः । नित्य-पार्षद-भूतस्य भीष्मस्य त्व् अप्रकट-लीलायां पार्थसारथि-प्राप्तिर् उक्तैव । अत एव तत्र सोऽन्तः श्वासः प्राणो यस्य तथा-भूतः सन्न् उपारमत् प्रकट-प्रकाशाद् उपरतोऽभूद् इति । तत्रार्थः सम्मतः देहं तत्याज प्राणांस् तत्याजेत्य्-आद्य् अनुक्तेर् इति । **मूहूर्तं दुःखित** इति लोक-व्यवहार-रक्षार्थम् ॥४६॥

———————————————————————————————————————

**बलदेव-विद्यभूषणः (वैष्णवानन्दिनी) : **तस्य भीष्म-देहस्य निर्हरणादीनि कर्माणि कारयैत्वा, कीदृशस्य? सम्परे तस्य त्यक्त-प्राणस्य, युधिष्ठिरो लोकरीतिम् आश्रित्य दुःखितोऽभवत्, इदम् इह बोध्यम्—भीष्मः कृष्णं प्राप, सम्यक् परं कृष्णम् इतस्येत्य् अर्थात् । तत्-प्रविष्टौ वसुस्तु स्वर्गम् अगाद् अधिकारान्ते तस्य मोक्षो भावी, यावद् अधिकारम् अवस्थितिर् आधिकारिकाणाम् [वे।सू। ३.३.३३] इति न्यायाद् इति ॥४६॥

**॥।**

॥ १.९.४७ ॥

**तुष्टुवुर् मुनयो हृष्टाः कृष्णं तद्-गुह्य-नामभिः ।**

**ततस् ते कृष्ण-हृदयाः स्वाश्रमान् प्रययुः पुनः ॥**

**श्रीधर-स्वामी (भावार्थ-दीपिका) : तस्य गुह्य-नामभिर्** वेदोक्तैः । कृष्ण एव हृदयं येषां ते **कृष्ण-हृदयाः** ॥४७॥

———————————————————————————————————————

**जीव-गोस्वामी (क्रम-सन्दर्भः) : गुह्य-नामभिर्** दुस्तर्क्य-महिम-व्यञ्जक-नामभिः कृष्ण-गोविन्देत्य्-आदिभिः ॥४७॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : तद्-गुह्य-नामभिः,** हे भक्त-वत्सल कृष्ण प्रेमाधीन नमस् त्वच्-चातुर्यायैवेति ॥४७॥

———————————————————————————————————————

**बलदेव-विद्यभूषणः (वैष्णवानन्दिनी) : **तस्य गुह्यनाम् अभिर् भक्त-बन्धु-भक्ताधीनेत्य्-आदिभिः ॥४७॥

**॥।**

॥ १.९.४८ ॥

**ततो युधिष्ठिरो गत्वा सह-कृष्णो गजाह्वयम् ।**

**पितरं सान्त्वयाम् आस गान्धारीं च तपस्विनीम् ॥**

**श्रीधर-स्वामी (भावार्थ-दीपिका) : पितरं** धृतराष्ट्रम् । **तपस्विनीं** सन्तापवतीम् ॥४८॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** पितरं धृतराष्ट्रम् ॥४८॥

———————————————————————————————————————

**बलदेव-विद्यभूषणः (वैष्णवानन्दिनी) : **पितरं धृतराष्ट्रं, तपस्विनीं पुत्र-शोकाकुलाम् ॥४८॥

**॥।**

॥ १.९.४९ ॥

**पित्रा चानुमतो राजा वासुदेवानुमोदितः ।**

**चकार राज्यं धर्मेण पितृ-पैतामहं विभुः ॥**

**श्रीधर-स्वामी (भावार्थ-दीपिका) : राजा** युधिष्ठिरः । **अनुमतो**ऽनुज्ञातः ॥४९॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** _न व्याख्यातम्।_

———————————————————————————————————————

**बलदेव-विद्यभूषणः (वैष्णवानन्दिनी) : **पित्रा धृतराष्त्रेणा ॥४९॥

इति सारार्थ-दर्शिन्यां हर्षिण्यां भक्त-चेतसाम् ।

नवमोऽत्र प्रथमे सङ्गतः सङ्गतः सताम् ॥*॥

———————————————————————————————————————

**बलदेव-विद्यभूषणः (वैष्णवानन्दिनी) : **पित्रा धृतराष्ट्रेण ॥४९॥

> \


इति श्री-वैष्णवानन्दिन्यां प्रथम-स्कन्ध-टिप्पन्यां नवमोऽध्यायः ॥९॥

**॥।**

इति श्रीमद्-भागवते महा-पुराणे ब्रह्म-सूत्र-भाष्ये

पारमहंस्यं संहितायां वैयासिक्यां प्रथम-स्कन्धे

युधिष्ठिर-राज्य-प्रलम्भो नाम

नवमोऽध्यायः

॥९॥

**॥।**

> 

(१.१०)

