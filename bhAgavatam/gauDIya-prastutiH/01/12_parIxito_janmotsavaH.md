+++
title = "१२ परीक्षितो जन्मोत्सवः"

+++


<details><summary>विषयः</summary>

परीक्षितो जन्मोत्सवः । 
</details>

॥ १.१२.१ ॥

**शौनक उवाच—**

**अश्वत्थाम्नोपसृष्टेन ब्रह्म-शीर्ष्णोरु-तेजसा ।**  
उत्तराया हतो गर्भ ईशेनाजीवितः पुनः ॥**

**श्रीधर-स्वामी (भावार्थ-दीपिका) :**

पुरोक्तं यत्-प्रसङ्गाय द्रौणि-दण्डादि विस्तरात् ।

द्वादशे तु तद् एवाथ परीक्षिज्-जन्म वर्ण्यते ॥


> परीक्षितोऽथ राजर्षेर् जन्म-कर्म-विलायनम् ।   
> संस्थां च पाण्डु-पुत्राणां वक्ष्ये कृष्ण-कथोदयम् ॥ [१.७.१२ ]

इति प्रतिज्ञाय पाण्डावानां राज्य-स्थितिर् उपोद्घात-रूपा स-प्रसङ्गं सप्तमाध्यायम् आरभ्य निरूपिता । इदानीम् औपोद्घातिकम् उक्तानुवाद-पूर्वकं पृच्छति—अश्वत्थाम्नेति । **उपसृष्टेन** विसृष्टेन । तस्य जन्मादि ब्रूहीत्य् उत्तरेणान्वयः ॥१॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :**

कृत्वा जन्मोत्सवं राजा पौत्रस्य श्री-परीक्षितः ।

द्वादशे भावि तद्-वृत्तं विप्रैर् उक्तम् उपाशृणोत् ॥

नैव श्रुत-चरो भक्तो राजा वा तावद् ईदृशः ।

कृष्णं ददर्श यो गर्भे यश् च कालम् अदण्डयत् ॥

परीक्षितो जन्म वक्ष्ये [१.७.१२ ] इति प्रतिज्ञाय द्रौण्य्-अस्त्र-क्षेप-गर्भ-रक्षा-कुन्ती-स्तव-भीष्म-निर्याण-भगवद्-यात्रा-द्वारका-प्रवेश-पट्टमहिषी-रमणादि-कथा-माधुर्येषु तत्-प्रसङ्गोत्थितेषु मज्जन्तं सूतं तद् एव परीक्षिज्-जन्म शुश्रूषुः शौनकः पुनर् विशेषतः पृच्छति—अश्वत्थाम्नेति । उपसृष्टेन निक्षिप्तेन ॥१॥

———————————————————————————————————————

**बलदेव-विद्यभूषणः (वैष्णवानन्दिनी) :**

द्वादशे नृपतिर् जन्मोत्सवं कृत्वा परीक्षितः । \ भावि तच्-चरितं विप्रैर् उक्तं श्रुत्वा जहर्ष ह ॥ \


परीक्षितो जन्म वक्ष्ये [भा।पु। १.७.१२] इति प्रतिज्ञाय तत्-प्रसङ्गोखितेषु द्रौण्यस् त्रविक्षेप-गर्भ-संरक्षण-कुन्ती-स्तोत्र-भीष्म-निर्याणोत्सव-भगवद्यात्रा-द्वार्वती-प्रवेश-पट्टमहिषी-रमणेषु निमग्न-चित्तं सूतं तद् एव परीक्षिज्-जन्म विशेषतः श्रोतुं शौनकः पृच्छति—उपसृष्टेन क्षिप्तेन ॥१॥

———————————————————————————————————————

॥ १.१२.२ ॥

**तस्य जन्म महा-बुद्धेः कर्माणि च महात्मनः ।**  
निधनं च यथैवासीत् स प्रेत्य गतवान् यथा ॥**

**श्रीधर-स्वामी (भावार्थ-दीपिका) : स** परीक्षित् । **प्रेत्य** देहं त्यक्त्वा ॥२॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** _न व्याख्यातम्।_

———————————————————————————————————————

**बलदेव-विद्यभूषणः (वैष्णवानन्दिनी) : प्रेत्य** देहं विहाय ॥२॥

———————————————————————————————————————  
> 

॥ १.१२.३ ॥

**तद् इदं श्रोतुम् इच्छामो गदितुं यदि मन्यसे ।**  
ब्रूहि नः श्रद्दधानानां यस्य ज्ञानम् अदाच् छुकः ॥**

**श्रीधर-स्वामी (भावार्थ-दीपिका) : **प्रार्थये न त्व् आज्ञापयामीत्य् आह । "**गदितुं यदि मन्यसे,** तर्हि **ब्रूहि"** इति । **यस्य ज्ञानम् अदाच् छुक** इति श्रवणेच्छायां कारणम् ॥३॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** _न व्याख्यातम्।_

———————————————————————————————————————

**बलदेव-विद्यभूषणः (वैष्णवानन्दिनी) : यदि मन्यसे** इति कृपया कथयेत्य् अर्थः ॥३॥

———————————————————————————————————————

॥ १.१२.४ ॥

**सूत उवाच—**

**अपीपलद् धर्म-राजः पितृवद् रञ्जयन् प्रजाः ।**  
निःस्पृहः सर्व-कामेभ्यः कृष्ण-पादानुसेवया ॥**

**श्रीधर-स्वामी (भावार्थ-दीपिका) : **निस्पृहस्यापि राज्ञः श्री-कृष्णानुग्रहात् तादृक् पौत्रः समजनीति वक्तुं तस्य श्री-कृष्णे भक्त्य्-उद्रेकम् आह—अपीपलद् इति त्रिभिः । पितृवद् **अपीपलत्** पालयाम् आस ॥४॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **तादृश-पौत्र-प्राप्तौ राज्ञः कृष्णानुराग एव कारणम् इत्य् अभ्यूहयंस् तम् एवाह त्रिभिः । **अपीपलत्** पालयामास ॥४॥

———————————————————————————————————————

**बलदेव-विद्यभूषणः (वैष्णवानन्दिनी) : **अपीपलत् पालयामास ॥४-५॥

———————————————————————————————————————

॥ १.१२.५-६ ॥

**सम्पदः क्रतवो लोका महिषी भ्रातरो मही ।**  
जम्बूद्वीपाधिपत्यं च यशश् च त्रि-दिवं गतम् ॥**

**किं ते कामाः सुर-स्पार्हा मुकुन्द-मनसो द्विजाः ।**  
अधिजह्रुर् मुदं राज्ञः क्षुधितस्य यथेतरे ॥**

**श्रीधर-स्वामी (भावार्थ-दीपिका) : **क्रतवस् तद्-उपार्जिता लोकाश् च ॥५॥ **सुर-स्पार्हाः **सुराणां स्पृहणीयास् ते **सम्पद्**-आदयः **कामा** विषया **राज्ञः किं मुदं** प्रीतिम् **अधिजह्रुः** कृतवन्तः ? न कृतवन्त इत्य् अर्थः । अत्र हेतुः—**मुकुन्दे** एव **मनो** यस्येति । **क्षुधितस्य** अन्नैक-मनसो **यथेतरे** स्रक्-चन्दनादयो न कुर्वन्ति, तद्वत् ॥६॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **सम्पद्-आदयस् तथा **सुराणां** स्पृहैव **स्पार्हः** स्वार्थेऽण्, स येषु ते सूर- स्पार्हाः **कामाः** भोगाः **राज्ञः किं मुदम् अधिजह्रुर्** नैव कृतवन्त इत्य् अर्थः । तत्र हेतुर् **मुकुन्द-मनस** इति । **इतरे** स्रक्-चन्दनादयः ॥६॥

———————————————————————————————————————

**बलदेव-विद्यभूषणः (वैष्णवानन्दिनी) : सुराणां स्पार्हः** स्पृहा तेषु ते । स्पृहैव स्वार्थेऽणि स्पार्हः, कामा म्द् अमुभोगाः, किं राज्ञो अधिजह्रुः जनयामासुर् नेत्य् अर्थः, यतो **मुकुन्द-मनसः** ।** इतरे** स्रक्-चन्दनादयः । मुकुन्द-सेवोपयोगिनी तस्य राज्य-सम्पत्, भुक्तवतस् तृप्त्य्-उपयोगिनीव स्रग् इति भावः ॥६॥

———————————————————————————————————————

॥ १.१२.७ ॥

**मातुर् गर्भ-गतो वीरः स तदा भृगु-नन्दन ।**  
ददर्श पुरुषं कञ्चिद् दह्यमानोऽस्त्र-तेजसा ॥**

**श्रीधर-स्वामी (भावार्थ-दीपिका) : **प्रस्तुतम् आह—मातुर् इति ॥७॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **प्रस्तुतम् आह—**मातुर् गर्भ-गतोऽपि वीर** इति स्वाभाविक-वीरत्वेनैवास्त्र-तेजसस् तस्माद् अबिभ्यद् इत्य् अर्थः । **ददर्श्**एति तन्-मनो-नयनाभ्यां भगवद्-रूपे एव स्व-विषय-ग्रहणारम्भः प्रथमतः कृत इति भावः ॥७॥

———————————————————————————————————————

**बलदेव-विद्यभूषणः (वैष्णवानन्दिनी) : **प्रस्तुतम् आह—मातुर् इति । वीर इति स्वाभाविकेन वीरत्वेन तद्-अस्त्राद् अबिभ्यद् इति भावः । ददर्श पुरुषं कञ्चिद् इति गर्भस्थ एव वामदेववत् कृष्ण-निखात-मनो-नेत्रोऽभूद् इति भावः ॥७॥

———————————————————————————————————————

॥ १.१२.८ ॥

**अङ्गुष्ठ-मात्रम् अमलं स्फुरत्-पुरट-मौलिनम् ।**  
अपीव्य-दर्शनं श्यामं तडिद्-वाससम् अच्युतम् ॥**

**श्रीधर-स्वामी (भावार्थ-दीपिका) : पुरटं** सुवर्णम् । **स्फुरन् पुरट-मौलिर्** यस्यास्ति तम् । व्रीह्य्-आदिभ्यश् चेति इनि-प्रत्ययः । **अपीच्यम्** अतिसुन्दरं दृश्यत इति **दर्शणं** रूपं यस्यतम् । **तडिद्वद् वाससी **यस्येति **श्यामम्** इति च पदाभ्यां विद्युद्-युक्त-मेघोपमा सूचिता । **अच्युतम्** अविकारम् ॥८॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : अङ्गुष्ठ-मात्रम्** इति । आत्मनः सर्वतो दिक्षु गर्भे तावन्-मात्रस्यैवावकाशस्य स्थितत्वात् तत्-प्रमाणम् एव भगवत्य् उपचरितम् । वस्तुतस् तु तावत्य् अपि देशेऽचिन्त्य-शक्त्या यथावत् प्रमाणम् एव भगवन्तं ददर्श, न त्व् अन्यथा । गर्भे दृष्टम् अनुध्यायन् परीक्षेत नरेष्व् इह [१.१२.३०] इत्य् उपरिष्टाद् उक्तेर् नर-लोके तत्-परीक्षणान्यथानुपपत्तेः । अत एव **अपीव्यम्** अन्यूनातिरिक्तत्वाद् अतिसुन्दरं दृश्यत इति **दर्शनं** रूपं यस्य त्वम् । **पुरट-मौलिनम्** इति व्रीह्य्-आदित्वाद् इनिः । **श्यंअं तडिद्-वाससम्** इति पदाभ्यां विद्युद्-भूषित-मेघो ब्रह्मास्त्र-दावानल-दह्यमान-परीक्षित्-कलभ-त्राणाय सहसैवोत्तरा-कुक्षि-नभसि प्रादुरभूद् इति द्योतितम् ॥८॥

———————————————————————————————————————

**बलदेव-विद्यभूषणः (वैष्णवानन्दिनी) : **अङ्गुष्ठ-मात्रम् इति—गर्भं परितस्तावन्-मात्रस्यैवावकाशात्-तत्-परिमाणम् उपचरितं, वस्तुतस् तस्याविचिन्त्य-शक्त्या युधिष्ठिरादि-दृष्टस्यैव तत्र प्रकाशः, अन्यथा परीक्षेत नरेष्विह [भा।पु। १.१२.३०] इति वक्ष्यमाण-परीक्षणानुपपत्तेः । न हि नर-लोकेऽङ्गुष्ठ-मात्रः कश्चिद् अस्ति । पुरटमौलिनम् इति ब्रीह्य्-आदित्वादिनिः, अपीच्यमति-मनोज्ञं दर्शनं रूपं यस्य, अपि-पूर्वादञ्चेः क्विन्नन्ताद्-भवार्थे यच्-छान्दसः । भवे छन्दसीति सूत्रात्, छन्दस् त्वम् अस्य शास्त्रस्य वेद-भागत्वाद् एव । दृश्यते इति दर्शनं कर्मणि ल्युट् । श्यामं विद्युद्-वाससम् इति विद्युत्-सुन्दरो मेघ इव ब्रह्मास्त्र-दावाग्नि-पीड्यमान-परीक्षित्-कलभत्राणायोत्तरोदर-नभस्याविरभूद् इति व्यजते ॥८॥

———————————————————————————————————————

**॥ १.१२.९ ॥**

**श्रीमद्-दीर्घ-चतुर् बाहुं तप्त-काञ्चन-कुण्डलम् ।**

**क्षतजाक्षं गदा-पाणिम् आत्मनः सर्वतो दिशम् ।**  
परिभ्रमन्तम् उल्काभां भ्रामयन्तं गदां मुहुः ॥**

**श्रीधर-स्वामी (भावार्थ-दीपिका) : तप्तं** दाहोत्तीर्णं यत् **कञ्चनं,** तन्-मये **कुण्डले** यस्य । **क्षतजाक्षं** संरम्भाद् अत्यारक्त-नेत्रम् । "अहो मद्-भक्तस्यापि गर्भेऽस्त्र-पीडा !" इति क्रोधाद् इति भावः ॥९॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : क्षतजाक्षं** ब्रह्मास्त्रं प्रति क्रोधाद् अत्यारक्त-नेत्रम् ॥९॥

———————————————————————————————————————

**बलदेव-विद्यभूषणः (वैष्णवानन्दिनी) : **क्षत-जाक्षम् इति ब्रह्मास्त्रं प्रति कोपोदयादत्य् अरुण-नेत्रम् इत्य् अर्थः । नीहारं हिमं गोपतिर् आदित्य इवास्त्रतेजो विधमन्तं विनाशयन्तं पर्यैक्षतेति पर-श्लोकस्थेनान्वयः । कोऽयं वीरासनस्थो नियुक्तोऽपि मां रक्षतीति वितर्कितवानित्य् अर्थः ॥९-१०॥

———————————————————————————————————————

**॥ १.१२.१० ॥**

**अस्त्र-तेजः स्व-गदया नीहारम् इव गोपतिः ।**  
विधमन्तं सन्निकर्षे पर्यैक्षत क इत्य् असौ ॥**

**श्रीधर-स्वामी (भावार्थ-दीपिका) : अस्त्र-तेजोविधमन्तं** विनाशयन्तम् । **नीहारं** हिमं **गोपतिः** सूर्य इव । [एवं-विधं गर्भ-गतो बालः] **सन्निकर्षे** समीपे ददर्श । दृष्ट्वा चासौ **क इति पर्यैक्षत** वितर्कितवान् ॥१०॥

———————————————————————————————————————

**जीव-गोस्वामी (क्रम-सन्दर्भः) : "**नीहारं विधयन् सूर्य इवासौ कः ?" इति पर्यैक्षत इत्य् अन्वयः, विभक्ति-विपरिणामात् ॥१०॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : नीहारं** हिमं **गोपतिः** सूर्य **इव** सूर्यो यथा विधमति, तथा **अस्त्र-तेजोविधमन्तं** विनाशयन्तं **पर्यैक्षत—"कोऽसौ** वीरासनेन माम् अयुक्तोऽपि रक्षति ?" इति वितर्कितवान् ॥१०॥

———————————————————————————————————————

**बलदेव-विद्यभूषणः (वैष्णवानन्दिनी) : _न व्याख्यातम्।_**

———————————————————————————————————————

**॥ १.१२.११ ॥**

**विधूय तद् अमेयात्मा भगवान् धर्म-गुब् विभुः ।**  
मिषतो दश-मासस्य**[^१०७]** तत्रैवान्तर्दधे हरिः ॥**

[^१०७]:
    दशमासस्येति पाठः ।


**श्रीधर-स्वामी (भावार्थ-दीपिका) : अमेयात्मा** कथं **तद् विधूतवान्** इत्य् अवितर्क्य-रूपः । धर्मं गोपायतीति **धर्म-गुप्** । यद् वा, धर्मं गोपायन्तीति धर्म-गुपो राजानस् तत्-प्रभुः, तेषाम्  अपि पालकत्वात् । **दशमास**-परिच्छेद्यस्य तस्य **मिषतः** पश्यतो यत्र दृष्टस् **तत्रैवान्तर्हितो,** न त्व् अन्यत्र गतः । यतो **विभुः** सर्व-गतः ॥११॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **धर्मं भक्त-वात्सल्य-रूपं स्व-धर्मं गोपायति **धर्म-गुप्दशमास्यस्य** दशमास-परिच्छेद्यस्य तस्य **मिषतः** पश्यतः । यत्र दृष्टः **तत्रैवान्तर्दधे,** न त्व् अन्यत्र गतः, यतो **विभुः** । हरिर् इति तस्य मनोऽपहृत्य तस्मिन्न् अवदधाने सत्य् अन्तर्दधे । चौरस्य लक्षणम् इदम् एव यद् धनवत्य् अवदधानेऽन्तर्धत्ते इति कूट-यामिकवत् तन्-मनो हर्तुम् एव तत्र प्रविष्ट आसीद् इत्य् उत्प्रेक्षा च द्योतिता ॥११॥

———————————————————————————————————————

**बलदेव-विद्यभूषणः (वैष्णवानन्दिनी) : धर्म-गुप्** स्व-भक्त-वात्सल्य-धर्म-पालकः, **दश मासाः** परिच्छेदका यस्य, तस्य **मिषतः** पश्यतः, **तत्रैवान्तर्दधे** न त्व् अन्यत्र, यतो **विभुः**, **हरिस् **तच्-चित्तापहर्ता ॥११॥

———————————————————————————————————————

**॥ १.१२.१२ ॥**

**ततः सर्व-गुणोदर्के सानुकूल-ग्रहोदये ।**  
जज्ञे वंश-धरः पाण्डोर् भूयः पाण्डुर् इवौजसा ॥**

**श्रीधर-स्वामी (भावार्थ-दीपिका) : **उदर्कम् उत्तर-फलम् । सर्व-गुणानाम् उत्तरोत्तराधिक्य-सूचके लग्ने । तत्र हेतुः—**अनुकूलैर्** अन्यैर् **ग्रहैःसहितानां** शुभ-ग्रहाणाम् **उदयो** यस्मिन् ॥१२॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : सर्व-गुणा** एव **उदर्कः** उत्तर-काल-भवं फलं यत्र तस्मिन् । **अनुकूलैर् ग्रहैः सह** वर्तमाने **उदये** लग्ने ॥१२॥

———————————————————————————————————————

**बलदेव-विद्यभूषणः (वैष्णवानन्दिनी) :** सर्व-गुणानाम् उदर्के उत्तर-काल-भवं फलं यत्र तस्मिन् । अनुकुलैर् ग्रहैः सहिते उदये लग्ने ॥१२॥

———————————————————————————————————————

**॥ १.१२.१३ ॥**

**तस्य प्रीत-मना राजा विप्रैर् धौम्य-कृपादिभिः ।**  
जातकं कारयाम् आस वाचयित्वा च मङ्गलम् ॥**

**श्रीधर-स्वामी (भावार्थ-दीपिका) : जातकं** जात-कर्म । **मङ्गलं** पुण्याहम् ॥१३॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** _न व्याख्यातम्।_

———————————————————————————————————————

**बलदेव-विद्यभूषणः (वैष्णवानन्दिनी) :** जातकं जात-कर्म ॥१३॥

———————————————————————————————————————

**॥ १.१२.१४ ॥**

**हिरण्यं गां महीं ग्रामान् हस्त्य्-अश्वान् नृपतिर् वरान् ।**  
प्रादात् स्वन्नं च विप्रेभ्यः प्रजा-तीर्थे स तीर्थवित् ॥**

**श्रीधर-स्वामी (भावार्थ-दीपिका) : वरान्** श्रेष्ठान् । **स्वन्नं** शोभनम् अन्नं च । **तीर्थविद्** दान-काल-ज्ञः ।


> यावन् न च्छिद्यते नालं तावन् नाप्नोति सूतकम् । \


छिन्ने नाले ततः पश्चात् सूतकं तु विधीयते ॥

इति वचनात् ततः पूर्वं **प्रादात्,** आमान्नं वा । **प्रजा-तीर्थे** पुत्रोत्पत्ति-पुण्य-काले,पुत्रे जाते व्यतीपाते दत्तं भवति चाक्षयम् इति स्मृतेः । 


> देवाश् च पितरश् चैव पुत्रे जाते द्वि-जन्मनाम् ।   
> आयन्ति हि नृप-श्रेष्ठ पुण्याहम् इति चाब्रुवन्न्॥ इति च ॥१४॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : प्रजा-तीर्थे** पुत्रोत्पत्ति-पुण्य-काले, पुत्रे जाते व्यतीपाते दत्तं भवति चाक्षयम् इति स्मृतेः ॥१४॥

———————————————————————————————————————

**बलदेव-विद्यभूषणः (वैष्णवानन्दिनी) : प्रजा-तीर्थे** पुत्र-जन्म-पुण्य-काले, पुत्रे जाते व्यतीपाते दत्ते भवति चाक्षयम् इति स्मरणात् । तीर्थवित्—


> यावन् न छिद्यते नालं तावन्-नाप्नोति सूतकम् ।   
> छिन्ने नाले ततः पश्चात् सूतकं तु विधीयते ॥

इति-स्मृत्य्-उक्त-दान-कालज्ञ इत्य् अर्थः ॥१४॥

———————————————————————————————————————

**॥ १.१२.१५-१७ ॥**

**तम् ऊचुर् ब्राह्मणास् तुष्टा राजानं प्रश्रयान्वितम् ।**  
एष ह्य् अस्मिन् प्रजा-तन्तौ पुरूणां पौरवर्षभ ॥**

**दैवेनाप्रतिघातेन शुक्ले संस्थाम् उपेयुषि ।**  
रातो वोऽनुग्रहार्थाय विष्णुना प्रभविष्णुना ॥**

**तस्मान् नाम्ना विष्णु-रात इति लोके भविष्यति ।**  
न सन्देहो महा-भाग महा-भागवतो महान् ॥**

**श्रीधर-स्वामी (भावार्थ-दीपिका) :** हे पौरवर्षभ ! कुरूणां कुरु-वंश्यानां शुक्ले शुद्धेऽस्मिन्प्रजा-तन्तौ । दैवेन कथंभूतेन ? अप्रतिघातेन दुर्वारेण । संस्थां नाशम् उपेयुषि गते सति वा युष्माकम् अनुग्रहार्थाय यस्मात् प्रभवन-शीलेन श्री-विष्णुना रातो दत्तः, तस्माल् लोके विष्णु-रात इति नाम्ना भविष्यति महाभागवतश् च । गुनैश् च महान् भविष्यति नात्र सन्देह इति तं राजानं ब्राह्मणा ऊचुर् इति त्रयाणाम् अन्वयः ॥१५-१७॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : पुरूणां** पुरु-वंश्यानां **प्रजा-तन्तौसंस्थां** नाशम् **उपेयुषि** प्राप्ते सति । **शुक्ले** शुद्धे **रातो** दत्तः । बालस्य तादृश-योग्यतायाम् अश्रद्दधानं राजानं प्रत्य् आह—**न सन्देह** इति ॥१५-१७॥

———————————————————————————————————————

**बलदेव-विद्यभूषणः (वैष्णवानन्दिनी) : पुरूणां** पुरु-वंश्यानां **प्रजा-तन्तौ** कुले दैवेन **संस्थां** विनाशम् **उपेयुषि** सति वोऽनुग्रहार्थाय **विष्णुनैष रातो** दत्त इत्य् उत्तरेण सम्बन्धः ॥१५॥

**शुक्ले** विशुद्धे ॥१६॥ \


> \


विष्णुना दत्तत्वान्-**नाम्ना विष्णुरातो भविष्यति** । अत्र **सन्देहस् **ते माभूद् इत्य् ऊचुः ॥१७॥

———————————————————————————————————————

**॥ १.१२.१८ ॥**

**श्री-राजोवाच—**

**अप्य् एष वंश्यान् राजर्षीन् पुण्य-श्लोकान् महात्मनः ।**  
अनुवर्तिता स्विद् यशसा साधु-वादेन सत्तमाः ॥**

**श्रीधर-स्वामी (भावार्थ-दीपिका) : **महा-भागवतो भविष्यतीत्य् उक्ते हृष्टः पृच्छति । **अपि स्वित्** किं स्वित् । **साधु-वादेन यशसा** सत्कीर्त्या च **अनुवर्तिता** भविष्यतीति पूर्वस्यैवातः परम् अप्य् अनुषङ्गः ॥१८॥

———————————————————————————————————————

**जीव-गोस्वामी (क्रम-सन्दर्भः) : अप्य् एष वंश्यान्** इत्य् अत्र “हृष्ट” इति टीकायां हर्षेणैव पुनः प्रश्नोऽयम्, न त्व् अपूर्त्येति भावः । वस्तुतस् तु तथात्वेऽपि राज-श्रेष्ठता-ज्ञानार्थं पुनः प्रश्नः ॥१८॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : **महा-भागवतो भविष्यतीत्य् उक्ते राजैव सान्तश् चमत्कारं स-गाम्भीर्यं पृच्छति । **अपि स्वित्** प्रश्ने । **अनु** लक्ष्यीकृत्य **वर्तिता** । तेषां सदृशो भविष्यति न वेत्य् अर्थः ॥१८॥

———————————————————————————————————————

**बलदेव-विद्यभूषणः (वैष्णवानन्दिनी) : **महा-भागवतो भविष्यतीति निशम्यातिहृष्टः पृच्छति—**अपि** सम्भावनायां, तान् **अनु** लक्षीकृत्य **वर्तिता**, तादृशो भविष्यति न वा ? इत्य् अर्थः । **स्वित्** प्रश्ने ॥१८॥

———————————————————————————————————————

**॥ १.१२.१९ ॥**

**ब्राह्मणा ऊचुः—**

**पार्थ प्रजाविता साक्षाद् इक्ष्वाकुर् इव मानवः ।**  
ब्रह्मण्यः सत्य-सन्धश् च रामो दाशरथिर् यथा ॥**

**मध्वाचार्यः (भागवत-तात्पर्यम्) : **रामो दाशरथिर् यथा अधिक-दृष्टान्तः । 


> ऊर्णनाभ्याधिको विष्णोर् विष्णुर् विष्णोस् तथैव च ।  
> विष्णुर् जीवस्य दृष्टान्तो ऊन-साम्याधिक-क्रमात् ॥ इति ब्राह्मे ॥१९॥

———————————————————————————————————————

**श्रीधर-स्वामी (भावार्थ-दीपिका) : **हे पार्थ, **प्रजानाम् अविता** रक्षकः । **मानवो** मनोः पुत्रः । **ब्राह्मण्येभ्यो** हितः । **सत्य**-प्रतिज्ञश् च श्री-**रामो यथा** ॥१९॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **तेषां सदृशो यशसेति किं पृच्छ्यते ? यैर् एव एकैकैर् गुणैः, ते सर्वे यशस्विनः आसन्, ते सर्वे एव गुणा अस्मिन् बालकेऽधुनैव सन्ति, यथावसरम् आविर्भविष्यन्ति । तस्माद् एतत्-तुल्यास् ते न बभूवुर् इति प्रतीयताम् इत्य् आशयेनाहुः—पार्थेति । **प्रजानाम् अविता** रक्षकः । **सत्य-सन्धः** सत्य-प्रतिज्ञः ॥१९॥

———————————————————————————————————————

**बलदेव-विद्यभूषणः (वैष्णवानन्दिनी) : पार्थ**! हे युधिष्ठिर! **प्रजानामविता** पालकः, **साक्षाद्** इति सेनां विनैवेत्य् अर्थः । **मानवो** मनु-पुत्रः । **सत्य-सन्धः** सत्य-प्रतिज्ञः ॥१९॥

———————————————————————————————————————

**॥ १.१२.२० ॥**

**एष दाता शरण्यश् च यथा ह्य् औशीनरः शिबिः ।**  
यशो वितनिता स्वानां दौष्यन्तिर् इव यज्वनाम् ॥**

**श्रीधर-स्वामी (भावार्थ-दीपिका) : उशीनर**-देशाधिपतिः **शिबिः** । येन स्व-मांसं श्येनाय दत्त्वा शरणागतः कपोतो रक्षितः । **स्वानां** ज्ञातीनां **यज्वनां** च **यशो-विस्तारको दौष्यन्तिर्** भरत इव ॥२०॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : उशीनर**-देशाधिपतिः **शिबिः,** येन स्व-मांसं श्येनाय दत्त्वा शरणागतः कपोतो रक्षितः । **दुष्यन्त**-पुत्रो भरतः ॥२०॥

———————————————————————————————————————

**बलदेव-विद्यभूषणः (वैष्णवानन्दिनी) : **उशीनर-देशाधिपतिः **औशीनरः शिबिः** यः स्व-मांसं श्येनाय दत्त्वा शरणागतं कपोतं रक्षितवान् । **स्वानां** ज्ञातीनां **यज्वनां** विप्राणां च **यशो वितनिता** । **दौष्यन्तिर् **भरतः ॥२०॥

———————————————————————————————————————

**॥ १.१२.२१ ॥**

**धन्विनाम् अग्रणीर् एष तुल्यश् चार्जुनयोर् द्वयोः ।**  
हुताश इव दुर्धर्षः समुद्र इव दुस्तरः ॥**

**श्रीधर-स्वामी (भावार्थ-दीपिका), विश्वनाथ-चक्रवर्ती (सारार्थ-दर्शिणी) :** अर्जुनयोः पार्थ-कार्तवीर्ययोः ॥२१॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**बलदेव-विद्यभूषणः (वैष्णवानन्दिनी) :** द्वयोर् अर्जुनयोः पार्थ-कार्तवीर्ययोः ॥२१॥

———————————————————————————————————————

**॥ १.१२.२२ ॥**

**मृगेन्द्र इव विक्रान्तो निषेव्यो हिमवान् इव ।**  
तितिक्षुर् वसुधेवासौ सहिष्णुः पितराव् इव ॥**

**श्रीधर-स्वामी (भावार्थ-दीपिका) :** हिमवान् इव सतां निषेव्योऽनन्य-गतिकत्वेन । वसुधेव तितिक्षुः क्षन्ता । प्रीत्या माता-पितराव् इव सहिष्णुः ॥२२॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : **सर्वंसहापि **वसुधा** परेषां वाक्-शर-ज्वालां नानुभवति । अयं तु ताम् अनुभवन्न् अपि न प्रतिकरिष्यतीति । अत्र दृष्टान्तः **पितराव्** इवेति ॥२२॥

———————————————————————————————————————

**बलदेव-विद्यभूषणः (वैष्णवानन्दिनी) : मृगेन्द्रः** सिंहः । **हिमवान् **इव मुनीनां **निषेव्यः** । माता च पिता च **पितरौ** ताविव **सहिष्णुः**, तौ यथा पुत्रापराधं सहेते, तद्वद्यः प्रजापराधम् इत्य् अर्थः ॥२२॥

———————————————————————————————————————

**॥ १.१२.२३ ॥**

**पितामह-समः साम्ये प्रसादे गिरिशोपमः ।**  
आश्रयः सर्व-भूतानां यथा देवो रमाश्रयः ॥**

**श्रीधर-स्वामी (भावार्थ-दीपिका) : पितामहो** ब्रह्मा तेन **समः** । साम्ये समत्वे । **रमाश्रयो **हरिः ॥२३॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : पितामहो** युधिष्ठिरः । **साम्ये** सर्वत्र द्वेषाभवे । रमाश्रयो नारायणः ॥२३॥

———————————————————————————————————————

**बलदेव-विद्यभूषणः (वैष्णवानन्दिनी) : पितामहो** ब्रह्मा युधिष्ठिरो वा । **साम्ये** सर्वत्र द्वेषाभावे । **रमाश्रयो** नारायणः ॥२३॥

———————————————————————————————————————

**॥ १.१२.२४ ॥**

**सर्व-सद्-गुण-माहात्म्ये एष कृष्णम् अनुव्रतः ।**  
रन्तिदेव इवोदारो ययातिर् इव धार्मिकः ॥**

**श्रीधर-स्वामी (भावार्थ-दीपिका) :** सर्वैः सद्-गुणैर् माहात्म्यं यत् तस्मिन् । श्री-कृष्ण-तुल्यः ॥२४॥

———————————————————————————————————————

**जीव-गोस्वामी (क्रम-सन्दर्भः) : **तथापि साधारण-जन-चमत्कारार्थं पूर्ववद् अन्यद् अपि किञ्चिद् ब्रूम इत्य् आहुः—रन्तीति । किं वा, बहुभिर् यथा स्वज्ञान-मुक्तत्वात् पाठ-क्रमो नात्र विवक्षितः । **औदार्यम्** अत्र दातृत्वम्, तेन कारुण्यं लक्ष्यते ॥२४।_।_

———————————————————————————————————————

**विश्वनाथ-चक्रवर्ती (सारार्थ-दर्शिणी) : **एकस्यैवोपमेयस्यास्य सर्वैर् गुणैर् एकम् एवोपमानीकुर्वन्न् आह—**सर्वैः सद्गुणैर्** यन् **माहात्म्यं,** तस्मिन् **एष कृष्णम् अनुव्रतः** श्री-कृष्ण-तुल्यः ॥२४॥

———————————————————————————————————————

**बलदेव-विद्यभूषणः (वैष्णवानन्दिनी) : सर्वैः सद्-गुणैर् **यन्-**माहात्म्यं** महिमा, तस्मिन्न् **एष कृष्णम् अनुव्रतः, **तन्-महिमांशेन गोविन्द-सम इत्य् अर्थः ॥२४॥

———————————————————————————————————————

**॥ १.१२.२५-२६ ॥**

**धृत्या बलि-समः कृष्णे प्रह्राद इव सद्-ग्रहः ।**  
आहर्तैषोऽश्वमेधानां वृद्धानां पर्युपासकः ॥**

**राजर्षीणां जनयिता शास्ता चोत्पथ-गामिनाम् ।**  
निग्रहीता कलेर् एष भुवो धर्मस्य कारणात् ॥**

**श्रीधर-स्वामी (भावार्थ-दीपिका) : धृत्या** धैर्येण । **सद्-ग्रहः** सन् भद्रो रगोऽभिनिवेशो यस्य सः । **आहर्ता** कर्ता ॥२५॥ **राजर्षीणां** जनमेजयादीनाम् ॥२६॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : सद्-ग्रहः** सन् उत्कृष्ट एव ग्रहो यस्य सः । गुणान् उक्त्वा कर्माण्य् आह—आहर्तेति ॥२५-२६॥

———————————————————————————————————————

**बलदेव-विद्यभूषणः (वैष्णवानन्दिनी) : सन्** समीचीनो **ग्रहो **ऽभिनिवेशो यस्य सः । इक्ष्वाक्व्-आदयः प्रकृष्टैकैक-गुणाः, परीक्षित् तु प्रकृष्ट-सर्व-गुणक इति प्रकरणार्थो बोध्यः । गुणान् उक्त्वा कर्माण्य् आहुः—**आहर्तेति** ॥२५॥ **भूवो धर्मस्य** च क्लेशार्पणात् **कारणाद् एष** **कलेर् निग्रहीता** भावी ॥२६॥


______


**॥ १.१२.२७ ॥**

**तक्षकाद् आत्मनो मृत्युं द्विज-पुत्रोपसर्जितात् ।**  
प्रपत्स्यत उपश्रुत्य मुक्त-सङ्गः पदं हरेः ॥**

**श्रीधर-स्वामी (भावार्थ-दीपिका) :** **द्विज-पुत्रेण** प्रेरितात् **तक्षकाद्** **आत्मनो** **मृत्युम्** उपश्रुत्य विरक्तः सन् **हरेः पदं** **प्रपत्स्यते** भजिष्यति ॥२७॥

———————————————————————————————————————

**जीव-गोस्वामी (क्रम-सन्दर्भः) : हरेः** श्री-कृष्णस्य **पदं** चरणारविन्दं—ज्ञानेन वैयासकि-शब्दितेन भेजे खगेन्द्र-ध्वज-पाद-मूलं [भा।पु। १.१८.१६] इत्य्-उक्तेः ।_।_२७॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** **उपसर्जितात्** प्रेरितात् ॥२७॥

———————————————————————————————————————

**बलदेव-विद्यभूषणः (वैष्णवानन्दिनी) : द्विज-पुत्रेण उपसर्जितात्** प्रेरितात् **तक्षकाद्** **आत्मनो मृत्युम्** **उपश्रुत्य** **मुक्त**-राज्यादि-**सङ्गः** सन् **हरेः पदं प्रपत्स्यते** ॥२७॥

———————————————————————————————————————

**॥ १.१२.२८ ॥**

**जिज्ञासितात्म-याथार्थ्यो मुनेर् व्यास-सुताद् असौ ।**  
हित्वेदं नृप गङ्गायां यास्यत्य् अद्धाकुतोभयम् ॥**

**श्रीधर-स्वामी (भावार्थ-दीपिका) : **ततश् च जिज्ञासितम् आत्मनो याथात्म्यं येन सः । **इदं** शरीरं **गङ्गायां हित्वाकुतोभयं** पदं **यास्यति** । **अद्धा** निश्चयेन ॥२८॥

———————————————————————————————————————

**जीव-गोस्वामी (क्रम-सन्दर्भः) : **तद् एव खल्व् **अकुतोभयम्**—


> मर्त्यो मृत्यु-व्याल-भीतः पलायन्  
> लोकान् सर्वान् निर्भयं नाध्यगच्छत् ।  
> त्वत्-पादाब्जं प्राप्य यदृच्छयाद्य  
> सुस्थः शेते मृत्युर् अस्माद् अपैति ॥ [भा।पु। १०.३.२७] इत्य्-आदेः ।

ततो **जिज्ञासित** इत्य् अत्र **आत्मा** हरिर् एव ॥२८॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : जिज्ञासितं** विचारितम् **आत्मनो याथार्थ्यं** वास्तवं तत्त्वं येन सः । **इदं** शरीरम् ॥२८॥

———————————————————————————————————————

**बलदेव-विद्यभूषणः (वैष्णवानन्दिनी) : जिज्ञासितम्** **आत्मनो** हरेः स्वस्य च **याथात्म्यं** येन सः । **इदं** शरीरम्, **अकुतोभयं** कृष्णम् ॥२८॥

———————————————————————————————————————

**॥ १.१२.२९ ॥**

**इति राज्ञ उपादिश्य विप्रा जातक-कोविदाः ।**  
लब्धापचितयः**[^१०८]** सर्वे प्रतिजग्मुः स्वकान् गृहान् ॥**

[^१०८]:
    लब्धोपचितय इति पाठः ।


**श्रीधर-स्वामी (भावार्थ-दीपिका) :** **लब्धा** **अपचितिः** पूजा यैस् ते ॥२९॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) :** **लब्धा अपचितिः** पूजा यैः ॥२९॥

———————————————————————————————————————

**बलदेव-विद्यभूषणः (वैष्णवानन्दिनी) : लब्धा उपचितिः** पूजा यैस् ते ॥२९॥

———————————————————————————————————————

**॥ १.१२.३० ॥**

**स एष लोके विख्यातः परीक्षिद् इति यत् प्रभुः ।**  
पूर्वं**[^१०९]** दृष्टम् अनुध्यायन् परीक्षेत नरेष्व् इह ॥**

[^१०९]:
    गर्भे-


**श्रीधर-स्वामी (भावार्थ-दीपिका) : **परीक्षिद् इति नाम निर्वक्ति—स एष इति । **यद्** यस्मात् **प्रभुः** समर्थः सन् गर्भे **दृष्टं** पुरुषम् **अनुध्यायन्निह** दृश्यमानेषु **नरेषु** मध्ये सर्वम् अपि नरं परीक्षिता “अयम् असौ भवेन् नो वा ?” इति विचारयेत्, अतः **परीक्षिद् इति विख्यातः** । “पूर्व-दृष्टम्” इति वा पाठः । तदा मातृ-गर्भे पूर्वं दृष्टम् इत्य् अर्थः ॥३०॥

———————————————————————————————————————

**जीव-गोस्वामी (क्रम-सन्दर्भः) : **स एष इति । श्री-कृष्ण-दर्शनात् **पूर्वम्** अतिबाल्यावस्थायाम् एव ज्ञेयम् ॥३०।

———————————————————————————————————————

**विश्वनाथ-चक्रवर्ती (सारार्थ-दर्शिणी) : **परीक्षिद् इति नाम निर्वक्ति—स एषा इति । **इह** दृश्यमानेषु **नरेषु** मध्ये गर्भे **दृष्टं** पुरुषम् अनुस्मरन् “अयं स भवेन् न वा” इति विचारयेत्, अतः **परीक्षिद् इति विख्यातः** । “पूर्वं दृष्टम्” इति च पाठः ॥३०॥

———————————————————————————————————————

**बलदेव-विद्यभूषणः (वैष्णवानन्दिनी) : परीक्षिद् इति** नाम सूतो निर्वक्ति—**स** इति । **इह** दृश्यमानेषु **नरेषु** मध्ये गर्भे **दृष्टं** पुरुषम् अनुस्मरन् । अयं स भवेन् नवेति **परीक्षेत** विचारयेद् अतः परीक्षिद् इति **लोके** **विख्यातः** ॥३०॥

———————————————————————————————————————

**॥ १.१२.३१ ॥**

**स राज-पुत्रो ववृधे आशु शुक्ल इवोडुपः ।**  
आपूर्यमाणः पितृभिः काष्ठाभिर् इव सोऽन्वहम् ॥**

**मध्वाचार्यः (भागवत-तात्पर्यम्) : **पूरयन्ति दिशः सोमं देवा गावः सरस्वती इति गारुडे ॥३१॥

———————————————————————————————————————

**श्रीधर-स्वामी (भावार्थ-दीपिका) : शुक्ले** शुक्ल-पक्षे **स** प्रसिद्ध **उडुपोऽन्वहं** यथा **काष्ठाभिः** पञ्चदश-कलाभिर् आपूर्यमाणो वर्धते, एवं **पितृभिर्** युधिष्ठिरादिभिर् कामैश् चातुःषष्टि-कलाभिश् **चापुर्यमाणो ववृधे** ॥३१॥

———————————————————————————————————————

**जीव-गोस्वामी (क्रम-सन्दर्भः) : **[?] बाल एवेति पद्यं चित्सुख-सम्मतम् ॥३१॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : शुक्ले** शुक्ल-पक्षे **उडुपश्** चन्द्र **इव ववृधे** । **आपूर्यमाण** इति **कलाभिः** लालनैश् चेति ज्ञेयम् । **काष्ठाभिर्** दिग्भिर् **इवपितृभिर्** युधिष्ठिरादिभिर् आवृत इति शेषः ॥३१॥

———————————————————————————————————————

**बलदेव-विद्यभूषणः (वैष्णवानन्दिनी) : शुक्ले** पक्षे **यथोडुपः** **काष्ठाभिः** कलाभिर् आपूर्यमाणो वर्धते, तथा **पितृभिः** युधिष्ठिराद्यैर् लालनाभिर् **अन्वहम्** **आपूर्यमाणो** **ववृधे** ॥३१॥

———————————————————————————————————————

**॥ १.१२.३२ ॥**

**यक्ष्यमाणोऽश्वमेधेन ज्ञाति-द्रोह-जिहासया ।**  
राजा लब्ध-धनो दध्यौ नान्यत्र कर-दण्डयोः ॥**

**श्रीधर-स्वामी (भावार्थ-दीपिका) : **पूर्वम् अपकृष्योक्तान् अश्वमेधान् स्वावसरे स-प्रकारं कथयति । **ज्ञाति-द्रोहस्यहानेच्छया यक्ष्यमाणः कर-दण्डयोर् अन्यत्र** ताभ्यां विना **लब्ध-धनो**[^११०]**दध्यौ** चिन्तयाम् आस । कर-दण्ड-जस्य परिजन-भरण-मात्रोपक्षीणत्वात् ॥३२॥

[^११०]:
    दध्यौ अन्यत्रेति पाठे न लब्ध-धान इत्य् अन्वयः ।


———————————————————————————————————————

**जीव-गोस्वामी (क्रम-सन्दर्भः) : यक्ष्यमाण** इति । तत्-परितोषार्थं श्री-भीष्मोपदेशेनैवेति ज्ञेयम् । अन्यथा भीष्मेऽप्य् अनास्था स्यात् ॥३२॥ 

———————————————————————————————————————

**विश्वनाथ-चक्रवर्ती (सारार्थ-दर्शिणी) : कर-दण्डयोर् अन्यत्र** ताभ्यां विना **धनालाभात्** धन-प्राचुर्यस्य अपेक्षणीयत्वात् **दध्यौ** चिन्तयामास ॥३२॥

———————————————————————————————————————

**बलदेव-विद्यभूषणः (वैष्णवानन्दिनी) : **सङ्क्षेपाद् उक्तान् अश्वमेधान् विस्तरेणाह—**यक्ष्यमाण** इति । **राजा** युधिष्ठिरः **करदण्डयोर्** **अन्यत्र** **अलब्ध-धनो**ऽश्वमेधार्थक-बहु-धनापेक्षया **दध्यौ** । **कर-दण्ड-लब्धानां धनानां** पोष्य-वर्ग-भरणेनोपक्षीणत्वात् अधिक-धनार्थ-चिन्ताभूद् इत्य् अर्थः ॥३२॥

———————————————————————————————————————

**॥ १.१२.३३ ॥**

**तद् अभिप्रेतम् आलक्ष्य भ्रातरोऽच्युत-चोदिताः ।**  
धनं प्रहीणम् आजह्रुर् उदीच्यां दिशि भूरिशः ॥**

**श्रीधर-स्वामी (भावार्थ-दीपिका) : प्रहीणं** मरुत्, तस्य यज्ञे ब्राह्मणैस् त्यक्तं सुवर्ण-पात्रादिकम् आनीतवन्तः ॥३३॥३३॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**विश्वनाथ-चक्रवर्ती (सारार्थ-दर्शिणी) : प्रहीणं** मरुत्, तस्य यज्ञे त्यक्त-स्वर्ण-पात्रादिकम् आनीतवन्तः ॥३४॥

———————————————————————————————————————

**बलदेव-विद्यभूषणः (वैष्णवानन्दिनी) : तद् अभिप्रेतं** राज्ञोऽभिप्रायम् **आलक्ष्य** **भ्रातरो** भीमादयः **प्रहीणं** मरुत्-तस्य राज्ञो यज्ञे त्यक्तं बहु **धनम्** **आजह्रुर्** आनिन्युः, अस्वामिकस्य धनस्य राजकीयत्वात् ॥३३॥

———————————————————————————————————————

**॥ १.१२.३४ ॥**

**तेन सम्भृत-सम्भारो धर्म-पुत्रो युधिष्ठिरः ।**  
वाजि-मेधैस् त्रिभिर् भीतो यज्ञैः समयजद्**[^१११]** धरिम् ॥**

[^१११]:
    यज्ञोशमयद् इति पाठः ।


**श्रीधर-स्वामी (भावार्थ-दीपिका), विश्वनाथ-चक्रवर्ती (सारार्थ-दर्शिणी) : संभृत-संभारः** संपादित-यज्ञोपकरणः । **भीतो** ज्ञाति-द्रोहात् ॥३४॥

———————————————————————————————————————

**जीव-गोस्वामी (क्रम-सन्दर्भः) : _न व्याख्यातम्।_**

———————————————————————————————————————

**बलदेव-विद्यभूषणः (वैष्णवानन्दिनी) : संभृतः** संपादितः **सम्भारो**ऽश्वमेधोपकरणं येन सः । **भीतो** ज्ञाति-द्रोहात् ॥३४-३५॥

———————————————————————————————————————

**॥ १.१२.३५-३६ ॥**

**आहूतो भगवान् राज्ञा याजयित्वा द्विजैर् नृपम् ।**  
उवास कतिचिन् मासान् सुहृदां प्रिय-काम्यया ॥**

**ततो राज्ञाभ्यनुज्ञातः कृष्णया सह-बन्धुभिः ।**  
ययौ द्वारवतीं ब्रह्मन् सार्जुनो यदुभिर् वृतः ॥**

**श्रीधर-स्वामी (भावार्थ-दीपिका) : _न व्याख्यातम्।_**

———————————————————————————————————————

**जीव-गोस्वामी (क्रम-सन्दर्भः) : **अत्र **आहूतो भगवान् राज्ञा** इति क्वाचित्कं पद्य-द्वयं सम्बन्धोक्ति-कारेण व्याख्यातम् अस्ति ॥३५-३६॥

———————————————————————————————————————

**विश्वनाथ-चक्रवर्ती (सारार्थ-दर्शिणी) : _न व्याख्यातम्।_**

इति सारार्थ-दर्शिन्यां हर्षिण्यां भक्त-चेतसाम् ।

प्रथमे द्वादशोऽध्यायः सङ्गतः सङ्गतः सताम् ॥*॥

———————————————————————————————————————

**बलदेव-विद्यभूषणः (वैष्णवानन्दिनी) : कृष्णया बन्धुभिः सहितेन राज्ञा** च ॥३६॥

इति श्री-वैष्णवानन्दिन्यां  प्रथम-स्कन्ध-टिप्पन्यां द्वादशोऽध्यायः ॥१२॥


______


इति श्रीमद्-भागवते महा-पुराणे ब्रह्म-सूत्र-भाष्ये

पारमहंस्यं संहितायां वैयासिक्यां

दशम-स्कन्धे परीक्षिज्-जन्म नाम

द्वादशोऽध्यायः ।

॥१.१२॥




______


> 

(१.१३)

