+++
title = "३७"

+++

## केशि-वधः, नारद-कृतं भगवत्-स्तवनं निलायन-क्रीडायां व्योमासुर-वधश् च ।

॥ १०.३७.१ ॥

**श्री-शुक उवाच---**

केशी तु कंस-प्रहितः खुरैर् महीं

महा-हयो निर्जरयन् मनो-जवः ।

सटावधूताभ्र-विमान-सङ्कुलं

कुर्वन् नभो हेषित-भीषिताखिलः ॥

**श्रीधर-स्वामी (भावार्थ-दीपिका) :**

सप्त-त्रिंशे हते केशिन्य्- अच्युतो भावि-कर्मभिः ।

नारदेन स्तुतः क्रीडन् व्योमासुरम् अथावधीत् ॥

वृषवेषासुरं यद्वत् केशिनं हय-वेषिणम् ।

कंस-प्राण-सखं हत्वा कंसं व्यसुम् इवाकरोत् ॥

केशी त्व् इति । प्रथम-श्लोकेन य एवं-भूतः केशीत्य् अनूद्य तं भगवान् उपाह्वयद् इति द्वितीयेनान्वयः । महा-हयः सन् महीं निर्जरयन् श्लथयन् विदारयन्न् इत्य् अर्थः । सटाभिः केसरैर् अवधूतानीतस् ततः क्षिप्तान्य् अभ्राणि विमानानि च तैः सङ्कीर्णं नभः कुर्वन् । हेषितैर् अश्व-जाति-शब्दैर् भीषितम् अखिलं विश्वं येन सः ॥१॥


______


**वंशीधरः (भावार्थ-दीपिका-प्रकाशः) :** भावि-कर्मभिर् अप्रे करिष्यमाण-कर्मभिः । अथ केशि-वधानन्तरम् । यद् वद्यथा वृषासुरं तद् बद्ध्यवेषिणाम् इत्य् अन्वयः । व्यसुम् इव मृतक-समम् । अनूद्य वर्णयित्वा । इत्य् अर्थ इति---यद्य् अपि निरुपपदो जॄ-धातुः समृद्ध्यर्थेऽस्ति निर्जरा देवाः इत्य्-आदिवत् तथाप्य् अनेकार्थत्वाद् विदारणेऽपीत्य् आशयः । हेषा ह्रेषाश्व-शब्दे द्वे इति नाम-रत्नाकरे केशि-सञ्ज्ञान्वर्थताम् आह---सटेत्य्-आदि ॥१॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** तु-शब्दोऽरिष्टतोऽस्य विशेषं सूचयति । तम् एवं दर्शयति---कंसेत्य् आदि-विशेषणैः । स्वत एव महा-दुष्टः, पुनश् च दुष्टतार्थं कंसेन तत्र प्रहित इत्य् अर्थः । निःशेषेण जरयन् चूर्णयन्, मनसो जव इव जवो यस्य सः । केशीति संज्ञाया अन्वर्थतां दर्शयति---सटेति ॥१॥


______


**जीव-गोस्वामी (लघु-वैष्णव-तोषणी) :** केशी तु नन्द-व्रजं जगामेति शेषः । संज्ञाया अन्वर्थतां दर्शयति । सटेति ॥१॥


______



______


**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्*।


______


**विश्वनाथ-चक्रवर्ती (सारार्थ-दर्शिणी) :**

सप्तत्रिंशो केशिवधो भावि लीलोक्तिभिः स्तुतिः

नारदेन हरेश्चौर्य- क्रीडा व्यंअवधो ऽप्यभूत्

केशी तु यः कंस प्रहितस्तं भगवानुपाह्वयद् इति द्वितीये नान्वयः यद्वा नन्दव्रजं जगामेति शेषो देयः निर्जरयन् खुराघातैर्महीं निःशेषेण जीर्णां कुर्वन्, सटाभिः केशरैरवधूतानि कम्पितानि अभ्राणि विमानानि च तैः सङ्कुलं व्याप्तं नभः कुर्वन् । हेयितमश्वजातिशब्दः ॥१॥


______


**॥ १०.३७.२ ॥**

विशाल-नेत्रो विकटास्य-कोटरो

बृहद्-गलो नील-महाम्बुदोपमः ।

दुराशयः कंसहितं चिकीर्षुर्

व्रजं स नन्दस्य जगाम कम्पयन् ॥

**श्रीधर-स्वामी (भावार्थ-दीपिका) :** तद्-धेषितैर् स्तैरतिनिष्ठुरैर् हेषितैः । बालैः पुच्छ-लोमभिर् विघूर्णिताः परिभ्रामिता अम्बुदा येन तम् । आजौ सङ्ग्रामार्थम् । आत्मानं कृष्णम् । अग्रणीः पुरतो निर्गतः सन्न् उपाह्वयत् स्व-समीपम् आजुहाव । स च केशी तन् निशम्य मृगेन्द्र-वन् नादम् अकरोत् ॥२॥


______


**वंशीधरः (भावार्थ-दीपिका-प्रकाशः) :** तं केशिनम् । अग्रणीः कृष्णो ज्ञेयः । स्व-गोकुलं निजव्रजम् । तच् च श्री-वैशम्पायनेनोक्तम्---

> नृ-शब्दानुसरः क्रुद्धः स कचादिद् दिनागमे । >
> जगाम घोष-सम्वासं नोदितः काल-धर्मणा । >
> तं दृष्ट्वा दुद्रुवुर् गोपाः स्त्रियश् च शिशुभिः सहः । इत्य्-आदि ।

किम्भूतं स्व-गोकुलम्---तत् अनिर्वचनीय-प्रेमास्पदम् इत्य् अर्थः । यद् वा---तस्य केशिन इव हेषितैर् इति समस्तम् एव । तत्राग्रणीर् इति भीतान् गोष्ठ-जनान् पृष्ठीकृत्य यमुना-मार्गे निर्गतः सन् स्वसमौपं प्रत्याजुहावेत्य् अर्थः । श्री-गोविन्द-स्थानम् उत्तरेण यमुना-घट्ट-विशेषस्य केशिघट्ट-तीर्थत्वेन प्रसिद्धः । तथा च वाराहे गङ्गा-शत-गुणं पुण्या यत्र केशी निपातितः इति । अत्र विवरणं श्री-विष्णु-पुराणे---

> त्राहि त्राहीति गोविन्दस् तेषां श्रुत्वा तदा वचः । >
> सतोयजलद्ध्वानगम्भीरम् इदम् उक्तवान् ॥ >
> अलं त्रासेन गोपालाः केशिनः किं भयातुरैः । >
> भवद्भिर् गोपजातीयैर् वीर्य विलोप्यते किम् >
> अनेनाल्पसारेण हेषिताटोपकारिणा । >
> दैतेयवलबाहेन बलिना दुष्टवाजिना । इति ।

श्री-हरि-वंशे च---

> तम् आपतन्तं संप्रेक्ष्य केशिनं हयदानवम् । >
> प्रत्युज्जगाम गोविन्दस् तोयदः शशिनं यथा ॥ >
> केशिनस् तु तम् अभासे दृष्ट्वा कृष्णम् अवस्थितम् । >
> मनुष्य-बुद्धयो गोपाः कृष्णम् ऊचुर्हितैषिणः ॥ >
> कृष्ण तात न खल्वेष सहसा ते हयाधमः । >
> उपसर्प्यो भवान् बालः पापश्चैष दुरासदः ॥ >
> एष कण्षस्य सहजः प्राणस् तात बहिश् चरः । >
> उत्तमश् च हर्येद्राणां दानवोऽप्रतिमो युधि । >
> त्रासनः सर्व-देवानां तुरङ्गाणां महाबलः । >
> अवध्यः सर्व-भूतानां प्रथमः पाप-कर्मणाम् ॥ इति ।

तत्र शशिनम् इत्य् उक्तेः केशिनः शुक्ल-पक्ष एव वधो ज्ञेयः ॥२॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** स्वगोकुलं निज-व्रजम् । यद् वा, स्वस्य गवां कुलं तत्-सहचारित्वेन गोपा अपि ग्राह्याः । एवं श्री-वृन्दावनान्तर् गोचारण-समये प्रातः केशी समागत इति ज्ञेयम् । अतस् तत्र यमुना-तीरे श्री-गोविन्द-देवाद् उत्तरतस् तद्-वधः सङ्गत एव, अत एव वक्ष्यतेऽपि \[२५श।श्लो\] भगवान् अपि गोविन्दः इत्य्-आदि । यच् च श्री-वैशम्पायनेनोक्तम् हरि-वंशे---

> नृ-शब्दानुसरः क्रुद्धः स कदाचिद् दिनागमे । >
> जगाम घोष-संवासं नोदितः काल-धर्मणा । >
> तं दृष्ट्वा दुद्रुवुर् गोपाः स्त्रियश् च शिचुभिः सह ॥ इत्य्-आदि,

तच् च कल्प-भेद-कल्पनया व्यवस्थापनीयम् । यद् वा, तन्मते गमनं तस्य तत्रैव मारणं चाग्रेऽभिगतेन भगवता तत्र यमुना-तीर एवेति ज्ञेयम्, गङ्गा-शत-गुणाः[^१४] प्रोक्ता यत्र केशी निपातितः इति श्री-वाराहोक्तात् तत्रैव तद्-वध-प्रसिद्धेः । स्व-शब्देन गोकुलस्यावश्यपरिपाल्यत्वं सूचितम्, यतो भगवान् तत्र निजाशेषैश्वर्य-प्रकटकः । यद् वा, स्वज्ञातयो गोपा गोकुलानि च, द्वन्द्वैक्यम्, तैर् हेषितैर् अपि त्रासयन्तम् । यद् वा, तस्यैव हेषितैर् उपाह्वयत्, आत्मानमाजौ मृगयन्तम् इति तुच्छ-बुद्ध्या तेनान्येनोपद्रुता इति ज्ञेयम्, अग्रणीर् गोपानां ब्य्हयम् अत्यन्तं दृष्ट्वा तानाश्वासितुम्, व्यादायेत्य् अस्य पृष्ठतः कृत्वा पुरतो बहिर् निगतः सन् । तथा च श्री-विष्णु-पुराणे---

[^१४]: तस्याः शत-गुणाः


> त्राहि त्राहीति गोविन्दस् तेषां श्रुत्वा तदा वचः । >
> सतोयजलदध्वानगम्भीरम् इदम् उक्तवान् ॥ >
> अलं त्रासेन गोपालाः केशिनः किं भयातुरैः । >
> भवद्भिर् गोप-जातीयैर् वीरवीर्यं विलोप्यते ॥ >
> किम् अनेनाल्पसारेण हेषिताटोपकारिणा । >
> दैतेयवलवाह्येन वल्गता[^१५] दुष्टवाजिना ॥ इति ।

[^१५]: वलिना


श्री-हरि-वंशे---

> तमापतन्तं सम्प्रेक्ष्य केशिनं हयदानवम् । >
> प्रत्युज्जगाम गोविन्दस् तोयदः शशिनं यथा ॥ >
> केशिनस् तु तमभ्यासे दृष्ट्वा कृष्णम् अवस्थितम् । >
> मनुष्य-बुद्धयो गोपाः कृष्णम् ऊचुहितैषिणः ॥ >
> कृष्ण तात न खल्वेष सहसा ते हयाधमः । >
> उपसर्प्यो भवान् बालः पापश्चैव दुरासदः ॥ >
> एष कंसस्य सहजः प्राणस् तात बहिश् च । >
> उत्तमश् च हयेन्द्राणां दानवोऽप्रतिमो युधि ॥ >
> त्रासनः सर्व-देवानां तुरगाणां महावलः । >
> अवध्यः सर्व-भूतानां प्रथमः पाप-कर्मणाम् ॥ इति ।

तत्र शशिनम् इत्य् उक्तेः केशिनः शुभ्र-वर्णो ज्ञेयः, विशेषेण नादं चक्रे । कीदृशम् ? तम् आह---मृगेन्द्रेति । अन्यत् तैर् व्याख्यातम् एव । यद् वा, स महावलो भगवान् व्यनदच् च । अन्यत् समानम् ॥२॥


______


**जीव-गोस्वामी (लघु-वैष्णव-तोषणी) :** स्व-गोकुलं निज-व्रजं त्रासयन्तम् । तच् च श्री-वैशम्पायनेनोक्तं

> नृ-शब्दानुसरः क्रुद्धः स कदाचिद् दिनागमे । >
> जगाम घोष-सम्वासं नोदितः काल-धर्मणा । >
> तं दृष्ट्वा दुद्रुवुर् गोपाः स्त्रियश् च शिशुभिः सहेत्य् । आदि ।

कथम्-भूतं स्व-गोकुलं तत् तादृश-प्रेमास्पदम् इत्य् अर्थः । यद् वा, तस्य केशिन इव हेषितैर् इति समस्तम् एव । तैस् तम् उपह्वयद् इत्य् अन्वयः । तत्राग्रणीर् इति भीतान् गोष्ठ-जनान् पृष्ठीकृत्य यमुना-मार्गतः सन् स्व-समीपं प्रत्याजुहावेत्य् अर्थः । श्री-गोविन्द-स्थानम् उत्तरेण यमुना-घट्ट-विशेषस्य केशि-गट्ट-तीर्थत्वेन प्रसिद्धेः तथा च वाराहे यमुना-माहात्म्ये । गङ्गा-शत-गुणं पुन्या यत्र केशी निपातित इति । अत्र विवरणं श्री-विष्णु-पुराणे । त्राहि त्राहीति गोविन्दस् तेषां श्रुत्वा तदा वचः । सतोय-जलद-ध्वानगभीरम् इदम् उक्तवाम् । अलं त्रासेन गोपालाः ! केशिनः किं भयातुरैः । भवद् भिर् गोप-जातीयैर् वीरवीर्यं विलोप्यते किम् अनेनाल्पसारेण हेषिताटोपकारिणा । दैतेयवलवाह्येन वलिना दुष्टवाजिनेति । श्री-हरि-वंशे च --

> तमापतन्तं संप्रेक्ष्य केशिनं हयदानवम् । >
> प्रत्युज् जगाम गोविन्दस् तोयदः शशिनं यथा ॥ >
> केशिनस् तु तम् अभ्यासे दृष्टा कृष्णम् अवस्थितम् । >
> मनुष्य-बुद्धयो गोपाः कृष्णम् ऊचुर् हितैषिणः ॥ >
> कृष्ण तात न खल्व् एष सहसा ते हयाधामः । >
> उपसर्प्यो भवान वलः पापश् चैष दुरासदः ॥ >
> एष कंसस्य सहजः प्राणस् तात बहिश् चरः । >
> उत्तमश् च हयेन्द्राणां दानवाप्रतिमो युधि ॥ >
> त्रासनः सर्व-देवानां तुरङ्गानां महा-बलः । >
> अव यः सर्व-भूतानां प्रथमः पाप-कर्मणाम् इति ॥

तत्र शशिनम् इत्य् उक्तेः केशिनः शुक्ल एव वर्णो ज्ञेयः ॥२॥


______



______


**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्*।


______


**विश्वनाथ-चक्रवर्ती (सारार्थ-दर्शिणी) :** बालाः पुच्छ-लोमानि स केशी च व्यनदत् ॥२॥


______


॥ १०.३७.३ ॥

तं त्रासयन्तं भगवान् स्व-गोकुलं

तद्-धेषितैर् वाल-विघूर्णिताम्बुदम् ।

आत्मानम् आजौ मृगयन्तम् अग्र-णीर्

उपाह्वयत् स व्यनदन् मृगेन्द्र-वत् ॥

**श्रीधर-स्वामी (भावार्थ-दीपिका) :** ततः केशी तं कृष्णं दृष्ट्वा मुखेन खं पिबन्न् इव मुखं विवृत्याभिमुखः सन्न् अभिजगाम । किं च अत्य्-अमर्षणोऽति-कुपितोऽत्यन्तम् असहमानो वा । प्रत्यक् यद्भ्यां जघान । दुरासदोऽन्यैर् अभिभवितुम् अशक्यः । दुरत्ययः उद्यतः सन् दुरतिक्रमः । अत्र हेतुः, चण्ड-जवश् चण्डस् तीव्रो जवो वेगो धावनं यस्य ॥३॥


______


**वंशीधरः (भावार्थ-दीपिका-प्रकाशः) :** ततो नादानन्तरम् । न केवलम् अभ्याजगामेवेत्य् आह---किं च इति । निर्बलस्यातिकोपेन किम् इत्य् आह । अत्यन्तेपि । प्रत्यक् पद्भ्यां पश्चिम-पद्भ्याम् । अत्र दुरत्ययत्वे । अरविन्दलोचनम् इति । प्रफुल्ल-पद्माभस्मेरनेत्रोन्मीलनेन वीक्षणाद् इति सावज्ञत्वम् उक्तम् । यद् वा, श्री-बादरायणेस् तन् निन्दोक्तिर् इयम् । तादृश-सुन्दर-सुकुमाराङ्गे दृष्ट्वेऽपि तद्-दुष्टभावान अपगमात् ॥३॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** जघान हन्तुं प्रवृत्तः, अरविन्द-लोचनम् इति प्रफुल्ल-पद्माभ-श्री-नेत्रोन्मीलनेन निरीक्षणाद् इति साद्वधानत्वं सावज्ञतुं चोक्तम् । यद् वा, श्री-वादरायणेः शोकोक्तिर् इयम्, तादृश-सुन्दर-सुकुमाराङ्गे दृष्टेऽपि पद्भ्यां हननात् । अन्यत् तैर् व्याख्यातम् ।

तत्र दृष्ट्वेति व्याख्यानान् निशाम्येति पाठो द्रष्टव्यः । मुखेन संपिवन्निवेत्य् अस्यैव व्याख्या, मुखं विवृत्येति---व्यादायेत्य् अधिकं लेख-भ्रमात् । निशम्येति पाठ-निश्चये तु, तत् आह्वानम्, तं नादं वा श्रुत्वेत्य् अर्थः । दुरासदो दुर्ग्रहः, यतश् चण्डजवः, अत एव दुरत्ययो दुरभिभव इति ॥३॥


______


**जीव-गोस्वामी (लघु-वैष्णव-तोषणी) :** जघान हन्तुं प्रवृक्तः अरविन्द-लोचनाम् इति प्रफुल्ल-पद्माभस्मेर-नेत्रोन्मीलनेन वीक्षणाद् इति सावज्ञत्वम् उक्तम् । यद् वा, श्री-वादरायनेस् तन् निन्दोक्तिर् इयं तादृश-सुन्दर-सुकुमाराङ्गे दृष्टेऽपि तद् दुष्ट-भावान् अपगमात् । निशम्य निशाम्य दृष्ट्वेत्य् अर्थः । दुरासदो दुर्ग्रहः । यतश् चण्डजव अत एव दुरत्ययः दुरभिभव इति ॥३॥


______



______


**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्*।


______


**विश्वनाथ-चक्रवर्ती (सारार्थ-दर्शिणी) :** स केशी तं श्रीकृष्णं निशाम्य दृष्ट्वा दुरासदः अन्यैर्निकटम् अपि गन्तुमशक्यः दुरत्ययः कुतः पुनरतिक्रमितुं शक्य इत्य् अर्थः ॥३॥


______


॥ १०.३७.४ ॥

स तं निशाम्याभिमुखो मुखेन खं

पिबन्न् इवाभ्यद्रवद् अत्य्-अमर्षणः ।

जघान पद्भ्याम् अरविन्द-लोचनं

दुरासदश् चण्ड-जवो दुरत्ययः ॥

**श्रीधर-स्वामी (भावार्थ-दीपिका) :** तद् धननं वञ्चयित्वा तं च हननाय प्रसारितयोः पादयोर् हस्ताभ्यां गृहीत्वा परिविध्य भ्रामयित्वा व्यवस्थितस् तथैव स्थितो बभूव ॥४॥


______


**वंशीधरः (भावार्थ-दीपिका-प्रकाशः) :** तम् असुरम् । सावज्ञं सावमानं क्रिया-विशेषणं वा । तथैव यथा-पूर्वम् ॥ अधोक्षज इन्द्रिय-ज्ञानाविषयो यः स कथं तत्-पादघात-विषयः स्यात् इत्य् अहो तस्य मूढतेति भावः । रूषा स्व-गोकुल-त्रासजनक्रुधा । यद् वा, अरुषा लीलयैव ॥४॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** तं तादृशम् अपि, अधोक्षज इति इन्द्रिय-ज्ञानाविषयो यः स कथं तत्-पादघा-विषयः स्याद् इति भावः । अत एव वञ्चयित्वा रुषा स्व-गोकुल-त्रासनतः । यद् वा, अकार-प्रश्लेषेण---अरुषा लीलयैवेत्य् अर्थः । प्रगृह्य प्रग्रह\--रूपेण गृहीत्वा, इति दुर्माचकत्वम् उक्तम् । उत्सृज्य प्रक्षिप्य पश्चाद्भाग-ग्रहणेनावज्ञयोत्सर्जने दृष्टान्तः---यथेति, ततश् च केशी मुमोहेति ज्ञेयम् ॥४॥


______


**जीव-गोस्वामी (लघु-वैष्णव-तोषणी) :** तं तादृशम् अपि । अधोक्षज इन्द्रिय-ज्ञान-विषयो यः स कथं तत् पाद-घात-विषयः स्याद् इत्य् अहो तस्य मूढतेति भावः । अत एव वञ्चयित्वा । रूषा स्व-गोकुल-त्रासनतः यद् वा, अकार-प्रश्लेषेण अरुषा लीलयैवेत्य् अर्थः । उत्सृज्य प्रक्षिप्य ततश् च केशी मुमुहे इति ज्ञेयम् ॥४॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** तत् हननं वञ्चयित्वा तं दोर्भ्यां स्वहस्ताभ्यां हस्तं प्रसारितयोः पदयोः प्रगृह्य परिविध्य भ्रामयित्वा विशेषेण स्वस्थान एवावस्थितः ॥४॥


______


॥ १०.३७.५ ॥

तद् वञ्चयित्वा तम् अधोक्षजो रुषा

प्रगृह्य दोर्भ्यां परिविध्य पादयोः ।

सावज्ञम् उत्सृज्य धनुः-शतान्तरे

यथोरगं तार्क्ष्य-सुतो व्यवस्थितः ॥

**श्रीधर-स्वामी (भावार्थ-दीपिका) :** व्यादाय मुखं प्रसार्य वेगेन हरिं प्रत्य् आद्रवत् । सोऽपि हरिर् हसन्न् उत्तरं सव्यं भुजम् । निर्मयत्वे दृष्टान्तः, यथोरगं बिल इति ॥५॥


______


**वंशीधरः (भावार्थ-दीपिका-प्रकाशः) :** सोऽसुरः । सव्यं वामम् । बिले छिद्रे । सञ्ज्ञा चेतना । स हरिर् अपि । स्मयमान इति---किमरे ग्रसितुम् आयासि ग्रसेति वामाङ्गुष्ठं दर्शयित्वा । उत्तरं माम भुजम् । यथेति---मूषिकं घातयितुं मूषिक-बिले यथा कश्चिद् उरगं प्रवेश्यति तथैव केशि-प्राण-घातार्थं तस्य वक्रे इति । उरगश् च सस्पृहम् अकष्टम् एव तत्र प्रविशति तथैव भुजोऽपि प्रविवेश ॥५॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** स महा-दुष्टः, उत्सृष्टोऽपीति वा पुनरापतत् धावन्न् अभिगतः । हरिं स्वप्राण-हरं भगवन्तं स्मयमान इति कौतुकेनानायासेन च प्रवेशनं सूचयति । अनायास-प्रवेशने दृष्टान्तः---यथेति ॥५॥


______


**जीव-गोस्वामी (लघु-वैष्णव-तोषणी) :** स महा-दुष्टः उत्सृष्टोऽपीति वा यथेति कश्चिद् उरगं तत् क्रीडा-कौतुकी तद् अनिष्ट-शङ्का-रहितः केशि-प्राण-स्थानीय-मूषिक-विलं प्रवेशयति तद् वद् इत्य् अर्थः ॥५॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** सञ्ज्ञा चेतना, व्यादाय मुखं प्रसार्य हरिं प्रत्यापतदाद्रवत् । स हरिरपि स्मयमान इति "किमरे ग्रसितुमायासि ग्रसे"ति वामाङ्गुष्टं दर्शयित्वा उत्तरं वामं भुजं यथेति मूयक घातयितुं मूयकविलेयथा क्श्चिदुरगं प्रवेशयति, तथैवकेशिप्राणघातार्थं तस्य वक्त्रे इति । उरगश् च सम्पृहमकष्टमेव यथा तत्र प्रविशति तथैव भुजो ऽपि प्रविवेश ॥५॥


______


॥ १०.३७.६ ॥

सः लब्ध-संज्ञः पुनर् उत्थितो रुषा

व्यादाय केशी तरसापतद् धरिम् ।

सोऽप्य् अस्य वक्त्रे भुजम् उत्तरं स्मयन्

प्रवेशयाम् आस यथोरगं बिले ॥

**श्रीधर-स्वामी (भावार्थ-दीपिका) :** ततः किं तद् आह---दन्ता इति । चर्वणाय भगवद्-भुजं स्पृशन्तीति तथा ते व्यादानेन ये विवृताः । अयो लोहं स्पृशन्तीति स्पृशः । यद्वा तप्त-मयम् अति-तप्तं लोहादि स्पृशन्तो यथेति । आमयो जलोदरम् ॥६॥


______


**वंशीधरः (भावार्थ-दीपिका-प्रकाशः) :** ततो भुज-प्रवेशात् । किं किं जातम् । यद् आह---यज् जातं तद् वक्ति---व्यादानेन प्रसारणेन ये दन्ता विवृत्ताः प्रकिटतास् ते । तप्तमयस् स्पृश इति त्रिपदं भिन्नं क्लिष्टान्वयं विसृज्यार्थातरम् आह---यद् वेति । अत्र मयडन्तः पाठो न तु सान्तः । तद् देह-गतोऽसुर-देह-प्रविष्टः । जलोदर-ग्रहणम् उदरवृद्धिद्योतनाय । हन्त-हन्त दंष्ट्राकराले तस्य वक्रविवरे नीलोत्पल-मृणाल-सुकुमारस् तस्य भुजः कथं प्रविवेशेति शङ्काकुलं राजानं तत्त्वम् आह---दन्ता इति । चवर्णाय भगवद्-भूजं स्पृशतीति तथा ते दन्ता निपेतुः निर्मूलतया पेतुः । दशनैर् मूल-ल्निर्मुक्तैः इति हरिवंशोक्तेः । तप्तम् अयः लोहं स्पृशन्तीति स्पृशः पदार्था यथा । अय इति कर्मणि षष्ठ्य् अभावः अधायि रामोद्मुत्तभम् ? इतिवत् तद् अर्हम् इति निर्देशात् । नीलोत्पल-सुकुमार-शीतलम् अपि तद्भुजम् अतिसन्तप्त-वज्र-निर्मितम् इव केशी स्वदन्तैः स्पृष्ट्वामन्यतेति भावः । पित्तेन दूने रसने सितापि तिक्तायते इति न्यायात् । ववृधेऽघासुरवद्वृद्धिर् ज्ञेया ॥६॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** नितरां निर्मूलतया पेतुः, तथा च श्री-हरि-वंशे दशनैर् मूल-निर्मुक्तैः \[ह।वं। २.२४.३७\] इति । भगवतः सर्वैश्वर्य-युक्तस्य भुज-स्पृश इति भुजस्याविकृतत्वं स्पर्श-मात्रेणैव दन्तानां पतनं चाभिप्रेतम् । ते वज्रोपमा महा-स्थूलाः, तथा च श्री-विष्णु-पुराणे सिताभ्रावयवा इव \[वि।पु। ५.१६.१०\] इति, तप्तमयः, भावे क्तः, तन्मयं द्रव्यं लेहादि स्पृशन्तीति तथा ते, अतितप्त-लोहादि-स्पर्श-मात्रेण हि दन्तानां सद्यो निपात-प्रसिद्धेः । महात्मनोऽपरिच्छिन्न-मूर्तेर् इति तद् वाहोः संवृद्धौ नाद्भुतत्वम् इति भावः ।

यद् वा, अकारा-प्रश्लेषेण कैशोरे तद् अनुरूप-सूक्ष्म-मूर्त्तेर् अपि सम्यक् प्राणादि-मार्ग-सम्रोधनेन ववृधे । हि निश्चितम्, तच् च नान्यैलक्षितम् इति । तद् देहगत इत्य् अनेन बोधितम् एव, यथामय इति देहनाशकान्तरीण-महारोग-विवृद्धि-मात्रापेक्षया दृष्टान्तः ॥६॥


______


**जीव-गोस्वामी (लघु-वैष्णव-तोषणी) :** नितरां निर्मूलतया पेतुः । तथा च श्री-हरि-वंशे । दशनैर् मूल-निर्मुक्तैर् इति । भगवतः सर्वैश्वर्य-युक्तस्य भुज-स्पृश इति भुजस्याविकृतत्वं स्पर्श-मात्रेणैव दन्तानां पतनं चभिप्रेतं ते वज्रोपमा महा-स्थूला तथा च श्री-विष्णु-पुराणे सिताम्रावयवा इवेति । अयं इति कर्मणि षष्ठ्य् अभावो धायैर् आमोदम् उत्तमम् इति भट्टि-काव्यवत् तद् अर्हनिर्देशात् । तप्तम् इति विशेषणात् तु न समस्तं पक्षे तप्तं तापः भावे क्तः । तन्मयं द्रव्यं लोहादि स्पृशन्तीति तथा ते । अति-तप्त-लोहादि-स्पर्शमात्रेण दन्तानां सद्यो निपात-दर्शनात् । वैकल्पिक-विसर्ग-लोपाद् उभयत्र निर्विसर्गत्वं युक्तम् । महात्मनः अपरिछिन्न-मूर्त इति तद् वाहोर्वृद्धिर् नाम तावद् देश-प्राकट्यम् एव तत तत्र शैघ्र्यम् अपि नाद-भुतम् इति भावः । सम्यक् प्राणादि-मार्ग-संनिरोधेन ववृधे हि निश्चितं तच् च नान्यैर् लक्षितम् इति तद् देहत इत्य् अनेन बोधितं एकांशे दृष्टान्त यथामय इति । तद् विधेषु दुःख-रूपत्वेन भानात् । नाशनाय सहसान्तरङ्गेषु युद्धेश् च ॥६॥


______


**जीव-गोस्वामी (क्रम-सन्दर्भः) :** यथामय इति । तत्र दुःखदता-मात्रांशे अन्तरङ्गेषु वर्धमानतांश-मात्रे च दृष्टान्तः दिव्य-ज्ञानत्वात् ॥६॥


______


**जीव-गोस्वामी (बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** हन्त हन्त दंष्ट्राकराले तस्य वक्त्रविवये नीलोत्पलमृणालसुकुमारस्तस्य भुजः कथं प्रविवेशेति शङ्काकुलं राजानं तत्त्वम् आह---दन्ता इति । चर्वणाय भगवद्भुजं स्पृशन्तीति तथा ते दन्ता निपेतुः निर्मूलतया पेतुः तप्तमयः लोहं स्पृशन्तीति स्पृशः पदार्थ यथा अय इति कर्मणि षष्ठ्यभावो धारैरामोदमुत्तमम् इति निर्देशात् । नीलोत्पलसुकुमारशीतलम् अपि तद्भुजमतिसन्तप्तवज्रनिर्मितम् इव केशी स्वदन्तैः स्पृष्ट्वा अमन्यतेति भावः । "पित्तेन दूरे रसने सितापि तक्तायते" इति न्यायात् ववृधे इति वृद्धिरघासुरवध इव व्याख्येया आमयो जलोदरम् ॥६॥


______


॥ १०.३७.७ ॥

दन्ता निपेतुर् भगवद्-भुज-स्पृशस्

ते केशिनस् तप्तम् अयः स्पृशो यथा ।

बाहुश् च तद्-देह-गतो महात्मनो

यथामयः संववृधे उपेक्षितः ॥

**श्रीधर-स्वामी (भावार्थ-दीपिका) : लेण्डं** पुरीषम् उत्सृजन् ॥७॥


______


**वंशीधरः (भावार्थ-दीपिका-प्रकाशः) :** स दैत्यः । विक्षिपन्न् इतस् ततश् चालयन् । **परिवृत्ते** बहिर् निर्गते **लोचने** यस्य स तथा **लेण्डं** बद्ध-पुरीषे स्यात् इति धरणिः । क्वचित् \"लम्बम्\" इति पाठः । तुरगस्य शकृल् लम्बं लम्बा प्राकार-कोशयोः इति हलायुधोक्तेः । सोऽपि सम्यक् । यावता तद् देहो विदारितः स्यात् तावद् ववृध इत्य् उक्तं---समेधमानेनेति । तद् देह-विदारणेनैव तन् मृत्योर् विहितत्वात् ।

> यत् त्वया पाटितं देहं भुजेनानत-पर्वणा । >
> एषोऽस्य मृत्युर् अह्नाय विहितो विश्व-योनिना ॥ इति हरि-वंशे > नारदोक्तेः ॥७॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** सम्यग् एधमानेनेति । यावता तद् देहो विदारितः स्यात् तावत् तस्याभिप्रायेण तद् देह-विदारणेनैव तन्मृत्योविहितत्वात् । तथा च श्री-हरि-वंशे नारद-वाक्यम्---

> यत् त्वया पाटितं देहं भुजेनायत-पर्वणा । >
> एषोऽस्य मृत्युर् अन्ताय[^१६] विहितो विश्व-योनिना ॥ \[ह।वं। > २.२४.६४\] इति ।

[^१६]: मृत्युरह्नाय


कृष्णस्य नराकृति-पर-ब्रह्मणो बाहुनेति वाहोर् अपि तादृशत्वात् । निरुद्धो वायुः श्वास-लक्षणो यस्य सः, निरुद्ध-वायुत्वेन तद् आह---चरणानित्य्-आदिना ॥७॥


______


**जीव-गोस्वामी (लघु-वैष्णव-तोषणी) :** सम्यग् एधमानेनेति । यावता तद् देहो विदारितः स्यात् तावत् तस्याभिप्रायेण तद् देह-विदारणेनैव तन्-मृत्योर् विहितत्वात् । तथा च श्री-हरि-वंशे नारद-वाक्यम्---

> यत् त्वया पाटितं देहं भुजेनायत-पर्वणा । >
> एषोऽस्य मृत्युर् अन्ताय[^१७] विहितो विश्व-योनिना ॥ \[ह।वं। > २.२४.६४\] इति ॥७॥

[^१७]: मृत्युरह्नाय



______


**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** लेण्डं पुरीयम् ॥७॥


______


॥ १०.३७.८ ॥

समेधमानेन स कृष्ण-बाहुना

निरुद्ध-वायुश् चरणांश् च विक्षिपन् ।

प्रस्विन्न-गात्रः परिवृत्त-लोचनः

पपात लण्डं विसृजन् क्षितौ व्यसुः ॥

**श्रीधर-स्वामी (भावार्थ-दीपिका) :** कर्कटिका-फलं हि पद्वं साद्यन्तं विदीर्णं भवति तद्वद् विदीर्णात् तस्य देहात् । व्यसोर् विगत-प्राणात् । अविस्मितो गर्व-रहितः । अयत्नेन हतोऽरिर् येन सः ॥८॥

कंसाय कृष्णम् आदिश्य तद्-रहस्यादि-पैशुनैः ।

कंस-घातादि कृष्णस्य कार्यम् आवेदयन् मुनिः ॥


______


**वंशीधरः (भावार्थ-दीपिका-प्रकाशः) :** कर्कटयेन कर्कटिका ककन्धूलता कर्कटी, भाषायाम् ककडि इति प्रसिद्धा तत् फलं सदृशात् । यद् वा, कर्कटी मत्स्य-जाति-भेदस्त्री तस्याः फलं गर्भस् तत्-सदृशात् । सा प्रसवे यथा स्वयं म्रियते जठरस्फुटनात् तथा भुजापकर्षणात् सोऽसुरो मृत इत्य् अर्थः । कर्कटो विहगे राशौ कुलीरे शाल्मली-फले इति कोशाच् छात्मली-फलम् अपि पक्वं सत् विदीर्यत इति तद् देहतोऽसुर-शरीरात् । उत्स्मयैस्मितैः । दिविषदो देवाः । आदितेया दिविषदः इत्य् अमरः । केशी-वधम् आह श्रुतिः---

> न ता अर्वा रेणुककाटो अश्नुते । >
> न संस्कृतत्रम् उपयन्ति ता अभि । >
> उरुगायम् उभयं तस्य ता अनु । >
> गावो मर्त्यस्य विचरन्ति यज्वनः । इति ।

अर्थस् तु---ता गा अर्वा अश्वरूप्य् असुरः । रेणुककटति अतिशयेन वर्षति तेन वावृणोति विश्वम् इति रेणुककाटः कटे-वर्षावरणयोः इत्य् अस्माद् यङ्लुकि घष् । नाश्नुते न व्याप्तोति । संस्कृतः संस्कारो दाहच्छेदनौषधपानादिस् तेन त्रायते इति संस्कृतत्रो वैद्यस् तं प्रत्य् अपि ताः गावः नाभ्युपयन्ति निर्बाधितत्वात् । यतस् ता गावः मर्त्यस्य यज्वनः नन्दादेः सम्बन्धिन्योऽभयं उरुगायं महाकीर्तिमनुलक्ष्यीकृत्य चरन्तीति मन्त्रार्थः । कर्कटिका-फलोपमादित्य् अत्र विशेषः श्री-विष्णु-पुराणे---

> द्विपाद-पृष्ठ-पृष्ठार्ध-श्रवणैकाक्षिनासिके । >
> केशिनस् ते द्विधाभूते शकले च विरेजतुः ॥ \[वि।पु। ५.१६.१५\] इति > ।

अयत्नहतारिकोऽप्य् अविस्मितः अहम् एवं कर्तेति विस्मयात्मक-गर्व-रहितः । यद् वा, तादृश-दुष्ट-महा-भीषण-वधेऽप्य् अविगतस्मितः अश्रमेणैव लीलयैव मारणात् । तद् उक्तं श्री-पराशरेण---अनायस् ततनुः स्वस्थो हसंस्थितः इति । हतारिर् उत्स्मयैः इति पाठे सुरिअर् इत्य् अध्याहार्यम् । एतद्-अनन्तरं श्री-पराशरः

> ततो गोपाश् च गोप्यश् च हते केशिनी विस्मिताः । >
> तुष्टुवुः पुण्डरीकाक्षम् अनुरागमनो रमम् ॥ इति ।

वैशम्पायनश् च---

> तं हन्त दृष्ट्वा गोपा गोपस्त्रियस् तथा । >
> बभूवुर् मुदिताः सर्वे हतविघ्ना हतक्लमाः ॥ >
> दामोदरं तु श्रीमन्तं यथा-स्थानं यथावयः । >
> अभ्यनन्दन् प्रियैर् वाक्यैः पूजयन्तः पुनः पुनः ॥ इति ॥८॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** कर्कटिका-फलोपमादित्य् अत्र विशेषः श्री-विष्णु-पुराणे---

> द्विपाद-पुच्छ-पृष्ठार्ध-श्रवणैकाक्षिनासिके । >
> केशिनस् ते द्विधाभूते शकले च विरेजतुः ॥ \[वि।पु। ५.१६.१५\] > इति,

भुजमपाकृष्य विदीर्ण-पृष्ठ-द्वारा निःसार्य अपह्नुत-वृद्धितया वाकृष्य, महा-भुज इति भुजस्य केशि-देहान्तर्वृद्ध्य् अभिप्रायेण स्वभावेनैव वा, एवं स्वत एव तस्यापरिच्छिन्नता अतः सूक्ष्मत्वेऽपि स्थूलता, स्थूलत्वेऽपि सूक्ष्मता, वैष्णव-सिद्धान्त-प्रसिद्धेः, वृद्धेर् उक्तिस् तु बहिर् दृष्ट्यैवेति भावः । अयत्न-हतारिकोऽप्य् अविस्मितो गर्व-रहितः,

यद् वा, तादृश-दुष्ट-महा-भूषण-वधेऽप्य् अविगतस्मितः, अश्रमेण लीलयैव मारणात्, तद् एवाह---अयत्नेति । तथा चोक्तं श्री-पराशरेण अनायस् ततनुः स्वस्थो हसंस् तत्रैव संस्थितः \[वि।पु। ५.१६.१६\] इति । ततश् च देवा अपि निर्भयाः सन्तो नितरां हृष्टा इत्य् आह---सुरैर् इति । प्रसून-वर्षैर् वर्षद्भिर् इति प्रसून-वर्षाणि बहुशः कुर्वद्भिर् इत्य् अर्थः ।

यद् वा, प्रसूनानि वर्षन्तीति तथा तैर्वर्षद्भिः, अन्येषाम् अपि कामान् बहुशो ददद्भिर् इत्य् अर्थः, केशि-वधेनैव वरदातृत्व-सिद्धेः । अतो गोपादीन् प्रति, प्रहर्ष-वशेण विचित्रवरा दत्ता इति ज्ञेयम्, अत एवोक्तम् सुशोभनं रान्ति इति, सुरास् तैः इति, हतारिरुच्छ्रियैः इत्य् अपि पाठः इच्छ्रिया देवाः ॥८॥


______


**जीव-गोस्वामी (लघु-वैष्णव-तोषणी) :** कर्कटिका-फलोपमादित्य् अत्र विशेषः श्री-विष्णु-पुराणे । द्विपाद-पुच्छ-पृष्टार्ध-शरवणैकाषि नासिके । केशिनस् ते द्विधा भूते शकले च विरेजतुर् इति । अयत्नहतारिकोऽप्य् अविस्मितः । अहम् एवं कर्तेति विस्मयात्मक-गर्व-रहितः । यद् वा, तादृश-दुष्ट-महा-भीषण-वधेऽपि अविगतस्मितः । अश्रमेण लीलयैव मारणात् । तद् एवाह । अयत्नेति तथा चोक्तं श्री-पराशरेण । अनायस् ततनुः स्वस्थो हसंस् तत्रैव संस्थित इति प्रसून-वर्षैः कृत्वा वर्षदभिर् इति प्रसून-वर्षाणि बहुशः कुर्वद्भिर् इत्य् अर्थः । हतारिरुत्समयैर् इति पाठे सुरैर् इत्य् अध्याहाय्याहार्यम् । एतद्-अनन्तरं च श्री-पराशरः ततो गोपाश् च गोप्यश् च हते केशिनि विस्मिताः । तुष्टुवुः पुण्डरीकाक्षम् अनुराग-मनोरमम् इति । वैशम्पायनश् च । तं हतं केशिनं दृष्ट्वा गोपा गोप-स्त्रियस् तथा । बभुवुर्-मुदिताः सर्वे हत-विघ्ना हत-क्लमाः । दामोदरन्तु श्री-मन्तं यथा-स्थानं यथावयः । अध्यनन्दन् प्रियैर् वाक्यैः पूजयन्तः पुनः पुनर् इति ॥८॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** कर्कटिकाफलं हि पक्वमतिविदीर्णं स्यात्तत्तुल्यात् । अविस्मितः तादृशमहासुरहननेनापि विशिष्टगर्वरहितः । यतो ऽयत्नेन प्रयासाभावेनैव हतोहरिर्येन सः । प्रसूनानि वर्षद्भिः श्रमापनोदनार्थं जलकणापि वर्षद्भिः ॥८॥


______


॥ १०.३७.९ ॥

तद्-देहतः कर्कटिका-फलोपमाद्

व्यसोर् अपाकृष्य भुजं महा-भुजः ।

अविस्मितोऽयत्न-हतारिकः सुरैः

प्रसून-वर्षैर् वर्षद्भिर् ईडितः ॥

**श्रीधर-स्वामी (भावार्थ-दीपिका) :** तदाह---देवर्षिर् इत्य्-आदिना । न चायं सूचकः किन्तु सर्व-सुहृद् इत्य् आह---भागवत-प्रवर इति ॥९॥


______


**वंशीधरः (भावार्थ-दीपिका-प्रकाशः) :** वृत्तान्तान्तर-सूचनाय श्लोकम् आह---तस्य कृष्णस्य रहस्यादीनां गोपनादीनां पैशुनैः सूचनैः यशोदायाः सुतां कन्याम् इत्य् आद्य् उक्त-लक्षणैः । कृष्णं तन् मृत्युम् आदिश्य पुनः कृष्णस्य कृष्णाय ।\*। तद् वृत्तम् । सूचकः पिशुनः । किन्तु अपि तु । भागवतेषु प्रवरो मुख्यः । व्रज-लीलां समाप्य स्वं लीलां दर्शय माथुरीम् । इत्य् आवेदयितुं तत्र देवर्षिस् तुष्टुवे प्रभुम् ।\*। भागवतानां प्रकृष्टो वरो मनोरथ-सिद्धिर् यस्मात् सः । अक्लिष्टेनाक्लेशेन करम केशिवधादिकं यस्य तम् ॥९॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :**

भगवद्-भक्त्यादि-गुरुं महा-भागवतोत्तमम् ।

देवर्षिं नारदं वन्दे सदा कृष्णैक-वल्लभम्[^१८] ॥

[^१८]: कृष्ण-लीला-प्रवर्तकम्


देवर्षिर् इति देवकार्यपरत्वं बोधयति । अत एव उप समीपे सङ्गत्य मिलित्वा । यद् वा, सम्यग् अन्यैर् अलक्षितत्वेन गत्वा, भाष्यस्य रहस्यत्वा, अत एव रहसि निर्जनेऽभाषत, तथापि तं प्रत्यसूया नैव कार्येत्य् आशयेणाह---भागवतेषु प्रवरः परम-श्रेष्ठो भगवद् धर्मादि-गुरुत्वाद्-भक्त्येकरसिकत्वाच् चेति सूचकत्वादि-दोषो निरस्तः । देव-यादवादि-भक्त-वर्ग-प्रतिपालनार्थम् एव तथाकरोद् इति भावः । तन् नामाग्रहणं गौरवात्, हे नृपेति असूयाविष्ट-चित्तं श्री-परीक्षितं प्रसादयति, यथा सर्व-प्रजारक्षार्थं भवादृशो महाराजस्य प्रयासस् तथा सर्व-भक्त-सुखार्थं तस्यापीति भावः ।

ननु, तथापि महा-दुष्ट-मल्लादिसमेत-कंसस्य साक्षाच्छ्री-भगवतो नायनम् अनुचितम्, तत्राह---अक्लिष्टानि क्लेश-रहितानि कर्माणि पूतना-वधादीनि । यद् वा, सद्य एव साक्षात्, कृतम् अक्लिष्टं केशि-वध-लक्षणं कर्म यस्य तमनायासेनैव कंसादीन् हरिष्य्सतीति, तत्र कापि शङ्का न सम्भवेद् एवेति भावः ।

ननु, तथापि स्वच्छन्द-गोकुल-क्रीडा-महा-रस-सिन्धौ निमग्नं तं ततो निःसारयितुम् असौ नार्हः, तत्राह---कृष्णं सर्वानन्द-प्रदं यादवादीन् प्रत्यप्यवश्यं सुखं तेन देयम् इति, तथा सर्वानन्द-प्रदत्वाद् एव व्रजेऽपि तस्य नित्य-लीला सिध्येदेवेति भावः । रहसीति केशि-पतनाश्चर्य-सन्दर्शनाय सङ्घशः सहचर-वर्गाणां किञ्चिद्-दूरे गमनात् । किं वा, गोकुल-परमर्तिजन-विज्ञापकस्य श्री-नारदस्यागमनं ज्ञात्वा प्राग् एव श्री-भगवता विचित्र-व्याजेन तेषां दूरे प्रस्थापनात् । श्री-पराशर-वैशम्पायनमते चाकाशस्थोऽन्तर्हितोऽसाववदद् इति, तत्र श्री-वैशम्पयनेनोक्तम्---

> नारदस्य वचः श्रुत्वा देव-सङ्गीतयोनिनः । >
> गोपाः कृष्णं समानीय विविशुर् व्रजम् एव तु ॥ \[ह।वं। > २.२४.७५,७६\] इति ।

अत्र च कल्प-भेद-व्यवस्थैव गतिः, यथा श्री-हरि-वंशेऽरिष्ट-वधानन्तरं कंसस्य यादवान् प्रति सकपट-प्रोत्साहन-वाक्यम्, श्री-वसुदेवं प्रति च निन्दनम्[^१९], तथा कंसं प्रति साक्षात् तैर् धिक्कारः, अन्धकस्य च वाक्य-जातम् इति । एवम् अन्यद् अप्य् ऊह्यम् ॥९॥

[^१९]: निवेदनम्



______


**जीव-गोस्वामी (लघु-वैष्णव-तोषणी) :**

कृष्ण-भक्तेर् आदि-गुरुं महा-भागवत्तोत्तमम् ।

देवर्षि नारदं वन्दे कृष्ण-लीला-प्रवर्तकम् ॥

भाष्यस्य रहस्यत्वाद् रहस्य-भाषत । अन्यत् तैः । तत्र सर्व-सुहृद् इति व्रजेऽपि सेना-सहित-कंस-जरासन्धाद्य् आगमन-भय-निवर्तनाय तथा-चरणात् । कंसादेर् अपि मुक्ति-पर्यवसायकत्वात् । यद् वा, दिव्य-ज्ञानत्वात् देवश् चासौ ऋषिश् चेति श्री-गोपाल-मन्त्र-गण-द्रष्टा च इति परमान्त-रङ्गत्वं सूचितम् । भागवत-प्रवर इति । भगवतो लीलाधिकार-नियुक्त-भक्तेषु श्रेष्ठः । ततस् तत् सप्मादनार्थं तस्य तथा चेष्टा रहस्यागत्य निवेदनं च युज्यत एवेति भावः ॥९॥


______


**जीव-गोस्वामी (क्रम-सन्दर्भः) :** देवश्चासौ ऋषिः श्रीगोपालमन्त्रगणद्रष्टा चेति सर्वलीलातत्त्वतदनुक्रमाङ्गत्वं विवक्षिते परमान्तरङ्गत्वञ्च सूचितं भागवतप्रवर्त इति भगवतो लीलाधिकारनियुक्तभक्तेषु श्रेष्ठः । ततस्तत्सम्पादना तस्य कंसादौ तत्तत्कथनं तस्य रहस्यागत्य निवेदनञ्च यज्यते इति भावः ॥९॥


______


**जीव-गोस्वामी (बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** व्रजलीलां समाप्य स्वं लीलां दर्शय माथुरीम् । इत्यावेदयितुं तत्र देवर्षिस्तुष्टुवे प्रभुम् । भागवतप्रवर इति मथुरास्थानाम् अपि भागवतानां प्रकृष्टो वरो मनोरथसिद्धिर्यस्मात् सः । अक्लिष्टेन अक्लेशेनैव कर्म केशिवधादिकं यस्य तम् ॥९॥


______


॥ १०.३७.१० ॥

देवर्षिर् उपसङ्गम्य भागवत-प्रवरो नृप ।

कृष्णम् अक्लिष्ट-कर्माणं रहस्य् एतद् अभाषत ॥

**श्रीधर-स्वामी (भावार्थ-दीपिका) :** अस्मद्-रहस्यं वैरिणि कंसे सूचितवन् इति मा शङ्कीर् इत्य् आह---कृष्ण कृष्णेत्य्-आदिना । अयं भावः, त्वम् ईश्वरो भू-भार-दैत्य-संहारायवतीर्णोऽसि, अतस् तद्-अनुरुपाचरणेन विश्वं परिपालयेति । तत्र त्वयि तवद् भय-शङ्कैव नास्तीत्य् आह---अप्रमेयात्मन्न् अपरिच्छिन्न-रूप । योगेशाचिन्त्य-प्रभव । जगद्-ईश्वर विश्व-नियन्तः । वासुदेव सर्व-भूतेषु वर्तमान । अखिलावास सर्वस्याश्रय । संप्रति सात्वतां प्रवर श्रेष्ठ । प्रभो सर्व-शक्ते ॥१०॥


______


**वंशीधरः (भावार्थ-दीपिका-प्रकाशः) :** कृष्ण-कृष्णेत्य् आदिना कथं शङ्कावारणं स्याद् अत आह---अयं भाव इति, अयम् अत्राभिप्रायः । यतो दैत्य-संहारायावतीर्णोऽतो हेतोः तद् अनुरूपाचरणेन यथा भू-भारापहारस् तद् अनुकूल-व्यापारेण । तत्र भू-भार-संहारे । भयं तु परिच्छन्न-देहादेर् एव न त्व् आत्मन इत्य् अर्थः । सर्व-भूतेष्व् अखिल-जीवेषु । सात्वतानां यदूनाम् । केचित् तु---अप्रमेयात्मन्न् इत्य् उक्तेः अङ्गुष्ठ-मात्रः पुरुषः इति श्रुतेः का गतिस् तत्राह-योगेशेति । योगिनां योग-विषयत्वेन स्वेच्छा-विग्रह-ग्रहणेन तद् उपपत्तेः । योगस्य वायु-विषयत्वम् इति मन्दाशङ्कां निरस्यन्न् आह---जगदीश्वरेति । आत्मन एष प्राणः श्रद्धा खं वायुः इत्य्-आदि श्रुतेर् वायोर् जगद् अन्तपातित्वेन तद् ईशत्वं न पृथग् वक्तव्यम् इत्य् अर्थः । कृष्ण-शब्दस्यापि बर्ह्वर्थत्वात् को ग्राह्यस् तत्राह---वासुदेवेति । बहुवाची तत्राह---अखिलावासेति । तथाप्य् अखिलावासत्वम् आकाशादीनाम् अपि तत्राह---सात्वत-प्रवरा अप्य् अनेकेऽक्रूरादयः सन्तीति ज्ञात्वैव । यतो भवत् प्रसादेन भवतस् तत्त्वं लीआनुक्रमं च जानाम् ईति ज्ञापयन्न् आह---कृष्ण-कृष्णेत्य् एकादशभिः । कृष्ण-कृष्णेत्य् आनन्देन । भगवंस् तव नाम-सङ्कीर्तनकृद्भक्ताभासो नारदोऽस्मीत्य् आत्मानं स्मारयति । निज-क्लेश-कर्षकत्वात् त्वम् एव सर्व-सुखं दातुं समर्थ इति भावः । वीप्सा परमादरे । अप्रमेयः प्रमातुम् अशक्यः आत्मा मनो यस्येत्य् अतः परं व्रज एव विराजमानो व्रज-स्थानपित्रादीनानन्दयिष्यसि मथुरां यास्यं तत्रत्यानेवेत्य् अतः कस्त्वन् मनो वेदयितुं क्रमतः इति भावः । किं च---योगेश योग मायाधीश्वरत्वाद् उभयत्रापि विराजस्वेति भावः । जगदीश्वरेति---जगत् कार्यं भारावतारानम् अपि कर्तव्यम् इति भावः । वासुदेवेति---नन्दस्य पुत्रत्वेन प्रसिद्धिम् अकार्षीर् एव, इदानीं वसुदेवस्यापि तद्-भाग्यं प्रकटयेति भावः । अत एवाखिलावासेति, अखिलांस्त्वद् भक्तान् कंसभय-विच्युतानानीय माथुरायां वासयेति भावः । यस् त्वं सात्वतां यादवानां प्रवरः । यद् वा, प्रकृष्टो वरो मनोरथो यस्य, सिद्धि-स्वरूपोऽसि । प्रभो त्वं सकलं कर्तुं शक्नोषि ॥१०॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** कृष्ण कृष्णेति वीप्सा, तन् नाम्नो जिह्वाकर्षण-स्वभावत्वात्[^२०], भक्ति-विशेषाद् वा, आद्यस्य परम-ब्रह्म-घन-मूर्तेर् इति, द्वितीयस्य च निजाशेष-भगवत्ता-प्रकटन-परस्येत्य् अर्थः । तत् तद् एव दर्शयति---अप्रमेयात्मन्न् इत्य्-आदिना । तत्रादौ परब्रह्म-घन-मूर्तेर् ऐश्वर्यं त्रिभिः, ततो भगवत्ता-प्रकटनं नवभिर् इति विवेचनीयम् । अन्यत् तैर् व्याख्यातम् ।

[^२०]: जिह्वाकर्षक-स्वभावत्वात्


यद् वा, भागवत-वर्ग-पूज्य-श्री-भगवन् माता-पितृ-देवकी-वसुदेव-वन्धन-दुःख-हेतुत्वेनात्मनोऽपराधम् अत्यन्तं मत्वा महद् अपराधातिभीतः शरणागतत्वेन प्रपद्या पराधं क्षणयितुं भगवन्तं निवेदयति---कृष्णेत्य् आदिना । तत्र च न वक्तव्यम् इदं परब्रह्माहं पुत्रः ? तथा जगताम् एवेश्वरोऽहम् इति सर्वेऽपि जीवा मद्-भृत्यास् तत्र को नाम विशेष इति, यतः कृष्णः परब्रह्म-घन-मूर्तिर् अपि त्वं कृष्णो निजाशेष-भगवत्ता-प्रकटनपरः, अत एव[^२१] पित्रादि-भक्ति-विशेषापेक्षापि घटेतैव, अन्यथा भगवत्ता-प्रकटनासिद्धिर् इति भावः । एवम् अग्रेऽपि यथा-सङ्ख्यं विरोधालङ्कारतया सर्वं व्याख्येयम् । तथाहि---यद्य् अपि हे अप्रमेयात्मन् ! सर्व-व्यापक-मूर्ते ! तथापि वासुदेव, हे वसुदेव-नन्दन ! यद्य् अपि योगेश आत्माराम ! तथापि वासुदेव, हे वसुदेव-नन्दन ! यद्य् अपि योगेश आत्मा-राम ! तथापि अखिला सम्पूर्ण-शुद्ध-सत्त्व-रूपा सर्वथान्यूना वा श्री-देवकी, तस्यां वासः सैव वासो वा यस्य सः, हे देवकी-गर्भ-रत्नेति साक्षात् तन् नामानुक्तिर् गौरवेण, यद्य् अपि जगदीश्वर ! तथापि सात्वतां सात्वतानां यादवानां प्रवराः शूरोग्रसेनादयस् तेषाम् एव प्रभो ! यद् वा, हे प्रवर परम-श्रेष्ठेति ।

[^२१]: अतस् तव


ननु, सर्वम् एतद् विरुद्धत्वाद् असम्भवम् इव ? सत्यम्, तवैश्वर्येण दुर्घटम् अपि सर्वं सुघटम् एवेत्य् आशयेनाह---प्रभो हे अचिन्त्यानन्तैश्वर्येत्य् अर्थः । एतद् एव हीश्वरत्वं नामेति भावः ॥१०॥


______


**जीव-गोस्वामी (लघु-वैष्णव-तोषणी) :** मया यत् कंसं प्रति सूचितं तद् भवदीय-तादृश-लिलावसरं ज्ञात्वैव यतो भवत् प्रसादेन भवतस् तत्त्वं लीलानुक्रमश् च जानाम् ईति ज्ञापयन्न् आह । कृष्न कृष्नेत्य् एकादशभिः । तत्र तत्त्वं तावद् आह त्रिभिः । तत्रैव कृष्णेति युग्मकम् । तत्र च श्री-कृष्न-रूपत्वम् एव मूलम् इत्य् आशयेन प्रथमं तन् नाम्ना सम्बोधयति कृष्णेति वीप्सा तन् निर्धारणाय । परम-मधुरस्व-लिलाविष्टस्य तस्य तेनैवात्मन्यवधानं स्याद् इत्य् एतद् अर्थाय च । मूल-रूपत्वम् एव स्पष्टयन् श्री-कृष्णस्य स्वरूप-लक्षणम् आह । अप्रभेयात्मन् ! सर्वातीतत्वेनणन्येन चप्रमेयः सर्वापरिच्छेद्यः । स्वस्यापि विस्मापक आत्मा स्वयं भगवद् रूपं स्वरूपं यस्य हे तथा-भूत ! तटस्थ-लक्षणान्य् आह । हे योगापरपर्यायया योगमायया पूर्ण-स्वरूप-शक्त्या ईशन-लील अत एव हे प्रापञ्चिकाप्रापञ्चिक-कृत्स्न-स्थेश्वर ! अत एव हे तत्र तत्र सर्वत्र विभूत्वाद् वसन् विराजमान ! अत एव हे तत् तद् आश्रय ! तत्र स्पष्टमवे श्री-कृष्नत्वं व्यञ्जयन् तदीयपरिवाराणां तादृश-लीलानां च नित्य् अत्वम् अपि स्पष्टयति । सात्वतां क्षत्रिय-रूपाणां गोप-रूपाणां च सात्वतां मध्ये प्रवर श्रेष्ठ ! जातौ निर्धारणे षष्ठी । तत् परिवारक तादृश-लीलत्वेनैव सर्वदा विराजमानेत्य् अर्थः । जयति जननिवास इत्य् आदेः तथा नित्य् अत्वे हेतुः हे प्रभो ! कालादीनाम् अप्य् उपरिप्रभवनशीलेति कृष्णादि-पदैर् अनुपम-श्याम-सुन्द्रत्वादिना तन् नाम प्रसिद्धासमोर्ध्व-स्वरूप-वैभव यादव-गोप-परिकर तद् उचित-लीलत्वं तव तत्त्वम् इति विज्ञापितम् ॥१०॥


______


**जीव-गोस्वामी (क्रम-सन्दर्भः) :** मया यत् कंसं प्रति सूचितं तद्भवदीयतादृशलीलावसरं ज्ञात्वैव यतो भगवत्प्रसादेन भगवतस्तत्त्वं लीलानुक्रमञ्च जानाम् ईति विज्ञापयन्नाह । कृष्ण कृष्णेत्येकादशभिः ॥१०.१८॥


______


**जीव-गोस्वामी (बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** प्रथमं कृष्ण कृष्णेत्यानन्देन भगवत्स्तवनामसङ्कीर्तनकृद्भक्ताभासो नारदो ऽस्मीत्यात्मानं स्मारयति । अप्रमेयः प्रमातुमशक्य आत्मा मनो यस्येत्यतः परं व्रजे एव विराजमानो व्रजस्थान् पित्रादीनानन्दयिष्यसि मथुरां यास्यंस्तत्रत्यान् वेति कस्त्वन्मनो वेदयितुं क्षमत इति भावः, किं च, योगेश योगमायाधीश्वरत्वादुभयत्रापि विराजस्वेवेति भावः । जगदीश्वर इति जगत्कार्यं भारावतरणम् अपि कर्तव्यम् इति भावः । वासुदेवेति नन्दस्य पुत्रत्वेन स्वस्य प्रसिद्धिमकार्षीरेव, इदानीं वसुदेवस्यापि तद्भाग्यं प्रकटयेति भावः । अत एवाखिलावासः अखिलांस्त्वद्भक्तान् कंसभयाद्विच्युतानानीय मथुराय;म् वासयेत्य् अर्थः । यस् त्वं सात्वतां यादवानां प्रवरः । यद् वा, प्रकृष्टो वरो मनोरथो यस्य सिद्धिस्वरूपो ऽसि । प्रभो! त्वं सर्वं कर्तुं शक्नोषि । ननु, मे यथेच्छा तथा करोमि करिष्यामिच, तत्र त्वं किमेवं विशेषं निवेदयसि? तत्र् आह---त्वमात्मा ममान्तर्यामी त्वमेव मां निवेदयितुं प्रेरयसि, तत्राहं किं करोमीति भावः । न केवलं ममैव, अपि तु सर्व-भूतानां अन्तश्चित्ते तिष्ठसि । एधसां काष्ठानाम् अन्तर्ज्योतिर् इव गूटः । किं च, गुहाशयः यथा त्वं नन्द-पुत्र-रूपेण गोवर्धन-गुहायां शेषे, तथैवान्तःकरण-गुहायामन्तर्यामि-रूपेण शेषे, साक्षी तत्र शयानो ऽपि सर्वं साक्षात् पश्यसि । अत्र हेतुं, महापुरुषः, अप्रतिहत-योग-बल इत्य् अर्थः । किं च, महापुरुषा ईशितव्या अपि भवन्ति, त्वस्त्वीश्वरः सर्वनियन्ता ॥१०॥


______


॥ १०.३७.११ ॥

कृष्ण कृष्णाप्रमेयात्मन् योगेश जगद्-ईश्वर ।

वासुदेवाखिलावास सात्वतां प्रवर प्रभो ॥

**श्रीधर-स्वामी (भावार्थ-दीपिका) :** कथम् एवं-रूपोऽहम् इति चेद् अत आह---त्वम् आत्मेति । न हि त्वं जीव-वत् परिच्छिन्नः किन्तु सर्व-भूतानाम् आन्तर एकोऽनुस्यूत आत्मा । अन्तर् अनुस्यूतत्वे दृष्टान्तः, एधसां काष्ठानाम् अन्तर् ज्योतिर् इवेति । भूतेषु स्थितोऽपि तैर् न दृश्यस इत्य् आह---गूढ इति । अत्र हेतवः, गुहाशयो बुद्धेर् अप्य् आन्तरः । किं च साक्षी । न हि साक्षी दृश्यत इत्य् अर्थः । अपि च महा-पुरुषः । अतः परिच्छिन्न-मतिभिर् न ज्ञायस इत्य् अर्थः । तर्हि सर्वान्तरत्वे किं प्रमाणम् अत आह---ईश्वर इति । न हीश्वरं विना पर-तन्त्राणां जीवानां प्रवृत्तिर् घटत इत्य् अर्थः ॥११॥


______


**वंशीधरः (भावार्थ-दीपिका-प्रकाशः) :** भगवत आक्षेपम् आशङ्क्य समाधत्ते---कथम् इत्य्-आदिना । परिच्छिन्नो मित-देशवर्ती । अपि तु आन्तरोऽन्तस्थः । तैर् भूतैः । अत्र गूढत्वे । अन्यद् आह---किं च इति । इत्य् अर्थ इति---साक्षिणोऽदृश्यत्वे साक्षित्वम् एव व्यापद्येत साक्षाद्-द्रष्टेति साक्षी इति निरुक्तेः, साक्षाद् द्रष्टरि सञ्ज्ञायाम् इति पाणिन्युक्तेश् च । न केवलं साक्षीत्वाद् एव गूढ इत्य् आह-अपि चेति । अतो महा-पुरुषः सर्वाधिष्ठानम् । अतो महा-पुरुषत्वाद् एव । परिच्छिन्नम् अतिभिर् अल्प-बुद्धिभिः । इत्य् अर्थ इति---ल्पुरुषस्यैव दुर्ज्ञेयत्वान् महा-पुरुष-ज्ञानं तु दूरापास् तम् इत्य् अर्थः । तर्हि ज्ञानाविषयत्वे । ईश्वरं नियन्तरम् । इत्य् अर्थ इति ईश्वरः सर्व-भूतानां हृद्-देशेऽर्जुन तिष्ठति । भ्रामयन् सर्व भूतानि इत्य्-आदि स्मृतेः, केनापि देवेन हृदि स्थितेन यथा नियुक्तोऽस्मि तथा करोमि इति स्मृतेश् च

______


ननु, मे यथेच्छा तथा करोमि करिष्यामि च तत्र त्वं किम् एवं विशेषं निवेदयसि, तत्राह---त्वम् आत्मा ममान्तर्यामी, त्वम् एव मां निवेदयितुं प्रेयसि । तत्रहं किं करोमीति भावः । न केवलं ममैव अपि तु सर्व-भूतानाम् अन्तश्चित्ते तिष्ठसि । एधसां काष्ठानाम् अन्तर्ज्योतिर् इव गूढः । किं च, गुहाशयः यथा नन्द-पुत्र\--रूपेण गोवर्धन-गुहायां शेषे तथैवान्तर्यामि-रूपेणान्तःकरण-गुहायां शेषे । साक्षी---तत्र शयानोऽपि सर्वं साक्षात् पश्यसि । तत्र हेतुः---महा-पुरुषोऽप्रतिहतयोगबल इत्य् अर्थः । किन्तु महा-पुरुषा ईशितव्या अपि भवन्ति त्वन् त्व् ईश्वरः सर्व-नियन्ता ॥११॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** उक्तम् एवाविरोधं दृष्टान्तेन साधयति---त्वम् इति । सर्व-जीवानाम् आत्मा परमात्माप्य् एकः, द्वौ सुपर्णौ इत्य्-आदि-वचन-प्रमाण्येन प्रतिजीवम् एकः, परमात्मेति बहुलोऽपि एक एवेत्य् अर्थः । अन्यथानैश्वर्य-प्रसङ्गात्, तच् च वेदान्तादौ स्पष्टम् एव, तत्र दृष्टान्तः-ज्योतिर् इति, यथा काष्ठ-भेदेन ज्योतिषो नानात्वं प्रतीयते, एकस्य एकस्य प्रज्वालनादिनान्यस्य प्रज्वालनाद्य-सिद्धेः । वस्तुतस् तु एकम् एव तत्र तत्र स्थितस्यापि भेद-राहित्यात् तद्वद् इति, अतो गूढो दृश्योऽपि त्वं गुहाशयः श्री-गोवर्धन-गुहायां सुखशायी, साक्षी असङ्गोऽपि महा-पुरुषः सहस्र-शीर्षादि\--रूपेण महा-विभूतिमान् ।

यद् वा, आत्म-प्रदो भक्त-वश्यो वा पुरुषोत्तमः, तच् च सर्वं सम्भवेद् एवेति पूर्ववद् आह---ईश्वर इति । पुनस् तथैवोक्तिस् तेनैकेनैव सिद्धान्तेनाशेष-विरोधानां सुखं-परिहार्यत्वात्, एवम् अग्रेऽपि ॥११॥


______


**जीव-गोस्वामी (लघु-वैष्णव-तोषणी) :** एवं सम्बोधनेनैव तस्य निज-तत्त्वं दर्शयित्वा स्वांशतत्त्वम् अपि विष्टभ्याहम् इदं कृत्स्नम् एकांशेन स्थितो जगद् इत्य् अनुसारेण दर्शयति त्वम् इति द्वाभ्याम् । सर्व-भूतानां प्रापञ्चिक-स्थावर-जङ्गमानाम् एकस्त्वम् आत्मा । परमात्मा तृतीयं सर्व-भूतस्थम् इत्य् उक्तेः । महा-पुरुषो महत् स्रष्टा च । एकन्तु महतः स्रष्ट्रित्य् उक्तेः । ईश्वरो ब्रह्माण्डण्तर्यामी च । द्वितीयं त्वण्ड-संस्थितम् इत्य् उक्तेः । एधसाम् इति सर्वत्र स्थितस्यापि ज्योतिषो यथा तेष्व् एकांशेन स्थितिस् तेष्व् एव झटित्य् उपलब्धिश् च तद् वद् इत्य् अर्थः ॥११॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


॥ १०.३७.१२ ॥

त्वम् आत्मा सर्व-भूतानाम् एको ज्योतिर् इवैधसाम् ।

गूढो गुहा-शयः साक्षी महा-पुरुष ईश्वरः ॥

**श्रीधर-स्वामी (भावार्थ-दीपिका) :** अहम् ईश्वरोऽन्यत्-सर्वम् ईशितव्यम् इत्य् एतद् एव कुत इत्य् अत आह---आत्मनेति । साधनान्तर-निरपेक्ष एवात्माश्रयः स्व-तन्त्रः मायया शक्त्या भवान् गुणान् ससृजे सृष्टवान् । तैः सृष्टैर् गुणैर् इदं विश्वं सृजसि अत्सि संहरसि अवसि पालयसि । ननु सृष्ट्य्-आदि-क्रिया पट्कारक-साध्यैव दृष्टेत्य् आह---सत्य-सङ्कल्प इति । न हि सङ्कल्पैक-साध्ये बहिः साधनापेक्षेति भावः । अतस् त्वम् ईश्वर इत्य् उपसंहारः ॥१२॥


______


**वंशीधरः (भावार्थ-दीपिका-प्रकाशः) :** पुनर् भगवद् आक्षेपं समाधत्ते---अहम् इत्य्-आदिना । पुनर् आशङ्कते---नन्व् इति । षट्कारक-साध्या कर्तृ-कर्म-करान-सम्प्रदानापादानाधिकरण-रूप-षट्-कारक-निष्पाद्यैव । इति भाव इति---साधनापेक्षत्वे जीवत्वं स्याद् इत्य् आशयः । अतः सत्य-सङ्कल्पत्वाद् एव । इत्य् उपसाम्हार इति पर्यवसानम् । यदि त्वम् अस्मान् अस्मद्-बुद्ध्यादिकं च नास्रक्ष्यस् तदाहम् अप्य् एवं नावेदयिष्यम् इत्य् आह---आत्मनेति गुणान् महद् आदीन् यदि त्वं सृष्टवान् एव तदान्ये जनास् त्वत् प्रेरिता एव स्वस्वकृत्यं कर्तुं चेष्टन्ते तथैवाहम् अप्य् अद्य त्वामेतन्निवेदयितुं चेष्ट इति भावः ॥१२॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** किं च, यद्य् अपि सत्त्वादि-गुणैः सर्वेषाम् एव जगतां यथा-कालं पालनादिकं त्वम् एव कुरुषे, तथाप्य् अधुना विशेषेण साधूनां च परिपालनाय अत्रावतीर्णोऽसीत्य् आह---आत्मनेति द्वाभ्यम् । आत्मनेति स्वातन्त्र्यम्, आत्माश्रय इति माया-सम्बन्ध-राहित्यम्, सत्य-सङ्कल्प इतीच्छामात्रेण सृष्ट्यादि-शक्तिर् उक्ता । तथापि भवान् सृष्ट्य् अर्थं गुणान् असृजत्, तच् च मायया कृत्वेत्य् एवमद्भुतो विनोदो ज्ञेयः ।

किं च, सृजसि पश्चाद् अवसि, तथापि संहरसि । यद् वा, आत्मनात्माश्रयः \[भा।पु १०.७४.२१\] इति सृष्टानां सर्व-जीवानां स्वतो भगवद् आत्मीयतोक्ता । सत्य-सङ्कल्प इति च सङ्कल्प-मात्रेण दुष्ट-विनाशादौ शक्तोऽपि दैत्यादीनां विनाशायावतीर्णोऽसीति वक्ष्यमाणाभि-प्रायेण एतादृशो दुस्तर्को विनोदोऽपि तवैश्वर्यात् सङ्गच्छेतैवेत्य् आह---ईश्वर इति । अवसीत्य् अस्य पश्चाद् उक्तिः, संप्रति भक्ति-प्रवर्तनेन पालनापेक्षया । किं वा, स्वभावतो भगवतः पालकत्वात् ॥१२॥


______


**जीव-गोस्वामी (लघु-वैष्णव-तोषणी) :** अत्र मुख्यत्वेन प्रस्तुतोपयोगित्वेन च महा-पुरुष-कार्यं दर्शयति । आत्मनेति । तैर् व्याख्यातं । तत्र मायया ससृज इति साधनान्तरापेक्षम् आशङ्क्य व्याचष्टे शक्त्येति सापि तस्यैव शक्तिर् इति न दण्डादिवत्त्वम् इति भावः ॥१२॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** किं च, त्वं यद्यस्मानस्मद्बुद्ध्यादिकं सर्वमिदं जगच्च नाश्रक्ष्यस्तदा अहमप्येवं न न्यवेदयिष्यम् इत्य् आह---आत्मनेति । आत्माश्रयः स्वतन्त्रः आत्मना आत्मरूपया शक्त्या भवान् गुणान् महदादीन् ससृजे । तेनेदं त्वं यदि सृष्टवानेव, तदान्ये जगज्जनास्त्वत्प्रेरिताः स्वस्वकृत्यार्थं चेष्टन्ते तथैवाहमप्यन्य त्वामेतन्निवेदयितुमेकं चेष्टे इति भावः ॥१२॥


______


॥ १०.३७.१३ ॥

आत्मनात्माश्रयः पूर्वं मायया ससृजे गुणान् ।

तैर् इदं सत्य-सङ्कल्पः सृजस्य् अत्स्य् अवसीश्वरः ॥

**श्रीधर-स्वामी (भावार्थ-दीपिका) :** प्रस्तुतम् आह---स त्वम् इति । भू-धर-भूतानां भुवं धरन्तीति भू-धरा राजानस् तद्-रूपाणाम् ॥१३.१४॥


______


**वंशीधरः (भावार्थ-दीपिका-प्रकाशः) :** प्रस्तुतं प्रकृतम् । प्रमथा रुद्र-गणास् तेषां अपि बाणासुर-युद्धे नाशनात् । प्रमथाः स्युः परिषदाः इत्य् अमरः । अधुना लिलाम् अनुक्रामन्नवतारे कारणम् आह---स त्वम् इति । दैत्यानां स्व-भक्ति-विरुद्धानाम् । साधूनां स्व-भक्ति-प्रवर्तकानाम् । पाठान्तरे सेतूनां स्व-भक्ति-मर्यादानाम् । प्रमथा राज-रूपाः काशिराजादय एव । यद् वा, बाणासुर सहाय्यार्थम् आगतरुद्रेण युद्धे साक्षाद् एव प्रमथा रुद्र-पार्षदा ग्राह्याः ॥१३॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** स ईदृग् असाधुसाधुमय-जगत् सृष्ट्यादिकरोऽपि त्वम्, राज-रूपाः प्रमथाः काशिराजादयः, वि-शब्दोऽत्यन्ताभाव-लक्षण-मोक्षाभिप्रायेण । अतस् त्वद्रक्ष्यसाधुवर-वन्धनेन मम महापराधो जात एवेति भावः ॥१३॥


______


**जीव-गोस्वामी (लघु-वैष्णव-तोषणी) :** तद् एवम् उभय-रूपं दर्शयित्वा लीलाम् अनुक्रामन् निज-रूपावतारे कारणम् आह । स त्वम् इति । तादृशोऽपि त्वं दैत्यादीनां स्व-भक्ति-विरुद्धानां साधूनां स्व-भक्ति-प्रवर्तकानां पाठान्तरे सेतूनां स्व-भक्ति-मर्यादानां राज-रूपाः प्रमथाः काशि-राजादयः ॥१३॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** अत एव निवेदनरूपं राजानस्तद्रूपाणाम् ॥१३॥


______


॥ १०.३७.१४ ॥

स त्वं भू-धर-भूतानां दैत्य-प्रमथ-रक्षसाम् ।

अवतीर्णो विनाशाय साधूनां रक्षणाय च ॥

**श्रीधर-स्वामी (भावार्थ-दीपिका) :** *न व्याख्यातम्।*


______


**वंशीधरः (भावार्थ-दीपिका-प्रकाशः) :** अयं केशी । लीलयाश्रमेणैव । यस्य केशिनः । अनिमिषा देवाः सुर-मत्स्याव् अनिमिषौ इति यादवः । तत्र पुतनादयो ये हतास्तेऽपि दुष्टा एव किं त्वयं परम-दुर्मार इत्य् आह---दिष्ट्येति । अयम् अधुना साक्षाद् एवेत्य् अर्थः । अतस् त्वं केशव-नामा भविष्यसीति शेषः ।

> यस्मात् त्वयैष दुष्टात्मा हतः केशी जनार्दन । >
> तस्मात् केशव-नाम त्वं लोके गेयो भविष्यसि ॥ \[वि।पु। ५.१६.२७\] > इति विष्णु-पुराणोक्तेः ॥१४॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** त्वन्त्वपराधम् अगृह्नन् मादृशां हितम् अकरोः करिष्यसि चेत्य् आह---दिष्ट्येत्य् अष्टभिः । अयम् अधुना साक्षाद् एवेत्य् अर्थः । लीलयैव ते त्वया नितरां हतो मोक्ष-दानेन पुनर् आवृत्ति-शङ्का-निवृत्तेः । एतद् दिष्ट्या भ्रदं जातम्, अतोऽन्येऽपि चानूरादयो लिलयैव हन्तव्या इति भावः । महा-दुष्टत्वम् एव दर्शयति-यस्येति । हेषितैर् अपि सम्यक् त्रस्ताः सन्तः, अनिमिषा अमरत्वात् काल-भय-रहिता अपीत्य् अर्थः ।

यद् वा, तद् आगमनं शङ्कमानाः सद् एतस् ततः एकदृष्ट्या निरीक्षमाणा अन्वर्थ-संज्ञका जाता इत्य् अर्थः । अतस् त्वं केशव-नाम भवितासीति शेषः । तथा च श्री-विष्णु-पुराणे---

> यस्मात् त्वयैष दुष्टात्मा हतः केशी जनार्दन । >
> तस्मात् केशव-नामा त्वं लोके गेयो भविष्यसि ॥ \[वि।पु। ५.१६.२७\] > इति,

एवं श्री-हरि-वंशेऽपि अत्र च स्पष्टं तद् अनुक्तिः, सुप्रसिद्धत्वात् ॥१४॥


______


**जीव-गोस्वामी (लघु-वैष्णव-तोषणी) :** तत्र पूतनादयो ये विनाशितास् तेऽपि दुष्टा एव किन्त्व् अयं परम-दुर्मार इत्य् आह । दिष्ट्येति । अयम् अधुना साक्षाद् एवेत्य् अर्थः । अतस्वं केशव नामा भवितासीति शेषः । तथा च तेनोक्तं श्री-विष्णु-पुराणे । यस्मात् त्वयैव दुष्टात्मा हतः केशी जनार्दन ! तस्मात् केशव-नामा त्वं लोके गेयो भविष्यसीति ॥१४॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** दिष्ट्या लोकानां भाग्येन ॥१४॥


______


॥ १०.३७.१५ ॥

दिष्ट्या ते निहतो दैत्यो लीलयायं हयाकृतिः ।

यस्य हेषित-सन्त्रस्तास् त्यजन्त्य् अनिमिषा दिवम् ॥

**श्रीधर-स्वामी (भावार्थ-दीपिका) :** परश्वोऽहनीति । अद्यैवाक्रूर एष्यति, श्वो मथुरां गन्तासि, पर-श्वश् चाणूरादींश् च त्वया निहतान् द्रक्ष्यामीति सिद्धवन् निर्देशो विज्ञपन-प्रकार-विशेषः ॥१५॥


______


**वंशीधरः (भावार्थ-दीपिका-प्रकाशः) :** योगबलेन भाविनोऽर्थान् वक्ति-चाणूरम् इत्य्-आदि । ते त्वया निहतान् । सिद्धवत्सञ्जातवत् । निर्देशः कथनम् । कर्तुर् उत्साहवर्धकत्वने बोधन-नैपुण्यम् इत्य् अर्थः । स्वस्य तल् लीलाभिज्ञतां विवृन् भविष्यं विवृणोति-चाणूरम् इत्य्-आदि । अप्य् अर्थ चकाराः सर्वैः सह योज्याः, तैश् च चाणूरादीनाम् अवश्य-बध्यत्वं सूचितम् । मल्लानन्यान्कङ्कन्यग्रोधादींश् च । हे विभो प्रभो त्वं सर्वं कर्तुं समर्थोऽसीति भावः । विभुप्रभू च पर्यायौ ॥१५॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** अप्य् अर्थे चकाराः सर्वैः सह योज्याः, तैश् च चाणूरादीनाम् अवश्यवध्यत्वं सूचितम् । द्रक्ष्य एवेत्य् अन्वयः । तच् च विज्ञापन-चातुर्यम् एव, यद्य् अपि शल-तोषलकौ द्वावेवान्यौ मल्लौ हतौ, तथापि मल्लानन्यांश् चेति बहुत्वं मल्लाचार्यादीनां भङ्गेन मरण-तुल्यत्वात् । किं वा, महा-मात्रादीनाम् अपि परम-वलिष्ठत्वेन मल्लेश्व् एव गणनात्, ते त्वया ।

ननु, एकदैव बहूनां तेषां वधोऽसम्भाव्यः ? तत्राह---प्रभो हे सर्वं कर्तुं समर्थेति । यद् वा, अतित्वरया कथं तत् कर्तव्यम् ? तत्राह---प्रभो हे यादवादीनां मादृशाम् ईश्वरं ! भक्त-हितार्थम् इत्य् अर्थः, वक्ष्यमाण-चाणूरादि-वध-क्रमस्यातिक्रम उपकृति-कथन-मात्रेण क्रमे तात्पर्याभावात् ॥१५॥


______


**जीव-गोस्वामी (लघु-वैष्णव-तोषणी) :** अथ स्वस्य तल् लीलानुक्रमाभिज्ञतातिशयं विज्ञापयन् भविष्यं विवृणोति । चानूरम् इत्य्-आदिभिः । अप्य् अर्थे चकाराः सर्वैः सह योज्या तैश् च चानूरादीनाम् अवश्यं वध्यत्वं सूचितम् । द्रक्ष्ये द्रक्ष्यामि मल्लान् इति बहुत्वं कङ्कन्यग्रोधादीन् अपि विप्रो ॥१५॥


______


**जीव-गोस्वामी (क्रम-सन्दर्भः) :** मल्लानिति बहुत्वं कङ्कन्यग्रोधादीनाम् अपि तदन्तः पाताय ते त्वया ॥१५.२०॥


______



______


**जीव-गोस्वामी (बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** पूर्व-पूर्व-दृष्टत्वद् अवतार-लीला-क्रमम् अहम् एवं जानाम् ईत्य् आह । चाणूरम् इति ॥१५॥


______


॥ १०.३७.१६ ॥

चाणूरं मुष्टिकं चैव मल्लान् अन्यांश् च हस्तिनम् ।

कंसं च निहतं द्रक्ष्ये परश्वोऽहनि ते विभो ॥

**श्रीधर-स्वामी (भावार्थ-दीपिका) :** तस्यानु तद्-अनन्तरम् । शङ्खादीनाम् । शङ्खः पञ्च-जनः । वधं द्रक्ष्यामीति शेषः । भावि-निर्देश-मात्रम् एतत्, न त्व् आनन्तर्यं विवक्षितम् ॥१६.१७॥


______


**वंशीधरः (भावार्थ-दीपिका-प्रकाशः) :** आनन्तर्यं क्रमो नात्र हनने ज्ञेयम् इति ॥१६॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** तस्येति तैर् व्याख्यातम्, तत्र वधम् इति शेषः । इति लिखितेऽपि द्रक्ष्य इति पूर्वेण द्रक्ष्यामीति परेण वान्वयो भवेद् एव, तथापि द्रक्ष्यामीति लिखनं सुख-बोधार्थम् ॥१६॥


______


**जीव-गोस्वामी (लघु-वैष्णव-तोषणी) :** तस्येति पञ्चकम् । शङ्कदीनां वधम् इति शेषः । इत्य् आदीनां द्रक्स्षाम्य् अहं तानीति वक्ष्यमाणेनान्वयः । वीराः क्षत्रियेषु शूराः तत् कन्यानां हे वीरेति वा । प्रायः स्व-वीर्येणैवोद्वहनात् अत एवाह वीर्यं पराक्रमः तद् एव शुल्कम् आदि शब्देन कन्या-भक्त्यादि । तद् एव लक्षणं प्रकारो यस्य तं तत्र क्वचित् समुदितं क्वचित् तु केवल-भक्तिः यथा कालिन्द्यादेर् इति ज्ञेयं पापात् विप्र-गोहरण-जातात् शापाद् इति पाठस् तु श्री-शुक-सम्मतः । अग्रे शापा-कथनात् । तत्र द्वारकायाम् इति यथार्थं पूर्वत्र परत्र च योज्यम् इति द्वारका-प्रयाणम् अपि सूचितं हे जगत् पते ! इति तत्रेन्द्राद्य् आगमनेन साक्षाद् गरुडारोहणादिना च तादृशैश्वर्य-प्रकाशनात् ॥१६-१७॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** शङ्खः पञ्च-जनः । भावि निर्देश-मात्रम् एतत् नत्वानन्तर्य-मात्रं विवक्षितम् ॥१६.१७॥


______


॥ १०.३७.१७ ॥

तस्यानु शङ्ख-यवन- मुराणां नरकस्य च ।

पारिजातापहरणम् इन्द्रस्य च पराजयम् ॥

**श्रीधर-स्वामी (भावार्थ-दीपिका) :** *न व्याख्यातम्।*


______


**वंशीधरः (भावार्थ-दीपिका-प्रकाशः) :** वीर्य-शुल्कादीत्य् अत्रादिना लक्ष्यवेधादि-ग्रहः । लक्षणं चिह्वनं लक्षणं नाम्नि चिह्ने च इति मेदिनी । पापादज्ञातविप्रधनापहार-लक्षणात् । वीराः क्षत्रियास् तेषां कन्यानाम् । यद् वा, हे वीरेति । त्वं वीरत्वात् सर्वं करिष्यसीति भावः । वीर्य पराक्रमः तद् एव शुल्कं मूल्यम्, आदि-पदात् कन्यानां भक्त्यादिकं च लक्षणं प्रकारो यस्योद्वाहस्य तम् । तत्र क्वचित् समुदितं क्वचित् तु केवल-भक्तिर् एव यथा कालिन्द्यादेर् इति ज्ञेयम् । पापात् विप्रगोहरणजात् । द्वारकायाम् इत्य् उक्तेर् द्वारका-निर्माण-प्रयाणम् अपि सूचितम् । तत्र कर्तव्यं च यथार्हं पूर्वत्र परत्र च योज्यम् । जगत्पते इति-तत्रेन्द्राद्यागमनेन गरुडारोहणादिना तादृशैश्वर्य-प्रकाशनाद् इति भावः ॥१७॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** वीराः क्षत्रियाः, तेषु शूरा वा, तेषां कन्यानाम् , हे वीरेति वा, प्रायः स्व-वीर्येणैवोद्वहनात्, अत एवाह---वीर्यं पराक्रमः, हरणं जयादि-लक्षणन्तद् एव शुल्कं कन्यार्थ-देय-द्रव्यम् । आदि-शब्देन कन्या-भक्त्यादि यथा कालिन्द्यादेः, तद् एव लक्षणं प्रकारो यस्य तम् । पापाद् अज्ञान-कृत-विप्र-गोहरणजात्, शापात् इति पाठश् चिन्त्यः । अग्रे तत्-प्रसङ्गे विप्र-शापा-श्रवणात् । तच् चान्यत्र मुन्य्-अन्तरोदितम् एव । द्वारकायाम् इत्य् अत्र विशेषोक्तिस् तत्रत्य-कूपतस् तद् उद्धरणाभिप्रायेणेति द्वारका-प्रयाणम् अपि सूचितम् । हे जगत्-पते इति तत्रेन्द्राद्य् आगमनेन साक्षाद्-गरुडारोहणादिना च निजैश्वर्य-प्रकाशनात् ॥१७॥


______


**जीव-गोस्वामी (लघु-वैष्णव-तोषणी) :** *न व्याख्यातम्।*


______


**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** पूर्वपूर्वदृष्टत्वदवतारलीलाक्रममहमेवं जानंईत्य् आह---चाणुरम् इति । शङ्ख्यः पक्षजनः । भावि-निर्देशमात्रमेतत्, न त्वानस्तर्यमात्रं विवक्षितम् ॥१७॥


______


॥ १०.३७.१८ ॥

उद्वाहं वीर-कन्यानां वीर्य-शुल्कादि-लक्षणम् ।

नृगस्य मोक्षणं शापाद् द्वारकायां जगत्-पते ॥

**श्रीधर-स्वामी (भावार्थ-दीपिका) :** भार्यया जाम्बवत्या सह । स्व-धामतो महा-काल-पुरात् ॥१८.१९॥


______


**वंशीधरः (भावार्थ-दीपिका-प्रकाशः) :** ब्राह्मणस्य द्वारकावासिनः । यद् वा, अवन्तीवासिनो गुरोः सान्दीपनेः । तत्र स्व-शब्दः स्वीयपरः, स्वीयस्य यमस्य धामतः । ब्राह्मणस्येति चतुर्थथे षष्ठी । ब्राह्मणस्येह सम्प्रदानाभावस्तु तस्यैव स्वत्वात् । स्वधामत इति---अनावृत्ति-स्थानाद् अपीति परम-स्वातन्त्र्यं दर्शितम् ॥१८॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** स्वधामत इति महा-काल-पुरगमनेन स्व-स्वरूपोपलव्ध्या मोक्ष-प्राप्तेर् अपीत्य् अर्थः । तच् च श्री-भागवतामृतोत्त-खणे विवृतम् । अत्र चाग्रे तत्-प्रसङ्गेऽभिव्यञ्जनीयम् ॥१८॥


______


**जीव-गोस्वामी (लघु-वैष्णव-तोषणी) :** मृत-पुत्राणां प्रदानं ब्राह्मणस्येति सम्प्रदानत्वाभावस् तस्यैव स्वत्वात् । उपादानम् इति क्वचित् पाठः । स्व-धामतस् तद् विशेषात् अनावृत्ति-स्थानाद् अपीत्य् अर्थः । इति परम-स्वातन्त्रयं दर्शितं पश्चात् पौण्ड्रक-वधानन्तरम् ॥१८-१९॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** भार्यया जाम्बवत्या सह । स्वधामतो महाकालपुरात् ॥१८॥


______


॥ १०.३७.१९ ॥

स्यमन्तकस्य च मणेर् आदानं सह भार्यया ।

मृत-पुत्र-प्रदानं च ब्राह्मणस्य स्व-धामतः ॥

**श्रीधर-स्वामी (भावार्थ-दीपिका) :** *न व्याख्यातम्।*


______


**वंशीधरः (भावार्थ-दीपिका-प्रकाशः) :** पौन्द्रकस्य मिथ्या-वासुदेवस्य । महाक्रतौ युधिष्ठिर-राजसूये । पश्चात् पौन्ड्रक-वधानन्तरम् ॥१९॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** पश्चात् पौण्ड्रक-वधानन्तरम्, महाक्रतौ श्री-युधिष्ठिर-राजसूये, चैद्यस्य शिशुपालस्य च निधनम् ॥१९॥


______


**जीव-गोस्वामी (लघु-वैष्णव-तोषणी) :** *न व्याख्यातम्।*


______


**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


॥ १०.३७.२० ॥

पौण्ड्रकस्य वधं पश्चात् काशि-पुर्याश् च दीपनम् ।

दन्तवक्रस्य निधनं चैद्यस्य च महा-क्रतौ ॥

**श्रीधर-स्वामी (भावार्थ-दीपिका) :** द्वारकाम् आवसन् द्वारकायां वसन् । कर्ता करिष्यति ॥२०॥


______


**वंशीधरः (भावार्थ-दीपिका-प्रकाशः) :** भुवि गेयानीत्य् उक्त्या वीर्याणां संसार-निवृत्त्य् अर्थम् एव कृतत्वं सूचयति । यानि एकेनैव युगपद्-बह्वीनां बहुधा विवाहादीनि श्रीदामानुग्रहादीनि तानि चाहं द्रक्ष्यामि । अत एकैकादशे---

> गोविन्द भुज-गुप्तायां द्वारकायां कुरूद्वह । >
> अवात्सीन् नारदोऽभीक्ष्णं कृष्णोपासन-लालसः ॥ इति ।

अहो भाग्य-माहात्म्यं मम, अहो कारुण्य-माहात्म्यं तवेति भावः ॥२०॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** विर्याण्य् अद्भुत-कर्माणि, अत एव कविभिः श्रीन्यासादिभिर् भुवि गेयानि गातुं योग्यानि गास्यमानानि वा, एकेनैव युगपद् वह्वीनां बहुधा विवाहादीनि श्री-दामानुग्रहादीनि तानि चाहं द्रक्ष्यामि अत एवैकादशे ।

> गोविन्द-भुज-गुप्तायां द्वारकायां कुरुद्वह । >
> अवात्सीन् नारदोऽभीक्ष्णं कृषोपासन-लालस इति ॥

अहो भाग्य-माहात्म्यं मम अहो कारुण्य-माहात्म्यं तव चेति भावः ॥२०॥


______


**जीव-गोस्वामी (लघु-वैष्णव-तोषणी) :** यानि एकेनैव युगपद् वह्वीनां बहुधा विवाहादीनि श्री-दामानुग्रहादीनि तानि चाहं द्रक्ष्यामि अत एवैकादशे ।

> गोविन्द-भुज-गुप्तायां द्वारकायां कुरुद्वह । >
> अवात्सीन् नारदोऽभीक्ष्णं कृषोपासन-लालस इति ॥

अहो भाग्य-माहात्म्यं मम अहो कारुण्य-माहात्म्यं तव चेति भावः ॥२०॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


॥ १०.३७.२१ ॥

यानि चान्यानि वीर्याणि द्वारकाम् आवसन् भवान् ।

कर्ता द्रक्ष्याम्य् अहं तानि गेयानि कविभिर् भुवि ॥

**श्रीधर-स्वामी (भावार्थ-दीपिका) :** अमुष्य विश्वस्य भूभारस्य वा ॥२१॥


______


**वंशीधरः (भावार्थ-दीपिका-प्रकाशः) :** प्रकृतत्वाद्भूभारस्य चेति । अक्षौहिणीनाम् अष्टादशानाम् । अर्जुन-सारथेर् इत्य् अनेन भारत-युद्ध इति ध्वनितम् । अमुष्येति षष्ठी आर्षी । निधनं निधन-रूपं चरितम् इति शेषः ॥२१॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** अथेति युद्धादुपरते सतीत्य् अर्थः, यद् व, भिन्नोपक्रम एव पूर्वतो लिला-विशेषात् तम् एवाह---काल-रूपस्यापि । अतोऽमुष्य क्षययिष्णोर् इच्छा-मात्रेण संहार-समर्थस्यापि । वै-प्रसिद्धौ ।

यद् वा, अपि, अमुष्य कालस्यापि क्षपयिष्णोः प्रेरण-शीलस्यापि अर्जुन-सारथेः सत कर्तरि षष्ठी इति परमवश्यत्वं दर्शितम्, अतोऽर्जुनादीनाम् अपि परम-पूज्ययोः श्री-वसुदेव-देवक्योर्हि बन्धनेन[^२२] मम महापराधो जात एवेति तात्पर्यम् ॥२१॥

[^२२]: द्विर्बन्धनेन



______


**जीव-गोस्वामी (लघु-वैष्णव-तोषणी) :** अथ तत् तत् सर्वानन्तरम् अर्जुन-सारथितया सतस्ते तव सम्बन्धे तत्र तत् सम्बन्ध-मात्रेणैवेत्य् अर्थः । तच् च त्वयि नाश्चर्यम् इत्य् आह । कालेति । अमुष्येत्य् आदौ विश्वम् इत्य् अर्थः । काल-रूपस्य सतो विश्वम् अपि क्षपयिष्णोस् तन् नाशनसमर्थस्येत्य् अर्थः ॥२१॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** अमुष्य विश्वस्य । षष्ठी आर्षी । निधनं निधनरूपं ते चरितम् इति शेषः ॥२१॥


______


॥ १०.३७.२२ ॥

अथ ते काल-रूपस्य क्षपयिष्णोर् अमुष्य वै ।

अक्षौहिणीनां निधनं द्रक्ष्याम्य् अर्जुन-सारथेः ॥

**श्रीधर-स्वामी (भावार्थ-दीपिका) :** अमुष्य विश्वस्य भूभारस्य वा ॥२२॥


______


**वंशीधरः (भावार्थ-दीपिका-प्रकाशः) :** एवम् उक्तरीत्या । अत एव ज्ञान-मूर्तित्वाद् एव । अर्थाः प्राप्तकामता श्रुत्युक्ता । योगिजीवसाम्यताम् आदायाशङ्कते---नन्व् इति । अतोऽत्र । अतो निवृत्त-गुण-प्रवाहत्वात् । यद् वा, स्वतेजसा स्व-प्रभावेण, योगिजीवादीनां तु भगवत् प्रसादावाप्त-योगादिभिः संसृत्यभावो न तु स्व-रभावेणेति विशेषः । चिच्छक्त्या सदा ब्रह्माहम् अस्मीति निष्ठयेति बोध्यम् । स्वामि-व्याख्याने तेजो बले प्रभावे च इति यादवः ॥२२॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** *न व्याख्यातम्।*


______


**जीव-गोस्वामी (लघु-वैष्णव-तोषणी) :** विशुद्धेति । तैर् व्याख्यातं तत्र केवलेति न चक्षुषा गृह्यते रूपम् अस्य यमेवैष वृणुते तेन लभ्यस् तस्यैष आत्मा वृणुते तनुं स्वाम् इति श्रुतेः । स्व प्रकाशत्वेन केवल-ज्ञान-रूपा तस्य च ज्ञानस्य बहु-मूर्तित्वेऽपि एकस्या मुख्याया मूर्ते रंशित्वादेका मूर्तिर् यस्य तं तद् उक्तमक्-रूपेण बहु-मूर्त्येकभूर्तिकम् इति । एकेति वि-शब्दस्यार्थः विशिष्टाभिधायित्वेनासाधारणता तादृश-निगमनात् । अत एवेति यतो मूर्तेर् अपि केवलं ज्ञान-रूपत्वम् अखण्डत्वं च तद् अनुभव-सिद्धम् । अतः सर्वं स्वरूपत्वं स्वरूपं चट्मा आत्मा च सर्वभयः सर्वश् च ज्ञानाश्रयत्वेनैव भासत इति । यत आत्मत्वम् अत एव परमानन्द-रूपेणैव स्थितिः । निरुपाधि-परम-प्रेमास्पद-रूपत्वात् । यतस् तथात्वम् अत स्वरूप एव सर्वार्थ-प्राप्तिः । आनन्दानुगत्यैव सर्वस्यार्थत्वात् । एतस्यैवानन्दस्यान्यानि भूतानि मात्राम् उपजीवन्तीति को ह्य् एवान्यात् कः प्राण्यात् यद् एष आकाश आनन्दो न स्याद् इति श्रुतेर् इत्य् अर्थः । अत एव तस्य नाना-रूपादिर् अर्थः स्वरूपत एव प्राप्त इति ज्ञानस्यैव मूर्तित्वं युक्तम् एवानुब्य्हूत म्तेनेति भावः । एवम् अप्राप्त-कामत्वेऽपि वाञ्छा नित्य-प्राप्तस्यापि लीलायाम् अप्रप्राप्तत्व-सम्पादन-पूर्वक-प्राप्त्य् अर्था तस्याश् चामोघत्वं तादृशासम्भवकारित्वात् । सा च मायिकी न भवेद् इति व्याचष्टे नन्व् इत्य्-आदिना । अतस् तद् रूपादीनाम् अप्य् अमायिकत्वम् अवधारितम् । अत एव भगवन्तमीमहीति भगवान् एव निजालम्बनतया निगमितो न तु निर्विशेष-ब्रह्मेति । यद् वा, लोक-प्रसिद्ध-विज्ञानम् अतीतम् इति तत् सम्बन्धाभावाद् विशेषेण शुद्धं विज्ञानम् आनन्दं ब्रह्मेति प्रसिद्दं ब्रह्माख्यम् आनन्दात्मकं यद् विज्ञानं तद् रूपो यो घनो-मूर्तस् तल् लक्षणं भगवन्तम् ईमहि शरणं यामि ।

ननु, विज्ञानस्य कथं कर-चरणाद्य् आकारमय-मूर्तित्वं कथम् वा भगवत्त्वम् इत्य् आशङ्क्य श्रुति-प्रसिद्धस्य तस्य तत् प्रसिद्धत्वेनैव तादृशं वैलक्षण्यम् आह । स्व-संस्थयेति । परास्य शक्तिर् विविधैव श्रूयते इति न चक्षुषा गृहात वमस्येति श्रुत्या व्यञ्जितया तत् तद् व्यञ्जकस् रूप-शक्त्या सम्यग् आप्तस् तत् तद् रूपः सर्वओऽय् अर्थो येन तं तथाप्य् अमोघ-वाञ्छितम् इच्छा-शक्त्या तत् तत् प्रकाशनाप्रकाशन-समर्थः ।

नन्व्, अपरा मायाख्या शक्तिर् अपि मम विद्यत इति श्रूयते---मायां तु प्रकृतिं विद्यान् मायिनं तु महेश्वरम् इति श्रुतेः । ततस् तद् दोषेणाप्य् अहं स्पृष्टो भवेयम् इत्य् आशङ्क्याह स्वतेजसेति । स्व-तेजसा स्वरूप-शक्ति-प्रभावेणेति दिक् ॥२२॥


______


**जीव-गोस्वामी (क्रम-सन्दर्भः) :** अमुष्य क्षपयिष्णोर् विश्वम् अपि नाशयितुं समर्थस्येत्य् अर्थः ।


______


**जीव-गोस्वामी (बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** एवं कार्यं निवेद्य भगवन्तं प्रणमति द्वाभ्याम् । विशुद्धं विज्ञानमनुभवस्वरूपं यद्ब्रह्म तदेव घनं सान्द्रीभूतं त्वामीश्वरं ईमहि, शरणं व्रजेम, प्रणमामेति वा । स्वीयया संस्थय सम्यक्प्रकारेण लीलापरिकरादि विशिष्टरा स्थित्या सार्वकालिक्य सम्यगाप्ता भवन्ति, सर्वार्थाः सर्वविधभक्त-मनोरथा यस्मात्तम् । अत एवामोघम् व्यर्थं वाञ्छितं स्वभक्तमनोरथनिष्पादनलक्षणं यस्य तम् । स्वस्य स्वीरानां वा तेजसा नित्यं प्रतिदिनमेव निवृत्तो गुणप्रवाहो यस्मात्तम् ॥२२॥


______


॥ १०.३७.२३-२४ ॥

विशुद्ध-विज्ञान-घनं स्व-संस्थया

समाप्त-सर्वार्थम् अमोघ-वाञ्छितम् ॥

स्व-तेजसा नित्य-निवृत्त-माया-

गुण-प्रवाहं भगवन्तम् ईमहि ॥

त्वाम् ईश्वरं स्वाश्रयम् आत्म-मायया

विनिर्मिताशेष-विशेष-कल्पनम् ।

क्रीडार्थम् अभ्यात्त-मनुष्य-विग्रहं

नतोऽस्मि धुर्यं यदु-वृष्णि-सात्वताम् ॥

**श्रीधर-स्वामी (भावार्थ-दीपिका) :** एवं विज्ञाप्य कृताभिनन्दनं भगवन्तं नमस्यति द्वयेन---**विशुद्ध-विज्ञान-घनम् इ**ति केवलं ज्ञानैक-मूर्तिम् । अत एव **स्व-संस्थया** स्वरूप-सम्यक्-स्थित्यैव परमानन्द-रूपया सम्यग् आप्ताः सर्वेऽर्था येन तम् । आप्त-कामतोक्ता सत्य-सङ्कल्पताम् आह---**अमोघ-वाञ्छितम् इ**ति ॥२३.२४॥

ननु वाञ्छा चेद् अस्ति, तर्हि दुर्निवारा संसृतिः ? अत आह---**स्व-तेजसा** इति । चेच् छक्त्या **नित्य-निवृत्तो** माया-कार्य-रूपो **गुण-प्रवाहो** यस्मात् तम् । अतो **भगवन्तं** निरतिशयैश्वर्यम् ई**महि** शरणं व्रजेमेति ॥२३॥

ननु त्रि-काल-ज्ञस् त्वं कथं मत्-प्रपञ्चं न जानासि ? जानासि चेत् कथम् अगुण-प्रवहं ब्रवीषि ? तत्राह---त्वाम् इति । ईश्वरम् अन्यस्य वशयितारं स्वाश्रयम् अन्यस्यावशम् अत आत्म-मायया आत्माधीनया मायया विनिर्मिता अशेष-विशेषा महद्-आद्या यादवादि-रूपा वा कल्पना येन तं धुर्यं श्रेष्ठं नतोऽस्मीति ॥२४॥


______


**वंशीधरः (भावार्थ-दीपिका-प्रकाशः) :** ईमहि न तु जानीम इत्य् अत्राशङ्कते---नन्व् इति । मत्-प्रपञ्चं भगवन् माया-प्रभावम् । अगुण-प्रवाहस्य दृष्टत्वात् । तत्र ज्ञान-ज्ञाने । अतोऽनन्याधीनत्वात् । अशेषाः सर्वे । विशेषा भेदाः । धुर्यो मुख्ये बलिर्वदे समर्थे इति धरणिः ॥२३॥

एवम् इत्थम् । यदुपतिं गोपेशम् । तस्य कृष्णस्य दर्शनेनोत्सवो यस्य सः ॥२४॥


______


**श्रीनाथ-चक्रवर्ती (चैतन्य-मत-मञ्जुषा) :** क्रीडार्थम् अभ्यात्तेत्य्-आदि ।क्रीडार्थं कौतुकार्थम् । अभ्यात्तो गृहीतो मनुष्यैर् मनुष्य-रूपैः कंसादिभिर् दुर्योधनादिभिर् वा विग्रहो युद्ध-लीला य्३ तं त्वाम् ईश्वरम् आश्रये, स्वानां भक्तानाम् आश्रयम् ॥२४॥


______


**सनातन-गोस्वामी (बृहद्-वैष्णव-तोषणी) :** यदूनां पतिम् इति तेषाम् अवश्य-रक्ष्यत्वम् उक्तम्, तत्रापि कृष्णं भक्त-वात्सल्याकृष्ट-चित्तम् अतस् तेषाम् अर्थे तस्य तादृश-विज्ञापनेन तं प्रति तस्यासूयादिकं न जातम् इति भावः । भागवत-प्रवर इत्य् उक्तार्थम् एव पुनर् उक्तिस् तस्मिन् राज्ञोऽसूयासन्निवृत्तये । यद् वा, प्रणिपत्य साक्षाङ्गं प्रणम्येत्य् अत्र हेतुः---भगवतेति । एवं यदुपतिम् अपि कृष्णं गोकुल-महोत्सवम् इति पूर्वोक्तानुसारेण प्रणिपत्य् अत्र हेत्वन्तरं वा ज्ञेयम् । तस्य कृष्णस्य दर्शनमेवोत्सवो यस्य, सोऽपि ययौ । कुतः ? अभितोऽनुज्ञातः कृष्णेन प्रस्थापितः सन् ।

यद् वा, अभि अभयं यथा स्यात्, उक्त-प्रकारेण विप्रस्यात्मनः कृष्णं प्रति नमस्कारे तस्माद् भयम् अकुर्वन्न् इत्य् अर्थः ।

ननु, भगवद् भक्ति-महा-रसिकोऽसौ प्रयत्नेन तं प्रार्थ्य तत्रैव कथं नावसत् ? तत्राह---मुनिः । अधुनात्र निवासतः श्री-कृष्णस्यात्रत्य-तत्-प्रियतमानां च स्वच्छन्द-सुख-क्रीडा-विघ्नेन ममापराध एव स्याद् इति जानन्न् इत्य् अर्थः । यद् व, श्वो मधुपुरीं यास्यतोऽस्य सङ्गत्या मद्-गमने[^२३] मत्-प्रेरणयैवास्य तत्र गमनं मत्वा, नूनं व्रज-जना मां शप्स्यन्तीति विचारयन्न् इत्य् अर्थः ॥२४॥

[^२३]: सङ्गत्याम् अस्य गमने



______


**जीव-गोस्वामी (लघु-वैष्णव-तोषणी) :** त्वाम् इति च तैर् व्याख्यातं तत्र ब्रवीषीति निषिध्यमानत्वेनेति शेषः । यद् वा, शुद्ध-वैकुण्ठादि-लक्षणे मत् प्रपञ्चे जाते तत्र माया-निषेधोऽप्य् अयुक्तः सूर्य-मण्डले तमो-निषेधवद् इत्य् अभिप्रायेणाक्षिपति नन्व् इति । तत्र सिद्धान्त-भाग आत्माधीनयेति न शुद्धे स निषिध्येत किम् उत मायिक-प्रपञ्च या तव लीला तस्याम् एव । यतः प्रकृतिक्षोभात् पूर्वत्वेन शुद्धापि तवेक्षण-लीला प्रकृतिम् उपधाय भवति तथा स्वयं भगवत् सम्बन्धि-रूपत्वेन शुद्धैवैषा स्वान्तरङ्गपरिकरस्य तव जन्मादि-लीला तद् इतर-पूर्वापर-यदु-वंशम् उपधायेति भावः । यदुप्रभृतीनां श्रेष्ठम् इति यथा तव तच् छ्रष्ठत्वं तथा तद् अन्तरङ्गानां तेषाम् अपि तद् वंश्यत्वम् इति भावः । वृष्णि-सात्वतानां पृथग् उक्तिः श्रैष्ठ्यापेक्षयेति ।

ननु तादृशस्य मम मायिक-प्रपञ्चेऽभिव्यक्तिः किम् अर्थं तथाह । क्रीडार्थम् अभि प्रपञ्च-गत-भक्ताभि-मुख्येन आत्त आनौतो मनुष्य-विग्रहे नराकृतिपरब्रह्माख्यो येन तं यद् वा, तादृश-विहारार्थम् अङ्गीकृतं मनुष्य-जातीय-युद्धं येन तम् । अभ्यार्तेति पाठे स एवार्थः । अद्येति त्वद् अवता-समय इत्य् अर्थः । अथवा उपक्रमानुसारेण उपसंहरन्नमस्यति विशुद्धेति द्वयेन । तत्र त्वामीस्वरम् इत्य्-आदिकम् अर्धं पूर्ववत् तद् अंशतत्त्वपरम् ईश्वरं पुरुष-रूपं स्वयन्तु क्रीडार्थाम् इत्य्-आदि । अन्यत् पूर्ववद् इति ॥२३॥

यदुपतिम् इति । तदापि श्री-गोकुल-त्यागान् इच्छया साक्षान् न किञ्चिद् अङ्गीकृतवान् किन्तु यदुपतित्व-व्यञ्चक-लक्षण-विशेषेणैव तत् तद् अङ्गीकृतवन् इव यतस् तम् इत्य् अर्थः । प्रणिपत्य साष्टाङ्गं प्रणम्येत्य् अत्र हेतुः भागवतेति अतो भगवदभिप्रायं जानन् द्वारकादौ तु तादृश-लोक-सङ्घट्टे तन् मर्यादां दर्शयति तस्मिन्न् अन्यथाप्य् आचरतीति भावः । तस्य कृष्णस्य दर्शनम् एवोत्सवो यस्य सोऽपि यया । कुतोऽभितोऽनुज्ञातः कृष्णेन प्रस्थापितः सन् ॥२४॥


______


**जीव-गोस्वामी (क्रम-सन्दर्भः) :** विशुद्धेति द्वयम् ॥२३॥


______



______


**जीव-गोस्वामी (बृहत्-क्रम-सन्दर्भः) :** त्वाम् ईश्वरं स्वाश्रयम् इत्य्-आदि । त्वां नतोऽस्मीत्य् अनुषङ्गः । कीदृशं ? ईश्वरं सर्वैश्वर्य-युक्तं मूर्तेणं, स्वस्य मूर्तेणस्य ब्रह्मण आश्रयम् । तथा च हयशीर्ष-पञ्चरात्रे---

> आनन्दो द्विविधः प्रोक्तो मूर्तामूर्त-प्रभेदतः । >
> अमूर्तस्याश्रयो मूर्तो भगवान् अच्युतो मतः ॥इति ।

आत्म-मायया विनिर्मितम् अशेष-विशेषं कल्याणं येन । क्रीडार्थं कौतुकार्थम् । अभ्यात्तो गृहीतो मनुष्यैर् मनुष्य-रूपैर् असुरैः कंसादिभिः सह विग्रहो युद्धं येन तम् ॥२४.३३॥


______


**विश्वनाथ-चक्रवर्ती (सारार्थ-दर्शिणी) :** एवं-विधोऽन्यः को ऽपि नास्तीत्य् आह---त्वम् इति । ईश्वरं अन्यस्य वशयितारम्, स्वाश्रयं न कस्याप्य् आश्रितम् अतो ऽन्यस्यावश्यं एतदेवान्यानधीनमैश्वर्यम् आह---आत्माधीनया मायया विनिर्मितं अशेयविशेषकल्पनं विश्व येन तम् । किं च, क्रीडैव अर्थः स्वप्रयोजनं यस्य तम् । अद्य तु आत्तो गृहीतो मनुष्यैः कंसादिभिः सह विग्रहः कंस प्राणतुल्यकेशिवधहेतुकम् शात्रवं येन तं "अभ्यात्ते"ति च पाठः । एषापि तवैकाक्रीडेति भावः । यतो यदुवृष्णिसात्वतां सवन्धुनां धुरं रक्षणपोषणादिभारं वहसीति तम् ॥२३.२४॥


______


॥ १०.३७.२५ ॥

**श्री-शुक उवाच---**

एवं यदु-पतिं कृष्णं भागवत-प्रवरो मुनिः ।

प्रणिपत्याभ्यनुज्ञातो ययौ तद्-दर्शनोत्सवः ॥

**श्रीधर-स्वामी (भावार्थ-दीपिका) :** *न व्याख्यातम्।*


______


**वंशीधरः (भावार्थ-दीपिका-प्रकाशः) :** भगवान् अपीत्य् अत्रापिना तद् दर्शनोत्सव एव तस्याद्भुतश्रावकत्वाद् इति भावः । पालैर् गोपैः ॥२५॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** मुनिर् ययौ, भगवान् अपि पशून् अपालयद् इत्य् उक्त-समुच्चयेऽपि-शब्दः । यद् वा, भक्त-वत्सलोऽसौ निज-भक्ति-लालसं तं कथं तत्र नारक्षद् इत्य् अपेक्षायाम् आह---भगवान् अपि पालैर् गोपैः सह पशूनेवापालयद् इति, यतो गोविन्दो गोकुलेन्द्रः, किं च व्रजस्यैव सुखम् आवहत्य् अविच्छेदेन प्रापयतीति तथा सः, अतस् तैः सह तत्-तत्-क्रीडा-विशेष-सुसिद्धये तस्य तत्र रक्षणं न युक्तम् इत्य् अपि-शब्दार्थः ।

यद् वा, उक्त-न्यायेन व्रज-जनेषु तस्यागः-शङ्कया तं नारक्षत्, भक्त-वात्सल्याद् एव, तदेवाह---भगवान् गोविन्द इति । आहव इति महा-वलिष्ठत्वादिकं सूचितम् । प्रीतैः केशि-वधेन प्रहृष्टैर् इति विचित्र-मधुर-स्तुतिः कृतेति सूचितम् ।

तथा चोक्तं श्री-पराशरेण---

> ततो गोप्यश् च गोपाश् च हते केशिनि विस्मिताः । >
> तुष्टुवुः पुण्डरीकाक्षम् अनुराग-मनोरमम् ॥ \[वि।पु। ५.१६.१७\] इति,

श्री-वैशम्पायनेन च हरि-वंशे---

> तं हतं केशिनं दृष्ट्वा गोपा गोप-स्त्रियस् तथा । >
> बभूवुर् मुदिताः सर्वे हत-विघ्ना गतक्लमाः ॥ >
> दामोदरन्तु श्रीमन्तं यथा-स्थानं यथावयः । >
> अभ्यनन्दन् प्रियैर् वाक्यैः पूजयन्तः पुनः पुनः ॥ इति ।

तत्र गोप्य इति गोप-स्त्रिय इति च तयोर् मते व्रजान्तिक एव केशिवधात् तत्र यद्य् अपि श्री-नारदात् प्राग् एव तेषां स्तुतिर् घटते, तथाप्य् अत्र पश्चात् तत्-सूचनम् । परम-गुरु-श्री-नारदस्य गौरवाच् छ्रीवादरायणिना तत्-स्तुतेर् आदाव् उक्तेः । किं वा, सद्यः श्री-नारदागमनापेक्षया श्री-भगवता गोपानाम् इतस् त्वरया प्रेषणात् तदानीं तेषां स्तुतावशक्तेः ।

यद् वा, हेलया तद्-वधेनाद्भुतत्वाभावात् स्तुतिस् तैर् व्यक्तं न कृतैवेति । व्रज-स्लुखावः इत्य् अनेन तादृश-श्री-नारद-विज्ञापनेनापि तस्य मधुपुरी-जिगमिषा न जातेत्य् अपि सूचितम् ॥२५॥


______


**जीव-गोस्वामी (लघु-वैष्णव-तोषणी) :** मुनिर् ययौ भगवान् अपि पशून् अपालयद् इत्य् अपि-शब्दऋथः । यतो गोविन्दः तस्मिन् गते सति प्रकृत-गोकुलेन्द्रत्वोचित-लिलाम् एवानुमोदमान इत्य् अर्थः । तत्र हत्वेति नारद-सम्बादात् पूर्वस्याप्य् अनुवादः । आहव इति तस्यान्येन युद्धे घात्यत्वम् अनभिप्रेत्य महा-बलिष्ठत्वादिकं सूचितम् । अत प्रतितैर् गतताद् विषयकभयैः पालैस् तत् सङ्गेन गोपालकैः सह पशूनबालयत् । व्रजान् निर्गच्छन्तं तम् अनुगतानां व्रज-जनानां च सुखावहो जातः ॥२५॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


॥ १०.३७.२६ ॥

भगवान् अपि गोविन्दो हत्वा केशिनम् आहवे ।

पशून् अपालयत् पालैः प्रीतैर् व्रज-सुखावहः ॥

**श्रीधर-स्वामी (भावार्थ-दीपिका) :** ननु नारदेन व्योम-वधो न दृष्टः, तत् कथं व्योम-वध-प्रसक्तिर् इति तत्रोच्यते, प्रातर् एव केशि-वधानन्तरं नारदेनोक्तम् अङ्गी-कृत्य पुनस् तथैव पशून् पालयता व्योमो हतः । यद्वा व्योम-वधः पूर्वम् एव वृत्तोऽपि वेष-धारि-वध-प्रसङ्गाद् अत्रोच्यत इति द्रष्टव्यम् । केचित् पुनः शङ्खचूड-वधात् पूर्वम् एव पठन्ति च । तम् आह---एकदेति ॥२६.२७॥


______


**वंशीधरः (भावार्थ-दीपिका-प्रकाशः) :** प्नस् तद् दिन एव । तथैव पूर्ववत् । ननु, व्योम प्रेषणाद्य् अश्रुतेर् अत्र तद्वधः प्रकृतासङ्गत इव भातीत्य् अत आह---यद्वेति । द्रष्टव्यं ज्ञेयम् । केचित् तु पूर्वं रास-लोलोत्तरम् इत्य् अर्थः । तं व्योम-वधम् । ते गोपाः । अद्रिसानुषु गोवर्धन-प्रस्थेषु । चोरपालापदेशतः वयं पशूंश्चोरयिष्यामो वयं पालयिष्याम इत्य् अपदेशेन छन्नमनसा । व्याजेनेति यावत् । अपदेशः पुमाल् लक्ष्ये निमित्त-व्याजयोर् अपि इति मेदिनी । निलायनं निलीन-कर्म । व्योमवधस्य श्री-नारदानुक्तत्वात् तद्-दिने तद्-वधे एकदेत्य् उक्तेर् असङ्गतत्वात् तादृश-लीलायाः कौमारान्त एव योग्यत्वाच् च । अत वृषमयात्मजात् इति गोपिका-वाक्यं च सङ्गच्छते । वृषात्मजो वत्सो मयात्मजो वत्सो मयात्मजो व्योमासुर इति पूर्व-व्याख्यानात् । निलायनं नाम चोरितस्य तिरोधापनं, तद् रूपां क्रीडाम् ॥२६॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** एकदेति तैर् व्याख्यातम् । तत्र च व्योम-वधस्य श्री-नारदेनानुक्तत्वात् । यद् वा, तद् दिन एव तद् वधे एकदेत्य् उक्तेर् असङ्गतत्वात् तथा[^२४] व्याख्यातम् इति ते केशि-वध-प्रीताः श्री-कृष्णादयो वा निलायनं नाम चोरितस्य वृक्ष-मूलादौ तिरस्करणं तद् रूपां क्रीडां ताम् एवाह---चौरेति । चौराः पालाश् च रक्षकास् तेषाम् अपदेशतोऽभिनयान् मेषायितानाम् अत्रानुक्तिस् तेषां मेषायिततया तत्-क्रीडायां चेष्टा-विशेष-राहित्येनाप्राधान्यात् ॥२६॥

[^२४]: एकदेत्य् उक्त्वे रसान्तरत्वात् तथा



______


**जीव-गोस्वामी (लघु-वैष्णव-तोषणी) :** एकदेति तैर् व्याख्यातं तत्र यद्वेति व्योम-वधस्य श्री-मुनीन्द्रेणानुक्तत्वात् तद् दिन एव तद्वये एक-देव्युक्तेर् असङ्गतत्वात् तादृश लीलायाः कौमारान्त एव योग्यत्वाच् च अतो वृषमयात्मजाद् इति गोपिका-वाक्यं च सङ्गच्छते वृषात्मजो वत्सो मयात्मजो व्योमासुर इति पूर्व-व्याख्यानात् । निलायनं नाम चोरितस्य तिरोधापनं तद् रूपां ताम् एवाह । चौरेति । चौराः पालाश् च रक्षकास् तेषाम् अपदेशतः अभिनयात् तद् द्वयेन मेषापदेशिनाम् अपि ग्रहणम् । सम्बन्धि-शब्दत्वात् ॥२६॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** निलायनं चोरितवस्तुतिरोधापनम् । अपदेशो ऽभिनयः ॥२६॥


______


॥ १०.३७.२७ ॥

एकदा ते पशून् पालाश् चारयन्तोऽद्रि-सानुषु ।

चक्रुर् निलायन-क्रीडाश् चोर-पालापदेशतः ॥

**श्रीधर-स्वामी (भावार्थ-दीपिका) :** *न व्याख्यातम्।*


______


**वंशीधरः (भावार्थ-दीपिका-प्रकाशः) :** तत्र क्रीडायाम् । मेषायिता मेघवद् वर्तमानाः । अकुतोभया इति---चोरयितव्याश् चोरयितारः पालकाश् चैतत्त्रयं वयं सखाय एवेति विश्वासात् ॥२७॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** तत्-क्रीडा-प्रकारम् एव प्रपञ्चयति---तत्रेति । तस्यां क्रीडायां तेषु मध्ये वा, मेषायिता इति मेषाणां वधेऽपि क्रोशनाद्य् अभावेन[^२५] सुख-चौर्यत्वात् तत्राद्रिसानुषु विजह्रुः, यतोऽकुतोभयाः, न कुतश् चिद् अपि भयं येषाम्, श्री-भगवत्-प्रभावेण दैत्यादिभ्यो भयाभावात् । यद् वा, श्री-वृन्दावनान्तर् वर्तिमहादैत्यकेश्यादि-वधेनाशेषभय-निवृत्तेः । अयं च तेषु व्योमस्य प्रवेशे हेतुर् अप्य् ऊह्यः, तेषां निःशङ्कत्वेन क्रीदापरतया तेषु सुख-प्रवेश-सिद्धेः । यद् वा, कालादि-भयस्याप्य् अभावात् श्री-भगवद् विच्छेदादि-शङ्का-राहित्याद् वा, । हे नृपेति, तत्त्वया बुध्यत एव, यथा सद्राजतः प्रजानाम् अकुतोभयत्वम् इति भावः ॥२७॥

[^२५]: क्रमणाद्य् अभावेन



______


**जीव-गोस्वामी (लघु-वैष्णव-तोषणी) :** तत्र तस्यां क्रीडायाम् । मेषायित्वा इति । मेषाणां वधेऽपि क्रोशनाद्य् अभावेन सुख-चौर्यत्वात् तत्राद्रिसानुषु विजह्नुः ॥२७॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** अकुतोभया इति । चोरयितव्याश्चोरयितावश् च पालकाश्चैते त्रयो वयं सखाय एवेति विश्वासात् ॥२७॥


______


**॥ १०.३७.२८ ॥**

तत्रासन् कतिचिच् चोराः पालाश् च कतिचिन् नृप ।

मेषायिताश् च तत्रैके विजह्रुर् अकुतो-भयाः ॥

**श्रीधर-स्वामी (भावार्थ-दीपिका) :** मेषायितान् मेष-वद्-आचरितान् स्वयं चोर-वद्-आचरितः सन्न् अपो-वाहापकृष्य निनाय ॥२८॥


______


**वंशीधरः (भावार्थ-दीपिका-प्रकाशः) :** अपकृष्य बलात्कारेण गृहीत्वा । अपोवाह चोरयामास ॥२८॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** मयो नाम दैत्य-मुखो महा-मायाविषु प्रसिद्धः, तस्य पुत्रः, अतो महा-मायः । यद् वा, तस्माद् अपि मायित्वाधिक्यात्, अतो गोपाल-वेश-धृक् अत एव तैर् न परिचित इति भावः । यद् वा, श्री-भगवता कथम् असौ तत्-क्रीडायां स्वीकृत इत्य् अपेक्षायाम् आह---गोपालेति । भक्त-वेशेनापि तद् अनुग्राह्यत्वाद् इति भावः । प्रायो बहून् सर्वान् एव, चतुःपञ्चानाम् एवावशिष्टत्वात् ।

यद् वा, प्रकृष्टोऽयो गतिर् भक्त्यादि-प्रदर्शन-रूपो यस्य सः, अयम् अपि तदानीं तेन तस्यापेक्षायां हेतुर् ऊह्यः । किं वा, अत एव गोपा विश्वस्याक्रोशनादिकं न चक्रुर् इति भावः ॥२८॥


______


**जीव-गोस्वामी (लघु-वैष्णव-तोषणी) :** प्रायो बहून् सर्वान् एव चतुःपञ्चानाम् एवावशिष्टत्वात् ॥२८॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** अपोवाह चोरयामास ॥२८॥


______


॥ १०.३७.२९ ॥

मय-पुत्रो महा-मायो व्योमो गोपाल-वेष-धृक् ।

मेषायितान् अपोवाह प्रायश् चोरायितो बहून् ॥

**श्रीधर-स्वामी (भावार्थ-दीपिका) :** पिदधे छादितवान् ॥२९॥


______


**वंशीधरः (भावार्थ-दीपिका-प्रकाशः) :** गिरिदर्या पर्वत-गुहायाम् । विनिक्षिप्य विशेषेण दूरतोऽन्तःप्रदे शप्रवेशनेन नितरां क्षिप्त्वा ॥२९॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** विशेषेण दूरतोऽन्तः प्रदेश-प्रवेशनेन नितरां क्षिप्त्वा । यद् वा, विनयेन न्यासतया रक्षित्वा, अन्यथा तैस् तस्य दुष्टत्व-वितर्कणेन तेषां तेन निक्षेपणाशक्तेः । नीतान् इति बहुत्वम् एकदैव बहूनां नयनात् । तत्र सामर्थ्यं दर्शयति---महासुर इति, मायित्वाद् इत्य् अर्थः, ततश् च चत्वारः पञ्च वावशेषिता मेषायिता एवेति गोपा बभूवुर् इति शेषः, सन्धिरार्षः ।

यद् वा, चतुःपञ्चा अवशेषिता येषां तथा-भूता बभूवुः, ते च मेषायिता एवेति तेषाम् एव चौर्येण नेयत्वात्, अन्यथा-नन्तानां गोपानां तेनैकेनाचिरान्नयनासम्भवात् ॥२९॥


______


**जीव-गोस्वामी (लघु-वैष्णव-तोषणी) :** विशेषेण दूरतोऽन्तः प्रवेश-प्रवेशनेन नितरां क्षिप्त्वा ततश् च चत्वऋअः पञ्च वा ते चतुःपञ्चा अवशेषिता बभूवुः । अर्थान् मेषायित-गोआ एव । सन्धिर् आर्षः । वशेषिता इति वा । वतंस इति वत् । यद् वा, चतुःपञ्चा अवशेषिता येषां तथा-भूता बभूवुः तावत् पर्यन्तं तद् अज्ञानं च स्वचोरकृतापहारभ्रमात् ॥२९॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** चतुःपञ्च मेषायिताः सखायः ॥२९॥


______


॥ १०.३७.३० ॥

गिरि-दर्यां विनिक्षिप्य नीतं नीतं महासुरः ।

शिलया पिदधे द्वारं चतुः-पञ्चावशेषिताः ॥

**श्रीधर-स्वामी (भावार्थ-दीपिका) :** शरण-द आश्रय-प्रदः । हरिः सिंह इव ॥३०.३१॥


______


**वंशीधरः (भावार्थ-दीपिका-प्रकाशः) :** तस्य व्योमस्य । तत्-कर्म बालमयनतत्पिधान-रूपं कर्म । वृकम् ईहामृगं कोकस्त्वीहामृगो वृकः इत्य् अमरात् । सतां भक्त-मात्राणाम् । शरणदः शरण-रूपम् आत्मानं दाता किम् उत तत्-तत्-सत्तमगण-दुर्लभ-भागधेयानां तेषाम् इत्य् अर्थः ॥३०॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** तत् महाद् आरुणम्, शरणदः सताम् इति गोपाल-वेश-धरस्यापि ग्रहणे हेतुः, अन्यथा सत्तमानां गोपानां रक्षणासिद्धिः, ओजसा वेगेन जग्राह । तत्रैव दृष्टान्तः---वृकम् इति, वृकोपमानस्य दृष्टत्वात् ॥३०॥


______


**जीव-गोस्वामी (लघु-वैष्णव-तोषणी) :** तन् महा-दारुणं कर्म तस्य विज्ञाय सतां भक्त-मात्राणां शरणदः शरण-रूपम् आत्मानं दता । किम् उत तत् तत् सत्तम-गण-दुर्लभ-भागधेयानां तेषाम् इत्य् अर्थः ॥३०॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** हरिः सिंहः ॥३०॥


______


॥ १०.३७.३१ ॥

तस्य तत् कर्म विज्ञाय कृष्णः शरण-दः सताम् ।

गोपान् नयन्तं जग्राह वृकं हरिर् इवौजसा ॥

**श्रीधर-स्वामी (भावार्थ-दीपिका) :** *न व्याख्यातम्।*


______


**वंशीधरः (भावार्थ-दीपिका-प्रकाशः) :** सः व्योमः । ग्रहणेन कृष्ण-कर-पीडनेनातुरः । बाल्यपि आत्मानं मोक्तुम् इच्छन्न् अपि निजं रूपम् आस्थायापि नाशक्नोत् ॥३१॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** स व्योमः, गिरीन्द्रेण सदृशम् इति स्थौल्य-कठिन्यादिकम् उक्तम् । वल्यपि नाशक्नोद्-यतो ग्रहणेनैव आतुरो विवशः ॥३१॥


______


**जीव-गोस्वामी (लघु-वैष्णव-तोषणी) :** वल्य् अपि आत्मानं मोक्तुम् इच्छन्न् अपि निजं रूपम् आस्थायापि नाशक्त्नोत् ॥३१॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______



______


॥ १०.३७.३२ ॥

स निजं रूपम् आस्थाय गिरीन्द्र-सदृशं बली ।

इच्छन् विमोक्तुम् आत्मानं नाशक्नोद् ग्रहणातुरः ॥

**श्रीधर-स्वामी (भावार्थ-दीपिका) :** पशु-मारं पशु-मारो यथा भवति तथा । अनिःश्वासम् इत्य् अर्थः ॥३२॥


______


**वंशीधरः (भावार्थ-दीपिका-प्रकाशः) :** तं व्योमम् । इत्य् अर्थ इति-यज्ञे हि पशुः अथ हृदयम् अद्यति इत्य्-आदि मन्त्रैर् हृदयादिषु निष्पीड्य निःश्वास-रहित एव मार्यत इति भावः । पश्यतां हर्षेण पश्यत्सु दिवीति तदानीम् अप्य् आशङ्कया स्थित्वेत्य् अर्थः । पशुमारममारयत् यज्ञियं पशुम् इव श्वासरोधेनामारयत् । उपमाने कर्मणि च इति णमुल् । ण्यन्तस्य म्रियतेर् अप्रयोगाश् च । इदम् अप्य् अनुरूपम् एव तस्यां क्रीडायां चोर-दण्डस्यापि क्षणिकतनुकरण-रूपत्वात् तेनापि गोपानां श्वासरोधनाश् च । अच्युत इति तद् दृशसमुचित-लीलातोऽचलनाभिप्रायेण ॥३२॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** दोर्भ्यां निगृह्य नितरां गृहीत्वा, तन् निग्रहं कृत्वा वा, पश्यतां हर्षेण पश्यत्व् इत्य् अर्थः । दिवीति तदानीम् अपि शङ्कयान्तर्धानेन स्थित्वेत्य् अर्थः । पशुमारममारयत् पशुम् इवामारयत्, उपमाने णमुल् । कण्ठ-मुख-निष्पीडनादिना श्वष-मार्ग-निरोधेन यथा पशवो याज्ञिकैर् मार्यन्ते तथेत्य् अर्थः । इदम् अपि तत् क्रीडानुरूपम् एव, महा-चौरस्य तथैव दुर्निग्रहोपपत्तेः । अच्युत इति तथापि तद् एकस्थानतोऽचलनाभिप्रायेण ॥३२॥


______


**जीव-गोस्वामी (लघु-वैष्णव-तोषणी) :** पश्यतां हर्षेण पश्यत्सु इत्य् अर्थः । दिवीति तदानीम् अपि शङ्क्यान्तर्धानेन स्थित्वेत्य् अर्थः । पशुमारम् अमारयत् यज्ञियं पशुम् इव श्वासरोधेनामारयत् । उपमाने कर्मणि च इति णमुल ण्यन्तस्य म्रियतेर् अनुप्रयोगश् च । इदम् अप्य् अनुरूपम् एव तस्यां क्रीडायां चोर-दण्डस्यापि क्षणिक-तद् अनुकरण-रूपत्वात् तेनापि गोपानाम् उच्छ्वासरोधनाच् च अच्युत इति तादृश-समुचित-लीलातोऽचलनाभिप्रायेण ॥३२॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** पशुमारं यज्ञिषं पशुम् इव श्वास-रोधेनामारयत् । तेनापि गुहा-द्वार-निरोधाद् इति भावः । "उपमाने कर्मणि च इति णमूल् ण्यन्तस्य म्रियतेर् अनु प्रयोगः ॥३२.३३॥


______


॥ १०.३७.३३ ॥

तं निगृह्याच्युतो दोर्भ्यां पातयित्वा मही-तले ।

पश्यतां दिवि देवानां पशु-मारम् अमारयत् ॥

**श्रीधर-स्वामी (भावार्थ-दीपिका) :** पशु-मारं पशु-मारो यथा भवति तथा । अनिःश्वासम् इत्य् अर्थः ॥३३॥


______


**वंशीधरः (भावार्थ-दीपिका-प्रकाशः) :** स्व-गोकुलम् इत्य् अनेन स्वीयत् स्वेन गृहीतं गोकुल, गोकुलोपलक्षितं वृन्दावनम् । प्रविवेश बहिर् लीलाम् आच्छाद्य नित्य-लीलां स्वीचकारेति । अतः परं नन्द-नन्दन-लीला वृन्दावन-निकुञ्जादिषु रहस्य भविष्यति प्रत्यक्षान्तर्धास्यतीति ध्वनितम् इति ज्ञेयं श्री-हरि-प्रियैः । कृच्छ्रतो गुहारूपात् कृच्छ्र-स्थानान् निःसार्य, अत एव गोपैर् देवैश् च स्तूयमानः, अत एव प्रकर्षण । विवेश स्वस्य गोकुलम् इत्य् आगामि-लीला-स्मरण-शङ्कया स्व-चित्तं समादधाति---नायन्तीनास् तत्-परित्यागो भविष्यतीत्य् अभिप्रायात् ॥३३॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** कृच्छ्रतो गुहा-रूपाद्-दुःख-स्थानान् निःसार्य, अत एव अनुगैर् गोपैर् दैवैश् च स्तूयमानः, अत एव प्रकर्षेण । किं वा, श्री-गोप्य्-आदि-समागम\--रूपेण विवेश अविशत्, स्वस्य गोकुलम् इति तदानीम् अपि तस्य तज्-जिहासा-राहित्यं सूचयति ॥३३॥


______


**जीव-गोस्वामी (लघु-वैष्णव-तोषणी) :** कृच्छ्रतः गुहारूपात् दुःख-स्थानान् निःसार्य अत एवानु गैर्गोपैर् देवैश् च स्तूयमानः । अत एव प्रकर्षेण विवेश । स्वस्य गोकुलम् इति आगामि-लिला-स्मरण-शङ्कया । स्व-चित्तं समादधाति नात्यर्न्धानस् तत् परित्यागो भविष्यतीत्य् अभिप्रायात् । तथात्वम् अग्रतो व्यञ्जयिष्यति । सूरैर् गोपैर् इति बहुत्र पाठे सुरैः स्तूयमानोऽपि गोत्रैः सह स्व-गोकुलम् एवेति ॥३३॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :**

इति सारार्थ-दर्शिन्यां हर्षिण्यां भक्त-चेतसाम्

सप्तत्रिंशोऽत्र दशमे सङ्गतः सङ्गतः सताम्


______


**॥ १०.३७.३४ ॥**

गुहा-पिधानं निर्भिद्य गोपान् निःसार्य कृच्छ्रतः ।

स्तूयमानः सुरैर् गोपैः प्रविवेश स्व-गोकुलम् ॥

**श्रीधर-स्वामी (भावार्थ-दीपिका) :** भुवि गोपैः स्तूयमानः, उपरि वैमानिकैर् देवैर् इति ॥३४॥


______


*अन्येन केनापि न व्याख्यातम्।*

इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं संहितायां वैयासिक्यां दशम-स्कन्धेऽक्रूर प्रेषणं

नाम सप्तत्रिंशोऽध्यायः ।

॥ १०.३७ ॥


______


(१०.३८)
