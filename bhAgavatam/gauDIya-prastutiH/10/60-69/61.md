+++
title = "६१"

+++

## श्री-कृष्ण-[सन्ततीनां]{।मर्क्} वर्णनम्, अनिरुद्ध-विवाहे रुक्मिणो वधश् च ।

**॥ १०.६१.१ ॥**

**श्री-शुक उवाच---**

**एकैकशस् ताः कृष्णस्य पुत्रान् दश-दशाबलाः ।**

**अजीजनन्न् अनवमान् पितुः सर्वात्म-सम्पदा ॥**

**श्रीधर-स्वामी (भावार्थ-दीपिका) :**

एक-षष्ठितमे शौरेः पुत्र-पौत्रादि-सन्ततिः ।

अनिरुद्ध-विवाहे च रुक्मिणो रामतो वधः ॥अ॥

अष्टाधिक-शत-द्व्यष्ट-सहस्र-स्त्री-समुद्भवान् ।

कोटिशः पुत्र-पौत्रादीन् हरिर् दारैर् अयोजयत् ॥ब्॥

तद् एतद् वक्तुम् आह---एकैकश इति । **कृष्णस्याबला** भार्याः । **सर्वा** या **आत्मनि सम्पत्त्या** । **पितुः** सकाशाद् **अनवमान्** अन्यूनान् ॥१॥


______


**वंशीधरः (भावार्थ-दीपिका-प्रकाशः) :** *चाद्* अन्येषाम् अपि । *रामतो* बलदेवात् ॥ अष्टभिर् अधिकं शतम् *अष्टाधिक-शतम्* । द्विर्-आवृत्ता अष्टौ *द्व्यष्टौ* च, तानि सहस्राणि द्व्यष्ट-सहस्राणि । तच् च तानि च *स्त्रियो*ऽष्टाधिक-शत-द्व्य्-अष्ट-सहस्र-स्त्रियः, *तासु समुद्भवान्* ॥अ-ब्॥

तद् एतल् लोक-विडम्बनम् । **ता** रुक्मिण्य्-आद्याः । **सर्वात्म-सम्पदा**ऽन्यून-देहादि-स्वभाव-समृद्ध्या । **अजीजनन्** जनयामासुः ॥१॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** **ताः** षा **अबलास्** तन्व्-अङ्ग्यः, **कृष्णस्य** सर्व-शक्तिमतः । अतः **सर्वात्म-सम्पदा अनवमान्** अन्यूनान् ॥१॥


______


**जीव-गोस्वामी (लघु-वैष्णव-तोषणी) : अनवमान्** अन्यूनान् कृष्णस्याबला न विद्यते, तं विना बलं गतिर् यासां तदृश-भार्या इत्य् अर्थः ॥१॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :**

एकषष्टितमे कृष्ण-पुत्र-पौत्राभिधोच्यते ।

द्यूतेऽहन् रुक्मिणं रामोऽनिरुद्धोद्वाह-पर्वणि ॥

ताः कृष्णस्याबलाः भार्याः पितुः श्री-कृष्णस्य सर्वा आत्म-भूताः स्वरूप-भूता या सम्पत् तया अनवमान् अन्यूनान् ॥१॥


______


**॥ १०.६१.२ ॥**

**गृहाद् अनपगं वीक्ष्य राज-पुत्र्योऽच्युतं स्थितम्**[^१३] **।**

[^१३]: "स्थिरम्" इति केचित् पठन्ति।


**प्रेष्ठं न्यमंसत स्वं स्वं न तत्-तत्त्व-विदः स्त्रियः ॥**

**श्रीधर-स्वामी (भावार्थ-दीपिका) : प्रेष्ठं न्यमंसत** अच्युतस्य प्रियतमं प्रत्येकं **स्वं स्वं मेनिरे** । **न** **तस्य** **तत्त्वम्** आत्मारामत्वं **विदन्ति** ताः ॥२॥


______


**वंशीधरः (भावार्थ-दीपिका-प्रकाशः) : स्वं स्वं** निजं निजम् आत्मनं देहम् इति यावत् । **गृहात्** स्व-स्व-पुरात् । **अनपगम्** प्रीति-पूर्वकम् अन्य-भार्या-पुराणि नापगच्छन्तं, किन्त्व् अनुरोध-वशात् कदाचिद् एवेति। तोषणी च---**अनपगं** नायिकान्तर-गृह-गमन-रहितम् इत्य् आह---**तस्य तत्त्वं** सर्व-गृहावस्थान-रूपं **न विदन्तीति** ताः ॥२॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** एवं श्री-भगवतस् तास्व् आसक्तिं तासां च तस्मिन् पञ्चभिर् वर्णयन्न् आदौ तद्-धेतुम् आह---**गृहाद्** इति । **स्व-गृहान्** **नापगच्छति** न निःसरतीति तथा-भूतम्, यतः **स्थितं** स्थिरतया स्व-गृहे सदा साक्षाद् वर्तमानम् इत्य् अर्थः । तत्र हेतुः---**राज-पुत्र्यः** सर्व-सद्-गुण-रूपादिमत्य इति भावः । देवादि-पुत्री सत्तायाम् अपि राज-पुत्र्य इति तासाम् एव प्राधान्यात् । एवं कस्माद् अपि **गृहाच्** च्युति-राहित्येन **अच्युतम्**, आत्मानं प्रत्येकं सर्वाः **स्वं स्वं** **नि**तराम् **अमंसत** । इत्थम् आत्मानम् इत्य् एव तैः प्रत्येकं स्वं स्वम् इति व्याख्यातम् । अतः "स्वं स्वम्" इति पाठश् चिन्त्यः । **न** **तस्य** अनपगम् अस्य अच्युतस्य वा **तत्त्वं** मद्-गृह एवान्यत्रापि तिष्ठतीत्य् एव लक्षणं **विन्दन्त्य्** अनुसन्दधतीति तथा ताः, यतः **स्त्रियस्** तत्-प्रेम-भर-मोहिता इति भावः ॥२॥


______


**जीव-गोस्वामी (लघु-वैष्णव-तोषणी) :** एकस्य तावतीषु तावत् पुत्र-जननासम्भावनां कैमुत्येन परिहरति । तत्-प्रसङ्गे ताभिः समम् अत्यासक्तिं च दर्शयति---**गृहाद्** इति । **स्थितम्** इति प्रतिवारम् एव यथा-समयम् एव बहिः-प्रदेशाद् अन्तः-पुरम् अगच्छन्न् इव निज-गृह एवागत्य वर्तमानम् इति । तथापि तस्माद् **अनपगं** नायिकान्तर-गृह-गमन-रहितम् **वीक्ष्य** विषेशेण दृष्ट्वा **राज-पुत्र्य** इत्य् उपलक्षणं देवादि-पुत्र्योऽपि आत्मानं **प्रेष्ठम् अमंसत** प्रत्येकम् इति । टीकायां **स्वं स्वं** इति पुनर् -उक्तिस् तु प्रत्येकम् आत्मनं इत्य् अस्यैव निर्गलितार्थ-कथनाय । स्वम् इति पाठे तु प्रत्येकम् इत्य् अस्य वैयर्थ्यं स्यात् । अन्यत् तैः ।

यद् वा, **न तस्य तत्त्वं** सर्व-गृहावस्थान-रूपं **विदन्ति** इति ताः, तद्-विलास-भर-मोहेनान्यानुसन्धानासक्तेर् इति भावः ॥२॥


______


**जीव-गोस्वामी (प्रीति-सन्दर्भः १४०)** : आत्मानं प्रत्येकम् एव **प्रेष्ठं** सर्वतः प्रियतमम् **अमंसत** इत्य् अर्थः । अत एव **अतत्त्व-विदः,** ऊर्ध्वोर्ध्व-प्रेयसी-सद्-भावात् ॥२॥


______


**जीव-गोस्वामी (क्रम-सन्दर्भः) : तत्त्वं** सर्व-गृह-स्थितत्वम् ॥२॥


______


**जीव-गोस्वामी (बृहत्-क्रम-सन्दर्भः) :** गृहाद् इत्य्-आदि । **स्त्रियः** सत्यभामाद्या **राज-पुत्र्यः** । **अतद्** यथा भवति, सामान्य स्त्री-भाववद् यथा न भवति, तथा । **स्वं स्वम्** आत्मानं **प्रेष्ठं** सर्वतः प्रियतमं **न्यमंसत** नितरामम् अन्यत । कीदृश्यः ? तत्वविद आत्म-तत्वज्ञाः यद् वा, न विद्यन्ते तस्य श्री-कृष्णस्य तत्वविदो याभ्यस् ताः, ता यथा कृष्ण-तत्त्वं जानन्ति, न तथान्ये के\ऽपीति भावः । किं कृत्वा ? **गृहात्** स्व-गृहाद् **अनपगं** युगपद् एव सर्वेषु गृहेषु सदा सन्तम् **अच्युतं** **वीक्ष्य** आत्मानम् एव **प्रेष्ठम् अमंसत** ॥१-२॥


______


**विश्वनाथ-चक्रवर्ती (सारार्थ-दर्शिणी) : गृहात्** स्व-स्व-पुरात् **अनपगं** प्रीति-पूर्वकम् अन्य-भार्या-पुराणि न अपगच्छन्तं, किं तु अनुरोध-वशाद् एव कदाचिद् एवेति **वीक्ष्य** आत्मानं **स्वं स्वम्** एव **प्रेष्ठं** परम-सुभगं **न्यमंसत,** न त्व् अन्य-जनम् । किं त्व् अतर्क्य-योग-मायया सर्व-प्रिया-जन-सुभगता-सम्पादकं **तस्य तत्त्वं न विदन्त्**इ इति ताः ॥२॥


______


**॥ १०.६१.३ ॥**

**चार्व्-अब्ज-कोश-वदनायत-बाहु-नेत्र-**

**स-प्रेम-हास-रस-वीक्षित-वल्गु-जल्पैः ।**

**सम्मोहिता भगवतो न मनो विजेतुं**

**स्वैर् विभ्रमैः समशकन् वनिता विभूम्नः ॥**

**श्रीधर-स्वामी (भावार्थ-दीपिका) :** आत्मारामत्वं व्यनक्ति द्वयेन---चार्व् इति । **चार्व्-अब्ज-कोश-**वद् **वदनं** च **आयतानि** **बाहु-नेत्राणि** च **स-प्रेम्णा हास-रसेन वीक्षितानि** च । **वल्गु-जल्पाश्** च **भगवतः** एतैः **संमोहिता** वनिताः **स्वैः** स्वैर् अनेकैर् **विभ्रमैस्** तस्य श्री-कृष्णस्य **मनो विजेतुं** हर्तुं **न समशकन्,** न शक्ता बभूवुः । **विभूम्नः** परिपूर्णस्य ॥३॥


______


**वंशीधरः (भावार्थ-दीपिका-प्रकाशः) :** नन्व् एवं तस्यातिकामुकत्वम् एव प्रतीयते ? न, किं तु प्रेमैक-वशत्वम् एवेत्य् उदाहरति द्वाभ्याम् । **वनिता** जनितात्यर्थानुरागास् ताः स्त्रियः **स्वैः** स्त्री-जातीयैः **विभ्रमैर्** विलासैर् **भगवतो मनो** **वि**शेषेण तत्-प्रेमाधिक-सपत्नी-तुल्यत्वेन **जेतुं** वशीकर्तुं **नाशकन्**, किं तु स्व-प्रेमांशानुरोधेनेति भावः । अत एव **स-प्रेम-** इति । **वनिता**-शब्देन गृहाद् अनपगामित्वं वशत्वं च लक्षितम् । यद्यपि वि-सं-शब्दयोर् एकतरेणाप्य् अभीष्टार्थ-लाभः, तथापि वि-शब्देन श्री-भगवति वशीभाव-चिह्नं, सं-शब्देन तास्व् अपि तत्-कृति-योग्य-चिह्नं तादृशं न दृष्टम् इति पृथग् अवसितं ।

तादृश-विमम-व्यञ्जने हेतुश्---**चार्व्** इति । **चार्व्-अब्ज-कोश-वदनादिभिः सम्मोहिताः**, प्रेरणा कामेन वा क्षोभिता इति । अत्र पूर्वं **वदनं** पश्यन्ति, पश्चाल् लज्जा-दृष्ट्या **बाहुं**, ततस् तद्-दर्शनेन गाढालिङ्गन-स्पृहा-जात-धार्ष्ट्येन पुनर् मुखे दृश्यमाने मिथो नेत्र-मेलनं, ततः **स-प्रेम-हासादि** इति ।

एतद् उक्तं भवति---परस्परं तस्य ताभिः सह प्रेम-वशतास्त्य् एव, किं तु कदाचित् तत्-प्रेमाधिक-सपत्नीवत् तन्-मनो वशीकर्तुं काममयान् विलासान् दर्शयन्ति, तदा तस्य तद्वत् तन् न स्यात्, इत्य् अतो न कामुकत्वं, किं तु प्रेम-विशेष-वशत्वम् एवेति । **विभूम्नः** सर्वापेक्ष्य-परिपूर्णस्य कामुकत्वं न सम्भवति । भक्त-वश्यत्व-रूप-महा-गुणस्य तु तत्र सद्-भावोऽस्त्य् एवेति, अहं भक्त-पराधीनः \[भा।पु। ९.४.६४\] इत्य्-उक्तेः । अत एव गोपाल-तापिन्याम् उक्तम्---विद्यामयो यः स कथं विषयी भवति ? यो हि कामेन कामान् कामयते, स कामी भवति । यो हि वै त्व् अकामेन कामान् कामयते, सो\ऽप्य् अकामी भवति \[गो।ता।उ। २.१९-२०\] इति श्रुतेः । **चारू** रम्यो यो\ऽ**ब्ज-कोशो**ऽम्बुज-मध्य-भागः, तत्-तुल्यं **वदनम्** आस्यं, तथा ॥३॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** **चार्व्-अब्ज-कोश-वदनादीनां** यथोत्तरं सम्मोहने श्रैष्ठ्यम् । तत्र वदनाद् अपि **बाह्वोर् आयततया** गाढालिङ्गनाभिप्रायेण । **भगवत** इति लोकातीत-सम्मोहन-सामादिक वनितम् । अतः **सम्यक्** **मोहिता** आकृष्ट-चित्ता अपि **विभूम्नो\ऽपि** मनो-विशेषेण भक्तेभ्यो\ऽधिकतया **जेतुं** वशीकर्तुं **न सम्यग्** **अशकन्** किम् ? काक्वा, अपि तु सम्यक्तया शेकुर् एवेत्य् अर्थः । एवम् अग्रे\ऽपि । कुतः ? **स्वैर्** असाधारणैः प्रेम-विशेष-मयैर् इत्य् अर्थः । अत एव **वनिता**-जनित-पुरुषार्थानुरागा योषितः परम-स्वतन्त्रस्यापीश्वरस्य प्रिय-जन-प्रेम-परवशत्वाद् इति भावः । तथा चोक्तं श्री-भगवतैव अहं भक्त-पराधीनो ह्य् अस्वतन्त्र इव द्विज \[भा।पु। ९.४.६३\] इत्य्-आदि । एवम् अन्योन्यं भाव-विशेषेणान्योन्यं मोहनम् उक्तम् । यद् वा, विजेतुं विशेषेण जेतुं वशीकर्तुम्, यथा व्रज-देव्यो विजिग्यिरे, तथा जेतुम् इत्य् अर्थः ॥३॥


______


**जीव-गोस्वामी (लघु-वैष्णव-तोषणी) :** नन्व् एवं तस्यातिकामुकत्वाम् इव प्रतीयते ? न, किं तु प्रेमैक-वशत्वम् एवेत्य् उदाहरंस् तापं मोहं च दर्शयति---**चार्व् इति** द्वाभ्याम् । **वनिताः** जनितात्यर्थानुरागास् ताः स्त्रियः **स्वैः** स्त्री-जातीय-**विभ्रमैर्** विलासैर् **भगवतो** **मनो** **विजेतुं** विशेषेण स्व-स्व-तत्-प्रेमाधिकस्य पत्नी-तुल्यत्वेन **जेतुं** वशीकर्तुं **न** **सम्यग् अशकन्**, किं तु यावांस् तत्-प्रेमांशः, तावद् एवेत्य् अर्थः । अत एव **स-प्रेम-** इति तस्यापि प्रेम-निगडेनैवोक्तम् ।

**वनिता**-शब्देन गृहानपगामित्वं लक्षितं वशत्वं च । यद्यपि वि-सं-शब्दयोर् एकतरेणाप्य् अभीष्टार्थ-लाभः स्यात्, तथापि वि-शब्देन श्री-भगवति वशीभाव-चिह्नं, सं-शब्देन तास्व् अपि तत्-कृति-योग्यत्व-चिह्नं तादृशं दृष्टम् इति पृथग् अवसितम् ।

तथा तादृश-विभ्रम-व्यञ्जने हेतुः---चार्व् इति । **चार्व्-अब्ज-कोश-वदनादिभिः** **सम्मोहिताः** सम्यक् प्रेम्णा कामेन च क्षोभिता इति । अत्र पूर्वं वदनं पश्यन्ति, पश्चाल् लज्जा-नम्र-दृष्ट्या **बाहुं,** ततस् तद्-दर्शनेन गाढालिङ्गन-स्पृहा-जात-धार्ष्ट्येन पुनर् मुखे दृश्यमाने मिथो नेत्र-मिलनं, ततः **स-प्रेम-हासादि** इति पाठ-क्रमेण व्यक्तम् ।

एतद् उक्तं भवति---परस्परं तस्य ताभिः प्रेम-वशतास्त्य् एव, किं तु यदि कदाचित् तत्-प्रेमाधिक-सपत्नीवत् तन्-मनो वशीकर्तुम् अनङ्ग-बाणैः \[भा।पु। १०.६१.४\] इति वक्ष्यमाणान् काममयान् विलास-विशेषान् दर्शयति । तदा तस्य तद्वत् तन् न स्याद् इत्य् अतो न कामुकत्वं, किं तु प्रेम-विशेषवत्त्वम् एवेति । तच् च युक्तम् इत्य् आह---**विभूम्नः** स्वतः सर्वापेक्षणीय-परिपूर्णस्य, ततः कामुकत्वं न सम्भवति, भक्त-वशत्व-रूपस्य महा-गुणस्य तु तत्र सद्-भाव एवेति भावः । तद् उक्तम्---अहं भक्त-पराधीनो ह्य् अस्वतन्त्र इव द्विज \[भा।पु। ९.४.६४\] इति । अतस् तम् उद्दिश्य श्री-गोपाल-तापन्याम् अप्य् उक्तं---विद्यामयो हि यः, स कथं विषयी भवतीति ? यो ह कामेन कामान् कामयते, स कामी भवति । यो ह वै त्व् अकामेन कामान् कामयते, सोऽप्य् अकामी भवति \[गो।ता।उ। २.१९-२०\] इति ॥३॥


______


**जीव-गोस्वामी (प्रीति-सन्दर्भः १४१)** : नन्व् आत्माराम् अस्य कथं पत्नीषु प्रेम ? उच्यते, तासु रमणत्वेनैव लोकवन् न तस्य प्रेम, किन्तु शुद्ध-प्रेम-सम्बन्धेनैव । तथा हि---चार्व् इति । अत्र **स-प्रेम-** इति तासु श्री-कृष्ण-प्रेम दर्शितम् । अत एव **वनिता**-शब्द-प्रयोगः । वनिता-जनितात्यर्थानुरागायां च योषिति इति नानार्थ-वर्गात् । तेन तस्मिन् तासां च प्रेम दर्शितम् । अतस् तत्-प्रेम-मात्र-विजितं यद् **भगवतो मनः**, तत् तु **स्वैः** केवल-स्त्री-जातीयैर् **विभ्रमैर्** **विजेतुं न शेकुर्** इत्य् अर्थः ॥३॥


______


**जीव-गोस्वामी (क्रम-सन्दर्भः) : चार्व्** इति तत्त्वम् ॥३-१०॥


______


**जीव-गोस्वामी (बृहत्-क्रम-सन्दर्भः) :** न तु तं वशीकर्तुं शेकुर् इत्य् आह--- चार्व् इति द्वाभ्याम् ।


______


**विश्वनाथ-चक्रवर्ती (सारार्थ-दर्शिणी) :** भगवद्-विलास-मात्रेणापि वशीभूतानां तासां समञ्जस-रतिमत्त्वात् प्रेम-मयाः काम-मयाश् च विलासाः सम्भवन्ति । तत्र काम-मयैर् विलासैस् तस्या वशीभावम् आह---**चार्व्** इति द्वाभ्याम् । **चार्व्-अब्ज-कोषवद् वदनं** च **आयतौ बाहू आयते नेत्रे** च **स-प्रेम-हास-रसेन वीक्षितानि** च **वल्गु जल्पाश्** च तैः **सम्मोहिताः** **स्वैः** स्वीयैर् **विभ्रमैर्** विलासैस् तस्य **मनो विजेतुं न समशकन्** । तत्र हेतुः---**विभूम्नः** स्वत एव सर्वापेक्षणीय-पदार्थ-परिपूर्णस्य ॥३॥


______


**॥ १०.६१.४ ॥**

**स्मायावलोक-लव-दर्शित-भाव-हारि-**

**भ्रू-मण्डल-प्रहित-सौरत-मन्त्र-शौण्डैः ।**

**पत्न्यस् तु षोडश-सहस्रम् अनङ्ग-बाणैर्**

**यस्येन्द्रियं विमथितुं करणैर् न शेकुः ॥**

**श्रीधर-स्वामी (भावार्थ-दीपिका) :** तासां विभ्रमान् वर्णयन्न् एतद् विवृणोति---**स्माय**- इति । **स्मायो** गूढ-हसितं, तद्-युक्तोऽ**वलोक-लवः कटाक्षः,** तेन **दर्शितः** सूचितो **भावो**ऽभिप्रायः, तेन **हारि** मनो-हरण-शीलं यद् **भ्रू-मण्डलं,** तेन **प्रहिताः** प्रस्थापिता ये **सौरता** **मन्त्राः,** तेषु **शौण्डैः** प्रगल्भैर् **अनङ्गस्य बाणैः** शरैः, अन्यैश् च **करणैः** काम-शास्त्र-प्रसिद्धैर् **यस्येन्द्रियं** मनो **विमथितुं** क्षोभयितुं षोडश-सहस्रम् अपि **पत्न्यो** **न शेकुर्** इति ॥४॥


______


**वंशीधरः (भावार्थ-दीपिका-प्रकाशः) :** *तासां* स्त्रीणां । **सौरताः** सुरतोद्बोधकाः । **शौण्डो** मत्ते प्रगल्भे च ख्याते शौण्डी तु पिप्पला इति धरणिः । काम-शास्त्र-प्रसिद्धैर् हावादिभिः । **यस्य** कृष्णस्य । **न शेकुर्** वशीक्रित-कामत्वेन दृढ-वीर्यत्वात् । **बाण**-शब्देन **भ्रू-मण्डलस्य** धनुष्ट्वं ध्वनितम्, **मण्डल**-शब्देन तस्याकृष्टतम् ।

\[*वैष्णव-तोषणी*\] ततश् च तादृश-भ्रू-मण्डलेन प्रहिता मुक्ताश् च सौरत-मन्त्र-शौण्डाश् चेति विग्रहः । अन्येऽपि **बाणा** मन्त्रा **शौण्डा** भवन्तीति । **यस्य** इति यच्-छब्दस्यान्तिम-निर्देशात् तच्-छब्दानपेक्षयैवान्वयः । तथा चालङ्कारिकाः---यच्-छब्दोऽप्य् उत्तर-वाक्यार्थ-गतत्वेनोपपत्तेः पूर्व-वाक्य-गतस्य तच्-छब्दस्योपादानं नापेक्षते इति । यथा---

> साधु चन्द्रमसि पुष्करैः कृतं >
> मीलितं यद् अभिरामताधिके । >
> उद्यता जयिनि राधिका[^१४]-मुखे >
> तेन साहसम् अनुष्ठितं पुनः ॥ \[राम-चरित-महाकाव्ये २.९५\] इति > ॥४॥

[^१४]: कामिनी



______


**श्रीनाथ-चक्रवर्ती (चैतन्य-मत-मञ्जुषा) :** **अनङ्ग-बाणैर्** **मथितुं न शेकुः**, प्रेम्णा तु शेकुर् एव ॥४॥


______


**सनातन-गोस्वामी (बृहद्-वैष्णव-तोषणी) :** **स्मायेत्य्**-आदिकं विभ्रमाणां विशेषणम्, **अनङ्ग-बाणानाम्** एव विशेषणम्, ततश् च न तिष्ठत्य् अङ्गं येभ्यस् तथा-भूतैर् मर्म-भेदिभिर् बाणैर् इत्य् अर्थः । एवं बाण-शब्देन **भ्रू-मण्डलस्य** धनुष्ट्वं ध्वनितम्, ततश् चैवं वाक्यं---तादृश-भ्रू-मण्डलेन **प्रहिता** मुक्ताश् च ते **सौरत-मन्त्र-शौण्डाश्** च तैर् इति । **विमथितुं** विशेषेण मथितुम्, यथा व्रज-देव्यो विशेषेण ममन्थुस् तथा मथितुं **न शेकुर्** इति ॥४॥


______


**जीव-गोस्वामी (लघु-वैष्णव-तोषणी) :** स्मायेत्य्-आदिकं विभ्रमाणां विशेषणम् । **प्रहितत्वं** व्यञ्जितत्वं सौरत-मन्त्रत्वं सुरत-सम्बन्धि-रहस्य-युक्तित्वम् **अनङ्ग-बाणैस्** तद्-रूपैर् इत्य् अर्थः । यद् वा, तद् एव विवृणोति---**करणैः** काम-शास्त्र-प्रसिद्धैर् उपायैर् **वि**शेषेण **मथितुं न शेकुर्** इति पूर्ववत् तेषां रूपकम् **अनङ्ग-बाणैर्** इत्य् एषां विशेषणम् । **भ्रू-मण्डल-** इति बाण-शब्देन च भ्रू-मण्डलस्य धनुष्ट्वं ध्वनितम् । **मण्डल**-शब्देन तस्याकृष्टत्वं, ततश् च तादृश-भ्रू-मण्डलेन **प्रहिता** मुक्ताश् च ते **सौरत-मन्त्र-शौण्डाश्** चेति विग्रहः । अन्येऽपि **बाणा** मन्त्रेण **शौण्डा** भवन्तीति ।

**यस्य** इति यच्-छब्दस्यान्तिम-निर्देशात् तच्-छब्दानपेक्षयैवान्वयः । तथा चालङ्कारिकाः यच्-छब्दोऽप्य् उत्तर-वाक्यार्थ-गतत्वेनोपपत्तेः पूर्व-वाक्य-गतस्य तच्-छब्दस्योपादानं नापेक्षत इति । तथा---

> साधु चन्द्रमसि पुष्करैः कृतं >
> मीलितं यद् अभिरामताधिके । >
> उद्यता जयिनि राधिका-मुखे >
> तेन साहसम् अनुष्ठितं पुनः ॥ \[राम-चरित-महाकाव्ये २.९५\] इति > ।

एवं श्री-व्रज-देवीनां तत्र तत्र परम-शुद्धोत्कृष्टं प्रेम-प्रशंसनाद् आभ्यः सर्वाभ्योऽप्य् आधिक्यं सूचितम् ॥४॥


______


**जीव-गोस्वामी (प्रीति-सन्दर्भः १४२)** : स्त्री-जातीय-विभ्रमानुवाद-पूर्वकं पूर्वार्थम् एव विशदयति---**स्माय**- इति । स्वयम् एव **अनङ्ग-बाण-रूपैः करणैर्** भाव-हावादिभिर् **स्माय**- इति । तानि विशिनष्टि---**स्माय**- इति । **स्मायः** स्मितम् । **भावो**ऽभिप्रायः । तादृश-**भ्रू-मण्डलैः प्रहिता** विक्षिप्ताश् च ते **सौरत-मन्त्रैः** सुरत-रूपार्थ-साधक-मन्त्रैः **शौण्डाः** प्रगल्भाश् च ते तादृशैः ॥४॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**जीव-गोस्वामी (बृहत्-क्रम-सन्दर्भः) : अनङ्ग-बाणैर् विमथितुं न शेकुः**, प्रेम्णा तु शेकुर् एव ॥४॥


______


**विश्वनाथ-चक्रवर्ती (सारार्थ-दर्शिणी) :** तासां काममयान् विभ्रमान् विवृणोति---**स्माय-** इति । **करण**-शब्दस्येन्द्रिय-वाचकत्वात् करणैर् नेत्रैर् **अनङ्ग-बाणैर् यस्य** कृष्णस्य **इन्द्रियं विमथितुं न शेकुः** । कीदृशैः ? **स्मायं** स्मितं तत्-सहितोऽ**वलोक-लवः** कटाक्षः, तेन **दर्शितः** सूचितोऽभिप्रायः, तेन **हारि** मनोहरण-शीलं यद् **भ्रू-मण्डलं,** तेन **प्रहिताः** प्रस्थापिता ये **सौरत-मन्त्राः,** तेषु **शौण्डैः** प्रगल्भैः ॥४॥


______


**॥ १०.६१.५ ॥**

**इत्थं रमा-पतिम् अवाप्य पतिं स्त्रियस् ता**

**ब्रह्मादयोऽपि न विदुः पदवीं यदीयाम् ।**

**भेजुर् मुदाविरतम् एधितयानुराग-**

**हासावलोक-नव-सङ्गम-लालसाद्यम् ॥**

**श्रीधर-स्वामी (भावार्थ-दीपिका) : अनुरागेण हासो\ऽवलोकश्** च **नव-सङ्गमे लालसम्** औत्सुक्यं च ते **आद्या** यस्य विभ्रम-कदम्बस्य, तं **भेजुः** । **अनुराग-हासावलोक-नव-सङ्गम-लालसाद्यं भेजुः,** तस्य मनो विजेतुं न शेकुर् इति वा ॥५॥


______


**वंशीधरः (भावार्थ-दीपिका-प्रकाशः) : ता** रुक्मिण्य्-आद्याः । **यदीयां** यत्-सम्बन्धिनीम् । विभ्रम-पदाध्याहारे गौरवं मत्वार्थान्तरः---**अनुराग-** इति । पूर्वेणैव सम्बन्धः । **नवो** नित्य-नूतनः **सङ्गमो**ऽङ्ग-सङ्गश् च **लालसा** तृप्त्य्-अभावश् च, तद्-**आद्यं** तद्-आदिक-विलासम् अनेक-स्व-कर्तृकं कृष्ण-कर्तृकं वा **भेजुः** । तथाहम् अपि तच्-चित्तो निद्रां च न लभे निशि \[भा।पु। १०.५३.२\] इति भगवद्-उक्ति-ज्ञाप्यः---

ईक्षितो\ऽन्तः-पुर-स्त्रीणां स-व्रीड-प्रेम-वीक्षितैः ।

कृच्छ्राद् विसृष्टो निरगाज् जात-हासो हरन् मनः ॥ \[भा।पु। १०.७०.१६\] इति ।

रेमे स्त्री-रत्न-कूटस्थो भगवान् प्राकृतो यथा \[भा।पु। १.११.३६\] इत्य्-आदिकोक्ति-ज्ञाप्यश् च पारिजाताद्य्-अपहरण-शाप्यश् च तासां प्रेममय-विलासैस् तद्-वशीभावस् त्व् अस्त्य् एवेति ज्ञेयम्॥५॥


______


**सनातन-गोस्वामी (बृहद्-वैष्णव-तोषणी) :** यस्य भगवतः, तं प्रेष्ठं न्यमंसत \[भा।पु। १०.६१.२\] इति पूर्वेण । किं वा, **रमापतिम्** इति परेणान्वयः । **तु** अपि । षोडश-सहस्रम् अपि, न तु कतिचिद् इत्य् अर्थः । पूर्वोक्तानुसारेण साष्टशताधिकं ज्ञेयम् । इत्य् उक्तेन तन्-मनो-वशीकरण-प्रकारेण ॥५-६॥


______


**जीव-गोस्वामी (लघु-वैष्णव-तोषणी) :** ततश् च तासां ब्रह्मादिभिर् अपि दुर्गम-भजनं दर्शयति---इत्थम् इति । **रमापतिं** श्री-रुक्मिणी-कान्तं श्री-गोपी-रूपाणां परम-रमाणां वा रमणं निरन्तरं वर्धमानया मुदा तादृशावलोकन-युक्त-**नव-सङ्गम-लालसा** **आद्या** यत्र, तद् यथा स्यात्, तथा **भेजुः** ॥५॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** तासां प्रेममयैर् विभ्रमैस् तद् इन्द्रिय-मथन-कारणकम् अङ्ग-सङ्गं चाह---इत्थम् इति । **अनुरागः** प्रेम-विलास-विशेषस् तन्मयो यो हासावलोकः, तेन **नवः** नित्य-नूतनः **सङ्गमो** अङ्ग-सङ्गश् च **लालसा** तृप्त्य्-अभावश् च तद्-आद्यं तद्-आदिकम् अनेक-विलासं स्वकत्तु के कृष्ण-कर्तृकं वा **भेजुः,** तथाहम् अपि तच्-चित्तो निद्रां च न लभे निशि \[भा।पु। १०.५३.२\] इति भगवद्-उक्ति-ज्ञाप्यः---

ईक्षितो\ऽन्तः-पुर-स्त्रीणां स-व्रीड-प्रेम-वीक्षितैः ।

कृच्छ्राद् विसृष्टो निरगाज् जात-हासो हरन् मनः ॥ \[भा।पु। १०.७०.१६\] इति ।

रेमे स्त्री-रत्न-कूटस्थो भगवान् प्राकृतो यथा \[भा।पु। १.११.३६\] इत्य्-आदि-शुकोक्ति-ज्ञाप्यश् च पारिजाताद्य्-आहरण-ज्ञाप्यश् च तासां प्रेममयैर् विलासैस् तद्-वशीभावस् त्व् अस्त्य् एवेति ज्ञेयम् ॥५॥


______


**॥ १०.६१.६ ॥**[^१५]

**प्रत्युद्गमासन-वरार्हण-पाद-शौच-**

[^१५]: १०.५९.४५


**ताम्बूल-विश्रमण-वीजन-गन्ध-माल्यैः ।**

**केश-प्रसार-शयन-स्नपनोपहार्यैर्**

**दासी-शता अपि विभोर् विदधुः स्म दास्यम् ॥**

**श्रीधर-स्वामी (भावार्थ-दीपिका) :** किं तु **प्रत्युद्गमादिभिर्** **विभोस्** तस्य **दास्यं** नित्यं **विदधुर्** इति । प्रौढ-भावे\ऽपि नव-सङ्गमाद्य्-अभिधानम् अगत-सारत्वेन औत्सुक्येन च तथा प्रतीतेः । तेषाम् एव श्लोकानां प्रस्तावान्तरे पुनः पुनर् आवृत्तिर् इति सौन्दर्यात् ॥६॥


______


**वंशीधरः (भावार्थ-दीपिका-प्रकाशः) :** सेवनानुरागम् आह---*किन्त्व्* इति । **वरार्हणं** पुष्पाञ्जलि-रत्नाञ्जलि-निक्षेपादि । *प्रौढ-भावे\ऽपि* नवोढात्वाभावेऽपि । *अगत-सारत्वेन* एक-रस-रूप-यौवनादिमत्त्वेन *औत्सुक्येन* अनुरागाधिवयेन च । *तथा-प्रतीतेर्* नव-सङ्गमास्वाद-प्रतीतेः । *तेषाम् एव* पूर्वोक्तानाम् एव । *प्रस्तावान्तरे* प्रकृतान्तरे ॥६॥


______


**श्रीनाथ-चक्रवर्ती (चैतन्य-मत-मञ्जुषा) :** तद् एवाह---**प्रत्युद्गम-** इत्य्-आदि । **दास्यं** सेवाख्यां प्रेम[-ऌआं]{।मर्क्} साध्यां भक्तिम् इत्य् अर्थः ॥६॥


______


**जीव-गोस्वामी (लघु-वैष्णव-तोषणी) :** किं च---**प्रत्युद्गम-** इत्य्-आदि । प्रसारेति प्रसाधेति वा पाठः । एषां प्रायो\ऽनुक्रमोपचारत्वं गम्यं । **वरार्हणं** पुष्प-लाज-रत्नालि-निक्षेपादि अत्र टीकायां *प्रौढ-भावे*ऽपीत्य्-आदिकं प्रकरण-सङ्गमनं तथा तेषाम् एवेति प्रथम-स्कन्धाद्य्-उक्तानाम् इत्य् अर्थः ॥६॥


______


**सनातन-गोस्वामी (बृहद्-वैष्णव-तोषणी), जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** तासां तद्-विषयक-प्रेम्णः परिचर्यात्म-काननुभावान् आह---**प्रत्युद्गम-** इति । **वरार्हणं** पुष्पाञ्जलि-रत्नाञ्जलि-निक्षेपादि ॥६॥


______


**॥ १०.६१.७-८ ॥**

**तासां या दश-पुत्राणां कृष्ण-स्त्रीणां पुरोदिताः ।**

**अष्टौ महिष्यस् तत्-पुत्रान् प्रद्युम्नादीन् गृणामि ते ॥**

**चारुदेष्णः सुदेष्णश् च चारुदेहश् च वीर्यवान् ।**

**सुचारुश् चारुगुप्तश् च भद्रचारुस् तथापरः ॥**

**श्रीधर-स्वामी (भावार्थ-दीपिका) :** प्रासङ्गिकम् उक्त्वा प्रस्तुतम् आह---**तासाम्** इति । **दश दश पुत्रा** यासां, तासां मध्ये\ऽष्टी **महिष्यो** याः प्राग्-उक्तास् **तत्-पुत्रान्** इति ॥७-१२॥


______


**वंशीधरः (भावार्थ-दीपिका-प्रकाशः) :** *प्रासङ्गिकं* प्रसङ्गानुगतम् । **तासां** सर्वासाम्। **तत्-पुत्रान्** रुक्मिण्य्-आदि-पुत्रान् । **ते** तुभ्यम् ॥७॥ प्रद्युम्नाद् अन्येषां कानि नामानीत्य् अत आत---**चारुदेष्ण** इति । **वीर्यवान्** इति सर्व-विशेषणम् ॥८॥


______


**सनातन-गोस्वामी (बृहद्-वैष्णव-तोषणी) :** तासां पुत्रान् इति अन्यासां प्रत्येकं पुत्राणाम् उक्तौ प्रयोजनाभावात्, अति-बाहुल्येन प्रस्तुत-कथा-रस-विधाताच् च । प्रद्युम्न आदिर्येषां तान् इति तस्य सर्वेभ्यो ज्येष्ठत्वात् रूपगुणादिना श्रेष्ठत्वाच् च । वीर्यवान् इति सर्वेषां विशेषणम्, अतस् तत्-समुच्चयार्थं प्रायः सर्वत्रैव च-शब्दः । तथेति च परश्चारुगुप्तस्यानुज इत्य् अर्थः । एवम् अग्रजानुजक्रमेण सर्वे ज्ञातव्या इति भावः ॥७-८॥


______


**जीव-गोस्वामी (लघु-वैष्णव-तोषणी) :** तत्-पुत्रान् तासाम् एव पुत्रान् इत्य् अर्थः । बाहुल्यभियेति भावः ॥७-८॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**जीव-गोस्वामी (बृहत्-क्रम-सन्दर्भः) :** तद् एवाह---प्रत्युद्गमेत्य् आदि । दास्यं प्रेम-लक्षणं साध्यं पादसेवाख्यभक्तिम् ॥७-४०॥


______


**विश्वनाथ-चक्रवर्ती (सारार्थ-दर्शिणी) :** प्रासङ्गिकम् उक्त्वा प्रस्तुतम् आह---तासाम् इति । दश-दश पुत्राः यासां तासां मध्ये या अष्टौ महिष्यः प्राग् उक्ताः ॥७-१३॥


______


**॥ १०.६१.९ ॥**

**चारुचन्द्रो विचारुश् च चारुश् च दशमो हरेः ।**

**प्रद्युम्न-प्रमुखा जाता रुक्मिण्यां नावमाः पितुः ॥**

**श्रीधर-स्वामी (भावार्थ-दीपिका), वंशीधरः (भावार्थ-दीपिका-प्रकाशः) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** दशम इत्य् एकादशाभावं द्रढ्यति । एवं सर्वम् अग्रे\ऽन्यत्रापि ज्ञेयम् । हरेर् इति मनोहरस्य तस्य पुत्रा अपि तादृशा इति भावः । अनेनैवाभिप्रायेण सर्वत्र चारु---शब्दः, अत एव पितृर्नावमा न्यूना न भवन्ति, पूर्वोक्तस्याप्य् अस्य पुनर् उक्तिस् तद्-दार्ढ्यार्थम् । अतो\ऽग्रे\ऽपि सर्वत्रेदम् अनुवर्त्यम् ॥९॥


______


**जीव-गोस्वामी (लघु-वैष्णव-तोषणी) :** चाविति युग्मकम् । वीर्यवान् इति सर्वेषां विशेषणम् अतस् तत्-समुच्चयार्थं प्रायः सर्वत्रैव च-शब्दः तथेति च परश्चारु-गुप्तस्यानुज इत्य् अर्थः । एवम् अग्रजानुज-क्रमेण सर्वे ज्ञातव्या इति भावः । दशम इत्य् एकादशाभावं दृढयति एवं सर्वम् अग्रेऽपि ज्ञेयं हरेर् इति सर्व-मनोहरस्य तस्य पुत्रा अपि तादृशाः यथाबीजं तथाङ्करम् इति न्यायेनेति भावः । अनेनैवाभिप्रायेण सर्वत्र चारु-शब्दः अत एव पितुर्नावमा न्यूना न भवन्ति पूर्वोक्तस्याप्य् अस्य पुनर् उक्तिस् तद्-दार्ढ्यम् अतोग्रेऽपि सर्वत्रेदम् अनुवर्त्यम् ॥९॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**॥ १०.६१.१० ॥**

**भानुः सुभानुः स्वर्भानुः प्रभानुर् भानुमांस् तथा ।**

**चन्द्रभानुर् बृहद्भानुर् अतिभानुस् तथाष्टमः ॥**

**श्रीधर-स्वामी (भावार्थ-दीपिका) :** *न व्याख्यातम्।*


______


**वंशीधरः (भावार्थ-दीपिका-प्रकाशः) :** स्वर्भानुः स्वर्गे\ऽपि यस्य दीप्तिर्यश इत्य् अर्थः ॥१०॥


______


**जीव-गोस्वामी (लघु-वैष्णव-तोषणी) :** भानुर् इति सार्धकम् । अष्टम इति पर इतिवत् भानु-शब्दश् चारुशब्दवत् ज्येष्ठाया जाम्बवत्याः प्राक् सत्यभामायाः पुत्राणाम् उक्तिः प्रेमाधिक्येन तस्याः श्रेष्ठयात् एवम् अग्रेऽपि ज्ञेयम् ॥१०॥


______


**सनातन-गोस्वामी (बृहद्-वैष्णव-तोषणी),जीव-गोस्वामी (क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**॥ १०.६१.११ ॥**

**श्रीभानुः प्रतिभानुश् च सत्यभामात्मजा दश ।**

**साम्बः सुमित्रः पुरुजिच् छतजिच् च सहस्रजित् ॥**

**श्रीधर-स्वामी (भावार्थ-दीपिका) :** *न व्याख्यातम्।*


______


**वंशीधरः (भावार्थ-दीपिका-प्रकाशः) : पुरुजिद्** असङ्ख्य-जयी ॥११-१२॥


______


**जीव-गोस्वामी (लघु-वैष्णव-तोषणी) :** साम्ब इति च सार्धकम् । द्रविणो द्रविडश् चेति पाठ-द्वयं । **हि** एव । पित्रा सम्मताः न्यायादनपेतत्वेन निश्चिताः एवं साम्ब-पुराणादौ साम्बवृजिनस्य नारद-कल्पितत्वेनैव प्रसिद्धत्वात् तत्र श्री-भगवतोऽपि लोक शिक्षाभिप्रायेणैव तद् इच्छत्वात यथा मुसल-शापादावपीति भावः ॥११-१२॥


______


**सनातन-गोस्वामी (बृहद्-वैष्णव-तोषणी) :** *न व्याख्यातम्।*


______


**जीव-गोस्वामी (क्रम-सन्दर्भः) : साम्बाद्याः** पितृ-सम्मताः ॥११-४०॥


______


**जीव-गोस्वामी (बृहत्-क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**॥ १०.६१.१२ ॥**

**विजयश् चित्रकेतुश् च वसुमान् द्रविडः क्रतुः ।**

**जाम्बवत्याः सुता ह्य् एते साम्बाद्याः पितृ-सम्मताः ॥**

**श्रीधर-स्वामी (भावार्थ-दीपिका), वंशीधरः (भावार्थ-दीपिका-प्रकाशः), जीव-गोस्वामी (लघु-वैष्णव-तोषणी) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** अष्टम इति पर इतिवत्, विशेषत श् च दीप्त्या चारुदेष्णादिभ्यो\ऽप्याधिक्यं बोधयति, ज्येष्ठायाः श्री-जाम्बवत्याः प्राक् श्री-सत्यभामायाः पुत्राणाम् उक्तिः प्रौढतया प्राक् तत्-पुत्रोत्पत्तेः । किं वा, प्रेमाधिक्येन तस्याः श्रेष्ठ्यात् । एवम् अग्रे\ऽपि ज्ञेयम् । हि एव, पिता वत्सलो येषु ते, पितुर् अत्यन्त-स्नेह-विषया एवेत्य् अर्थः । इति कुत्रापि कथ्यमानः श्री-साम्बापराधो निरस्तः वस्तुतो लोक-शिक्षार्थम्-एव तस्य कारितत्वेन मायिकत्वाद् इति दिक् ॥१२॥


______


**जीव-गोस्वामी (क्रम-सन्दर्भः) :** साम्बाद्याः पितृ-सम्मता इति ॥१२॥


______


**जीव-गोस्वामी (बृहत्-क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**॥ १०.६१.१३ ॥**

**वीरश् चन्द्रोऽश्वसेनश् च चित्रगुर् वेगवान् वृषः ।**

**आमः शङ्कुर् वसुः श्रीमान् कुन्तिर् नाग्नजितेः सुताः ॥**

**श्रीधर-स्वामी (भावार्थ-दीपिका) :** श्रीमान् इति वसोः कुन्तेर् वा विशेषणम् ॥१३॥


______


**वंशीधरः (भावार्थ-दीपिका-प्रकाशः) :** वेगवान् इति नामैव । अमात्रोगान् हिनस्तीत्य् आमश् चिकित्सा-विज्ञः तद्धित-प्रत्ययानां सर्वार्थे विधानाद् धिसायामत्राण् ॥१३॥


______


**सनातन-गोस्वामी (बृहद्-वैष्णव-तोषणी) :** श्रीमान् इति तैर् व्याख्यातम् । यद् वा, श्री-सत्यभामात्मजानां भानु-नामत्वात् श्रीमान् एको भानुश् चन्द्रश् चैको ज्ञेयः, हरिश्चन्द्रादिवत् सञ्ज्ञायां सूडागमः, अस कारपाठो वा ॥१३॥


______


**जीव-गोस्वामी (लघु-वैष्णव-तोषणी) :** श्रीमान् इति सर्वेषाम् एव वा विशेषणम् ॥१३॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**॥ १०.६१.१४ ॥**

**श्रुतः कविर् वृषो वीरः सुबाहुर् भद्र एकलः ।**

**शान्तिर् दर्शः पूर्णमासः कालिन्द्याः सोमकोऽवरः ॥**

**श्रीधर-स्वामी (भावार्थ-दीपिका) :** भद्रो नाम एकल एकः । सोमको\ऽवरः कनीयान् । एते कालिन्द्याः सुता इति ॥१४॥


______


**वंशीधरः (भावार्थ-दीपिका-प्रकाशः) :** वृष-पदावृत्तिस्तु प्रवृत्ति-निमित्त-भेदात्, पूर्व वृष-पदं धर्मवत्-परम् इह तु वदान्यपरम्

> वृषो धर्मे बलीवर्दे राश्याखुशुक्रलेषु च । >
> श्रेष्ठे स्याद् उत्तरस्थोयं व्यासे\ऽपि परिकीर्तितः ॥ इति मेदिनी ।

वीर इति वृष-विशेषणं, सर्वेषां वा । स्वामिना त्वेकल इति भद्रविशेषणं कृत्वा बीर इति नामान्तरम् एवोक्तम् । पूर्व वीरपदं शूरपरमिह तु वीराः सन्त्यस्येति वीरो मत्वर्थीयाच् । अवरश् च रमे त्रिषु इति धरणिः इह ज्यैष्ठ्यानुज-भावस्तुद्देशक्रमत एव ज्ञेयः ॥१४॥


______


**सनातन-गोस्वामी (बृहद्-वैष्णव-तोषणी) :** एकल एकः, न तु भद्र इति सर्वेषां विशेषणम् इत्य् अर्थः ॥१४॥


______


**जीव-गोस्वामी (लघु-वैष्णव-तोषणी) :** भ्रातृणाम् अपि मध्ये द्वयोर्वष इत्य् एकनामत्वं केनचिद् अपरिहार्येण कारणेन भवेत् व्यवहारस्तु मात्रादिनाम् अविशेषणेन सिद्धयतीति ज्ञेयम् एवम् अग्रे वीरोऽपि तद्-वच्छरबलाव् अपि ॥१४॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** भद्रो-नाम एकलः एकः सोमको\ऽवरः कनिष्ठः ॥१४॥


______


**॥ १०.६१.१५ ॥**

**प्रघोषो गात्रवान् सिंहो बलः प्रबल ऊर्धगः ।**

**माद्र्याः पुत्रा महाशक्तिः सह ओजोऽपराजितः ॥**

**श्रीधर-स्वामी (भावार्थ-दीपिका) :** माद्रया लक्ष्मणायाः ॥१५॥


______


**वंशीधरः (भावार्थ-दीपिका-प्रकाशः) :** सहओज इत्य् अत्र विनि लोपः गम्यमानस्याप्रयोग एव लोपः इति कैयटः ॥१५॥


______


**सनातन-गोस्वामी (बृहद्-वैष्णव-तोषणी) :** सहादयस् त्रयो\ऽप्य् अकारान्ताः । यद् वा, सह ओजसो सान्तौ, अपराजित तकारान्तः द्वन्द्व-समासः, सञ्ज्ञापेक्षया तन्नायोः पुंस्त्वम् । किं वा, मूर्तं सह एव ओज एवेत्य् अभिप्रायेण नपुंसकत्वम् ॥१५॥


______


**जीव-गोस्वामी (लघु-वैष्णव-तोषणी) :** सह ओजसी सकारान्ते मूतं सह एवाम् इत्य् आद्यभिप्रायेण पुत्राः सुताः इति पाठ-द्वयम् ॥१५॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** मायाः लक्ष्मणायाः ॥१५-१७॥


______


**॥ १०.६१.१६ ॥**

**वृको हर्षोऽनिलो गृध्रो वर्धनोन्नाद एव च ।**

**महांसः पावनो वह्निर् मित्रविन्दात्मजाः क्षुधिः ॥**

**श्रीधर-स्वामी (भावार्थ-दीपिका) :** क्षुधिश् च दशमः । एते मित्रविदात्मजाः ॥१६॥


______


**वंशीधरः (भावार्थ-दीपिका-प्रकाशः) :** महानाशो भोजनं यस्य स तथा । वैयधिकरण्ये पूर्व-पदस्याकार आर्षत्वाद् एव । महं तेजो\ऽश्रुत इति वा महश् च महसा सह इति द्विरूपकोशात् ॥१६॥


______


**सनातन-गोस्वामी (बृहद्-वैष्णव-तोषणी) :** एव अपि, अन्नादो\ऽपि, महांसश् च, वर्धनादिसञ्ज्ञाया साम्येन, महाश इति पाठश् च क्वचित् , शेव्यानाम् अपि सैवेति टीकास्यास्ति, मित्रविन्दात्मजा इत्य् अस्यानन्तरं लेख्याया अपि लेखक-भ्रमेणैव ॥१६॥


______


**जीव-गोस्वामी (लघु-वैष्णव-तोषणी) :** सह ओजसी सकारान्ते मूतं सह एवाम् इत्य् आद्यभिप्रायेण पुत्राः सुताः इति पाठ-द्वयम् ॥१५॥ महांश इत्य् अत्र महासिः कचित् वह्वन इत्य् अत्र वर्धनः कचित् ॥१६॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**॥ १०.६१.१७ ॥**

**सङ्ग्रामजिद् बृहत्सेनः शूरः प्रहरणोऽरिजित् ।**

**जयः सुभद्रो भद्राया वाम आयुश् च सत्यकः ॥**

**श्रीधर-स्वामी (भावार्थ-दीपिका) :** सङ्ग्रामजित्-प्रमुखाः सत्यकान्ता भद्रायाः सताः, शैब्यानामापि सैव ॥१७॥


______


**वंशीधरः (भावार्थ-दीपिका-प्रकाशः) :** सैव भव । अष्टानां सर्व-मुख्यानां पुत्रानुक्त्वा षोडश-सहस्रमुख्याया रोहिण्या आह---दीप्तिमान् इति ॥१७॥


______


**सनातन-गोस्वामी (बृहद्-वैष्णव-तोषणी) :** भद्रायाः सुता इत्य् अस्यानन्तरं लेखः, श्री-विष्णु-पुराणीयै-तत्-प्रसङ्गे शैव्यायां मित्रविन्दायाम् \[वि।पु। ५.३२.३\] इति तथात्रैवाग्रे कुरुक्षेत्र-यात्रायां श्रोद्रौपदो प्रश्ने शैत्ये मित्रविन्दे इति च श्री-स्वामि-पादैर् एव व्याख्यातत्वात् ॥१७॥


______


**जीव-गोस्वामी (लघु-वैष्णव-तोषणी) :** सङ्ग्रामेति शेव्यानाम् अपि सैवेति टीका व्याख्यायास्तु मित्रविन्दात्मजा इत्य् अस्यानन्तरं योग्यायाः अपि लेखक-भ्रमेणैव भद्रायाः सुता इत्य् अस्यानन्तरं लेखः श्री-विष्णु-पुराणे ह्य् एतत्-प्रसङ्गे शैब्यायां मित्रविन्दायाम् \[वि।पु। ५.३२.३\] इति तथात्रैवाग्रे कुरुक्षेत्र-यात्रायां श्री-द्रौपदी-प्रश्ने शैब्यति मित्रविन्दे इति च टीकैव ॥१७॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**॥ १०.६१.१८ ॥**

**दीप्तिमांस् ताम्र-तप्ताद्या रोहिण्यास् तनया हरेः ।**

**प्रद्युम्नाच् चानिरुद्धोऽभूद् रुक्मवत्यां महा-बलः ॥**

**श्रीधर-स्वामी (भावार्थ-दीपिका) :** रोहिण्याः सतानाम् उक्तिर् अन्यासाम् उपलक्षणार्थम् ॥१८॥


______


**वंशीधरः (भावार्थ-दीपिका-प्रकाशः) :** प्रासङ्गिक म् आह---प्रद्युम्नाद् इति । भोजकटे---स्थितस्येति शेषः ॥१८॥


______


**सनातन-गोस्वामी (बृहद्-वैष्णव-तोषणी) :** रोहिणी शताधिक-षोडश-सहस्र-महिषीणां मुख्या, तस्याम्, त्वर्थे चकारः । पौत्रोत्पत्त्याभिन्नोपक्रमात् तु-शब्दो विरोधे, श्री-भगवद्-वेषिणो रुक्मिणः पुत्र्यां तत्रापि तत्-पुरे श्रीमद्-अनिरुद्धोत्पत्तः, अत एवाश्चर्याद् आह---हे राजन्न् इति । राजमान इति वा । एतेषां श्री-प्रद्युम्नादीनाम्ः हे नृपेति आनन्येनाद्भुतत्वात् ॥१८-१९॥


______


**जीव-गोस्वामी (लघु-वैष्णव-तोषणी) :** दीप्तीत्य् अर्धकम् । रोहिणी शताधिक-षोडश-सहस्र-महिषीणां मुख्या तस्याः ॥१८॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** अष्टानां सर्व-मुख्यानां पुत्रानुक्त्वा षोडश-सहस्र-मुख्याया रोहिण्या आह---दीप्तिमान् इति ॥१८॥


______


**॥ १०.६१.१९ ॥**

**पुत्र्यां तु रुक्मिणो राजन् नाम्ना भोजकटे पुरे ।**

**एतेषां पुत्र-पौत्राश् च बभूवुः कोटिशो नृप ॥**

**मातरः कृष्ण-जातीनां सहस्राणि च षोडश ।**

**श्रीधर-स्वामी (भावार्थ-दीपिका) :** एतेषाम् इति । अन्येषाम् अपि श्री-कृष्ण-पुत्राणां शत-सङ्ख्यस्त्रीषु पुत्राः पौत्राश् च कोटिशो बभूवः । तत्र हेतुत्वेन श्री-कृष्ण-पत्नीनां बाहुल्यमनुस्मारयति । मातरः कृष्ण-जातानाम् इति । च-शब्देनाधिकाश् चेत्य् उक्तम् ॥१९ ॥


______


**वंशीधरः (भावार्थ-दीपिका-प्रकाशः) :** एतेषां प्रद्युम्नादीनाम् । तत्र कृष्ण-पुत्र पौत्रानन्त्ये । अधिका अष्टोत्तर-शतम् इति ज्ञेयम् ॥१९॥


______


**जीव-गोस्वामी (लघु-वैष्णव-तोषणी) :** आश्चर्याद् आह---हे राजन् इति ! एतेषां श्री-प्रधुम्नादीनाम् ॥१९॥


______


**सनातन-गोस्वामी (बृहद्-वैष्णव-तोषणी), जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** मातर इति कृष्ण-जातानां मातर एव सङ्ख्यातुं शक्यते नतु पुत्र-पौत्रादयः ताश् च षोडश-सहस्राणि अष्टोत्तर-शतानि च ॥१९॥


______


**॥ १०.६१.२० ॥**

**श्री-राजोवाच---**

**कथं रुक्म्य् अरि-पुत्राय प्रादाद् दुहितरं युधि ।**

**कृष्णेन परिभूतस् तं हन्तुं रन्ध्रं प्रतीक्षते ॥**

**एतद् आख्याहि मे विद्वन् द्विषोर् वैवाहिकं मिथः**

**श्रीधर-स्वामी (भावार्थ-दीपिका) :** यः कृष्णं हन्तुं रन्ध्र प्रतीक्षते स कथं प्रादाद् इति । बैवाहिकं विवाह-निमित्तम् ॥२०॥


______


**वंशीधरः (भावार्थ-दीपिका-प्रकाशः) :** अरिपुत्राय कृष्ण-पुत्राय । रन्ध्रमवकाशम् । यो रुक्मी । विवाह-निमित्तं विवाहकारणम् । रंध्र तु दूषणे छिद्रे इति मेदिनी ॥२०॥


______


**सनातन-गोस्वामी (बृहद्-वैष्णव-तोषणी) :** अरेः श्री-कृष्णस्य पुत्राय प्रादात् प्रणयेनादात् । अरिन्त्वम् एव दर्शयति---युधि परिभूत इति । प्रतीक्षते अपेक्षते मृगयते वा । हे विद्वन्न् इति तत्-त्वया ज्ञायत एवेति भावः ॥२०॥


______


**जीव-गोस्वामी (लघु-वैष्णव-तोषणी) :** कथम् इति सार्धकम् ॥२०॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** वैवाहिक विवाहस्य कारणम् ॥२०॥


______


**॥ १०.६१.२१ ॥**

**अनागतम् अतीतं च वर्तमानं अतीन्द्रियम् ।**

**विप्रकृष्टं वयवहितं सम्यक् पश्यन्ति योगिनः ॥**

**श्रीधर-स्वामी (भावार्थ-दीपिका) :** रुक्मिणो\ऽभि प्रायं कथं जानीम इति चेद् अत आह । अनागतम् इति । अतीन्द्रियम् अस्मदादीद्रियागोचरम् । विप्रकृष्टं दूरस्थम् । व्यवहितं कुड्याद्यन्तरितम् ॥२१॥


______


**वंशीधरः (भावार्थ-दीपिका-प्रकाशः) :** ननु, दुर्घट-घटना कारिणीयं भगवद् इच्छा भगवल्-लीला-शक्तिर् एव सा सामान्यतो ज्ञायताम्, विशेष-पर्यालोचनं त्वस्या अशक्यम् इत्य् आशङ्क्याह---अनागतम् इति । योगिनस् तावद् अनागतादिकं जानन्ति, भगवद्-भक्ति-विशेषत्वेन परम-तद्-विशेषा भवन्तस्तु भगववत्-सम्बन्धिनम् अपि तत्-तद्-विशेष जानन्तीति भावः । अनागतं भावि ॥२१॥


______


**सनातन-गोस्वामी (बृहद्-वैष्णव-तोषणी) :** तद्-एवाभिव्यञ्जयति-अनागतम्-इति । ननु, वर्तमानम् अन्ये\ऽपि पश्यन्ति ? तत्राह---अतीन्द्रियम् इति । तद् एवाह---विप्रेति पदद्वयेन । योगिनो\ऽपि पश्यन्ति, किं पुनर् भवादृशाः श्री-भगवद्-भक्तवरा इत्य् अर्थः । अन्यत् तैर् याख्यातम् । यद् वा, अतीन्द्रियं ब्रह्म व्यवहितं मायान्तरतम् अविशेषेण श्री-नारायणाद् अप्याधिवयेन प्रकृदं श्री-कृष्णञ्च पश्यन्ति, यतो योगिनो भत्ति योगवन्तः, किं पुनः रुक्मिणो\ऽभिप्रायम् इति भावः ॥२१॥


______


**जीव-गोस्वामी (लघु-वैष्णव-तोषणी) :** ननु, दुर्घट-घटनाकारिणीयं भगवद् इच्छा भगवल्-लीला-शक्तिर् एव वा सामान्यतो ज्ञायतां तद्-विशेष-पर्यालोचनन्त्व-शक्यम् इत्य् आशङ्कयाह---अनागतम् इति । योगिनस्तावद् अन्यदनागतादिकं जानन्ति भगवद्-भक्ति-विशेषत्वेन परम-तद्-विशेषाः भवन्तस्तु भगवत्-सम्बन्ध्य् अपि तत्-तद्-विशेषं जानन्तीति भावः ॥२१॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** अनागतम् इति । तेनाहम् अप्य् अतेत्र जानामीति न वक्तव्यम् इति भावः ॥२१॥


______


**॥ १०.६१.२२ ॥**

**श्री-शुक उवाच---**

**वृतः स्वयं-वरे साक्षाद् अनङ्गोऽङ्ग-युतस् तया ।**

**राज्ञः समेतान् निर्जित्य जहारैक-रथो युधि ॥**

**श्रीधर-स्वामी (भावार्थ-दीपिका) :** तत्रोत्तरम् । स्वयंवरे रुक्मवत्या वृतः सन् राज्ञो निर्जित्य जहारेति ॥२२॥


______


**वंशीधरः (भावार्थ-दीपिका-प्रकाशः) :** तत्राक्षेपे । एक रथः सेनाहितः । भीतो\ऽयं वैरि-पुत्राय कन्यां दित्सतीत्य् अप्रतिष्ठा-भयाद्-रुक्मिणा स्व-पुत्र्याः स्वयंवरणमकारि इत्य् आह---वृत इति । वरणे हेतुः---अन्यत्र य आवेश-भावेनानङ्गः स पुनर् अत्र साक्षात्-पूर्ण-रूपोङ्गयुत श्चेत्य् अर्थः । समेतान् तथा स्वयम्वरे तस्मिन्वृतेऽपि तेन सह योद्धुं मिलितान् । विवाहोत्तरं मातुल-प्रीत्या तस्य पुरे चिरवासेन । यद् वा, द्वारकातः पुनर् आनयनात्-तत्रानिरुद्धस्य जन्माभूद् इति ज्ञेयम् ॥२२॥


______


**जीव-गोस्वामी (लघु-वैष्णव-तोषणी) :** तत्र तम् एवेयं वरीतेति निश्चित्य तद् असहिष्णु-निज-वर्ग-वञ्चनार्थं स्वयम्वरश् च कृत इत्य् आह---वृत इति । वरणे हेतुः, अन्यत्र य आवेश-भावेनानङ्गः स पुन रत्र साक्षात्-पूर्ण रूपः अङ्गयुत श्चेत्य् अर्थः, समेतान् स्वयम्बरे तया वृतेनापि तेन सह मत्सरेण योद्धुं मिलि तान् युधि निजित्येत्य् आदिना महा-पराक्रमः उक्तः एव विवाहानन्तरं मातुलस्य प्रीत्या तस्य पुरे चिर-निवासेन किं वा, द्वारकां गतस्य तस्य पुनः प्रत्यानयनात् तत्रानिरुद्धस्य जन्मेत्युक्तम् ॥२२॥


______


**सनातन-गोस्वामी (बृहद्-वैष्णव-तोषणी), जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** कारितेत्य् आह वृत---इति ॥२२॥


______


**॥ १०.६१.२३ ॥**

**यद्य् अप्य् अनुस्मरन् वैरं रुक्मी कृष्णावमानितः ।**

**व्यतरद् भागिनेयाय सुतां कुर्वन् स्वसुः प्रियम् ॥**

**श्रीधर-स्वामी (भावार्थ-दीपिका) :** यद्यपि श्री-कृष्णावमानितस् तथापि वैरम् अनुस्मरन्न् अपि व्यतरत्-प्रादात् अन्वमोदतेत्य् अर्थः ॥२३॥


______


**वंशीधरः (भावार्थ-दीपिका-प्रकाशः) :** इत्य् अर्थ इति-न तु तेन श्रद्धया दत्ता हतामन्यः शाल्व इवाम्बां न ग्रहीष्यतीति हेतोस्तद्-दानं स्वीकृतवान् इति भावः । कारणान्तरम् आह---स्वसुर् इति, स्वप्राण-रक्षिकायाः स्वसुः श्री-रुक्मिण्याः प्रियं कुर्वन् कर्तुम् ॥२३॥


______


**सनातन-गोस्वामी (बृहद्-वैष्णव-तोषणी) :** वैरमनुस्मरन् सदा चिन्तयन्न् अपि स्वसुः श्री-रुक्मिण्याः स्नेहेन ददाव् इत्य् अर्थः । अङ्गयुत इति कामद् एवत्वाद् अप्य् उत्कर्ष उक्तः, अतो वृतः, समेतान् स्वयम्बरे तया वृत्तेनापि तेन सह दुर्बद्धया द्वेषेण युद्धार्थं मिलितान्, युधि निजितेत्य् आदिना महा-पराक्रम उक्तः । एवं विवाहानन्तरं मातुलस्य प्रीत्या तस्य पुरे चिरं वासेन किं वा, द्वारकां तस्य पुनः गतस्य श्वशुरेण प्रत्यानयनात्-तत्रानिरुद्धस्य जन्मेति ज्ञेयम् ॥२३॥


______


**जीव-गोस्वामी (लघु-वैष्णव-तोषणी) :** यद्यपीति द्वयं तैर् व्याख्यातं तत्र व्यतिक्रमेण व्याख्यानं सिद्धान्ते स्वयंवरणस्य मुख्यत स्वसृ-प्रिय-चिकीर्षायासु तद्-अनुमोदन-मात्रत्वेन गौणतेति ज्ञापनार्थं यद् वा, वैरम् अनुस्मरन् सदा चिन्तयन्न् अपि स्वसः श्री-रुक्मिणी-नाम्न्याः श्री-भगवन्-महा-शशक्तेस् तत्-स्वसृ-भूतायाः स्नेह-प्राबल्येनैव ददाव् इत्य् अर्थः । अग्रेऽपि स्वसः प्रिय-चिकीर्षयेत्येव वक्ष्यते ॥२३॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** तत्रोत्तर स्व-प्राण रक्षिकायाः स्वसुः प्रियं कुर्वन् कर्तुम् ॥२३॥


______


**॥ १०.६१.२४ ॥**

**रुक्मिण्यास् तनयां राजन् कृतवर्म-सुतो बली ।**

**उपयेमे विशालाक्षीं कन्यां चारुमतीं किल ॥**

**श्रीधर-स्वामी (भावार्थ-दीपिका) :** स् सर्वासाम् अपि एकैका कन्या तत्-सर्वविवाहोपलक्षणार्थं ज्येष्ठ-कन्या-विवाहम् आह---। रुक्मिण्या इति ॥२४॥


______


**वंशीधरः (भावार्थ-दीपिका-प्रकाशः) :** सर्वासां कृष्ण-भार्याणाम् । चारुमतीनाम्नी बलीनामा । यद्य् अप्य् अयं विवाहो\ऽनुचितस् तथापि जन्मान्तरीय-कर्म-वशाद्-भगवद् अनुमोदनेनाशास्त्रीयम् अपि शास्त्रीयं भवति वेदस्यापि तदाज्ञा-रूपत्वात्-तद् उक्तं क्रियते मया प्रोक्तं हि लोकस्य प्रमाणं सत्य-लौकिके इति कपिल-देवोक्तेः । एतत्-पुंसां परं श्रेयो यत्-तवाज्ञानुपालनम् इति भृगक्तेः ॥२४॥


______


**सनातन-गोस्वामी (बृहद्-वैष्णव-तोषणी) :** बलीति---गुणः, विशालाक्षाख्य इति रूपञ्च सूचितम् । अतो राजन राजमानः, हे नपेति वा, किल निश् च ये, मृत्यस्य प्रभु-कन्या-विवाहे संशया न कार्यस् तस्य भक्त-वात्सल्याद् इत्य् अर्थः ॥२४॥


______


**जीव-गोस्वामी (लघु-वैष्णव-तोषणी) :** नूनं बलीति-सञ्ज्ञा सा च सर्वेषां गुणानाम् उपलक्षणम् अत एव तस्मै सा दत्तेति भावः । विशालाक्षीम् इति धन्या पितृमुखी कन्या इति न्यायात् ॥२४॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**॥ १०.६१.२५ ॥**

**दौहित्रायानिरुद्धाय पौत्रीं रुक्म्य् आददाद् धरेः ।**

**रोचनां बद्ध-वैरोऽपि स्वसुः प्रिय-चिकीर्षया ॥**

**जानन्न् अधर्मं तद् यौनं स्नेह-पाशानुबन्धनः ॥**

**श्रीधर-स्वामी (भावार्थ-दीपिका) :** यौनं विवाहः । तद्-यौनम् अधर्म जानन्न् इति द्विषन्नं न भोक्तव्यं द्विषतं नैव भोजयेत् इति लोकविरोधात् । अस्वयं लोकविद्विष्टं धर्मम् अप्य् आचरेन तु इति निषेधाच् चेत्य् अर्थः ॥२५-२६॥


______


**वंशीधरः (भावार्थ-दीपिका-प्रकाशः) :** योन्यै तत्-प्राप्तय इदं यौनं विवाहः । तत् मातुल-पुत्रीविवाह-रूपम् । यद्यपि मातुलस्य सुतामूढ्वामातगात्रां तथैव च इत्य्-आदि-स्मृतेः प्रायश् चित्तविधानाद् अधर्मो\ऽपि तथापि आयाहीन्द्र पथिभिरीछनेभिर् यज्ञमिमं नो भागं जुषस्व तृप्तां जहुर् मातुलयेव योषा भागस्ते पैतृष्वसेयीम् इव इति मन्त्र-लिगात् । यौषापत्यं मातुलीयं यथा भागः पितृष्वसुः पुत्रस्यैवंवयान्तेंशंजुषस्वेन्द्रेत्यृषिजङ्गौ इति श्रुतेः स्मृत्य् अपेक्ष या बलवत्त्वम् । तद् उक्तम् श्रुत्या स्मृतेविरोधे श्रुतिर् बलीयसी । तथा हि---

> श्रुति-स्मृति-पुराणानां विरोधो यत्र दृश्यते । >
> श्रौतं तत्र प्रमाणं स्याद्वयोर् द्वैधे श्रुतिर्वरा ॥ >
> श्रुति-द्वधं तु यत्र स्यात्-तत्र धर्मावुभौ स्मृतौ । >
> स्मृति-द्वैधे तु विषयः कल्पनीयः पृथक्-पृथक्॥

इत्य् आचारार्कोक्तेर् यद्यपि मातुलस्य सुतामूढ्वा इत्य्-आदि-स्मतेः मातुलस्येव व योषाभागस्ते इत्य्-आदि-श्रुतेः प्राबल्यम् अस्ति तथापि अस्वर्गं लोक-विद्विष्ट-धर्मम् अप्य् आचरेन्नहि इति लोक-विद्विष्टत्वाद्-धर्मत्वे\ऽप्य् अकार्यत्वम् एव । यच् चोक्तम्---

> दक्षिणे मातुली-कन्या ह्य् उत्तरे मांस-भोजनम् । >
> चर्मोदक धन्वनि च न दुष्टं मनुर् अब्रवीत् ॥

इति तच् च तत्रत्यानां देश-धर्मत्वान्न दुष्टम् । तद् उक्तं स्मृत्यन्तरे।---

> यद्यपि स्यात् स्वयं ब्रह्मा त्रैलोक्याकर्षण-क्षमः । >
> तथापि लौकिकाचारं मनसापि न लङ्घयेत् ॥ >
> समयाचारिको धर्मो जाति-देश-कुलोद्भवः । >
> ग्रामाचारः परिग्राह्यः सर्वत्रैव यथोदितम् ॥इति ।

एवम् एक-कुलस्थ-देवकी-वसुदेव-कृष्ण-सत्यभामा-विवाहवत्-पूर्वोक्त-चारुमती-कृतवर्म- सुतविवाहोऽपि कुल-धर्मत्वान्न दुष्टः । यद् वा, यादवानां चन्द्र-सूर्योभय-वंश्यानाम् अन्यतरत्वमादाय भिन्न वंशतापि सम्भवति । तथा च सर्वथैव तेषां परस्पर-विवाहे न दोषः । उभय-वंश्यत्वं यदूनां हरि-वंशे वर्णितम् । तथा हि---ययातेर् यदुः, यदोः क्रोष्टा, क्रोष्टुर् देवमीढः, तस्माच्-छूरः, तस्माद्-वसुदेवः, तत कृष्णः । पुनः सूर्य-वंशाद्-धर्यश्वाद्यदुः, यदोर् माधवः, तस्मात्-सत्त्ववान्, सत्त्वतो भीमः, भीमादन्धकः, ततो रैवतः, तत ऋक्षः, ततो विश्व-गर्भः, ततो वसुः, वसोर् वसुदेवः, ततः कृष्ण इति चन्द्रवंशीययदोः षष्ठस्य सूर्य-वंशीयात्तत एकादशत्वं च कृष्णस्य न कल्पान्तराभिप्रायं किं तु गृहाद्-गृहान्तर-प्रवेशवद्-योगबले नैक एव यदुः सूर्य-वंशे\ऽपि प्रादुर्बभूव सूर्य-वंशं स्ववंशे आनीतवान् । यथा ब्रह्मणो मानसः पुत्रो बसिष्ठः केनचिन्-निमित्तेन पुनर् मित्रावरुणाभ्यां जन्म लब्ध्वापि वसिष्ठत्वं न जहौ । एवं यदुर् अपि लीलया देह-द्वयं दध्रे, न तावद्द्वौ यदू जाताव् एक एव यदुवंश-द्वयकर्तेति । एवं वसुदेव-कृष्णाव् अपि वंश-द्वयानुगताव् एक एव । एवं वसुशरयोर् अपि पितृ-भेदान्नाम् अभेदे\ऽपि स्कन्द-सनत्कुमारवद्-यक्त्यैक्यम् एव । यादवानां देवतात्वेनाप्य् एकस्योमय-सम्बन्धस्य युगपत्-सम्भवान्न विरोधः । अत एव काचन्-नर-धर्मोल्लङ्घने\ऽपि न तेषां दोषः शास्त्रस्य मनुष्य-परत्वम् एव प्राय इति लोक-सङ्ग्रहार्थं स्वीकुर्वतुं शास्त्रं मा वेत्यलं प्रसक्तानुप्रसक्तेन ॥२५॥


______


**सनातन-गोस्वामी (बृहद्-वैष्णव-तोषणी) :** हरेः-हरी बद्धवैरो\ऽपि अधर्मम् लोकाचार-विरुद्धेन अन्याय्यं जानन्न् अप्य् अदात्, यतः स्नेह-पाशेन अनु निरन्तरं वध्यत इति तथा सः ॥२५॥


______


**जीव-गोस्वामी (लघु-वैष्णव-तोषणी) :** दौहित्रायेति सार्धकम् । हरेः हरौ बद्धवैरोऽपि अधर्मं क्वचित् मातुल-कन्या-परिणयशास्त्रे आचारे सत्य् अपि शत्रु-सम्बन्धस्य तत्रत्यलोकानाम् अपि व्यवहार-विरुद्धत्वेनान्याय्यत्वं जानन्न् अप्य् अददात् यतः स्नेह-पाशेनानु निरन्तरं बध्यत इति तथा सः ॥२५॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** यौनं विवाहं अधर्मम् अधर्म-हेतुं जानन्नपीति द्विषद् अन्नं न भोक्तव्यं द्विषन्तं नैव भोजयेत् इत्य्-आदि-लोकविरोधात् अस्वर्ग्यं लोकविद्विष्टं धर्मम् अप्य् आचरेन् न तु इति निषेधाच् चेत्य् अर्थः ॥२५-२६॥


______


**॥ १०.६१.२६ ॥**

**तस्मिन्न् अभ्युदये राजन् रुक्मिणी राम-केशवौ ।**

**पुरं भोजकटं जग्मुः साम्ब-प्रद्युम्नकादयः ॥**

**श्रीधर-स्वामी (भावार्थ-दीपिका) :** *न व्याख्यातम्।*


______


**वंशीधरः (भावार्थ-दीपिका-प्रकाशः) :** तस्मिन् विवाह-लक्षणे । **अभ्युदये** मङ्गले आविर्भावे प्रकाशे च मङ्गले\ऽभ्युदयः स्मृतः इति धरणिः ॥२६॥


______


**सनातन-गोस्वामी (बृहद्-वैष्णव-तोषणी) :** **अभ्युदये** महोत्सवे । **आदि**-शब्दात् सर्वे कुमारा यादवाश् च, **साम्बात्** पश्चात् **प्रद्युम्नस्य** उक्तिः, श्वशुरस्य मरण-शङ्कयागमने तस्य गौणत्वात् । अत एव संज्ञा-मात्रापेक्षया क-प्रत्ययः । हे **राजन्न्** ! इति दुष्ट-रुक्मिणो मृत्यु-हेतूपसत्त्या प्रहर्षात् ॥२६॥


______


**जीव-गोस्वामी (लघु-वैष्णव-तोषणी) :** एवम् अपि श्री-भगवति कौटिल्यस्य फलम् आह---तस्मिन्न् इति । **अभ्युदये** महोत्सवे रुक्मिण्या आदाव् उक्तेः भ्रातृ-गृहाय तस्या एव प्रयोजकत्वात् । श्री-राम् अस्य साम्बस्य चादाव् उक्तिः स्व-सम्बन्धि-गृहे श्री-कृष्णेन श्री-प्रद्युम्नेन च स्वस्माद् अपि यथा स्वं तस्य पुरस्कारात् ॥२६॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**॥ १०.६१.२७ ॥**

**तस्मिन् निवृत्त उद्वाहे कालिङ्ग-प्रमुखा नृपाः ।**

**दृप्तास् ते रुक्मिणं प्रोचुर् बलम् अक्षैर् विनिर्जय ॥**

**श्रीधर-स्वामी (भावार्थ-दीपिका) :** लोकविरुद्धाचरण-फलं वक्तम् आह। तस्मिन्न् इति ॥२७॥


______


**वंशीधरः (भावार्थ-दीपिका-प्रकाशः) :** तस्मिन्-प्रकृते । अक्षैः पाशकैः

> अक्षो रथस्यावयवे व्यवहारे विभीतके । >
> पाशके शकटे कर्षे ज्ञाने चात्मनि रावणौ ॥ इति हेमचन्द्रः > ॥२७॥


______


**सनातन-गोस्वामी (बृहद्-वैष्णव-तोषणी) :** नृपाः प्रायो दाक्षिणात्या रुक्मिणः सुहृदो विवाहोत्सवे तेनाहूताः, तथा च श्री-हरि-वंशे---

> संयुक्ता ज्ञातयश् चैव रुक्मिणः सुहृदश् च ये ।

आहूता रुक्मिणा तेऽपि तत्राजग्मुर्नराधिपाः ॥इति ॥ \[ह।वं। २.६१.१५\]

दृप्ताः गविताः, प्रोत्साह्योचुः, बलं महाबलिनमपीति भावः । विशेषेणान्यतो\ऽधिकतया, अतो निःशेषेण सर्वस्व-ग्रहणादिना जय ॥२७॥


______


**जीव-गोस्वामी (लघु-वैष्णव-तोषणी) :** तस्मिन्-निवृत्त इति सार्धकम् । नृपो यथा हरि-वंशे---

> संयुक्ता ज्ञातयश् चैव रुक्मिणः सुहृदश् च ये ।

आहूता रुक्मिणा तेऽपि तत्राजग्मुर् नराधिपाः ॥ \[ह।वं। २.६१.१५\] इति ॥२७॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** बलं रामम् इति कृष्णस्य द्यते\ऽपि दुर्जयत्वनिश्चयाद् इति भावः ॥२७॥


______


**॥ १०.६१.२८ ॥**

**अनक्ष-ज्ञो ह्य् अयं राजन्न् अपि तद्-व्यसनं महत् ।**

**इत्य् उक्तो बलम् आहूय तेनाक्षैर् रुक्म्य् अदीव्यत ॥**

**श्रीधर-स्वामी (भावार्थ-दीपिका) :** अदीव्यत् क्रीडितवान् ॥२८-२९॥


______


**वंशीधरः (भावार्थ-दीपिका-प्रकाशः) :** तेन बलेन ॥२८॥


______


**सनातन-गोस्वामी (बृहद्-वैष्णव-तोषणी) :** कथम् एतद् घटेतेत्य् अपेक्षायाम् आह---अनक्षज्ञ इति । हि यतः प्रोत्साहयन्ति, हे राजन्न् इति राजत्वेन तव सम्यग् अक्षज्ञानं भातीति भावः । अदीव्यत सभामध्ये, तथा च श्री-हरि-वंशे---

> ते शुभां काञ्चन-स्तम्भां कुसुमैर् भूषिताजिराम् ।

सभामाविविशुर्हृष्टाः सिक्तां चन्दनवारिणा ॥ \[ह।वं। २.६१.२३\]

किं च---

> निकृत्य तं जिगीषन्तो दाक्षिणात्या नराधिपाः । >
> मणि-मुक्ताः सुवर्णञ्च तत्रानिन्युः सहस्रशः ॥ >
> ततः प्रावर्तत द्यूतं तेषां रतिविनाशनम् ।

कलहस्यास्पदं घोरं दुर्मतीनां क्षयावहम् ॥ \[ह।वं। २.६१.२६-२७\] इति ॥२८॥


______


**जीव-गोस्वामी (लघु-वैष्णव-तोषणी) :** हि यतः प्रोत्साहयन्ति हे राजन्न् इति राजत्वेन तव सम्यग् अक्षज्ञानं भवतीति भावः । इतीत्यर्धकम् अदीव्यत सभा-मध्ये तथा च तत्रैव---

> ते शुभां काञ्चन-स्तम्भां कुसुमैर् भूषिताजिराम् ।

सभामाविविशुर्हृष्टाः सिक्तां चन्दनवारिणा ॥ \[ह।वं। २.६१.२३\]

किं च---

> निकृत्य तं जिगीषन्तो दाक्षिणात्या नराधिपाः । >
> मणि-मुक्ताः सुवर्णञ्च तत्रानिन्युः सहस्रशः ॥ >
> ततः प्रावर्तत द्यूतं तेषां रतिविनाशनम् ।

कलहस्यास्पदं घोरं दुर्मतीनां क्षयावहम् ॥ \[ह।वं। २.६१.२६-२७\] इति ॥२८॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** प्रथमं सुवर्ण-मुद्राणां शतं ततः सहस्र ततो\ऽयुतं तं पणं नामृष्यत् अन्तश्चुकोपेत्य् अर्थः ॥२८-२९॥


______


**॥ १०.६१.२९ ॥**

**शतं सहस्रम् अयुतं रामस् तत्राददे पणम् ।**

**तं तु रुक्म्य् अजयत् तत्र कालिङ्गः प्राहसद् बलम् ॥**

**श्रीधर-स्वामी (भावार्थ-दीपिका) :** *न व्याख्यातम्।*


______


**वंशीधरः (भावार्थ-दीपिका-प्रकाशः) :** पणं लापित-द्रव्यम्---

> पणो वराटमाने स्यान्मूले कार्षापणे ग्रहे । >
> द्यूतदेये धने चैव भृतिस्तुत्योर् अपि स्मृतः ॥ इति धरणिः ।

तं पणम् । तत्र तदा । कालिङ्गस् तद्-देशेशः । केचित्तु दन्तवक्र एव स इत्यूचुः । कालिङ्गो भूमिकर्कारौ दन्ताबल-भुजङ्गयोः इति मेदिनी । तद्-धसनम् ॥२९॥


______


**सनातन-गोस्वामी (बृहद्-वैष्णव-तोषणी) :** शतं निष्काणाम्, प्राक् ततः सहस्र ततो\ऽयुतम् इति क्रमेण ज्ञेयम् । तत्र द्यूते प्रहसनम् एवाह---दन्तान् इति । उच्चैर् अतिशयेन सम्यग् दर्शयन् प्रकटयन्, उच्चान् इति वा, तत् प्रहसनम्, हलायुधो महावीर इति भावः । अतो नामप्यत्, अन्तश्चुक्रोधेत्य् अर्थः ॥२९॥


______


**जीव-गोस्वामी (लघु-वैष्णव-तोषणी) :** शतम् इति सार्धकम् । शतं निष्काणां प्राक् ततः सहस्रं ततो\ऽयुतं दश-सहस्राणि तत्र द्यते प्रहसनम् एवाह---दन्तान् इति । उच्चैर् अतिशयेन सम्यग् अदर्शयन् हलायुधः प्रसिद्ध-निजास्त्र-पराक्रम इत्य् अर्थः । अतो नामृष्यत् अन्तश् चुक्रोधेत्य् अर्थः ॥२९॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**॥ १०.६१.३० ॥**

**दन्तान् सन्दर्शयन्न् उच्चैर् नामृष्यत् तद् धलायुधः ।**

**ततो लक्षं रुक्म्य् अगृह्णाद् ग्लहं तत्राजयद् बलः ॥**

**श्रीधर-स्वामी (भावार्थ-दीपिका) :** निष्काणां लक्षं ग्लहं पणं कृतवान् । कैतवं कपटम् ॥३०॥


______


**वंशीधरः (भावार्थ-दीपिका-प्रकाशः) :** ततः कालिङ्गहासोत्तरम् । निष्कणां दीनाराणाम् ।

> निष्कामस्त्री साष्ट-हेमशते दीनारकर्षयोः । >
> वक्षोलङ्करणे हेम पात्रे हेमपले\ऽपि च ॥ इति मेदिनी ।

दीनारः स्वर्ण-मुद्रिका इति मञ्जर्याम् । ग्लहो द्यूतपणीकृते इति च । तत्र तदा । कैतवस्तुच्छले द्य ते इति मेदिनी॥३०॥


______


**सनातन-गोस्वामी (बृहद्-वैष्णव-तोषणी) :** तत्र ग्लहे ॥३०॥


______


**जीव-गोस्वामी (लघु-वैष्णव-तोषणी) :** ग्लहम् अगृह्णात् पराजितेन देयम् इति स्थापितवान् ॥३०॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** कैतवं कपटम् ॥३०॥


______


**॥ १०.६१.३१ ॥**

**मन्युना क्षुभितः श्रीमान् समुद्र इव पर्वणि ।**

**जात्यारुणाक्षोऽति-रुषा न्यर्बुदं ग्लहम् आददे ॥**

**श्रीधर-स्वामी (भावार्थ-दीपिका) :** न्यर्बुदं दश-कोटीर्ग्लहं क्षभितो राम आददे ॥३१॥


______


**वंशीधरः (भावार्थ-दीपिका-प्रकाशः) :**

अर्बुदो मांसकीले स्यात् पुरुषे दश-कोटिषु ।

> महीधर-विशेषे ना इति मेदिनी ।

निश्चितो\ऽर्बद इत्य् अर्बुदः ॥३१॥


______


**सनातन-गोस्वामी (बृहद्-वैष्णव-तोषणी) :** श्री-धैर्य-सम्पत्तद्वान् अपि, अक्षोभस्यापि कदाचित् क्षोभे दृष्टान्तः---समुद्र इति । जात्या प्रकृत्यैवारुणाक्षः, क्षोभेण चाधिकारुणाक्षः सन्न् इत्य् अर्थः । यद् वा, जात्यारुणाक्षः पुनश् च मन्युना क्षुभित इति भ्रू-भङ्गादिकं सूचितम् । अतः श्रीमान् शोभाभरवान् इति, अपि एव, राम एव, धर्मेण न्यायेन जितवान् । यद् वा, अकार-प्रश्लेषेणाधर्मेणेति, ततश् चास्य परेणान्वयः । इत्य् आहेति शेषः ॥३१-३२॥


______


**जीव-गोस्वामी (लघु-वैष्णव-तोषणी) :** श्रीमान्-नामः तच्-छब्देनोक्तिश् च तादृश-दुष्ट-वधोद्यतं स्मत्वा सन्तोषेण तदानी तेजो-विशेषाविर्भाव-स्मरणेन च अक्षोभिणोऽपि कदाचित् क्षाभे दुर्धर्षत्वेऽपि च दृष्टान्तः समुद्रः इति । जात्या प्रकृत्यैवारुणाक्षः अतिरुषा त्वतिशयेनारुणाक्षः सन्न् इत्य् अर्थः ॥३१॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) : न्यर्बुदं** दश-कोटीः ॥३१॥


______


**॥ १०.६१.३२ ॥**

**तं चापि जितवान् रामो धर्मेण छलम् आश्रितः ।**

**रुक्मी जितं मयात्रेमे वदं तु प्राश्निका इति ॥**

**श्रीधर-स्वामी (भावार्थ-दीपिका) :** छलमा श्रितो रुक्मो मया जितम् इत्य् आह ॥३२-३५॥


______


**वंशीधरः (भावार्थ-दीपिका-प्रकाशः) :** तम् अपि पणम् । धर्मेण न्यायेन । प्राश्निकाः पावस्थाः प्राश्निकः पार्श्वगे पुंसि गणके पृच्छके\ऽपि च\ऽ इति निरुक्तिः । पार्श्विकाः इति पाठः सम्यग्-भाति ॥३२॥


______


**जीव-गोस्वामी (लघु-वैष्णव-तोषणी) :** तम् अपि पणम् । धर्मेण न्यायेन । प्राश्निकाः पावस्थाः प्राश्निकः पार्श्वगे पुंसि गणके पृच्छके\ऽपि च\ऽ इति निरुक्तिः । पार्श्विकाः इति पाठः सम्यग्-भाति ॥३२॥


______


**सनातन-गोस्वामी (बृहद्-वैष्णव-तोषणी), जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** छलमाश्रितो\ऽतो रुक्मी मया जितम् इत्य् आह---प्राश्निकाः साक्षिणः ॥३२॥


______


**॥ १०.६१.३३ ॥**

**तदाब्रवीन् नभो-वाणी बलेनैव जितो ग्लहः ।**

**धर्मतो वचनेनैव रुक्मी वदति वै मृषा ॥**

**श्रीधर-स्वामी (भावार्थ-दीपिका) :** *न व्याख्यातम्।*


______


**वंशीधरः (भावार्थ-दीपिका-प्रकाशः) :** प्राश्निकानां दुर्जनत्वेन मिथ्यात्वं सम्भाव्य श्री-बलस्य कोपं वर्धयितुं पाप-रुक्मि-वधार्थं नभो-वाण्य् अभूद् इत्य् आह---तदेति । धर्मतो मर्यादा-बन्धतो यद्-वचनं ग्लह-स्वीकार-वाक्यं तेनैव, रुक्मी तु मषैव वदति । विष्णु-पुराणेऽपि---

> त्वयोक्तोऽयं ग्लहः सत्यं न मयैषोऽनुमोदितः । >
> एवं त्वया चेद् विजितं विजितं न मया कथम् ॥ \[वि।पु। ५.२८.२०\] > इति ।

आकाश-वाक्यम् अपि विजितं बलदेवेन रुक्मिणा भाषितं मृषा इति । तदा पार्श्वगकथनावसरे ॥३३॥


______


**सनातन-गोस्वामी (बृहद्-वैष्णव-तोषणी) :** अब्रवीद् इति परेण वान्वयः । प्राश्निकानां नृपाणां दुष्टत्वेन मिथ्या-वाक्यं सम्भाव्य दुष्ट-रुक्मि-वधार्थं श्री-बलदेवस्य कोपं बर्धीयेतुम् आकाश-वाण्य् अभूद् इत्य् आह---तदेति । धर्मतो जितः, रुक्मी तु वचनेनैव जितम् इति वदति, न तु धर्मेण, तद् अपि वै एव, मषैव, तथा च श्री-विष्णु-पुराणे तस्य वाक्यम्---

> त्वयोक्तो\ऽयं ग्लहः सत्यं न मयैषो\ऽनुमोदितः । >
> एवं त्वया चेद्-विजितं न मया विजितं कथम् ॥ \[वि।पु ५.२८.२०\]

किं च---

> विजितं बलदेवेन रुक्मिणा भाषितं मृषा ।

अनुक्त्वापि वचः किञ्चित्-कृतं भवति कर्मणः ॥ \[वि।पु ५.२८.२२\] इति ॥३३॥


______


**जीव-गोस्वामी (लघु-वैष्णव-तोषणी) :** प्राश्निकानां नृपाणां दुर्जनत्वेन मिथ्या-साक्षित्वं सम्भाव्य पाप-रुक्मि-वधार्थ श्री-बलदेवस्य कोपं वर्धयितुम् आकाशवाण्य् अभूद् इत्य् आह---तदेति । धर्मतो मर्यादाबन्धतो यद्-ध्यसनं ग्लह-स्वीकार-वाक्यं तेनैव जितः रुक्मीतु मृषैव वदति तच् च यथा श्री-विष्णु-पुराणे---

> त्वयोक्तो\ऽयं ग्लहः सत्यं न मयैषोनुमोदितः । >
> एवं त्वया चेद्-विजितः न मया विजितः कथम् ॥ \[वि।पु ५.२८.२०\]

तत्रैवाकाश-वाक्यञ् च---

> विजितं बलदेवेन रुक्मिणा भाषितं मृषा ।

अनुक्त्वापि वचः किञ्चित्-कृतं भवति कर्मणः ॥ \[वि।पु ५.२८.२२\] इति ॥३३॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** तदा तेषां साक्षिणाम् अधर्मिष्ठ-नृपाणां मिथ्योक्ति-समये धर्मतो वचनं यस्य तेन बलेनैव जितः रुक्मीतु मृषा वदति ॥३३-३५॥


______


**॥ १०.६१.३४ ॥**

**ताम् अनादृत्य वैदर्भो दुष्ट-राजन्य-चोदितः ।**

**सङ्कर्षणं परिहसन् बभाषे काल-चोदितः ॥**

**श्रीधर-स्वामी (भावार्थ-दीपिका) :** *न व्याख्यातम्।*


______


**वंशीधरः (भावार्थ-दीपिका-प्रकाशः) :** ताम् आकाश-वाणीम् ॥३४॥


______


**सनातन-गोस्वामी (बृहद्-वैष्णव-तोषणी) :** सङ्कर्षणं सद्यः सर्वं संहर्तुं शक्यम् इति भावः---प्रलये तस्य मुखाग्निनैव विश्वस्य दाहात् । यद् वा, द्वितीय-व्यूहं साक्षाद्-भगवन्तम् इत्य् अर्थः । परिहसन् उपहसन् ॥३४॥


______


**जीव-गोस्वामी (लघु-वैष्णव-तोषणी) :** सङ्कर्षणं सद्यः सर्व संहर्तुं समर्थम् इति भावः । यद् वा, स्वयं भगवतो द्वितीय-व्यूहम् इति परिहसन् उपहसन् ॥३४॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**॥ १०.६१.३५ ॥**

**नैवाक्ष-कोविदा यूयं गोपाल-वन-गोचराः ।**

**अक्षैर् दीव्यन्ति राजानो बाणैश् च न भवादृशाः ॥**

**श्रीधर-स्वामी (भावार्थ-दीपिका) :** *न व्याख्यातम्।*


______


**वंशीधरः (भावार्थ-दीपिका-प्रकाशः) :** गोपाला इति वक्रोक्तिः । गीस्तु स्तौत्येव---गवां धेनु-पृथ्वीवेदादीनां पालका यूयम्, वने निर्जन-देशे एव गोचरा ध्यान-विषया भवथ नैव न तु अक्षेषु द्युत-सभासु कोविदा येषां तादृशा भवथ यतो\ऽक्षैर्णैश् च राजानः श्रियोन्मत्ता एव दीव्यन्ति परहिंसायां रमन्ते न तु भवन्त इव दृश्यन्ते ये भगवद्-भक्तास् तेपीत्य् अर्थः । ततो वयं न जानीमः किं तु भगवद्-भक्ता एव जानन्ति स्वतन्त्र-लीला-निबन्धनम् एवेदृशं भवतां चरितम् इति भावः ॥३५॥


______


**सनातन-गोस्वामी (बृहद्-वैष्णव-तोषणी) :** यूयम् इति श्री-कृष्णापेक्षया, यतो गोपाला ऋजुबुद्धय इत्य् अर्थः । कुतः ? वनगोचरा बन्यतया नागर-जन-सङ्गाद्य् अभावेन वैदग्ध्यादि-राहित्याद् इति भावः ॥३५॥


______


**जीव-गोस्वामी (लघु-वैष्णव-तोषणी) :** यूयम् इति । श्री-कृष्णापेक्षया तत्-सङ्गिनोऽपि गृह्णाति अकोविदत्वे हेतुः गोपालाः क्षुद्र-जातयः वनम् एव गोचरो ज्ञान-विषयो येषां तादृशाश् च गीदेवीत् तं स्तावति गवां धेनुपृथ्वीवेदादीनां पालका यूयं वने निर्जन-देश एव गोचरा ध्यान-विषया भवथ नैव नतु अक्षेषु द्यूत-सभासु कोविदा येषां तादृशा भवथ यतः अक्षैर्बाणैश् च राजानः श्रियोन्मत्ता एव दीव्यन्ति परहिंसाया रमन्ते नतु भवन्त इव दृश्यन्ते ये भवद्-भक्तास् तेपीत्य् अर्थः । ततो वयं न जानीमः किं तु भवद्-भक्ता एव जानन्ति स्वतन्त्र-लीला-निबन्धनम् एवेदृशं भवतां चरितम् इति भावः ॥३५॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**॥ १०.६१.३६ ॥**

**रुक्मिणैवम् अधिक्षिप्तो राजाभिश् चोपहासितः ।**

**क्रुद्धः परिघम् उद्यम्य जघ्ने तं नृम्ण-संसदि ॥**

**श्रीधर-स्वामी (भावार्थ-दीपिका) :** नृम्ण-संसदि मङ्गल-सभायाम् ॥३६-३९॥


______


**वंशीधरः (भावार्थ-दीपिका-प्रकाशः) :** तं रुक्मिणम् । नृपूर् वकट-वर्ग-पवर्ग-पञ्चम-सञ्योग-मध्यश् चायम् अकारान्तो नम्ण-शब्दो वैदिको मङ्गलवाची ॥३६॥


______


**सनातन-गोस्वामी (बृहद्-वैष्णव-तोषणी) :** एवम् अनेन श्री-कृष्ण-व्यापक प्रकारेणोपहासित उपहासं कारितः । किं वा, भण्डकेन केनापि कृत्वा । किं वा, रुक्मिणैव प्रयोजकका, ते राजभिरुपहासं कारितः, अतो नृम्णसंसद्य् अपि जघान । नृम्णशब्दो\ऽयं वैदिको मङ्गले ॥३६॥


______


**जीव-गोस्वामी (लघु-वैष्णव-तोषणी) :** एवम् अनेन श्री-कृष्णस्यापि व्यापकेन प्रकारेण रुक्मिणैव हेतुक, तैराजभिः कतृभिर् उपहासितः अतो नृम्णसंसदि जघान नृपूर्वः पवर्ग-टवर्ग-पञ्चम-संयोग-मध्यमश् चायम् अकारान्तो नृम्ण शब्दो वैदिको मङ्गल-वाचकः ॥३६॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** नृम्णसंसदि मङ्गल-सभायाम् ॥३६-३९॥


______


**॥ १०.६१.३७ ॥**

**कलिङ्ग-राजं तरसा गृहीत्वा दशमे पदे ।**

**दन्तान् अपातयत् क्रुद्धो योऽहसद् विवृतैर् द्विजैः ॥**

**श्रीधर-स्वामी (भावार्थ-दीपिका) :** *न व्याख्यातम्।*


______


**वंशीधरः (भावार्थ-दीपिका-प्रकाशः) :** दशमे तत्-सङ्ख्ये । पदे पाद-न्यासे । शिखायां वा शिखा वै दशमं पदम् इति वारतान्तविः ॥३७॥


______


**सनातन-गोस्वामी (बृहद्-वैष्णव-तोषणी) :** दशमे पद इति भीत्या पलायनात्, तथाप्य् अपातयत्, यतः क्रुद्धः, तत्र हेतुः---य इति, विवृतैः प्रकटितैः ॥३७॥


______


**जीव-गोस्वामी (लघु-वैष्णव-तोषणी) :** दशमे पदे पाद-विन्यास इति भीत्या पलायनात् तथाप्य् अपातयत् यतः क्रुद्धः तत्र हेतुर्य इति विवृतैः प्रकटितैः वदन्न् असौ मन्महद्-दुःखम् इच्छति दुरात्मा अतो\ऽस्येमम् अभिलाषं कुतो न पूरयेयम् इति विभाव्य तथा कुर्वन् तस्य तम् अपूपुरद् इति च ज्ञातव्यम् ॥३७॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**॥ १०.६१.३८ ॥**

**अन्ये निर्भिन्न-बाहूरु- शिरसो रुधिरोक्षिताः ।**

**राजानो दुद्रुवुर् भीता बलेन परिघार्दिताः ॥**

**श्रीधर-स्वामी (भावार्थ-दीपिका) :** *न व्याख्यातम्।*


______


**वंशीधरः (भावार्थ-दीपिका-प्रकाशः) :** निर्भिन्नानि बाहूरुशिरांसि येषां ते तथा ॥३८॥


______


**सनातन-गोस्वामी (बृहद्-वैष्णव-तोषणी) :** अन्ये च राजानः परिघेणार्दिताः प्रहृताः, अतो निःएषेण भिन्नानि वाहादीनि येषां ते, वाह्वादीनां यथोत्तरं मर्म-स्थानत्वेन श्रेष्ठयम्, अतो रुधिरेणोक्षिताः सिक्ताः, अत एव भीताः सन्तो दुर्वेगेनापसताः ॥३८॥


______


**जीव-गोस्वामी (लघु-वैष्णव-तोषणी) :** अन्ये च राजानः परिघार्द्दिताः अतो निश्शेषेण भिन्नानि बाह्वादीनि येषां ते बाह्वादीनां यथोत्तरं मर्मस्थानत्वे श्रैष्ठयम् अतो रुधिरेणोक्षिताः सिक्ताः अत एव भीताः सन्तो दुद्रुवुः वेगेनापसृताः ॥३८॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**॥ १०.६१.३९ ॥**

**निहते रुक्मिणि श्याले नाब्रवीत् साध्व् असाधु वा ।**

**रुक्मिणी-बलयो राजन् स्नेह-भङ्ग-भयाद् धरिः ॥**

**श्रीधर-स्वामी (भावार्थ-दीपिका) :** *न व्याख्यातम्।*


______


**वंशीधरः (भावार्थ-दीपिका-प्रकाशः) :** श्यालस्तु पत्नी-भ्राता इति कोशः । राजन्न् इति-यन्-निमितं बलदेवेन श्री-कृष्णं प्रति पूर्वं परुषम् उक्तं, तेनैव तद्-वध इति क्षत्रिय-जातेश्वरितमद्भतम् इति सञ्चित्या । रुक्मिणो दुष्टत्वेन तद्-वधे साध्विति वक्तुम् उचितं पत्नी-भ्रातृत्वेन तद्-वधे\ऽसाध्विति वक्तुम् उचितम्, यन्-नाब्रवीत्-तत्र हेतुः---स्नेह-भङ्गेति । साधूक्तौ रुक्मिण्याः, असाधूक्तौ बलदेवस्य स्नेह-भङ्ग इति विवेकः ॥३९॥


______


**सनातन-गोस्वामी (बृहद्-वैष्णव-तोषणी) :** श्याले\ऽपि साध्वित्य् उक्ते रुक्मिण्याः, असाध्वित्य् उक्ते च बलस्य यः स्वविषय स्नेह-भङ्गस् तद्-भयात् । यद् वा, तयोर्यो\ऽन्योन्यं स्नेहस्तस्य भङ्ग-भयात्, किञ्चिद् अनुक्त्या तत्रापि तस्य सङ्गत्य् अनुमानेन श्री-रुक्मिण्याः श्रीबले असूयानुत्पत्तर् इति दिक् । एवं द्वयोर् अपि स्नेहस् तस्य भङ्ग-हरणाद्-धरिर् इति । तादृश-श्री-भगवच् चातुर्येण प्रहर्षात्-तथा पूर्व विरूपतामात्रक रणाद् अपि श्री-कृष्णं प्रति अति-पुरुषम् उक्तवता तेनैवाधुना तद्-वध इति कौतुकाच्-चाह---हे राजन्न् इति । यद् वा, दुष्टवधेत राजमानो\ऽपि ॥३९॥


______


**जीव-गोस्वामी (लघु-वैष्णव-तोषणी) :** रुक्मिणि स्वनाम्नैव तादृश-दुष्टतया विख्याते इति साध्विति वक्तम् उचितं श्याले तादृश-निज-निकट-सम्बन्धिनीत्यसाध्विति । तथापि तत्-तनाब्रवीत् यतः साध्वित्य् उक्ते रुक्मिण्याः असाध्वित्य् उक्ते च बलदेवस्य स्व-विषयकोपः स्नेहस् तस्य भङ्गः पलायनं निलीनत्वं तस्माद्-यद्भयं तस्मात् यद्य् अप्येतन्न सम्भवति तथापि स्नेह एव तत्-सम्भावयति इति ज्ञेयं

यद् वा, भङ्गः कौटिल्यं प्रणयकोप इत्य् अर्थः । यद् वा, भङ्गस् तरङ्गः ततश् चानयोर् मय्येतादृशः स्नेह-तरङ्गः अहं तु तद्-विपरीतं कथं वदामीति तस्माद्-भयम् इव भयं लज्जेति ज्ञेयं यद् वा, तयोर् योन्योन्यं स्नेहस् तस्य भङ्ग-भयात् मनाग् अपि तत्र तस्य सम्मत्यनुभावेन रुक्मिण्या वलदेवे\ऽसूयोत्पत्तिः स्याद् इति तूष्णी स्थितिः साध्वित्य् अनुक्तिस्तु रुक्मिणी-प्रकट-परिभवस्य तत्-कुटुम्बलोव विगानस्य च शङ्कयेति भावः । अत एव श्याल इति विशेषितम् एवं स्नेह-भङ्ग-हरणात् हरिर् इति तादृश-भगवच्-चातुर्येण प्रहर्षात्-तथा पूर्व विरूपताम्-आत्रकरणेऽपि श्री-कृष्णं प्रति किञ्चित्-परुषम् उक्तवता तेनैवाधुना तद्-वध इति कौतुकाच् च सम्बोधयति---राजन्न् इति ॥३९॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**॥ १०.६१.४० ॥**

**ततोऽनिरुद्धं सह सूर्यया वरं**

**रथं समारोप्य ययुः कुशस्थलीम् ।**

**रामादयो भोजकटाद् दशार्हाः**

**सिद्धाखिलार्था मधुसूदनाश्रयाः ॥**

**श्रीधर-स्वामी (भावार्थ-दीपिका) :** सूर्यया नवोढया । सिद्धा अखिला अर्था अभ्युदय-शत्रु-वधादयो येषां ते ॥४०॥


______


**वंशीधरः (भावार्थ-दीपिका-प्रकाशः) :** ततो रुक्मि-हननानन्तरम् । सूर्या तु स्यान्न् अवोढायां सूर्य-पत्न्याम् अपि इति निरुक्तिः । सिद्धाखिलार्थत्वे हेतुः---मधुसूदनाश्रया इति । यद् वा, यथा मधुमादिदैत्यं वरदान-चातुर्येणाहंस् तथा रुक्मिणम् अपि द्यूत-क्रीडौदासीन्यमय्या बुद्धयेति भावः । एतेन राम् अस्य तद्-वधे कृष्ण-संमतिर् अपि द्योतितेत ॥४०॥


______


**सनातन-गोस्वामी (बृहद्-वैष्णव-तोषणी) :** वरं श्रेष्ठम् । कथम् ? सम्यग्-गीत-वाद्यादि-साधु-प्रकारेणारोप्य, रामस्यादित्वं दृष्ट्वैरिवधेन सर्वैः सम्मानितत्वात्, तथा श्री-कृष्णस्य मौनावलम्बनाच् च, सिद्धाखिलार्थत्वे हेतुः---मधुसूदनाश्रया इति । एवं रामस्यादित्वे\ऽपि तद् अधीनत्वं तथा राम् अस्य रुक्मिणो वेति भावः ॥४०॥


______


**जीव-गोस्वामी (लघु-वैष्णव-तोषणी) :** वरं श्रेष्ठं रथं सम्यक् गीत-वाद्यादि-साधुप्रकारेणारोप्य रामस्यादित्वं दुर्जन-वैरि-वधेन सर्वैः सम्मानितत्वात् तथा कृष्णस्य मौनावलम्बनाच् च सिद्धाखिलार्थत्वे हेतुः मधुसूदनाश्रया इति एवं रामस्यादित्वेऽपि तद् अधीनत्वं तथा राम् अस्य रुक्मिवधे तत्सम्मतिं च द्योतयत्येव तत्र मधुसूदनेति यथा पुरादिदैत्यं मधुं वरदानादि-चातुर्येणाहन् तथा द्यूत-क्रीडोदासीन्यम् अप्य् अबुद्धया रुक्मिणश् चेति भावः ॥४०॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** सूर्यया नवोढया सिद्धाखिलार्थाः सिद्ध-समस्त-वाञ्छिता इति विशेषणेन रुक्मिण्या अपि क्रोडीकृतत्वात्-तस्या रुक्मिणि हते सत्यन्तः सुखम् एवाभूद् इति गम्यते तेन स्नेह-भङ्ग भयाद् इत्य् अत्र रुक्मिण्या रुक्मिणि बहिः स्नेह एव व्याख्येयः ॥४०॥


______


इति श्रीमद्भागवते महापुराणे ब्रह्मसूत्रभाष्ये पारमहंस्यं

संहितायां वैयासिक्यां दशमस्कन्धे अनिरुद्ध-विवाहे

रुक्मिवधो नामैकषष्टितमोऽध्यायः ।

॥६१॥

\(६२\)
