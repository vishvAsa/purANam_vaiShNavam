+++
title = "५५"

+++

## प्रद्युम्नस्य जन्म शम्बरासुर-वधश् च ।

**॥ १०.५५.१ ॥**

**श्री-शुक उवाच---**

> कामस् तु वासुदेवांशो दग्धः प्राग् रुद्र-मन्युना । >
> देहोपपत्तये भूयस् तम् एव प्रत्यपद्यत ॥

**श्रीधरः**:

पञ्च-पञ्चाशत्तमे तु प्रद्युम्नो\ऽजनि कृष्णतः ।

शम्बरेण हतः सो\ऽथ हत्वा तं कान्तयागमत् ॥

प्रद्युम्न-हानि-लाभाद्यैः शम्बराहरणादिना ।

कुटुम्बिनाम् अपत्यादि-सुख-दुःखम् असूसुचत् ॥

जाम्बवत्य्-आदि-विवाहेभ्यः प्राग् एव प्रद्युम्न-जन्म। ततो विवाहः, ततः शम्बरागारात् प्रद्युम्न-प्रत्यागमनम् । अतः पुत्र-कथन-प्रस्तावे\ऽपि प्रथमं प्रद्युम्नस्य जात-मात्रस्य शम्बरेण हरणं निरूप्यते । प्रत्यागमनं तूत्तर-कालीनम् अपि कथा-पर्यवसानायात्रोक्तम् इति वासुदेवाधिष्ठित-चित्त-प्रभवत्वाद् **वासुदेवांशः** सृष्टि-हेतुत्वाच् च **देहोपपत्तये** देह-प्राप्तये ॥१॥


______


**वंशीधरः (भावार्थ-दीपिका-प्रकाशः) :** पुनः प्राप्स्यति इति पुराणान्तरे स्पष्टम् । **कामस् त्व्** इत्य्-आदाव् एवं विवेचनीयम्---श्रुति-पञ्चरात्रादौ खलु वासुदेव-सङ्कर्षणानिरुद्धाः, ते चेश्वराविर्भावा नित्याः । प्राकृत-कामस् त्व् इन्द्र-भृत्यत्वेनैवैकादशादौ प्रसिद्धः \[११.४.७फ़्फ़्\] । वासुदेवादयो\ऽपि द्विविधाः---देव-लीलाः, मनुष्य-लीलाश् च । तत्र पूर्वे---नारायण-व्यूह-स्तवादौ बहु-विधाः, अपरे च श्री-कृष्णाद्य्-आख्याः । तत्र पुराणादाव् उपासनायां तेभ्यो भेदेनोक्तास् ते च नित्याः । यथा श्री-गोपाल-तापन्यां श्री-मथुरा-प्रसङ्गे---

> यात्रासौ संस्थितः कृष्णस् त्रिभिः शक्त्या समाहितः । >
> रामानिरुद्ध-प्रद्युम्नै रुक्मिण्या सहितो विभुः ॥ \[गो।ता।उ। २.३६\] > इति ।

तस्मात् प्राकृत-कामस्य भगवद्-व्यूहत्वासंभवाद् अयम् अर्थः ।

**तु**-शब्दो भिन्नोपक्रमे । **वासुदेवस्य** श्री-कृष्णादि-लक्षण्**आंशः** रौक्मिणेयादि-लक्षणः प्रद्युम्न-रूपो यत्रेति तस्मिन्न् असाव् अंशेन कलयाविष्ट इत्य् अर्थः । प्रद्युम्न-विभूति-रूप इत्य् अर्थः । स कामो **रुद्र-मन्युना** **पूर्वं दग्धो**\ऽतो **देहोपपत्तये तम् एव** प्रद्युम्नम् एव **प्रत्यपद्यत** । देहस्योपपत्तिर् नाम रुद्रेणानङ्गता-विधानेन स्वतः प्राप्त्य्-असंभवात् । सामीप्येनान्य-प्रसङ्गतो\ऽपि तत्-प्राप्तिस् तद्-अर्थं तम् उपास्य तत्-सायुज्यं प्राप्तवान् इत्य् अर्थः । **भूयः**-शब्देन स कामाख्यो जीवस् तस्माद् एवाविर्भूत इति गमितम् । अर्थान्तरं तु न सङ्गच्छते वासुदेवांशो दग्ध इति श्री-भागवत-मत-विरोधात् । सङ्कल्प-विकल्पकात्मकान् मनस एव काम-प्रभवात्, न तु धारण-मात्रात्मकाच् चित्तात् । तथा स च कामो मनो-विकार-रूप एव, स तु तद्-देवता-रूप इति विचारणा सिद्धेः कष्टतापत्तेश् च ॥१॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) : तु**-शब्दो भिन्नोपक्रमे । श्री-भगवत्-पुत्रेत्य्-आदिना रस-भेदात् । यद् वा, विशेषे\ऽनङ्गस्याप्य् अङ्गोत्पादनेन श्री-भगवतो माहात्म्य-विशेषात्, वासुदेवस्य चतुर्व्यूहादि-भूतस्यावेशावतारत्वाद् **वासुदेवांशः** कामः । प्रद्युम्नांश इति वक्तव्ये वासुदेवांश इति तयोर् अभेदाभिप्रायेण । **रुद्रस्य मन्युना** **काम एव प्राग् दग्धः**, तम् अंशिनं तृतीय-व्यूहं प्रद्युम्नम् एव **भूयः** पुनः **प्रत्यपद्यत**, तस्मिन् लयं प्राप्त इत्य् अर्थः । किम्-अर्थम् ? स्व-**देहोपपत्तये** । स एव प्रद्युम्न एव कामस्य लय-स्थान-भूतो वैदर्भ्यां जात \[१०.५५.२\] इत्य् अग्रे वक्ष्यते । अन्यत् तैर् व्याख्यातम् ।

यद् वा, श्री-वसुदेव-नन्दनस्यांशो रूप-गुणादिना परम-महा-मादकस्य तस्य तच्-छक्ति-महार्णवैक-बिन्दु-मात्रावेशेन कामस्य जगन्-मादकता-सिद्धेः । अतो वस्तुतः श्री-भगवान् एवायं महा-मदनः । अत एव ध्यायेन् मदन-गोपालम् इत्य्-आदिना त्रैलोक्य-सम्मोहन-तन्त्रादौ श्री-भगवान् अयं मदन-गोपाल उच्यते । अन्यत् समानम् ॥१॥


______


**जीव-गोस्वामी (लघु-वैष्णव-तोषणी) : कामस् त्व्** इत्य्-आदाव् एवं विवेचनीयं---श्रुति-पञ्चरात्रादौ खलु वासुदेव-सङ्कर्षण-प्रद्युम्नानिरुद्धाः प्रसिद्धाः । ते चेश्वराविर्भावा नित्याः । प्राकृत-कामस् त्व् इन्द्र-भृत्यत्वेनैकादशादौ प्रसिद्धः \[११.४.७\] । वासुदेवादयस् तु द्विविधाः---देव-लीला-मनुष्य-लीलाश् च । तत्र पूर्वे नारायण-व्यूह-स्तवादि-बहु-विधाः, अपरे च श्री-कृष्णाद्य्-आख्याः । तत्र पुराणादाव् उपासनायां तेभ्यो भेदेनोक्ताः । ते च नित्याः, यथा श्री-गोपाल-तापन्यां श्री-मथुरा-प्रसङ्ग---

> यत्रासौ संस्थितः कृष्णस् त्रिभिः शक्त्या समाहितः । >
> रामानिरुद्ध-प्रद्युम्नै रुक्मिण्या सहितो विभुर् इति ॥ \[गो।ता।उ। > २.३६\] इति ।

तस्मात् प्राकृत-कामस्य भगवद्-व्यूहत्वासम्भवाद् अयम् अर्थः । **तु**-शब्दो भिन्नोपक्रमे । **वासुदेवस्य** श्री-कृष्णादि-लक्षणस्य **अंशः** रौक्मिणेयादि-लक्षणः प्रद्युम्न-रूपो यत्रेति तस्मिन्न् असाव् अंशेन कलयाविष्ट इत्य् अर्थः । प्रद्युम्न-विभूति-रूपः स **कामो** **रुद्र-मन्युना** **पूर्वं दग्धः,** अतो **देहोपपत्तये तं** श्री-वासुदेवांशं श्री-प्रद्युम्नम् **एव प्रत्यपद्यत** । देहस्य उपपत्तिर् नाम रुद्रेणानङ्गता-विधानेन स्वतः प्राप्त्य्-असम्भवात् सामीप्येनान्य-प्रसङ्गतो\ऽपि तत्-प्राप्तिः तद्-अर्थं तम् उपास्य तत्-सायुज्यं प्राप्तवान् इत्य् अर्थः । **भूयः**-शब्देन स कामाख्यो जीवस् तस्माद् आविर्भूत इति गमितम् । अर्थान्तरं तु न सङ्गच्छते वासुदेवांशो दग्ध इति श्री-भागवत-मत-विरोधात् । सङ्कल्प-विकल्पात्मकान् मनस एव कामस्य प्रभवो, न तु धारण-मात्रात्मकात् चित्तात् । तथा च कामो मनो-विकार-रूप एव स तु तद्-देवता-रूप इति विचारणासिद्धेः कष्टतापत्तेश् च ॥१॥


______


**जीव-गोस्वामी (क्रम-सन्दर्भः) : कामस् त्व्** इति द्वयम् ॥ १-२६ ॥


______


**जीव-गोस्वामी (बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :**

पञ्चपञ्चाशत्तमे तु प्रद्युम्नो रुक्मिणी-सुतः ।

शम्बरेण हृतस् तं स हत्वागात् स प्रियः पितॄन् ॥

जाम्बवत्य्-आदि-विवाहेभ्यः प्राग् एव प्रद्युम्न-जन्म, ततो विवाहः, ततः शम्बरागारात् प्रद्युम्न-प्रत्यागमनम् इति क्रमो ज्ञेयः । अत्र तु प्रद्युम्नस्य जन्मनि कथिते तच्-चरितम् अपि सर्वं कथनीयम् इति कथितम् । अत्र स्वयं भगवतो नित्य-लीला-परिकराणां प्रपञ्चे प्राकट्यं खलु भगवद्-इच्छया स्वस्मिन् प्रविष्टानां स्व-स्व-विभूतीनाम् एव प्रथाम् आश्रित्य दृश्यते, न तु साक्षात् स्व-स्व-प्रथया । बहिर्-मुखानां नाना-वादानाम् उत्थानाभावार्थं भक्ति-योग-सिद्धान्तस्य रहस्यत्व-रक्षणार्थं च परोक्ष-वादा ऋषयः परोक्षं च मम प्रियम् \[भा।पु। ११.२१.३५\] इति भगवद्-उक्तेः । यथा द्रोण एव नन्दो\ऽभूत्, धरैव यशोदा, वसुदेव उद्धवः, इन्द्र एवार्जुनः, यम एव विदुरः, गुह एवं शाम्ब इत्य् एवं । किं बहुना, स्वयं भगवतो\ऽपि स्व-प्रविष्ट-स्वांश-प्रथयैव जन्म यथा वैकुण्ठ-नाथ एवागत्य वसुदेव-गृहे जातः । क्वचिद् वामन एव, क्वचिद् ऋषि-नरायण एवं क्षीरोद-नाथ एवेत्य् एवं तस्य तृतीयो व्यूहो यः प्रद्युम्नः, तस्यापि स्व-प्रविष्ट-प्राकृत-कन्दर्पाख्य-स्व-विभूति-प्रथयैवाविर्भावम् आह---**कामस् त्व्** इति ।

**वासुदेवांशः** प्रजनश् चास्मि कन्दर्प \[गीता १०.२८\] इति गीतोक्तेर् वासुदेव-विभूतिर् इत्य् अर्थः । **देहस्य उपपत्तिः** स्वाश्रय-श्री-प्रद्युम्न-देह-प्रविष्टत्वेनैव या प्राप्तिः, तस्यै तम् एव विचित्र-लीला-निधेस् तस्यैवेच्छया तं **प्रत्यपद्यत**, न तु स्व-शक्त्यैव **तं प्राप** इत्य् अर्थः ॥१॥


______


**॥ १०.५५.२ ॥**

> स एव जातो वैदर्भ्यां कृष्ण-वीर्य-समुद्भवः । >
> प्रद्युम्न इति विख्यातः सर्वतो\ऽनवमः पितुः ॥

**श्रीधर-स्वामी (भावार्थ-दीपिका) : अनवमो**\ऽन्यूनः ॥२॥


______


**वंशीधरः (भावार्थ-दीपिका-प्रकाशः) : स एव** यो रुद्रेण दग्धः । न्यूने नीचे\ऽवमो मतः इति निरुक्तिः । **स एव** काम एव । **प्रद्युम्न इति विख्यातो** लोके प्रथाम् एव प्राप्तः, वस्तुतस् तु सच्चिदानन्द-विग्रहः प्रद्युम्नः प्रद्युम्न एव तृतीयो व्यूहः, न तु कामो नाम केवलं जीव-विशेष एव । तद् उक्त श्री-गोपाल-तापिन्याम् यत्रासौ \[गो।ता।उ। २.३६\] इति । प्रथमे नारदोपास्य-मन्त्रो\ऽपि । यथा---

> नमस् तस्मै भगवते कृष्णायाकुण्ठ-मेधसे ।[^२१] >
> प्रद्युम्नायानिरुद्धाय नमः सङ्कर्षणाय च ॥ \[भा।पु। १.५.३७\] > इति ।

[^२१]: ॐ नमो भगवते तुभ्यं वासुदेवाय धीमहि इति प्रथम-स्कन्धे
    पाठः । \"नमस् तस्मै भगवते कृष्णायाकुण्ठ-मेधसे\" इति
    पाठः १०.८४.२२[-]{दिर्="र्त्ल्"}श्लोके प्राप्यते ।


अत्रापि श्लोके **पितुः** श्री-कृष्णात् **सर्वतः** सर्व-प्रकारेणैव **अन्यूनः,** न हीन्द्र-भृत्यः प्राकृतः काम एवं व्याख्यातुम् उचितः । तस्मात् तस्मिन् प्रद्युम्ने तद्-इच्छया संप्रविश्य स्थिते भगवति जगद् इवेत्य् एव श्री-नन्दादिष्व् अपि श्री-द्रोणादीनां स्थितिर् व्याख्येया ॥२॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) : स एव** साक्षात्, न त्व् अंशेनेत्य् अर्थः । यतः **कृष्णस्य** साक्षाद् भगवतो **वीर्यात्** **सम्यग् उद्भवो** यस्य सः, औरसः पुत्र इत्य् अर्थः । यद् वा, **वीर्यं** शक्ति-विशेषः । अयं श्री-रुद्र-मन्यु-दग्धस्यापि तथा वासुदेवे लीनस्यापि पुनः प्रादुर्भावे हेतुः । एवं तस्यापि पूर्वतो\ऽत्र माहात्म्य-भरः सूचितः । अत एव **सर्वतः** सर्वथा **अनवमः** । तत्त्वतस् तु चतुर्-व्यूहैकतमो\ऽयं भगवान् श्री-प्रद्युम्नः । काम-देवे\ऽस्यैव शक्त्य्-आवेशो लीला-विशेषार्थम् । श्री-भगवतस् तस्य पृथक् प्रादुर्भवतस् तद्वन् निजांशेन काम-देवेन सह सम्पूर्णतयावतरणात् तेन च तस्य दग्धस्यापि देहोत्पत्त्या स एव जात इत्य् उक्तम् । अतः श्री-प्रद्युम्नस्यैव तस्य मुख्यतया तन्-नाम्नैव विशेषतः प्रसिद्धत्वाद् उक्तम्, **विशेषेण ख्यात** इति सिद्धान्तश् चायं श्री-भागवतामृतोत्तर-खण्डे विवृतो\ऽस्त्य् एव ॥२॥


______


**जीव-गोस्वामी (लघु-वैष्णव-तोषणी) :** तद् एवं यः **कृष्ण-वीर्य-समुद्भवः** प्रतिकल्पं श्री-कृष्णांशाविर्भवी **प्रद्युम्न इति विख्यातश्** चतुर्-व्यूहे प्रसिद्धः, **स एव वैदर्भ्यां जातः** प्रादुर्भूतः । प्राकृत-कामस्य तु तत्र सायुज्यम् एवेति भावः । तत्र हेतुः---**सर्वत** इति ॥२॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**जीव-गोस्वामी (बृहत्-क्रम-सन्दर्भः) : कृष्ण-वीर्य-समुद्भव** इत्य्-आदि । कृष्णस्य वीर्यम् इव वीर्यं यस्य मध्य-पद-लोपी समासः । **समुद्भवः** सम्यक् प्रादुर्भावो यस्य स तथा, पुनः कर्मधारयः । अत एव **पितुर् अनवमः,** अन्यथा चिद्-आनन्द-विग्रहस्य वीर्यम् अनुचितम् इति ॥ २-२६ ॥


______


**विश्वनाथ-चक्रवर्ती (सारार्थ-दर्शिणी) : स एव** । काम एव **प्रद्युम्न इति विख्यातः** लोके प्रथाम् एव प्राप्तः । वस्तुतस् तु सच्-चिद्-आनन्द-विग्रहः प्रद्युम्न एव तृतीयो व्यूहः, न तु कामो नाम केवल-जीव-विशेष एव । यद् उक्तं श्री-गोपाल-तापनी-श्रुतौ---

> यत्रासौ संस्थितः कृष्णस् त्रिभिः शक्त्या समाहितः । >
> रामानिरुद्ध-प्रद्युम्नै रुक्मिण्या सहितो विभुर् ॥ \[गो।ता।उ। २.३६\] > इति ।

प्रथमे नारदोपास्य-मन्त्रो\ऽपि । यथा---

> नमस् तस्मै भगवते कृष्णायाकुण्ठ-मेधसे । >
> प्रद्युम्नायानिरुद्धाय नमः सङ्कर्षणाय च ॥ \[भा।पु। १.५.३७\] > इति ।

अत्रापि श्लोके **पितुः** कृष्णात् **सर्वतः** सर्व-प्रकारेणैव **अनवमः** अन्यूनः । नहीन्द्र-भृत्यः प्राकृतः काम एवं व्याख्यातुम् उचितः । तस्मात् तस्मिन् प्रद्युम्ने तद्-इच्छया स प्रविश्य स्थितो भगवति जगद् इवेत्य् एवं श्री-नन्दादिष्व् अपि श्री-द्रोणादीनां स्थितिर् व्याख्येया ॥२॥


______


**॥ १०.५५.३ ॥**

> तं शम्बरः काम-रूपी हृत्वा तोकम् अनिर्दशम् । >
> स विदित्वात्मनः शत्रुं प्रास्योदन्वत्य् अगाद् गृहम् ॥

**श्रीधर-स्वामी (भावार्थ-दीपिका) : स** प्रसिद्धः काम-शत्रुः **शम्बरस्** **तम् आत्मनः शत्रुं विदित्वा** हृत्वा \[**उदन्वति**\] समुद्रे **प्रास्य** प्रक्षिप्य **गृहम् अगाद्** इति ॥३॥


______


**वंशीधरः (भावार्थ-दीपिका-प्रकाशः) :** *तं* प्रद्युम्नम् । **तोकम्** सद्यो-जात-शिशौ, तोको\ऽपत्ये तुच्छे तथा ध्वनौ इति धरणिः । **उदन्वति** समुद्रे । अत्र श्री-कृष्णस्य लीला-कौतुकं वर्णयति---**तम्** इत्य्-आदिना यावद्-अध्याय-समाप्ति । **काम-रूपी** इति मायया धात्र्यादिरूपेणेत्य् अर्थः । अनिर्दशमिति---षष्ठेह्रीत्य् अर्थः । तद्-उक्तं वैष्णवे---

> षष्ठे\ऽह्नि जात-मात्रं तु प्रद्युम्नं सूतिका-गृहात् । >
> म मैष हन्तेति मुने हृतवान् काल-शम्बरः ॥ \[वि।पु। ५.२७.३\]

इति विदित्वा दुष्ट-शम्बर-वधेच्छोर् नारद-च्छत्रुं हनिष्यन्तम् । अत्रायम् अभिसन्धिर् हरि-वंशे---

> विदितं तच् च कृष्णस्य देव-मायानुवर्तिनः । >
> ततो न निगृहीतः स दानवो युद्ध-दुर्मदः ॥ \[ह।वं। २.१०४.४\] > इति ॥३॥


______


**श्रीनाथ-चक्रवर्ती (चैतन्य-मत-मञ्जुषा) : कृष्ण-वीर्य-समुद्भवः**, कृष्ण-वीर्यम् इव वीर्यं यस्य मध्य-पद-लोपी समासः । कृष्ण-वीर्यः **समुद्भवः** प्रादुर्भाव यस्य, अत एव **पितुर् अनवमः**, अन्यथा चिद्-आनन्द-विग्रहस्य वीर्यम् अनुचितम् इति ॥ ३-२६ ॥


______


**सनातन-गोस्वामी (बृहद्-वैष्णव-तोषणी) :** तन्-माहात्म्यम् एव दर्शयति---**तम्** इत्य् -आदिना यावत्-समाप्ति । शं स्मरण-मङ्गलं स्वयम् एव वृणोतीति **शम्बरः**, अत एव **तं** प्रद्युम्नं **हृत्वा**, **काम-रूपी** इति मायया धात्र्य्-आदि-रूपेणेत्य् अर्थः, हरण-सामर्थ्यम् उक्तम्, **अनिर्दशम्** अनिर्गत-दश-दिनम्, अत एव लोकम् अतिबालकम्, तथा च श्री-विष्णु-पुराणे---

> षष्ठे\ऽह्नि जात-मात्रं तु प्रद्युम्नं सूतिकागृहात् । >
> म मैष हन्तेति मुने हृतवान् कालशम्बरः ॥ \[वि।पु ५.२७.२\] इति > ।

**विदित्वा** इति दुष्ट-शम्बर-वधेच्छोः श्री-नारदात् कस्माच्चिद् आदेशिनो वा, **प्रास्य** दूरतो\ऽतिगभीरे यत्नतो बलात् क्षिप्त्वा, इत्य्-आदिकं सर्वं श्री-प्रद्युम्न-माहात्म्यार्थं श्री-भगवद्-इच्छयैवेति ज्ञेयम् । अन्यथा कथम् अपि तद् असम्भवः, अत एवोक्तं श्री-हरिवंश---

> विदितं तच् च कृष्णस्य देव-मायानुवर्तिनः । >
> ततो न निगृहीतः स दानवो युद्ध-दुर्मदः ॥ \[ह।वं। २.१०४.४\] > इति ॥३॥


______


**जीव-गोस्वामी (लघु-वैष्णव-तोषणी) :** अत्र श्री-कृष्ण-लीला-कौतुकं वर्णयति---**तम्** इत्य्-आदिना यावत्-समाप्ति । **काम-रूपी** इति मायया धात्र्य्-आदि-रूपेणेत्य् अर्थः । **अनिर्दशम्** इति षष्ठे\ऽह्नीत्य् अर्थः । तथा च श्री-विष्णु-पुराणे---

> षष्ठे\ऽह्नि जात-मात्रं तु प्रद्युम्नं सूतिकागृहात् । >
> म मैष हन्तेति मुने हृतवान् कालशम्बरः ॥ \[वि।पु ५.२७.२\] इति > ।

**विदित्वा** इति दुष्ट-शम्बर-वधेच्छोः श्री-नारदात् कस्माच्चिद् आदेशिनो वा शत्रुं हनिष्यन्तम् । अत्रायम् अभिसन्धिः श्री-हरि-वंशे---

> विदितं तच् च कृष्णस्य देव-मायानुवर्तिनः । >
> ततो न निगृहीतः स दानवो युद्ध-दुर्मदः ॥ \[ह।वं। २.१०४.४\] > इति ॥३॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) : अनिर्दशम्** इति विष्णु-पुराण-दृष्ट्या षष्ठे\ऽह्नि \[वि।पु ५.२७.२\] इत्य् अर्थः । **विदित्वा** इति तद्-वधेच्छोः श्री-नारदात् ॥३॥


______


**॥ १०.५५.४ ॥**

> तं निर्जगार बलवान् मीनः सो\ऽप्य् अपरैः सह । >
> वृतो जालेन महता गृहीतो मत्स्य-जीविभिः ॥

**श्रीधर-स्वामी (भावार्थ-दीपिका) : निर्जगार** गिलितवान् ॥४॥


______


**वंशीधरः (भावार्थ-दीपिका-प्रकाशः) : तं** प्रद्युम्नम् । **स** येन निर्गरितः । **जालेन** सिचा **वृतः** संस्यूतः । **मत्स्य-जीविभिर्** दाशैः । विचित्र-लीला-चिकीर्षोर् भगवत इच्छयैव गिलितवान्, न तु प्रद्युम्नान् **मीनो बलवान्** इति ॥४॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) : बलवान्** इति श्री-भगवद्-इच्छयैव, शक्त्य्-अतिशयोदयाद् इत्य् अर्थः । एवम् अग्रे । **महता** इति च । **स** च **मीनः**, न च मीन-गर्भे\ऽपि स्थित इत्य् अभिप्रायेण **अपि**-शब्दः, उक्त-समुच्चये वा । किं वा, तादृश-बलवान् अपि अपरैर् मीनैः सहेति तस्य शम्बरोपायनार्थत्वम् उक्तम्, अन्यथैकलत्वे मीनाहारैर् धीवरैस् तैः स एव भक्षितः स्यात् । अत एवोक्तं **मत्स्य-जीविभिर्** इति ॥४॥


______


**जीव-गोस्वामी (लघु-वैष्णव-तोषणी) : बलवान्** इति । श्री-भगवद्-इच्छयैव तदानीं प्रकाशिताल्प-शक्ति श्री-प्रद्युम्नम् अतिक्रम्यापि शक्त्य्-अतिशयोदयाद् इत्य् अर्थः । एवम् अग्रे। **महता** इति च **स मीनः** । **अपि**-शब्देन तादृशैर् बलवान् अपि ॥४॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) : निर्जगार** गिलितवान् इति । विचित्र-लीला-चिकीर्षोर् भगवत एवेच्छया, न तु प्रद्युम्नाद् अपि **मीनो बलवान्** इति ॥४॥


______


**॥ १०.५५.५ ॥**

> तं शम्बराय कैवर्ता उपाजह्रुर् उपायनम् । >
> सूदा महानसं नीत्वावद्यन् सुधितिनाद्भुतम् ॥

**श्रीधर-स्वामी (भावार्थ-दीपिका) : स्वधितिना** शस्त्रिकया **अवद्यन्** अवाद्यन् खण्डितवन्तः ॥५॥


______


**वंशीधरः (भावार्थ-दीपिका-प्रकाशः) : तं** मत्स्यम् । **कैवर्ता** धीवराः कैवर्ते दाश-धीवरौ इति कोशात् । **उपायन**-भूतं ददुः । **सूदा** आन्धसिकाः सूदस् तु कथितः सूप-कारे च व्यञ्जनान्तरे इति मेदिनी ।

> बहु-शर्करके ग्रामे गेहे पाक-स्थले पुमान् । >
> महानस इति प्रोक्ते इति निरुक्तिः ।

कुठारे छरिकायां च स्वधितिः परिकीर्तिता इति कोशान्तरात् । **द्रुतं** शीघ्रम् । अव-पूर्वात् दो अवखण्डने अता लङ्, अड्-अभावस् त्व् आर्षः । **तम्** इत्य् अर्थकम् । **उपजह्रुर्** इत्य् उक्ते\ऽप्य् **उपायनम्** इति पौनरुक्त्यं तद्-वैशिष्ट्यापेक्षया । **अद्भुतत्वं** बृहत्वादि । तस्यैवोपायनत्वे हेतुर् अयम् एव । तत्र तन्-निज-विद्या-प्रकाशनेन तन्-नाम्नैव ख्यातायै रत्यै अर्पयामासुः, तस्याः सूदाधिपत्वात् ॥५॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) : द्रुतम्** इति सद्यः शम्बर-भोग-सुखार्थम् । पाठान्तरे बृहत्त्व-बलवत्त्वादिनान्य-मीनतो विलक्षणम् ॥५॥


______


**जीव-गोस्वामी (लघु-वैष्णव-तोषणी) : तम्** इत्य् अर्धकम् । **उपाजह्रुर्** इत्य् उक्ते\ऽपि **उपायनम्** इति पौनरुक्त्यं तद्-वैशिष्ट्यापेक्षया । **अद्भूतत्वं** बृहत्त्वादिना तस्यैवोपायनत्वे च हेतुर् अयम् एव मायावत्यै तत्र तन्-निज-विद्या-प्रकाशनेन तन्-नाम्नैव ख्यातायै रत्यै अर्पयामासुः, तस्याः सूदाधिपत्यात् ॥५॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) : अवद्यन्** अवाद्यन् खण्डितवन्तः ॥५॥


______


**॥ १०.५५.६ ॥**

> दृष्ट्वा तद्-उदरे बालं मायावत्यै न्यवेदयन् । >
> नारदो\ऽकथयत् सर्वं तस्याः शङ्कित-चेतसः ॥ >
> बालस्य तत्त्वम् उत्पत्तिं मत्स्योदर-निवेशनम् ।

**श्रीधर-स्वामी (भावार्थ-दीपिका) : तत्त्वं** \"कामो\ऽयं तव भर्ता ते\" । **उत्पत्तिं** श्री-कृष्णाद् रुक्मिण्याम् उत्पन्न इति ॥६॥


______


**वंशीधरः (भावार्थ-दीपिका-प्रकाशः) : मायावत्यै** महादेव-प्रसादावाप्तानेक-माया-ज्ञानवत्यै रत्य्-अपर-पर्यायायै । **तस्या** रत्याः । **तत्त्वं** याथार्थ्यम् । **शङ्कित-चेतसः** \"बालो\ऽयम् अतिसुन्दरो मत्-पति-तुल्य-रूपः कथं मत्स्य-गर्भे जातः ? अन्य एवोत्पन्नश् चेत् कथम् अत्र न मृतः ? अतो देव-वरो\ऽयं कश्चिन् मद्-भर्तैव वा स्यात्\" इत्य्-आद्य् आशङ्का-युक्तं चेतो यस्याः, तस्याः । **सर्वम्** इत्य् एव विवृणोति---**बालस्य** इति, **मत्स्योदर-निवेशनं** च प्रवेश-कारणम् ।

अत्र तस्या भर्तुः कामस्य तृतीय-व्यूहेनाभेदोक्तिः, किरणस्य सूर्येणेव । सा च मायावत्याः शोकापनोदय मेलनाय च । सापि निज पत्य्-अभेदेन श्री-प्रद्युम्नम् उपासितवत्य् अस्ति गोपीनां तत्-पतीनां च \[भा।पु। १०.३३.३५\] इत्य्-आदि-रीत्या । न च तस्या व्रत-भङ्गः, अयं च स्पर्श-मणि-न्यायेन ताम् आत्म-योग्यां चकार स्वीचकार च । श्रीमद्-अनिरुद्ध-मातैव तु तस्य साक्षाच्-छक्तिर् इति ज्ञेयम् ॥६॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) : मायावत्यै** मायया शम्बर-मोहनाद् विविधाद्भुत-मायावित्वाद् वा तन्-नाम्नैव ख्यातायै रत्यै न्यवेदयन् अर्पयामासुः तस्याः सूदाधिपत्यात् । शङ्कितम्---\"बालो\ऽयम् अतिसुन्दरो मत्-पति-तुल्यरूपः कथं मत्स्य-गर्भे जातः ? अन्यत्र वोत्पन्नश् चेत् कथम् अत्र न मृतः ? अतो देव-वरो\ऽयं कश्चिन् मद्-भर्तैव वा स्यात्\" इत्य्-आद्य्-आशङ्का-युक्तं चेतो यस्यास् तस्याः । **सर्वम्** इत्य् एव विवृणोति---**बालस्य** इति । **मत्स्योदरे निवेशनं** च प्रवेश-कारणम् ॥६॥


______


**जीव-गोस्वामी (लघु-वैष्णव-तोषणी) : शङ्कित-चेतसः**---\"बालो\ऽयम् अतिसुन्दरः मत्-पति-तुल्य-रूपः कथं मत्स्य-गर्भे जातः ? अन्यत्र वोत्पन्नश् चेत्, कथम् अत्र न मृतः ? अतो देव-वरो\ऽयं कश्चिन् मद्-भर्तैव वा स्यात्\" इत्य् आशङ्का-युक्तं चेतो यस्याः, तस्याः । **सर्वम्** इत्य् एव विवृणोति---**बालस्य** इति । **मत्स्योदरे निवेशनं** प्रवेश-कारणम् । अन्यत् तैः ।

अत्र तस्या भर्तुः कामस्य तृतीय-व्यूहेनाभेदोक्तिः, किरणस्य सूर्येणेव । **सा च** मायावत्याः शोकापनुत्तये मेलनाय च, अतः सापि निज-पत्य्-अभेदेन श्री-प्रद्युम्नम् उपासितवत्य् अस्ति, गोपीनां तत्-पतीनां च \[भा।पु। १०.३३.३५\] इत्य्-आदि-रीत्या न च तस्या व्रत-भङ्गः । अयं च स्पर्शमणि-न्यायेन ताम् आत्म-योग्यां चकार स्वीचकार च श्रीमद्-अनिरुद्ध-मातैव तु तस्य साक्षाच्-छक्तिर् इति ज्ञेयम् ॥६॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) : सर्वं** \"कामो\ऽयं तव भर्ता\" इति ॥६॥


______


**॥ १०.५५.७-८ ॥**

> सा च कामस्य वै पत्नी रतिर् नाम यशस्विनी । >
> पत्युर् निर्दग्ध-देहस्य देहोत्पत्तिं प्रतीक्षती ॥ >
> निरूपिता शम्बरेण सा सूदौदन-साधने । >
> काम-देवं शिशुं बुद्ध्वा चक्रे स्नेहं तदार्भके ॥

**श्रीधर-स्वामी (भावार्थ-दीपिका) : यशस्विनी** पतिव्रता भर्तृ-देह-प्राप्तिं **प्रतीक्षमाणा** ॥७॥ तं **शिशुं** **काम-देवं बुद्ध्वा** विज्ञाय ॥८॥


______


**वंशीधरः (भावार्थ-दीपिका-प्रकाशः) : सा च** इति युग्मकम् । अत्रेयम् आख्यायिका मात्स्ये---शिवेन भस्मीकृते कामे रतिस् तद्-देहोत्पादनाय चिरं तम् उपासितवती । शंबरो\ऽपि तम् उपासीन आसीत् । तत्र दृष्टायां तस्यां शम्बरेण मुहुः शिवात् सैव वव्रे । ततश् चोपासना-वशेन तेन रतिर् ऊचे---\"याह्य् अस्य सदनं, तत्रैव तवेष्ट-सिद्धिर् भविष्यति, मद्-दत्त-महा-विद्या-प्रभावेण तव व्रत-भङ्गो\ऽपि न भविष्यति\" इति । तथा विष्णु-पुराणे रुक्मिणीं प्रति नारदः---

> इयं मायावती भार्या तनयस्यास्य ते सती । >
> शम्बरस्य न भार्येयं श्रूयताम् अत्र कारणम् । >
> मन्मथे तु गते नाशं तद्-उद्भव-परायणा । >
> शंबरं मोहयामास माया-रूपेण मोहिनी । >
> व्यवायाद्य्-उपभोगेषु रूपं माया-मयं शुभम् । >
> दर्शयामास दैत्यस्य तस्येयं मदिरेक्षणा ॥ \[वि।पु ५.२७.२६-२८\] > इति ।

इत्थं हरि-वंशे\ऽपि ॥७॥

**सूपौदनस्य साधने** संस्कारे । आधिपत्ये वा संस्कारे ह्य् आधिपत्ये\ऽपि साधनं परिकीर्तितम्, रूपो व्यञ्जन-सूदयोः इति मेदिनी । **तदा** नारद-कथनावसराद् आरभ्य । **सूपौदन-साधने** तद्-आधिपत्ये । तद्-उक्तं वैष्णवे---कारयामास सूदा-नामाधिपत्यम् अनिन्दिता \[वि।पु ५.२७.६\] इति । **स्नेहं** प्रेम-विलासम् । स्नेहाचरण-प्रकारश् च हरि-वंशे धात्र्यास् तं सा समर्पयत् \[ह।वं। २.१०४.१३\] इति । शीघ्रम् एव व्यवर्धयत् \[ह।वं। २.१०४.१३\] इति । एवं तस्या एव मायया शंबरो\ऽपि तं बालं न परिचितवान् इति ज्ञेयम् । \"तदा सदा\" इति वा पाठः ॥८॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** त्व्-अर्थे **च**-शब्दः । शम्बरतो भेदात्, **वै** प्रसिद्धौ । **यशस्विनी** इति शम्बर-पत्नीत्वादिकं निरस्तम् । **निः**शेषेण भस्मसात्तया **दग्ध-देहस्य** अपि **देहस्योत्पत्तिम्**, आत्मनो दाहाभावात्, काम-देवत्वेन सदा सर्वेषां हृद्य् अनङ्ग-रूपेण वर्तमानत्वाच् च । प्रतीक्षमाणा शम्बर-गृहे\ऽवसद् इति शेषः । तच् च श्री-नारदस्य श्री-रुद्रस्य वा प्रसादात्, देवतात्वेन स्व-ज्ञान-प्रभावाद् एव वेति ज्ञेयम् । यशस्विनीत्वाद् एव केवल-**सूपस्य ओदनस्य** च भक्त-**साधने** पाचन एव **निरूपिता** नियुक्ता, तयोः सदा परमोत्तमतयापेक्ष्यत्वात् । किं वा, उपलक्षणम् एतत्, सर्व-पाकाधिकार एव निरूपिता । तथा च श्री-विष्णु-पुराणे---कारयामास सूदानाम् आधिपत्यम् अनिन्दिता \[वि।पु। ५.२७.६\] इति श्री-पराशरादि-मते च शम्बरस्य भार्यत्वेन स्थितापि तत्-सङ्ग-रहितैवासीत् । तथा च श्री-विष्णु-पुराणे श्री-रुक्मिणी-देवीं प्रति श्री-नारदोक्तौ---

> इयं मायावती भार्या तनयस्यास्य ते सती । >
> शम्बरस्य न भार्येयं श्रूयताम् अत्र कारणम् । >
> मन्मथे तु गते नाशं तद्-उद्भव-परायणा । >
> शंबरं मोहयामास माया-रूपेण मोहिनी । >
> व्यवायाद्य्-उपभोगेषु रूपं माया-मयं शुभम् । >
> दर्शयामास दैत्यस्य तस्येयं मदिरेक्षणा ॥ \[वि।पु। ५.२७.२६-२८\] > इति ।

ईदृशं श्री-हरि-वंशे\ऽपि । **स्नेहं** प्रेम-विलासम्, स्नेहाचरण-प्रकारश् चोक्तः श्री-हरि-वंशे---

> ॥।धात्र्यास् तं सा समर्पयत् । >
> रसायन-प्रयोगैश् च शीघ्रम् एव व्यवर्धयत् ॥ \[ह।वं। > २.१०४.१३\] इति ॥८॥


______


**जीव-गोस्वामी (लघु-वैष्णव-तोषणी) : सा च** इति युग्मकम् । अत्रेयम् आख्यायिका मात्स्ये---श्री-शिवेन भस्मीकृते कामे, रतिस् तद्-देहोत्पादनाय चिरं तम् उपासितवती । शम्बरश् च वरान्तराय तम् उपासीन आसीत् । तत्र दुष्टायां तस्यां तेन श्री-शिवान् मुहुः सैव वव्रे । ततश् चोपासना-वशेन तेन रतिर् ऊचे---\"याह्य् अस्य सङ्गे तत्रैव तव सिद्धिर् भविष्यति\" इति। **यशस्विनी** इति पुनस् तथा निज-पति-प्राप्ति-शम्बर-वञ्चनादिना । तथा च विष्णु-पुराणे श्री-रुक्मिणी-देवीं प्रति श्री-नारदोक्तौ---

> इयं मायावती भार्या तनयस्यास्य ते सती । >
> शम्बरस्य न भार्येयं श्रूयताम् अत्र कारणम् । >
> मन्मथे तु गते नाशं तद्-उद्भव-परायणा । >
> शंबरं मोहयामास माया-रूपेण मोहिनी । >
> व्यवायाद्य्-उपभोगेषु रूपं मायामयं शुभम् । >
> दर्शयामास दैत्यस्य तस्येयं मदिरेक्षणा ॥ \[वि।पु ५.२७.२६-२८\]

ईदृशं हरि-वंशे\ऽपि ॥७॥

**सूपौदन-साधने** तदाधिपत्ये । तथा च श्री-विष्णु-पुराणे कारयामास सूदानामाधिपत्यमनिन्दिते\ऽति । स्नेहं प्रेम-विलासं स्नेहाचरण-प्रकारश् चोक्तः श्री-हरि-वंशे---धात्र्यास् तं सा समर्पयद् इति रसायनोपयोगैश् च शीघ्रम् एव व्यवर्धयत् इति एवं तस्या एव मायया शम्बरो\ऽपि तं बालं न परिचितवान् इति ज्ञेयं । तदा सदेति वा पाठः ॥८॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) : देहोपपत्तिम्** इति । मात्स्ये कथा---

भस्मी-भूते देहे सति रतिस् तद्-देह-प्राप्त्य्-अर्थं शिवम् आराधयामास । शम्बरश् चागतौ वरान्तराय शिवस् तुष्टः प्रथमं \"वरं वृणु[\"]{दिर्="र्त्ल्"} इति शम्बरं प्रत्य् आह स्म । स च रतिं दृष्ट्वा कामार्तस् ताम् एव वव्रे । ततः शिवो रुदतीं रतिं साश्वासम् आह---\"याह्य् अस्य सङ्गे तत्रैव ते वाञ्छित-सिद्धिर् भाविनी\" इति । ततो रतिर् माययैव शम्बरं मोहयित्वा स्पर्श-रहितैव तद्-गृहे मायावत्य्-अभिधाना तस्थौ ॥ ७-९ ॥


______


**॥ १०.५५.९ ॥**

> नातिदीर्घेण कालेन स कार्ष्णी रूढ-यौवनः । >
> जनयामास नारीणां वीक्षन्तीनां च विभ्रमम् ॥

**श्रीधर-स्वामी (भावार्थ-दीपिका) : विभ्रमं** सम्मोहम् ॥९॥


______


**वंशीधरः (भावार्थ-दीपिका-प्रकाशः) : स** प्रद्युम्नः । कृष्णस्यापत्यं **कार्ष्णिः** । **रूढं** प्रादुर्भूतं **यौवनं** यस्य, स तथा । **विभ्रमं** मनो\ऽधिकारम्, देवाद्य्-अन्यतमो\ऽयम् इति विशिष्ट-भ्रमं वा । **नातिदीर्घेण** इति---पौगण्ड एवेत्य् अर्थः । रूढम् उद्भिन्नं यौवनं यस्य सः, यतः कार्ष्णिः श्री-कृष्णस्यैव पुत्रः । तस्यापि तथैव तारुण्याद् इति भावः । च अपि **वीक्ष्यमाणानाम्** अपि किम् पुनः संभाषणादि कुर्वतीनाम् इत्य् अर्थः । **विभ्रमं** भाव-विशेषम् । किं वा---विशिष्टं भ्रमम् उन्मादम् इत्य् अर्थः ॥९॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** नातिदीर्घण बाल्य एवेत्य् अर्थः । रूढमुद्भिन्नं यौवनं यस्य सः, यतः कार्ष्णिः श्री-कृष्णस्य पुत्रः, तस्यापि बाल्य एव तारुण्यात्, च अपि, वीक्षमाणानाम् अपि, किं पुनः सम्भाषणादि कुर्वतीनाम् इत्य् अर्थः । विभ्रमं भावविशेषम् । किं वा, विशिष्टभ्रममुन्मादम् इत्य् अर्थः ॥९॥


______


**जीव-गोस्वामी (लघु-वैष्णव-तोषणी) :** नातिदीर्घेणेति । पौगण्ड एवेत्य् अर्थः । रूढमुद्भिन्नं यौवनं यस्य सः यतः कार्ष्णिः श्री-कृष्णस्य पुत्रः तस्यापि तथैव तारुण्याद् इति भावः । च अपि वीक्षमाणानाम् अपि किं पुनः सम्भाषणादिकुर्वती नाम् इत्य् अर्थः । विभ्रमं भावविशेषं किं वा विशिष्टभ्रममुन्मादम् इत्य् अर्थः ॥९॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**॥ १०.५५.१० ॥**

> सा तं पतिं पद्म-दलायतेक्षणं >
> प्रलम्ब-बाहुं नर-लोक-सुन्दरम् । >
> स-व्रीड-हासोत्तभित-भ्रुवेक्षती >
> प्रीत्योपतस्थे रतिर् अङ्ग सौरतैः ॥

**श्रीधर-स्वामी (भावार्थ-दीपिका) : अङ्ग** हे राजन् । **सौरतैर्** भावैर् **उपतस्थे**\ऽभजत् ॥ १०-११ ॥


______


**वंशीधरः (भावार्थ-दीपिका-प्रकाशः) : सा** मायावती । **तं** प्रद्युम्नम् । **सौरतैः** सुरतोद्दीपकैर् आत्म-सर्वस्वैः सेवयामास । कानि तत्-सर्वस्वानि ? इत्य् अत आह---**स-व्रीड-** इति । पूर्वतो विशिष्टताभिप्रायेण तं पद-त्रयेण वर्णयति । तत्र **पद्म**- इति सर्व-सौन्दर्योपलक्षणम् । **प्रलम्ब**- इति महाबलिष्ठत्व-सूचकम् । इत्य् उभयथा **नर-लोके** भू-लोके, जीव-लोके वा **सुन्दरम्**, अत एव **प्रीत्या** **उपतस्थे** । कैः ? **स-व्रीड-हासेन उत्तभिता** नर्तिता या **भ्रूः**, तयोपलक्षितैः **सौरतैर्** भावैः । अत्रेदं तत्त्वम्---\"अद्य वा श्वो वा सर्वं तत्त्वम् अस्मै ज्ञापयित्वैव सौरतान् भावान् प्रकाशयिष्यामि\" इति विचारवत्या एव तस्या दैवाद् रहसि विज्ञापनात् पूर्वम् एव काम-वैवश्यात् ते भावाः स्वयम् एवोद्भूता इति ॥१०॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) : पतिं** पति-भावेन ईक्षमाणा, पूर्वतो विशिष्टताभिप्रायेण तं विशिनष्टि पद-त्रयेण । तत्र **पद्म-** इति सर्व-सौन्दर्योपलक्षणार्थम्, **प्रलम्ब**- इति च महा-बलिष्ठत्वं सूचितम् । इत्य् उभयथा **नर-लोके** मर्त्ये जीव-लोके वा **सुन्दरम्**, अत एव **प्रीत्या** हर्षेण प्रेम्णा वा **उपतस्थे** । कैः ? **स-व्रीडेन** **हासेन उत्तम्भिता** नर्तिता या **भ्रूः,** तया सह **सौरतैः**, यतो **रतिः** कामदेव-पत्नी परम-विदग्धा साक्षाद् रति-रूपा । अन्यत् तैर् व्याख्यितम् । यद् वा, **रतौ** काम-क्रीडायां **रङ्गो** रागो येभ्यः, तैः **सौरतैः** सुरतानुगुण-व्यापारैः ॥१०॥


______


**जीव-गोस्वामी (लघु-वैष्णव-तोषणी) :** पूर्वतो विशिष्टताभिप्रायेण तं वर्णयति पद-त्रयेण । तत्र **पद्म**- इति सर्व-सौन्दर्योपलक्षणं, **प्रलम्ब-** इति महा-बलिष्ठत्व-सूचकम् इत्य् उभयथा **नर-लोके** भूर्-लोके जीव-लोके वा **सुन्दरम्** । अत एव **प्रीत्या उपतस्थे** । कैः ? **स-व्रीडेन हासेन उत्तम्भिता** नर्तिता या **भ्रूः,** तयोपलक्षितैः **सौरतैः** । अत्र स-व्रीडेत्य् अनेन हासस्य मन्दत्वम् अप्य् उक्तम् ॥१०॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) : उत्तम्भिता** नर्तिता या **भ्रूः**, तया उपलक्षितैः **सौरतैर्** भावैः । अत्रेदं तत्त्वं---\"अद्य वा श्वो वा सर्वं तत्त्वम् अस्मै ज्ञापयित्वैव सौरतान् प्रभावान् प्रकाशयिष्यामि\" इति विचारितवत्या एव तस्या दैवाद् रहसि विज्ञापनात् पूर्वम् एव काम-वैवश्यात् ते भावाः स्वयम् एवोद्भूता इति ॥१०॥


______


**॥ १०.५५.११ ॥**

> ताम् आह भगवान् कार्ष्णिर् मातस् ते मतिर् अन्यथा । >
> मातृ-भावम् अतिक्रम्य वर्तसे कामिनी यथा ॥

**श्रीधर-स्वामी (भावार्थ-दीपिका) :** *न व्याख्यातम्।*


______


**वंशीधरः (भावार्थ-दीपिका-प्रकाशः) : तां** मायावतीम् । यतो **मातृ-भावम् अतिक्रम्य** कामिनीव पत्नीव त्वं **वर्तसे**\ऽ**तस्** **ते मतिर् अन्यथा ।** **मा** नेत्य् अर्थः श्रेयान्। उत्तानार्थ्-अस्वीकारे तु **भगवान्** इति पदम् अनर्थकं स्यात्, त्रिकालज्ञेष्व् एव भगवत्-प्रयोग-दर्शनाद् इति भावः । **भगवान्** सर्वज्ञानादि-सम्पन्नो\ऽपि तद्-विपरीतवद् आह ऊचे । यतः **कार्ष्णिः** कृष्ण-पुत्रत्वात् तद्-अभिरुचित-नर-लीला इत्य् अर्थः । **मातर्** इति मातृत्व-बुद्धेः । तथा च हरि-वंशे---

> धात्र्याः सकाशात् स च तां शृण्वन् रूक्मिणी-नन्दनः । >
> मायावतीम् अविज्ञानान् मेने ताम् एव मातरम् ॥ \[ह।वं। २.१०४.१४\] इति > ।

एवं *धात्र्या* एव तादृशं मतं, न तु तस्या इत्य् एकान्त एव धात्र्या जात-बुद्धये तस्मै तत् कथितम् । ततो बाल्याभासं विना पूर्वं तु **मातर्** इति सम्बोधनं तेन नाचरितं, ततः संप्रति क्रोधाद् एवाचरितम् इति ज्ञेयम् । वास्तवार्थस् तु---अतो भावात् ते\ऽन्यथा मतिर् मा भवत्व् इति शेषः । यतस् त्वं **मातृ-भावम् अतिक्रम्यैव वर्तसे** **यथा** यथावद् एव **कामिनी** मत्-कान्तैवेति ॥११॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) : भगवान्** परमाभिज्ञ इति, तस्या भाव-विशेषं लक्षयन्न् इत्य् अर्थः । **कार्ष्णिर्** इति तादृश-भाववत्याम् अपि तस्यां कामो न जातं, पितृवत् सद्-धर्म-परत्वाद् इति भावः । यद् वा, **भगवान्** तस्यास् तादृग्-भावे\ऽपि धैर्य-युक्तः, यतः **कार्ष्णिः** । **मातर्** इति स्नेह-पालनादिना तस्याम् एव तस्य मातृत्व-बुद्धेः । तथा च श्री-हरि-वंशे---

> धात्र्याः सकाशात् स च तां शृण्वन् रुक्मिणी-नन्दनः । >
> मायावतीम् अविज्ञानान् मेने स्वाम् एव मातरम् ॥ \[ह।वं। २.१०४.१४\] > इति ।

अन्यथा अन्य-प्रकाश दृश्यते, लज्जयादौ ताम् अनभिव्यज्य पश्चाद् विवृणोति---**मात्र्** इति । **कामिनी** पत्नी, कामेन भजमाना स्त्री वा ॥११॥


______


**जीव-गोस्वामी (लघु-वैष्णव-तोषणी) : भगवान्** सर्व-ज्ञानादि-सम्पन्नो\ऽपि तद्-विपरीतवद् **आह** ऊचे इत्य् अर्थः । यतः **कार्ष्णिः** कृष्ण-पुत्रत्वात् तद्वद् एवाभिरुचित-नर-लील इत्य् अर्थः । **मातर्** इति मातृत्व-बुद्धेः । तथा च हरि-वंशे---

> धात्र्याः सकाशात् स च तां शृण्वन् रुक्मिणि-नन्दनः । >
> मायावतीम् अविज्ञानान् मेने स्वाम् एव मातरम् ॥ \[ह।वं। २.१०४.१४\] > इति ।

एवं *धात्र्या* एव तादृशं मतं, न तु तस्या इत्य् एकान्त एव धात्र्या जात-बुद्धये तस्मै तत्-कथितं ततो बाल्याभ्यासं विना पूर्वं तु मातर् इति सम्बोधनं तेन नाचरितं । ततः सम्प्रति क्रोधाद् एवाचरितम् इति ज्ञेयम् । **अन्यथा** अन्य-प्रकारेण **वर्तसे** लज्जयादौ तां मतिम् अनभिव्यज्य पश्चाद् विवृणोति---**मात्र्** इति । वास्तवार्थस् तु अतो भावात् ते तवान्यथा मतिर् मा भवत्व् इति शेषः । यतः **कामिनी** मत्-कान्तैव त्वं **मातृ-भावम् अतिक्रम्य** यद् **वर्तसे,** तद् यथावद् एवेति ॥११॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) : भगवान्** इति सार्वज्ञ्यादि-गुण-युक्तो\ऽपि लीला-निधेः कृष्णस्यैवेच्छया सार्वज्ञ्याद्य्-आवरणात् तथोवाच इत्य् अर्थः । वास्तवार्थस् तु **अतो** भावात् ते**\ऽन्यथा मतिर् मा** भवत्व् इति शेषः, यतस् त्वं **मातृ-भावम् अतिक्रम्यैव वर्तसे** । **यथा** यथावत् । **कामिनी** मत्-कान्तैवेति ॥११॥


______


**॥ १०.५५.१२ ॥**

**रतिर् उवाच---**

> भवान् नारायण-सुतः शम्बरेण हृतो गृहात् । >
> अहं ते\ऽधिकृता पत्नी रतिः कामो भवान् प्रभो ॥

**श्रीधर-स्वामी (भावार्थ-दीपिका) :** अधिकृता पत्नी इत्य् अत्र हेतुः रतिर् अहं भवान् काम इति ॥ १२-१३ ॥


______


**वंशीधरः (भावार्थ-दीपिका-प्रकाशः) :** तद् एवाह---**भवान्** इति । **अधिकृता** पूर्व-देहे स्वीकृता वधूत्तमा इत्य् अर्थः । तत् स्फुटयति---**रतिर् अहम्** इति । \[तोषणी\]॥१२॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) : नारायण-** इति श्री-कृष्णस्य साक्षाद् भगवत्त्वं बोधयति । **गृहात्** सूतिकागारात् । **अधिकृता** कामाधिकार-प्राप्ता, इत्य् आत्मनस् तन्-नित्य-पत्नीत्वं द्योतितम्, अत एव सम्बोधयति---**प्रभो** ! हे स्वामिन् ! इति ॥१२॥


______


**जीव-गोस्वामी (लघु-वैष्णव-तोषणी) : नारायण-** इति तस्य सर्वाश्रयत्वं व्यनक्ति । **गृहात्** सूतिकागारात् । **अधिकृता** त्वद्-अधिकार-तुल्या इत्य् आत्मनस् तन्-नित्य-पत्नीत्वं द्योतितम् ॥१२॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) : अहं पत्नी** तं कामदेवम् एव मत्वोक्तिस् तेन प्रद्युम्नेनापि स्पर्शमणि-न्यायेनैव स्व-स्पर्शेन सा स्व-कान्ता कृता । वस्तुतस् तु अनिरुद्ध-मातेव तस्य स्व-शक्तिर् इति श्री-वैष्णव-तोषणी \[१०.५५.६\] ॥१२-१८॥


______


**॥ १०.५५.१३ ॥**

> एष त्वानिर्दशं सिन्धाव् अक्षिपच् छम्बरो\ऽसुरः । >
> मत्स्यो\ऽग्रसीत् तद्-उदराद् इतः प्राप्तो भवान् प्रभो ॥

**श्रीधर-स्वामी (भावार्थ-दीपिका) :** *न व्याख्यातम्।*


______


**वंशीधरः (भावार्थ-दीपिका-प्रकाशः) : एष** यद्-गृहे\ऽहम् अधुना तिष्ठामीत्य् एष पदार्थः । **तद्-उदरान्** मत्स्योदरात् । कथं हृतः? इत्य् अपेक्षायां तं प्रकारं कथयन्ती कोपं जनयति---**एष** इति ॥१३॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** कथं हृतः ? इत्य् अपेक्षायां तत्-प्रकारं कथयन्ती कोपं जनयति---**एष** इति । ननु कुतो\ऽक्षिपत् ? तत्राह---**असुरः** स्वभावतो देव-शत्रुत्वाद् इत्य् अर्थः । तत्र च **शम्बरो** महामायित्वेन दैत्येषु श्रेष्ठः। किं वा, काम-शत्रुतया प्रसिद्ध इत्य् अर्थः । इह महानसे अन्तः-पुरे वा, **प्रभो** इति पुनर् अपि सम्बोधनं स्वामित्व-दार्ढ्यार्थम् । किं वा, प्रार्थ्य-शम्बर-वध-सामर्थ्यम् उद्भावयति ॥१३॥


______


**जीव-गोस्वामी (लघु-वैष्णव-तोषणी) :** कथं हृतः ? इत्य् अपेक्षायां तत्-प्रकारं कथयन्ती कोपं जनयति---**एष** इति ॥१३॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**॥ १०.५५.१४ ॥**

> तम् इमं जहि दुर्धर्षं दुर्जयं शत्रुम् आत्मनः । >
> माया-शत-विदं तं च मायाभिर् मोहनादिभिः ॥

**श्रीधर-स्वामी (भावार्थ-दीपिका) :** दुर्जयत्वे हेतुः---**माया-शत-विदम्** इति । कथं तर्हि ह्न्तब्यस्तत्राह---मायाभिर् इति ॥१४॥


______


**वंशीधरः (भावार्थ-दीपिका-प्रकाशः) : तं** शंबरम् । **इमं** साक्षाद् अत्रैव वर्तमानम् । **दुर्धर्षं** कृच्छ्रेणैव व्यग्रयितुं शक्यम्, अतः सुतरां **दुर्जयम्** । हननं च योग्यम् एव शत्रुत्वाद् इत्य् आह---**आत्मनः** स्वस्य **शत्रुं** क्लेष्टारम् । **आदिना** शोषणादय आग्नेयादयो वा ॥१४॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) : इमं** साक्षाद् अत्रैव वर्तमानं दुर्धर्षम् अभिभवितुम् अशक्यम्, यतो **दुर्जयम्**, हननं च योग्यम् एवेत्य् आह---**आत्मनः शत्रुम्** इति । **आदि**-शब्दात् शोषणादय आग्नेयादयो वा ॥१४॥


______


**जीव-गोस्वामी (लघु-वैष्णव-तोषणी) : इमं** साक्षाद् अत्रैव वर्तमानं **दुर्धर्षं** कृच्छ्रेणैव व्यग्रयितुं शक्यम् । अतः सुतरां **दुर्जयं** हननं च योग्यम् एवेत्य् आह । **आत्मनः शत्रुम्** इति । **आदि**-शब्दाच् छोषणादयः आग्नेयादयो वा ॥१४॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**॥ १०.५५.१५ ॥**

> परिशोचति ते माता कुररीव गत-प्रजा[^२२] । >
> पुत्र-स्नेहाकुला दीना विवत्सा गौर् इवातुरा ॥

[^२२]: गत-त्रपा


**श्रीधर-स्वामी (भावार्थ-दीपिका) :** न चात्र विलम्बः कार्य इत्य् आह---**परिशोचति** रोदितीत्य् अर्थः ॥ १५-१८ ॥


______


**वंशीधरः (भावार्थ-दीपिका-प्रकाशः) :** उत्क्रोश-**कुररौ** समौ इत्य् अमरः । *इत्य् अर्थ* इति---**पर्य्**-उपसर्ग-वशाच् **छोचते** रोदनार्थत्वं परस्मैपदित्वं चेति भावः । पुत्र-स्नेहोत्थो मातुः प्रसिद्धो यश् चित्त-द्रव-विशेषः, तेनाकुला---\"किं कर्तव्यं कथं मे पुत्र-दर्शनं स्यात् ?\" इत्य् एवं मूढा, अत एव **आतुरा** व्याधितैव शोक-रोग-ग्रस्ता तत एव दीना परिक्षीणा । तत एव **परितः** सर्वत्रैव **शोचति** स-रोदनं विलपतीत्य् अर्थः । तत्र हताशत्वांशे दृष्टान्तः---**गत-प्रजा कुररी** **इव** इति । कुररी पक्षि-विशेष-भार्या । धृताशत्वांशे गौरिवेति । पूर्वा हि स्व-बालक-नाशे पूर्ववत् तद्-आहारं नाहरति किन्तु रोदित्य् एव, उत्तरा तु मृतम् अपि स्तनं पाययितुम् उद्यच्छतीति ॥१५॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) : गता** नष्टा **त्रपा** लोक-लज्जा यस्याः सा, पाठान्तरे\ऽपगत-पुत्रा । ननु तादृशे भर्तरि विराजमाने तादृश-शोचनम् अयुक्तम्, तत्राह---**पुत्र-** इति । अत एव **दीना** त्यक्त-भोग-सुखा, आतुरा च विचारादि-रहिता । तत्र दृष्टान्तः---नष्ट**-वत्सा गौर् इव** इति । **कुररी इव** इति च **परिशोचने** । अन्यत् तैर् व्याख्यातम्। यद् वा, **परितः** सदा सर्वत्र महत्या करुण-स्वरेण **शोचति** विलपति, न केवलं परिशोचति परम-दुरवस्थां च प्राप्तेत्य् आह---**पुत्र-** इति । **आतुरा** रोदन-परवशाभूद् इत्य् एवं वाक्य-द्वये दृष्टान्त-द्वयम् इत्य् अत्यन्तम् उत्तेजितः ॥१५॥


______


**जीव-गोस्वामी (लघु-वैष्णव-तोषणी) : पुत्र-स्नेहाख्यो** मातुः प्रसिद्धो यश् चित्त-द्रव-विशेषः, तेन **आकुला**---किं कर्तव्यम् इति मूढा तत एवातुरा व्याधितेव । तत एव **दीना** अतिदुःखिता, तत एव **परितः** सर्वत्रैव **शोचति** स-रोदनं विलपतीत्य् अर्थः । तत्र हताशत्वांशे दृष्टान्तः---**गत-प्रजा** **कुररीव** इति । धृताशत्वांशे **गौर् इव** इति । पूर्वा हि स्व-बालक-नाशे पूर्ववत् तद्-आहारं नाहरति, किन्तु रोदित्य् एव । []{दिर्="र्त्ल्"}उत्तरा तु मृतं गतम् अपि स्तनं पाययितुम् उद्यच्छतीति ॥१५॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**॥ १०.५५.१६ ॥**

> प्रभाष्यैवं ददौ विद्यां प्रद्युम्नाय महात्मने । >
> मायावती महामायां सर्व-माया-विनाशिनीम् ॥

**श्रीधर-स्वामी (भावार्थ-दीपिका) :** *न व्याख्यातम्।*


______


**वंशीधरः (भावार्थ-दीपिका-प्रकाशः) : एवम्** उक्त-विधया । **महा-मायाम्** अतिप्रबलां विद्याम्, तद्-अर्थम् एव तत्-पार्श्वे रुद्रेण न्यस्ता, न तु ततो विद्या-स्वीकारेण तत्र गुरुत्वं संभावनीयं निज-न्यासादाने\ऽपि तत्-स्वीकारे\ऽतिप्रसङ्गात् । **प्र**कर्षेण सोत्साहोत्तेजनादिना **भाषित्वा** । तस्यास् तद्-दित्सायां हेतुः---**महात्मने**, अल्प-वयस्त्वे\ऽपि प्रकाशित-बल-बुद्धित्वेन तद्-योग्यायेत्य् अर्थः । यद् वा, गंभीराय प्रकाशित-निज-प्रभावाय । **विनाशिनीम्** इति णिन्य्-अन्तः पाठः, क्वचिल् ल्युड्-अन्तो\ऽपि ॥१६॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______



______

सनातन-गोस्वामी (बृहद्-वैष्णव-तोषणी) : एवम्** ईदृशं **प्र**कर्षेण स्वभावोत्तेजनादिना **भाषित्वा**, **महात्मने** महा-बुद्धय इति तद्-अविद्या-योग्यतोक्ता । मायावतीति शम्बरतो\ऽप्य् अधिक-मायावित्वाभिप्रायेण, अत एव महा-मायाख्याम् । अत एव **सर्वासां** शम्बरादि-ज्ञातानां **मायानां** **विनाशन**-शीलाम् इति । पाठान्तरे\ऽपि स एवार्थः । यद् वा, **महात्मने**\ऽपरिच्छिन्न-शक्तये, माया मोहस् तद्वती, सर्व-विद्यावते\ऽपि केवलं प्रेम-मोहेन ददाव् इत्य् अर्थः । अन्यत् समानम् ॥१६॥


______


**जीव-गोस्वामी (लघु-वैष्णव-तोषणी) : प्र**कर्षेण उत्साहोत्तेजनादिना **भाषित्वा** तस्यास् तद्-दित्सायां हेतुः । **महात्मने** अल्प-वयस्त्वे\ऽपि प्रकाशित-बल-बुद्धित्वेन तद्-योग्यायेत्य् अर्थः । यद् वा, गम्भीराय अप्रकाशित निज-प्रभावायेत्य् अर्थः । **विनाशिनीम्** इति णिज्-अन्तः पाठः, क्वचिल् ल्युङ्-अन्तो\ऽपि ॥१६॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**॥ १०.५५.१७ ॥**

> स च शम्बरम् अभ्येत्य संयुगाय समाह्वयत् । >
> अविषह्यैस् तम् आक्षेपैः क्षिपन् सञ्जनयन् कलिम् ॥

**श्रीधर-स्वामी (भावार्थ-दीपिका) :** *न व्याख्यातम्।*


______


**वंशीधरः (भावार्थ-दीपिका-प्रकाशः) : स च** ज्ञात-विद्यः प्रद्युम्नः । **तं** शंबरम् । **आक्षेपैर्** भर्त्सना-वाक्यैः । आक्षेपो भर्त्सनाकृष्टि-काव्यालङ्कृतिषु स्मृतः इति मेदिनी । **क्षिपंस्** तिरस्कुर्वन् । **सम्यग्** उच्चत्वादिना **आह्वयत्** । **आक्षेपैर्** निन्दा-वाक्यैः । **सम्यक्** तन्-मरण-पर्यन्ततया **जनयन्** जनयितुम् ॥१७॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) : च** अपि, सो\ऽपि, अभिमुखम् एत्य **सम्यग्** उच्च-तीक्ष्ण-स्वरादिना **आह्वयत्** । **अविषह्यैः** परमासह्यैर् इत्य् अर्थः, **क्षिपन्** दुर्वाक्यैर् गालिं ददत् । किम्-अर्थम् ? **कलिं** कलहम् । **सम्यङ्** मरण-पर्यवसानतया **जनयन्** जनयितुम् ॥१७॥


______


**जीव-गोस्वामी (लघु-वैष्णव-तोषणी) : सम्यग्** उच्चत्वादिना **आह्वयत्** **आक्षेपैर्** निन्दा-वाक्यैः **क्षिपन्** तिरस्कुर्वन् । **सम्यक्** तन्-मरण-पर्यन्ततया **जनयन्** जनयितुम् ॥१७॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**॥ १०.५५.१८ ॥**

> सो\ऽधिक्षिप्तो दुर्वाचोभिः पदाहत इवोरगः । >
> निश्चक्राम गदा-पाणिर् अमर्षात् ताम्र-लोचनः ॥

**श्रीधर-स्वामी (भावार्थ-दीपिका) :** *न व्याख्यातम्।*


______


**वंशीधरः (भावार्थ-दीपिका-प्रकाशः) : स** शंबरः ॥१८॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) : पदेन हतः** प्रहृत **उरग इव**, **अमर्षात्** क्रोधात् **ताम्रे** संरक्ते **लोचने** यस्य सः । यद् वा, **पदा हतो**\ऽहिर् यथा क्रोधाद् उन्नमित-फणो रक्ताक्षो बिलान् निष्क्रामति, तथा गृहान् निश्चक्रामेत्य् अर्थः ॥१८॥


______


**जीव-गोस्वामी (लघु-वैष्णव-तोषणी) : सो\ऽधि** इति स्पष्टं । सो\ऽभीति पाठः क्वचित् ॥१८॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**॥ १०.५५.१९ ॥**

> गदाम् आविध्य तरसा प्रद्युम्नाय महात्मने । >
> प्रक्षिप्य व्यनदन् नादं वज्र-निष्पेष-निष्ठुरम् ॥

**श्रीधर-स्वामी (भावार्थ-दीपिका) : वज्रस्य** **निष्पेष**-निर्घाते यथा **निष्ठुरस्** तीव्रो **नादो** भवति, तथा-भूतं **नादं व्यनदत्** सामान्य-विशेषतया व्याप्य व्यापकत्व-भावेन पाकं पचतीतिवत् अतिनिष्ठुरं नादम् अकरोद् इत्य् अर्थः ॥१९-२०॥


______


**वंशीधरः (भावार्थ-दीपिका-प्रकाशः) :** स्फूर्जथुर् वज्र-निष्पेषः इति हलायुधः। *इत्य् अर्थ* इति---सामान्यं पाको बहु-व्यापकत्वात्, विशेष ओदनम् अल्प-व्यापकत्वात् । तत्र यथौदनस्य व्याप्यत्वं पाकस्य व्यापकत्वम्, एवम् अत्राप्य् अतिनिष्ठुरस्य व्याप्यत्वं, नादस्य व्यापकत्वम् इति भावः । वज्र-निष्पेषस्य **नादम्** इव निष्ठुरं **वज्र-निष्पेष-निष्ठुरम्** । मध्यम-पद-लोपी समासः । व्यापकत्वं क्रियाया व्याप्यत्वं तु कर्मणः । *अकरोद्* इति---सर्वेषां धातूनाम् अन्तर्-भूत-कृञ्-अर्थत्वात् \"उक्तार्थानाम् अप्रयोगः\" इति न्यायेन कृञ्-अर्थ-मात्र-पर्यवसानाच् च ॥१९॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) : आविध्य** भ्रामयित्वा । **प्र**कर्षेण बलादिना **क्षिप्त्वा**, **महान् आत्मा** धृतिर् यस्य तस्मा इति निर्भयत्वादिकं सूचितम् । **वि**शेषण **आनदत्** । वि-शब्दार्थम् एव व्यञ्जयति---**वज्र-** इति । अन्यत् तैर् व्याख्यातम् । यद् वा, **वज्रस्य निष्पेषाद्** अपि **निष्ठुरम्** ॥१९॥


______


**जीव-गोस्वामी (लघु-वैष्णव-तोषणी) : आविध्य** भ्रामयित्वा । **महान् आत्मा** धृतिर् यस्य, तस्मै । **वि**शेषेण **नदनम्** एव व्यञ्जयति---**वज्र-** इति अन्यत् तैः । तत्र वज्र-निष्पेष-निष्ठुरम् इत मध्य-पद-लोपी समासः । **वज्र-निष्पेषस्य नादम्** इव **निष्ठुरम्** इति तथा व्यापकत्वं क्रियाया व्याप्यत्वं तु कर्मणः तथा अकरोद् इति सर्वेषां धातूनाम् अन्तर्-भूत-कृञ्-अर्थत्वात् उक्तार्थानाम् अप्रयोग इति न्यायेन कृञ्-अर्थ-मात्र-पर्यवसानाच् चेति ज्ञेयं निष्पेष-शब्देन कथञ्चिन् निर्घोषो वा वाच्यते ॥१९॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) : निष्पेषो** निर्घातः । वचनम् अवोचद् इतिवन् नादम् **अनदद्** इति सिद्धम् ॥१९-२०॥


______


**॥ १०.५५.२० ॥**

> ताम् आपतन्तीं भगवान् प्रद्युम्नो गदया गदाम् । >
> अपास्य शत्रवे क्रुद्धः प्राहिणोत् स्व-गदां नृप[^२३] ॥

[^२३]: नदन्


**श्रीधर-स्वामी (भावार्थ-दीपिका) :** *न व्याख्यातम्।*


______


**वंशीधरः (भावार्थ-दीपिका-प्रकाशः) : तां गदाम्** । **अपास्य** निवर्त्य । अपास्य प्रत्यक् क्षिप्त्वा । **नृप** इति यथा त्वं नृ-पालनार्थं दुष्टान् गदा-पातैर् हंसि, तथायम् अपि । तस्माद् दुष्ट-दैत्यान् लोक-रक्षार्थम् एव वस्तुतस् तस्मै **गदां प्राहिणोद्** इति भावः ॥२०॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) : भगवान्** सर्व-शक्तिमान् । **अपास्य** पश्चात् क्षिप्त्वा ॥२०॥


______


**जीव-गोस्वामी (लघु-वैष्णव-तोषणी) : अपास्य** प्रत्यक् क्षिप्त्वा । अत्र **नदन्न्** इत्य् अत्र **नृप-** इति क्वचित् पाठः ॥२०॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**॥ १०.५५.२१ ॥**

> स च मायां समाश्रित्य दैतेयीं मय-दर्शिताम् । >
> मुमुचे\ऽश्म-मयं[^२४] वर्षं कार्ष्णौ वैहायसो\ऽसुरः ॥

[^२४]: मुमुचे\ऽस्त्र-मयं


**श्रीधर-स्वामी (भावार्थ-दीपिका) : वैहायस** आकाशे स्थितः ॥२१॥


______


**वंशीधरः (भावार्थ-दीपिका-प्रकाशः) : स च** शंबरः । **दैतेयीं** दैत्य-कुल-देवताम् इव वर्तमानाम् । **मायां** परोक्षत्वादिम् आश्रित्य **वैहायसः** सन्न् एव प्रद्युम्न-गदाम् अवञ्चयद् इति सूचितम् । अश्म-मयं शिला-प्रचुरम् । तद् उक्तं हरि-वंशे---भस्मीभूते वृक्ष-वर्गे शिला-सङ्घान् अवर्षयत् \[ह।वं। २.१०६.१४\] इति ॥२१॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** त्व्-अर्थे **च**-शब्दः । श्री-प्रद्युम्न-प्रहित-गदा-वञ्चनं सूचयति---**मयेन दर्शितां** प्रकटिताम् इति माहात्म्यं तस्याः सूचितम्, **सम्यक्** परोक्षत्वादिना **आश्रित्य**, अत एव **वैहायसः** सन् **अश्म-मयं** **वर्षं** वृष्टिवद् असङ्ख्यं शिला-जातं **मुमुचे**\ऽक्षिपत् । तथा च श्री-हरि-वंशे---भस्मीभूते वृक्ष-वर्षे शिला-सङ्घान् अवर्षयत् \[ह।वं। २.१०६.१४\] इति । अतः पाठान्तरम् असङ्गतम् इव, शिला-वर्षस्यैव मायिकत्वात् ॥२१॥


______


**जीव-गोस्वामी (लघु-वैष्णव-तोषणी) :** त्व्-अर्थे **च**-शब्दः मयेन **दर्शितां** प्रवर्त्तितां **सम्यक्** परोक्षत्वादिना **आश्रित्य,** अत एव **वैहायसः** सन् एवं श्री-प्रद्युम्न-गदा-वञ्चनं सूचितम् । **अश्ममयं** शिला-प्रचुरम् । तथा च श्री-हरि-वंशे--- भस्मीभूते वृक्ष-वर्षे शिला-सङ्घान् अवर्षयत् \[ह।वं। २.१०६.१४\] इति । अतो\ऽस्त्र-मयम् इति पाठो\ऽसम्मतः ॥२१॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) : वैहायसः** आकाश-चारी ॥२१॥


______


**॥ १०.५५.२२-२३ ॥**

> बाध्यमानो\ऽस्त्र[^२५]-वर्षेण रौक्मिणेयो महारथः । >
> सत्त्वात्मिकां महा-विद्यां सर्व-मायोपमर्दिनीम् ॥ >
> ततो गौह्यक-गान्धर्व-पैशाचोरग-राक्षसीः । >
> प्रायुङ्क्त शतशो दैत्यः कार्ष्णिर् व्यधमयत् स ताः ॥

[^२५]: \ऽश्म-


**श्रीधर-स्वामी (भावार्थ-दीपिका) : सत्त्वात्मिकां** सत्त्व-गुण-मयीं **प्रायुङ्क्त** इत्य् उत्तरस्यानुषङ्गः ॥२२॥ **ता** मायाः **व्यधमयत्** स नाशयत् ॥२३॥


______


**वंशीधरः (भावार्थ-दीपिका-प्रकाशः) : सत्त्व**-गुण-मयीं बल-ज्ञान-निधिं विष्णु-देवताकाम् । **महा-विद्यां** विज्ञानास्त्र-सज्ज्ञाम् । उत्तरस्याग्रिम-श्लोकस्थ-क्रिया-पदस्य । अनुषङ्ग आनयनम् । **बाध्य्**अ- इति युग्मकम् । **महारथो** वीर-वर्ग-श्रेष्ठः ॥२२॥

**ततो** रौक्मिणेय-कर्तृकास्त्र-सन्धानोत्तरम् । **स** कार्ष्णिः । **गौह्यकेअ-** इत्य्-आदौ प्रथमं सामान्यतो निर्दिष्टानां स्त्री-प्रत्ययं विनैव द्वन्द्वः, पश्चान् माया-विशेषणत्वेन स्त्रीत्वे विवक्षिते समस्तात् स्त्री-प्रत्ययो ज्ञेयः । **शतश** इति गौह्यकादीनाम् एवावृत्तिर् व्यक्ता । यद् वा, अन्या अपि शतशो मायाः । ताश् च हरि-वंशे---

> ततो मायां परां चक्रे देव-शत्रुः प्रतापवान् । >
> सिंहान् व्याघ्रान् वराहांश् च तरक्षून् ऋक्ष-वानरान् ॥ >
> वारणान् वारिद-प्रख्याह्वयान् उष्ट्रान् विशां पते । \[ह।वं। > २.१०६.१५-१६\]

इत्य्-आदिना **गौह्यकादीनां** यथोत्तरं हिंस्रत्वेन श्रैष्ठ्यम् । **स्म** प्रसिद्धौ । **ताः** सर्वाः, यतः **कार्ष्णिः** मायि-मायिनि इत्य् उक्तेर् मायावि-व्यामोहक-श्री-कृष्णात्मजे का प्राकृत-माया-गणनेति भावः । अस्याग्रे\ऽप्य् अनुवृत्तिर् ज्ञेया ॥२३॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


बाध्यमानो\ऽस्त्र-वर्षेण रौक्मिणेयो महारथः ।

सत्त्वात्मिकां महा-विद्यां सर्व-मायोपमर्दिनीम् ॥

**सनातन-गोस्वामी (बृहद्-वैष्णव-तोषणी) : महारथो** वीर-वर्ग-श्रेष्ठः, यतो **रुक्मिणी-गर्भ-जातः**, आत्माश्म-वर्ष-बाधा परिहृता, सर्वसाम् एव मायानाम् **उपमर्दिनीम्** इति तयाश्म-वर्ष-माया निरस्तेति बोधयति---**शतश** इति । **गौह्यकादीनां** प्रत्येक बहुधा बहुशः प्रयोगं च । यद् वा, अन्या अपि मायाः शतश इत्य् अर्थः, ताश् चोक्ताः श्री-हरि-वंशे---

> ततो मायां परां चक्रे देव-शत्रुः प्रतापवान् । >
> सिंहान् व्याघ्रान् वराहांश् च तर नृक्ष-वानरान् ॥ >
> वारणान् वारिद-प्रख्या हयान् उष्ट्रान् विशास्यते । \[ह।वं। > २.१०६.१५-१६\]

इत्य्-आदिना गौह्यकादीनां यथोत्तरं हिंस्रत्वे श्रैष्ठ्यम् । **स्म** प्रसिद्धौ, ताः सर्वाः, यतः कार्ष्णिः, अस्याग्रे\ऽपि पद्य-त्रये\ऽनुवृत्तिः ॥ २२-२३ ॥


______


**जीव-गोस्वामी (लघु-वैष्णव-तोषणी) : बाध्य-** इति युग्मकम् । **महारथः** वीर-वर्ग-श्रेष्ठः ॥२२॥

**गौह्यक**- इत्य् आदौ प्रथमं सामान्यतो निर्दिष्टानां स्त्री-प्रत्ययं विनैव द्वन्दः पश्चान् माया-विशेषणत्वेन स्त्रीत्वे विवक्षित समस्तात् स्त्री-प्रत्ययो ज्ञेयः **शतशः** इति गौह्यकादीनाम् एवावृत्तिर् व्यक्ता । यद् वा, अन्या अपि मायाः शतश इत्य् अर्थः । ताश् चोक्ताः श्री-हरि-वंशे---

> ततो मायां परां चक्रे देव-शत्रुः प्रतापवान् । >
> सिंहान् व्याघ्रान् वराहांश् च तरक्षून् ऋक्ष-वानरान् ॥ >
> वारणान् वारिद-प्रख्यान् हयान् उष्ट्रान् विशाम्पते । \[ह।वं। २.१०६.१५\] > इत्य्-आदिना ॥

गौह्यकादीनां यथोत्तरं हिंसकत्वेन श्रैष्ठ्यस्य प्रसिद्धौ ताः सर्वाः यतः **कार्ष्णिः** अस्याग्रे\ऽप्य् अनुवृत्तिः ॥२३॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) : सत्त्वात्मिकां विद्यां** **प्रायुङ्क्त** इत्य् उत्तरस्यानुषङ्गः ॥ २२-२७ ॥


______


**॥ १०.५५.२४ ॥**

> निशातम् असिम् उद्यम्य स-किरीटं स-कुण्डलम् । >
> शम्बरस्य शिरः कायात् ताम्र-श्मश्र्व्-ओजसाहरत् ॥

**श्रीधर-स्वामी (भावार्थ-दीपिका) : ताम्राणि श्मश्रूणि** यस्मिंस् तत् । **ओजसा** बलेन ॥२४-२५॥


______


**वंशीधरः (भावार्थ-दीपिका-प्रकाशः) : श्मश्रूणि** मुख-रोमाणि । **आहरत्** दूरीचकार ॥२४॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) : कायाद्** **अहरत्**, दूरत उच्चैः पातयामास इत्य् अर्थः । **ताम्र-श्मश्र्व्** इति महा-दैत्यत्वेन घोरत्वादिकं सूचितम् । **किरीटादि**-सहितम् इति हरणे महा-वेगादिकं च, अन्यथा तस्य तत्रैवादूरे पात-सम्भवात् । यद् वा, **शम्बरस्य** महा-वीरत्वं युद्धोत्साह-भरेणैव तत्-तत्-परिधानात् ॥२४॥


______


**जीव-गोस्वामी (लघु-वैष्णव-तोषणी) : कायाद् अहरत्** दूरीचकार **ताम्र-श्मश्र्व्** इति घोरत्वादिकं सूचितम् । **किरीटादि**-सहितम् इति हरणे लाघवं कौतूकं च ॥२४॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**॥ १०.५५.२५ ॥**

> आकीर्यमाणो दिविजैः स्तुवद्भिः कुसुमोत्करैः । >
> भार्ययाम्बर-चारिण्या पुरं नीतो विहायसा ॥

**श्रीधर-स्वामी (भावार्थ-दीपिका) :** *न व्याख्यातम्।*


______


**वंशीधरः (भावार्थ-दीपिका-प्रकाशः) : दिविजैः** देवैः । **भार्यया** रत्या निज-माया-बलेन **पुरं** द्वारकां **नीतः** प्रापितः ॥२५॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) : दिविजैः** कर्तृभिः, पुष्प-समूहैः कृत्वा **आ** सम्यक् **कीर्यमाणो** व्याप्यमानः, **भार्यया** मायावत्या, **अम्बर-चारिण्या** इति देव-स्वभाव उक्तः, अतो **विहायसा** आकाश-मार्गेण **पुरं** द्वारकां **नीतः** ॥२५॥


______


**जीव-गोस्वामी (लघु-वैष्णव-तोषणी) : दिविजैर्** देवैः कर्तृभिः पुष्प-समूहैः करणैः **आकीर्यमाणः** व्याप्यमानः **भार्यया** मायावत्या **अम्बर-चारिण्या** इति देव-स्वभाव उक्तः । अतो **विहायसा** आकाश-मार्गेण **पुरं** द्वारकां **नीतः** ॥२५॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**॥ १०.५५.२६ ॥**

> अन्तः-पुर-वरं राजन् ललना-शत-सङ्कुलम् । >
> विवेश पत्न्या गगनाद् विद्युतेव बलाहकः ॥

**श्रीधर-स्वामी (भावार्थ-दीपिका) : विद्युता** सह **बलाहको** मेघ **इव** ॥२६-२७॥


______


**वंशीधरः (भावार्थ-दीपिका-प्रकाशः) : अन्तः-पुरेषु** **वरं** श्रेष्ठम् । अन्तः-पुरेषु वरं श्री-पट्ट-महिषी-प्रधान-रुक्मिणी-गृहम् । हे **राजन्** इति यथा भवादृश-राज-गृहम् अतीव-सुन्दर-स्त्री-**शत-सङ्कुलं** भवति, तद्वत् तद् अपीति भावः ॥२६॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**जीव-गोस्वामी (लघु-वैष्णव-तोषणी) : अन्तः-पुरेषु वरं** श्रेष्ठं भगवदीयत्वात् सर्व-महिषी-वर-श्री-रुक्मिणी-सम्बन्धात् तत्रापि विशिष्टं **पत्न्या** रत्या सह ॥२६॥


______


**सनातन-गोस्वामी (बृहद्-वैष्णव-तोषणी) : अन्तः-पुरेषु वरं** श्रेष्ठं श्री-भगवदीयत्वात् । किं वा, सर्व-महिषी-श्रेष्ठ-श्री-रुक्मिणी-सम्बन्धात्, अत एव **ललनानां** परम-सुन्दराङ्गनानां श्री-कृष्ण-महिषीणाम् अन्यासां वा श्री-रुक्मिणी-सख्यादीनां **शतैः सङ्कुलं** व्याप्तम्, **पत्न्या** रत्या सह । हे **राजन्न्** ! इति प्रहर्षोदयात् । किं वा, राजमानः सन् श्याम-गौर-वर्णयोस् तयोर् आकाशतः सहसा प्रवेशे दृष्टान्तः---**विद्युतेव** इति ॥२६॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**॥ १०.५५.२७ ॥**

> तं दृष्ट्वा जलद-श्यामं पीत-कौशेय-वाससम् । >
> प्रलम्ब-बाहुं ताम्राक्षं सुस्मितं रुचिराननम् ॥

**श्रीधर-स्वामी (भावार्थ-दीपिका) :** *न व्याख्यातम्।*


______


**वंशीधरः (भावार्थ-दीपिका-प्रकाशः) : तं** प्रद्युम्नम् । **तम्** इति युग्मकम् । श्री-कृष्ण-मननाय तत्-सादृश्यं **जलद**- इत्य्-आदि-सप्त-पदैर् आह । **ताम्रे** रक्त-वर्णे **अक्षिणी** यस्य तम् । अब्ज-दलवत् प्रान्त-रक्त-नेत्रम् पद्म-दलायतेक्षणम् \[१०.५५.१०\] इति प्राग्-उक्तेः ॥२७॥


______


**श्रीनाथ-चक्रवर्ती (चैतन्य-मत-मञ्जुषा) : तं दृष्ट्वा जलद-श्यामम्** इत्य्-आदि । कृष्णाकारं कृष्ण-सदृशम्, यतो **जलद-श्यामम्**, अत एव **तं** \"कृष्ण एष\" इति मत्वा **ह्रीता** लज्जिताः सत्यः **स्त्रियः** श्री-रुक्मिणी-परिचारिकास् तु तत्रैव **निलिल्युः** । एतेन श्री-कृष्णस्य सदा-किशोरत्वं व्यज्यते ॥ २७-२८

______



______


**सनातन-गोस्वामी (बृहद्-वैष्णव-तोषणी) :** श्री-कृष्ण-मननाय तत्-सादृश्यम् आह---**जलद-** इत्य्-आदि-सप्त-पदैः । तत्र **जलद**-शब्देन सजल-नव-मेघो\ऽभिप्रेतः, तेन सुश्यामतोक्ता, **ताम्राक्षं** प्रान्त-रक्ताब्ज-पत्र-तुल्याक्षम् इति ज्ञेयम्, पद्म-दलायतेक्षणम् इति प्राग्-उक्तेः, **रुचिराननम्** इत्य् अनेन श्री-नासाद्य्-अवयवानां सौन्दर्यं, तथा सुकोमल-गण्डत्वादिना पूर्वोक्त-रूढ-यौवनानुसारेण नव-यौवनोद्भेदश् च सूचित एव ।

तथा च श्री-विष्णु-पुराणे श्री-रुक्मिणी-देव्य्-उक्तौ---धन्यायाः खलु पुत्रो\ऽयं वर्तते नव-यौवने \[वि।पु। ५.२७.२१\] इति । ईदृशं श्री-हरि-वंशे\ऽपि सुष्ठु कुण्डलादिभ्यो\ऽपि विशेषेणालङ्कृतं मुखाम्भोजे यस्य तम्, अम्भोजालि-रूपकाभ्यां भृङ्ग-व्याप्ताब्जवच् छोभा ध्वनिता । विशेषणानाम् एषां यथोत्तरं श्री-कृष्ण-मननेन श्रैष्ठ्यम् । श्री-कृष्ण-मननाय तादृशान्य-सौन्दर्यादौ वर्णयितुम् अपेक्ष्ये\ऽप्य् एतावद् एव वर्णनं श्री-कृष्णेन तस्यासाधारणत्वात् ।

किं वा, एतावतैव तन्-मनन-पूर्तेः । यद् वा**, जलद** इति वर्णादेः शोभा व्यञ्जितैव, **पीत** इति सर्वस्यालङ्कारस्य, **प्रलम्ब**- इत्य्-अवयव-वर्ग-सौष्ठवस्य, **ताम्र**- इति सौन्दर्यस्य, **सुस्मितम्** इति माधुर्यस्य, **रुचिर**- इति साङ्ग-श्री-मुख-सहज-सौन्दर्य-विशेषस्य वयसश् चोपलक्षणम् ॥२७॥


______


**जीव-गोस्वामी (लघु-वैष्णव-तोषणी) : तं दृष्ट्वा** इति युग्मकम् । श्री-कृष्ण-मननाय तत्-सादृश्यम् आह---**जलद-** इत्य्-आदि सप्तभिः पदैः । **ताम्रे** रक्त-वर्णे **अक्षिणी** यस्य तम् अब्ज-दलवत् प्रान्त-रक्त-नेत्रम् इत्य् अर्थः ॥२७॥


______


**जीव-गोस्वामी (क्रम-सन्दर्भः) :** **ताम्रे** रक्त-वर्णे **अक्षिणी** यस्य तम् अब्जवत् प्रान्त-रक्त-वर्णाक्षम् इत्य् अर्थः ॥ २७-३९ ॥


______


**जीव-गोस्वामी (बृहत्-क्रम-सन्दर्भः) : तं दृष्ट्वा** इत्य्-आदि कृष्णाकारत्वात्, अतः श्री-कृष्णो द्वारकायाम् अन्तः-पुरे द्विभुज एवेति । कृष्ण-भानत्वे हेतुः---**जलद-श्यामम्** इत्य्-आदि-विशेषणानि ॥२७॥


______


**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**॥ १०.५५.२८ ॥**

> स्वलङ्कृत-मुखाम्भोजं नील-वक्रालकालिभिः । >
> कृष्णं मत्वा स्त्रियो ह्रीता निलिल्युस् तत्र तत्र ह ॥

**श्रीधर-स्वामी (भावार्थ-दीपिका) : नीलाश्** च **वक्राश्** च ये\ऽ**लकास्** त एव **आलयः,** तैः **ह्रीता** लज्जिताः ॥२८॥


______


**वंशीधरः (भावार्थ-दीपिका-प्रकाशः) : तत्र तत्र** इतस् ततः । **निलिल्युर्** अन्तर्हिता बभूवुः । **निलिल्युर्** निलीना बभूवुः, गृह-कोणादिषु गुप्ता बभूवुर् इति यावत् ॥२८॥


______


**श्रीनाथ-चक्रवर्ती (चैतन्य-मत-मञ्जुषा) : तं दृष्ट्वा जलद-श्यामम्** इत्य्-आदि । कृष्णाकारं कृष्ण-सदृशम्, यतो **जलद-श्यामम्**, अत एव **तं** \"कृष्ण एष\" इति मत्वा **ह्रिता** लज्जिताः सत्यः **स्त्रियः** श्री-रुक्मिणी-परिचारिकास् तु तत्रैव **निलिल्युः** । एतेन श्री-कृष्णस्य सदा-किशोरत्वं व्यज्यते ॥ २७-२८

______



______


**जीव-गोस्वामी (लघु-वैष्णव-तोषणी) :** पद्म-दलायतेक्षणम् इति प्रायुक्तः । **ह** विस्मये ॥२८॥


______


**सनातन-गोस्वामी (बृहद्-वैष्णव-तोषणी) : स्वलङ्कृत-** इति **अलक**-कुण्डलादि-द्वारा श्री-मुख-शोभा-विशेषापेक्षयेति, **स्त्रियः** श्री-महिष्य्-आद्यास् **तत्र तत्र** स्थाने स्थाने **नि**तरां **लिल्युः** । कुतः ? **ह्रीता** लज्जिताः । **ह** विस्मये स्फुटम् इति वा ॥२८॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) : ह्रिताः** लज्जितः ॥२८॥


______


**॥ १०.५५.२९ ॥**

> अवधार्य शनैर् ईषद् वैलक्षण्येन योषितः । >
> उपजग्मुः प्रमुदिताः स-स्त्री-रत्नं सुविस्मिताः[^२६] ॥

[^२६]: शुचि-स्मिताः


**श्रीधर-स्वामी (भावार्थ-दीपिका) :** श्री-कृष्णो न भवतीत्य् **अवधार्य** **स्त्रीषु रत्नं** श्रेष्ठा रतिः, तत्-सहितम् ॥ २९-३०॥


______


**वंशीधरः (भावार्थ-दीपिका-प्रकाशः) : वैलक्षण्येन** कृष्ण-लक्षण-विपरीत-लक्षणेन । **ईषद्** वैलक्षण्यं वर्णादि-शोभातः किञ्चिन् न्यूनत्वम्, वयसश् च तादृश-भाव-निरीक्षणादि-राहित्यैर् विनयि-दृष्टत्वादिकं च, तेन **अवधार्य** **उप** समीप **आजग्मुः** । **प्र**कर्षेण **मुदिताः** श्री-कृष्ण-स्वरूप-स्वाभाव्यात् । **सुविस्मिताश्** चान्यत्र तद्-असंभवात् । **स्त्री** इति सामान्य-निर्देशस् तत्-पत्नीत्व-ज्ञान-रहितानां तासाम् अभिप्रायेण । **रत्नत्व**-निर्देशस् तत्-स्पर्शेन तादृशीत्व-प्राप्तेः ॥२९॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**जीव-गोस्वामी (लघु-वैष्णव-तोषणी) : ईषद् वैलक्षण्यं** वर्णादि-शोभातः किञ्चिन् न्यूनत्वं वयश् च तथा तादृश-भाव-निरीक्षणादि-राहित्यै विनयि-दृष्टित्वादिकं च तेन **अवधार्य** **उप** समीपे **जग्मुः** **प्र**कर्षेण **मुदिताः** श्री-कृष्ण-सारूप्य-स्वाभाव्यात् **शुचि-स्मिताश्** च अन्यत्र तद्-असम्भवात् स्त्रीति सामान्य-निर्देशस् तत्-पत्नीत्व-ज्ञानोदय-रहितानां तासाम् अभिप्रायेण रत्न त्व् अनिर्देशः तत्-स्पर्शेन तादृशीत्व-प्राप्तेः ॥२९॥


______


अवधार्य शनैर् ईषद् वैलक्षण्येन योषितः ।

उपजग्मुः प्रमुदिताः स-स्त्री-रत्नं सुविस्मिताः ॥

**सनातन-गोस्वामी (बृहद्-वैष्णव-तोषणी) : ईषद् वैलक्षण्यं** श्री-भगवतो वर्णादि-शोभायाः सकाशात् किञ्चिन् न्यूनत्वम्, पुत्रत्वे\ऽपि प्रतिबिम्ब-रूपत्वात् । यद् वा, तद्वत् । सभाव-निरीक्षणादि-राहित्यं विशेषतस् तासु विनयादि-दृष्ट्या नम्र-मुखत्वादिकं च तेन **अवधार्य**, **शनैर्** इति प्रायो द्वयोः सम-रूपतया धैर्यादिना शीघ्र-तदीय-भावानभिव्यक्त्या वा । किं वा, तासाम् एव सहज-वात्सल्य-लज्जादिना सुबुद्ध्य्-अस्फूर्त्या सद्यो निश्चयाशक्तेः, **उप** समीपे **जग्मुः**, **प्र**कर्षेण **मुदिताः**---वात्सल्य-भाव-विशेषोदयात् श्री-कृष्ण-सारूप्य-दर्शनाद् वा । **सुविस्मिताश्** च, अकस्मात् तत्रागमनात्, स्व-प्रभु-सारूप्याच् च । **स्त्री-रत्नम्** इति तदानीं तासु तस्यास् तत्-पत्नीत्व-ज्ञानाभिप्रायेण ॥२९॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**जीव-गोस्वामी (बृहत्-क्रम-सन्दर्भः) :** अतः \"कृष्ण एष\" इति मत्वान्तःपुर-स्थिताः **स्त्रियो** दासी-प्रभृतयस् तत्र तत्र निलिल्युर् []{दिर्="र्त्ल्"}ल्[इ]{दिर्="र्त्ल्"}ना बभूवुः । कुतः ? इत्य् आह---**ह्रीता**
लज्जिताः । एतेन श्री-कृष्णस्य नित्य-किशोरत्वम् ॥ २९-३९ ॥


______


**विश्वनाथ-चक्रवर्ती (सारार्थ-दर्शिणी) :** कृष्णो न भवतीत्य् **अवधार्य तम्** इति पूर्वस्यानुषङ्गः ॥२९-३०॥


______


**॥ १०.५५.३० ॥**

> अथ तत्रासितापाङ्गी वैदर्भी वल्गु-भाषिणी । >
> अस्मरत् स्व-सुतं नष्टं स्नेह-स्नुत-पयोधरा ॥

**श्रीधर-स्वामी (भावार्थ-दीपिका) :** *न व्याख्यातम्।*


______


**वंशीधरः (भावार्थ-दीपिका-प्रकाशः) : अथ** स्त्री-समागमोत्तरम् । **तत्र** स्त्रीषु । **असितापाङ्गी** नील-रुचि-नेत्रान्ता ।

अथ समागमोत्तरम् एव । तत्र तासु पश्यन्तीषु मध्ये । **असितापाङ्गी** इति विलोकन-सौन्दर्यस्य, **वल्गु-भाषिणी** इति भाषण-सौन्दर्यस्याभिप्रायेण । **अस्मरत्** सारूप्य-दर्शनेनानुसन्दधे । स्व-शब्देन स्नेहाधिक्यम् उक्तम् । तद् एवाह---**स्नेह**- इति । चिरातीतत्वे\ऽपि **स्नुत-पयोधरा** अभूत् ॥३०॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) : अथ** समीप-गमनानन्तरम् एव, तत्र तासु मध्ये, तस्मिन् वा स्थाने, **असितापाङ्गी** इति स्नेहेन इत्य्-आदीक्षणस्य, **वल्गु-भाषिणी** इति च सुन्दर-भाषणस्याभिप्रायेण, तच् च को न्व् अयम् इत्य्-आदिना व्यक्तं भावि । स्व-शब्देनात्यन्त-स्नेह-विषयतोक्ता, अत एव चिर-कालातीते\ऽपि स्नेहेन **स्नुत-पयोधरा** सती स्मरणेनैव स्नुत-पयोधरत्वे जाते\ऽपि तथा-भूता **अस्मरद्** इति स्मरण-क्षरणयोर् एक-कालता स्नेह-भर-विवक्षयाभिप्रेता । यद् वा, दर्शन-मात्रेणैव **स्नेह-स्नुत-पयोधरा** सती । यद् वा, ततश् च स्नेह-स्नुत-पयोधराभूद् इति पृथग् वाक्यम् ॥३०॥


______


**जीव-गोस्वामी (लघु-वैष्णव-तोषणी) : अथ** समागमाद् अनन्तरम् एव **तत्र** तासु पश्यन्तीषु मध्ये । **असितापाङ्गी** इति विलोकन-सौन्दर्यस्य **वल्गु-भाषिणी** इति भाषण-सौन्दर्यस्य अभिप्रायेण **अस्मरत्** सारूप्य-दर्शनेन अनुसन्दधे । स्व-शब्देन अत्यन्त-स्नेह-विषयतोक्ता । अत एव चिर-काले\ऽतीते\ऽपि **स्नेह-स्नुत-पयोधरा** सती ॥३०॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**॥ १०.५५.३१ ॥**

> को न्व् अयं नर-वैदूर्यः कस्य वा कमलेक्षणः । >
> धृतः कया वा जठरे केयं लब्धा त्व् अनेन वा ॥

**श्रीधर-स्वामी (भावार्थ-दीपिका) :** सुतं स्मरन्त्य् आह---**को\ऽन्व् अयम्** इति **नर-वैदूर्यः** पुरुष-श्रेष्ठः ॥३१॥


______


**वंशीधरः (भावार्थ-दीपिका-प्रकाशः) : अनेन** नर-श्रेष्ठेन, नराकार-वैदूर्य-मणिवद् दीप्यमानेन वा ॥३१॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**जीव-गोस्वामी (लघु-वैष्णव-तोषणी) : नर-वैदूर्यः** नरेषु स इव श्रेष्ठः कस्य पुत्रो वा ॥३१॥


______


**सनातन-गोस्वामी (बृहद्-वैष्णव-तोषणी) :** एतच् चाशेष-महापुरुष-लक्षणस्य उपलक्षणम्, **कस्य** पुत्रो वा **जठरे** **धृत** इति पितुः सकाशान् मातुः स्नेहाधिक्येन विशेषं सूचयति ॥३१॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) : नर-वैदूर्यः** पुरुष-श्रेष्ठः **कस्य** पुत्रः ॥३१॥


______


**॥ १०.५५.३२ ॥**

> मम चाप्य् आत्मजो नष्टो नीतो यः सूतिका-गृहात् । >
> एतत् तुल्य-वयो-रूपो यदि जीवति कुत्रचित् ॥

**श्रीधर-स्वामी (भावार्थ-दीपिका) : एतेन** **तुल्यं वयो रूपं** च यस्य स भवेद् इति ॥३२॥


______


**वंशीधरः (भावार्थ-दीपिका-प्रकाशः) :** प्रकारान्तरेण शङ्कते---**मम** इति । **नष्टो**\ऽदर्शनं गतः । अपि संभावनायाम् । **तुल्य-वयो-रूपो** भवेद् इत्य् अर्थः ॥३२॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** तुल्यतया स्व-पुत्रस्य स्मरणेन स्नेहाकृष्ट-चित्तोद्भावयति---**मम** इति । **नष्टो**\ऽदर्शनं गतः, यतो **नीतः**, केनचित् नेतुर् अज्ञानात् तद्-अनिर्देशः । **अपि** सम्भावनायाम्, स यदि कुत्रापि जीवेत्, तदैव **तुल्य-वयो-रूपो** भवेद् इत्य् अर्थः ॥३२॥


______


**जीव-गोस्वामी (लघु-वैष्णव-तोषणी) : नष्टः** अदर्शनं गतः । **अपि** सम्भावनायां यदि कुत्रापि जीवेत्, तद् एतत् **तुल्य-वयो** भवेद् इत्य् अर्थः ॥३२॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) : नीतो** बाल-ग्रहेण ॥३२-३९॥


______


**॥ १०.५५.३३ ॥**

> कथं त्व् अनेन[^२७] सम्प्राप्तं सारूप्यं शार्ङ्गधन्वनः । >
> आकृत्यावयवैर् गत्या स्वर-हासावलोकनैः ॥

[^२७]: न्व् अनेन


**श्रीधर-स्वामी (भावार्थ-दीपिका) :** तस्य स्व-पुत्रत्वं संभावयन्तीत्य् आह---**कथं त्व्** इति ॥३३॥


______


**वंशीधरः (भावार्थ-दीपिका-प्रकाशः) :** *तस्य* समागत-नर-श्रेष्ठस्य । *भावयन्ती* चिन्तयन्ती । **सारूप्यं** सादृश्यम् । **स्वरो**\ऽत्र शब्दः । **आकृत्या** अनुरूप-पुष्टि-शोभिताखिल-देहाकार-विशेषेण, **अवयवैस्** तद्-अनुरूपैर् एव चरणाद्य्-अङ्गैः, **गत्या** आकाशाद् उत्तीर्य कियत् पद-न्यासात्, **स्वरैर्** गम्भीर-शब्दैः, **हासावलोकने** प्रसिद्ध एव। समीपागतान् मात्रादीन् प्रति प्रश्नादिभिः स्वरादयो\ऽप्य् अवगता इत्य् ऊह्यम् ॥३३॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) : तु** विस्मये । पाठान्तरे---\"नु\" वितर्के, **सम्**यक् **प्राप्तम्**, सम्यक्त्वम् एव दर्शयति---**आकृत्या** इति । प्रांशुतानुरूप-पुष्टि-शोभिताकारेण अवयवैस् तद्-अनुरूपैर् एव श्री-चरणाद्य्-अङ्गैः, गत्येति शनैर् ईषद् अग्रे\ऽभिसरणात् । किं वा, अत्राकाशाद् आगमने लीलया भूमौ कियत् पाद-न्यासात्, स्वरेति च पत्नी प्रति मात्रादि-तत्त्व-प्रश्नाद् इत्य् ऊह्यम् । **शार्ङ्गधन्वन** इति तस्यापि शार्ङ्ग-पाणित्वम् अभिप्रैति । यद् वा, महा-वीरत्वं तेन च तस्यापि महा-बलिष्ठत्वादिकम् ॥३३॥


______


**जीव-गोस्वामी (लघु-वैष्णव-तोषणी) : तु** विस्मये । **सम्यक् प्राप्तिम्** एव दर्शयति---**आकृत्या** इति । प्रांशुतानुरूप-पुष्टि-शोभिताखिल-देहाकार-विशेषेण अवयवैस् तद्-अनुरूपैर् एव श्री-चरणाद्य्-अङ्गैः **गत्या** इति आकाशाद् उत्तीर्य कियत् पद-न्यासात् । **स्वर**- इति समीप-गतान् प्रति मात्रादि-तत्त्व-प्रश्नाद् इत्य् ऊह्यम् ॥३३॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**॥ १०.५५.३४ ॥**

> स एव वा भवेन् नूनं यो मे गर्भे धृतो\ऽर्भकः । >
> अमुष्मिन् प्रीतिर् अधिका वामः स्फुरति मे भुजः ॥

**श्रीधर-स्वामी (भावार्थ-दीपिका) :** तद् एव अधिकं संभावयति---**स एव** इति ॥३४॥


______


**वंशीधरः (भावार्थ-दीपिका-प्रकाशः) :** *तद् एव* स्व-पुत्रत्वम् । **नूनं** निश्चयः । निश्चय-द्योतक-शकुनम् आह---**वाम** इति । **अधिका** इति---स्वस्य जगन्-मातृत्वेन सर्वेष्व् अप्य् अर्भकेषु सामान्यतः **प्रीतिं** द्योतयति ॥३४॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) : वा** वितर्के । **नूनं** निश्चयेनेत्य् अर्थः । **प्रीतिर्** वात्सल्यम् । **अधिका** इति जगन्-मातृत्वेन सर्वेष्व् अप्य् **अर्भकेषु** सामान्यतः प्रीतिं द्योतयति । किं च, **वाम** इति । एतत् सर्वं हृद्य् एवाभाषतेति ज्ञेयम्, अन्यथा तच्-छ्रवणात् तेनाभिगम्य स्व-परिचयं दत्त्वा मातृ-पाद-वन्दनादिकं कृतं स्यात् । यद् वा, व्यक्तम् उक्ते\ऽपि सहसागन्तुकत्वेन शङ्कादिना सद्यः किम् अपि वक्तुं कर्तुं च न शक्तम् इति बोद्धव्यम् ॥३४॥


______


**जीव-गोस्वामी (लघु-वैष्णव-तोषणी) : अधिका** इति । स्वस्य जगन्-मातृत्वेन सर्वेष्व् अप्य् **अर्भकेषु** सामान्यतः प्रीतिं द्योतयति ॥३४॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**॥ १०.५५.३५ ॥**

> एवं मीमांसमानायां वैदर्भ्यां देवकी-सुतः । >
> देवक्यानकदुन्दुभ्याम् उत्तमःश्लोक आगमत् ॥

**श्रीधर-स्वामी (भावार्थ-दीपिका) : देवक्य्-आनकदुन्दुभ्यां** देवक्य्-आनकदुन्दुभिभ्याम् इत्य् अर्थः ॥ ३५-३६ ॥


______


**वंशीधरः (भावार्थ-दीपिका-प्रकाशः) : एवम्** इत्थम् । **मीमांसमानायां** विचारयन्त्याम् । **श्री-देवक्य्-आदिभ्यां** सह **आगमनं** प्रायस् तदानीं तद्-गृह-गमनात् । **उद्**गतं **तमो**\ऽज्ञानं यस्मात् तादृशः **श्लोको** यशो यस्य । श्री-रुक्मिण्य्-आदीनां तद्-विषयकाज्ञान-निरासार्थम् इति भावः ॥३५॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) : एवम्** ईदृशं **मीमांसमानायां** विचारयन्त्यां देवकी-सुतत्वाद् एव **देवक्य्-आनकदुन्दुभिभ्यां** सह तयोः प्रहर्षार्थम्, यत **उत्तमः श्लोको** बन्धु-वात्सल्यादि-यशो यस्य सः । यद् वा, **उद्**गतं **तमो**\ऽज्ञानं यस्मात् तादृशः **श्लोको** यस्य, श्री-रुक्मिण्य्-आदीनाम् अज्ञान-निरासार्थम् इति भावः ॥३५॥


______


**जीव-गोस्वामी (लघु-वैष्णव-तोषणी) : श्री-देवक्य्-आदिभ्यां** सह **आगमनं** प्रायस् तदानीं तद्-गृह-गमनात् **उद्**गतं **तमः** अज्ञानं यस्मात् तादृशः **श्लोको** यस्य श्री-रुक्मिण्य्-आदीनाम् अज्ञान-निरासार्थम् इति भावः ॥३५॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**॥ १०.५५.३६ ॥**

> विज्ञातार्थो\ऽपि भगवांस् तूष्णीम् आस जनार्दनः । >
> नारदो\ऽकथयत् सर्वं शम्बराहरणादिकम् ॥

**श्रीधर-स्वामी (भावार्थ-दीपिका) :** *न व्याख्यातम्।*


______


**वंशीधरः (भावार्थ-दीपिका-प्रकाशः) : विज्ञातार्थः** ज्ञात-सर्व-तत्त्वः । माता-पितृ-समक्षं स्वयं लज्जया नाकथयद् इति भावः । **आदिना** कथान्तर-ग्रहः ।

तथा हि---रुद्रेण कामे दग्धे तत्-प्राप्त्य्-अर्थं रतिस् तपसा रुद्रम् आराधयामास । शंबरो\ऽपि कामं दग्धम् आकर्ण्य रति-लिप्सया रुद्रम् आराधयामास । युगपत् तयोस् तपः समाप्तौ रुद्रो वरं दातुम् उभयत्र जगाम । रत्या तु \"मत्-पतिर् मा प्राप्नोतु\" इति प्रार्थितो महा-देवस् तस्यै \"कृष्ण-पुत्रो भूत्वा त्वत्-पतिस् त्वां प्राप्स्यति\" इत्य् उवाच । शंबरस् तु \"रतिर् मा प्राप्नोतु\" []{दिर्="र्त्ल्"} इति प्रार्थितवान्, तस्मै \"तथास्तु\" इत्य् उक्त्वा गन्तुकामं रुद्रं रतिर् उवाच---\"भगवन् ! कथं वैपरीत्यं कृतम् ? एवं मास्तु\" इत्य् उक्तः पुनस् तस्यै नाना-विद्या मोहवतीर् उपदिदेश---\"त्वम् आभिर् मयाभिर् एनं मोहयिष्यसि, न त्व् अनेन तव संयोगो भविष्यति, त्वत्-पतिर् एव त्वां प्राप्स्यतीति न तु मद्-उक्तिर् व्यर्था\" इति पुराणान्तराद् अवसेयम् । एतां च विद्यां प्राप्ताय निज-पतये उपदेक्ष्यत्य् अनयैव विद्यया स एनं मारयिष्यतीति

______


इतः परं सार्ध-श्लोक-त्रयं नारद उवाच---एष ते तनयः \[भा।पु। ५.२७.२६\] इत्य् आरभ्य, स्नुषेयं तव शोभन \[भा।पु। ५.२७.३०\] इत्य्-अन्तं प्रक्षिप्तम् अप्य् अस्ति क्वचित् पुस्तकेषु ।[^२८]

**विज्ञातार्थत्वे**\ऽपि **तूष्णीम् आसने** हेतुः---**जनान् अर्दयति** याचयति लीला-वैचित्र्येण सर्वेषां सुख-प्रदः । लज्जया मातृ-पितृ-सन्निधौ स्वयं न किञ्चिद् ऊचे नर-लीलत्वाद् इति भावः । अन्यथा चिरं शोचन्त्याः श्री-रुक्मिणी-देव्यास् तस्मिन्न् असूयापि संभवेत् । अकस्मान् नारदागमनं श्री-कृष्णेच्छयैव ज्ञेयम् ॥३६॥

[^२८]: एष ते तनयः सुभ्रु हत्वा शम्बरम् आगतः । हृतो येनाभवत्
    बालो भवत्याः सूतिका-गृहात् ॥

    इयं मायावती भार्या तनयस्यास्य ते सती । शम्बरस्य न भार्येयं
    श्रूयताम् अत्र कारणम् ॥

    मन्मथे तु गते नाशं तद्-उद्भव-परायणा । शम्बरं मोहयामास
    माया-रूपेण रुक्मिणि ॥

    विहाराद्य्- उपभोगेषु रूपं माया-मयं शुभम् । दर्शयामास
    दैत्यस्य तस्येयं मदिरेक्षणा ॥

    कामोऽवतीर्णः पुत्रस् ते तस्येयं दयिता रतिः । विशङ्का नात्र
    कर्तव्या स्नुषेयं तव शोभने ॥



______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** विशेषेणापरोक्षत्वादिना ज्ञातो\ऽर्थस् तत् तत्त्वं येन सः, वर्तमाने\ऽप्य् अतीतत्वं तत्-पूर्व-कालस्य तन्-निर्धरस्य वापेक्षया, यतो **भगवान्** । किं च, **जनान्** दुष्ट-दैत्यादीन् **अर्दयति** हिनस्तीति तथा सः शम्बर-वधार्थं तेनैव तथा कृतत्वाद् इति भावः । तथापि **तूष्णीम् आस**, स्वस्य तत्-तत्त्वाज्ञान-बोधनार्थम्, अन्यथा चिरं शोचन्त्याः श्री-रुक्मिणी-देव्यास् तस्मिन्न् असूया-सम्भवात्, प्राग्-अनुक्तागमनो\ऽपि **नारदः** सर्वज्ञत्वेन श्री-कृष्ण-प्रियत्वेन च काले स्वयम् एवाकाश-मार्गेणागत इति ज्ञेयम् । किं वा---

> गोविन्द-भुज-गुप्तायां द्वारकायां कुरूद्वह । >
> अवात्सीन् नारदो\ऽभीक्ष्णं कृष्णोपासन-लालसः ॥ \[भा।पु। ११.२.१\]

इत्य्-उक्त्या सदैव तस्य श्री-कृष्ण-साहित्य-प्रसिद्धया पृथग् आगमनं नोक्तम् । **शम्बरेणाहरणं** नयनम् । यद् वा, आ सम्यक् समुद्रान्तः-प्रक्षेपणादिना हरणम्, आदि-शब्दात् तद्-वधं मायावती-तत्त्व-वृत्तादिकं च ॥३६॥


______


**जीव-गोस्वामी (लघु-वैष्णव-तोषणी) : विज्ञातार्थत्वे\ऽपि तूष्णीम् आसने** हेतुः---**जनान् अर्दयति** याचयतीति लीला-वैचित्र्येण सर्वेषां सुख-प्रद इत्य् अर्थः । अन्यथा चिरं शोचन्त्याः श्री-रुक्मिणी-देव्यास् तस्मिन्न् असूयापि सम्भवेत् अकस्मान् नारदास्यागमनं श्री-कृष्णेच्छयैव ज्ञेयम् ॥३६॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**॥ १०.५५.३७ ॥**

> तच् छ्रुत्वा महद् आश्चर्यं कृष्णान्तः-पुर-योषितः । >
> अभ्यनन्दन् बहून् अब्दान् नष्टं मृतम् इवागतम् ॥

**श्रीधर-स्वामी (भावार्थ-दीपिका) :** *न व्याख्यातम्।*


______


**वंशीधरः (भावार्थ-दीपिका-प्रकाशः) : तन्** नारदोक्तम् । **बहून् अब्दान्** इति कालाध्वनोर् अत्यन्त-संयोगे इति द्वितीया । **अभ्यनन्दन्** प्रीणयामासुः । **महद् आश्चर्यं** महाश्चर्यम् । **अभ्यनन्दन्** वक्ष्यमाण-रीत्या सच् चक्रुः, प्रद्युम्नम् इति शेषः ॥३७॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** कृष्णस्य साक्षात्-परमेश्वरस्य **अन्तःपूरे** या **योषितस्** ताः सर्वा इति सखी-दास्यादीनाम् आनन्त्यम् उक्तम्, **अभ्यनन्दन्** प्रद्युम्नं साधु साध्व् इत्य्-आदिना प्रशशंसुः । यद् वा, प्राप्येति शेषः । अभितो\ऽनन्दन् अहृष्यन् ॥३७॥


______


**जीव-गोस्वामी (लघु-वैष्णव-तोषणी) : महद् आश्चर्यं** महाश्चर्यम् इत्य् अर्थः । **अभ्यनन्दन्** वक्ष्यमाण-रीत्या सच् चक्रुः प्रद्युम्नम् इति शेषः । तं च **मृतम् इव** **नष्टम्** अदर्शनं **प्राप्तं** सन्तं पुनर् आगतं मत्वेत्य् अर्थः । कृष्णेति तत्-सम्बन्धित्वेन तासां महिमानं दर्शयित्वा तद्-अभिनन्दनं चमत्कारितम् ॥३७॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**॥ १०.५५.३८ ॥**

> देवकी वसुदेवश् च कृष्ण-रामौ तथा स्त्रियः । >
> दम्पती तौ परिष्वज्य रुक्मिणी च ययुर् मुदम् ॥

**श्रीधर-स्वामी (भावार्थ-दीपिका) :** *न व्याख्यातम्।*


______


**वंशीधरः (भावार्थ-दीपिका-प्रकाशः) : तौ** **दम्पती** रति-प्रद्युम्नौ । **देवक्याः** प्राग्-उक्तिः पितामहीत्वेन स्नेह-विशेषात् । **रामस्य** पश्चाद्-उक्तिः पश्चाद् एवागमनात् । **स्त्रियः** श्री-महिष्यः । **श्री-रुक्मिण्याः** सर्वान्ते निर्देशश् चिर-परिष्वङ्गार्थां पश्चात् स्थितत्वात् । किं वा, स्नेह-विवशत्वे न किञ्चिद् विलम्बात् ॥३८॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) : देवक्याः** प्राग् उक्तिः पितामहीत्वेन वसुदेवतो\ऽपि स्नेहे विशेषात्, **रामस्य** पश्चाद्-उक्तिः पश्चाद् एव तेभ्यस् तद्-आगमनात् **स्त्रियः** श्री-महिष्यः, **रुक्मिण्याः** सर्वान्ते निर्देशश् चिर-परिष्वङ्गार्थं पश्चात् स्थितत्वात् । किं वा, स्नेह-विवशत्वेन आशक्त्या किञ्चिद् विलम्बात्, किं वा स्नेह-भर-स्वभावाद् एवेति ॥३८॥


______


**जीव-गोस्वामी (लघु-वैष्णव-तोषणी) : देवक्याः** प्राग्-उक्तिः पितामहित्वेन स्नेह-विशेषात् । **रामस्य** पश्चाद्-उक्तिः पश्चाद् एवागमनात् । **स्त्रियः** श्री-महिष्यः । श्री-**रुक्मिण्याः** सर्वान्ते निर्देशश् चिर-परिष्वङ्गार्थं पश्चात् स्थितत्वात् । किं वा, स्नेह-विवशत्वेनाशक्त्या किञ्चिद् विलम्बनात् । किं वा, तौ प्रति पुरतः सर्वेषां प्रसादनेच्छयेति ॥३८॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**॥ १०.५५.३९ ॥**

> नष्टं प्रद्युम्नम् आयातम् आकर्ण्य द्वारकौकसः । >
> अहो मृत इवायातो बालो दिष्ट्येति हा ब्रुवन् ॥

**श्रीधर-स्वामी (भावार्थ-दीपिका) :** *न व्याख्यातम्।*


______


**वंशीधरः (भावार्थ-दीपिका-प्रकाशः) :** इति ह इत्थम् । **अहो** आनन्दे । **हा** इति पुरातन-कथा-परामर्शकम् ॥३९॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) : द्वारका-वासिनश्** च सर्व एव लोकाः परम-हृष्टा बभूवुर् इत्य् आह---**नष्टम्** इति । **अहो** आश्चर्ये, **ह** हर्षे, **दिष्ट्या** अहो भाग्यम् अस्माकम् इत्य् अर्थः । **बाल** इति नव-तरुणे\ऽपि तस्मिन् तेषां स्नेह-भरेण शिशुता-दृष्टेः । यद् वा, बाल्ये नष्टत्वाभिप्रायेण ॥३९॥


______


**जीव-गोस्वामी (लघु-वैष्णव-तोषणी) : द्वारका-वासिनश्** च सर्वे एव परम-हृष्टा बभूवुर् इत्य् आह---**नष्टम् इति** इति । **ह** इत्य् अव्ययं पुरातन-कथा-परामर्षकम् ॥३९॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**॥ १०.५५.४० ॥**

> यं वै मुहुः पितृ-सरूप-निजेश-भावास् >
> तन्-मातरो यद् अभजन् रह-रूढ-भावाः । >
> चित्रं न तत् खलु रमास्पद-बिम्ब-बिम्बे >
> कामे स्मरे\ऽक्ष-विषये किम् उतान्य-नार्यः ॥

**श्रीधर-स्वामी (भावार्थ-दीपिका) :** अतिसौन्दर्येण प्रद्युम्नं वर्णयति---**यम्** इति । **पिता** श्री-कृष्णस् तत्-सदृशे प्रद्युम्ने **निज** आत्मीय **ईशे** भर्तरि **भावो** भावना यासां तास् तन्-मातरः कृष्ण-पत्न्यो\ऽपि **रहसि** **निरूढ-भावाः** सत्यो **यम्** **अभजन्न्** इति यत्, **तन्** **न खलु चित्रं** । कथं सति ? **स्मरे** स्मयमाणत्वेनैव क्षोभके **कामे\ऽक्षि-विषये** सति । किं च, **रमास्पदं** श्री-कृष्णस् तस्य **बिम्बं** श्री-मूर्तिः, तस्य **बिम्बे** प्रतिबिम्बे पुत्रे तदा किं नु वक्तव्यम् **अन्य-नार्यो** भेजुर् इति ॥४०॥


______


**वंशीधरः (भावार्थ-दीपिका-प्रकाशः) :** तत्-*सरूपे* तत्-समान-रूपे । *भर्ता* श्री-कृष्ण इति । **तन्-मातरः** प्रद्युम्न-मातरः, बहुत्वं स-मात्र्-अपेक्ष्यम् । *रहसि* एकान्ते। *निरूढो* जातो **भावः** सात्त्विक-संज्ञः स्तम्भः स्वेदोत्थ-रोमाञ्च इत्य्-आद्य्-उक्त-लक्षणा याः, तास् तथा । अन्यच् चित्राभाव-कारणम् आह---*किं च* इति ।

> बिम्बो\ऽस्त्री मण्डल-सम-प्रतिमा-मुख-लक्ष्मसु । >
> प्रतिरूपे प्रतिकृतौ तथा स्याद् विबिका-फले ॥ इति यादवः ।

मम त्व् इत्थं प्रतिभाति---तन्-मातरो रुक्मिण्य्-आद्या यं वीक्ष्य यच्-चित्रम् आश्चर्यम् अभजंस् तन् मुहुर् न किं त्व् एक-वारं तद्-दर्शन-क्षण एव । क्व सति ? **स्मरे** स्मर्यमाण-शरीरे\ऽ**क्ष-विषये** सति । अहो स्मरण-शरीरो\ऽयं **कामः** कथम् अस्मद्-**दृग्-विषयो** जातः ? इत्य् आश्चर्यं प्रापुर् इत्य् अर्थः । किम्-भूताः ? रहस्- त्यक्तो[^२९] **रूढो भावः** \"कृष्णो\ऽयम्\" इत्य् एवं-रूपो\ऽभिप्रायो याभिः, ता **रह-रूढ-भावाः**

______


[^२९]: रहसि इत्य् उक्ते

यद् वा, **यं** वीक्ष्य रूढ-भावा जात-प्रीतयः सत्यो रह ऐकान्त्यम् अभजन् निलीना बभूवुः । रह इह स-लोप आर्षः । यथा-श्रुतार्थस् तु विगीत इव प्रतिभातीति । प्रद्युम्न-सौन्दर्यं वर्णयति---**यं मुहुर्** विलोक्य **पितृ-सरूपात्** पितुः श्री-कृष्णस्य समान-सौन्दर्याद् धेतोर् निजेशस्य श्री-कृष्णस्य **भावो** भावना ।

> कथं त्व् अनेन सम्प्राप्तं सारुप्यं शर्ङ्गधन्वना । >
> आवृत्यावयवैः \[भा।पु। १०.५५.३३\] इत्य्-आदि चिन्तनं यासां ताः ।

**तन्-मातरः** श्री-रुक्मिण्य् एव, गौरवेण बहुत्वम् । **तद्** अन्तः-पुरे । कृष्ण-पत्नीनाम् अन्यासाम् आगमनायोग्यत्वात् । **रहे** रहसि तत्-परिचयात् पूर्वम् एव **रूढ** उद्भूतो **भावो** वात्सल्यमयी प्रीतिर् यसां ताः, अमुष्मिन् प्रीतिर् अधिका इत्य् उक्तेः । स एव वा भवेन् नूनं॥। वामः स्फुरति मे भुजः \[भा।पु। १०.५५.३४\] इति निश्चयान्ते सति सन्देहे **यत्** **अभजन्** गात्रावलोकन-मस्तकाघ्राण-पाणि-तल-करणक-गात्र-मार्जनादिनानुवृत्तिम् अकुर्वंस् तर्ह्य् असां मातृणां तस्मिन् प्रद्युम्ने न चित्रम् । कीदृशे ? **रमास्पदं** सर्व-शोभा-निकेतनं यद् **बिम्बं** श्री-कृष्ण-गात्रं, तस्य **बिम्बे** प्रतिबिम्ब-रूपे, तथा-भूतस्यान्यस्य त्रिभुवने\ऽप्य् अभावाद् एव तस्य कृष्ण-पुत्रत्व-निश्चयात्, तथा-भूत-स्वानुभवां चेति भावः ।

किं च, **तन्-मातृणाम्** एव तस्मिंस् तादृशो भावो न त्व् अन्यासाम् इत्य् आह---**कामे स्मरे** स्मरत्य् अस्माद् इति स्मरस् तस्मिन् । कान्त-स्मरण-हेतुर् यस्य परोक्षत्वे\ऽपि कामोद्भावकत्वं तस्मिन्न् **अक्षि-विषये** तु सति, **उत** तथार्थे\ऽन्य-नार्यस् तथा **किं** भवितुं शक्नुवन्ति ? अपि नैव, यतः क्षोभम् एव प्राप्नुवन्तीत्य् अर्थः ॥४०॥


______


**श्रीनाथ-चक्रवर्ती (चैतन्य-मत-मञ्जुषा) : यं वै मुहुर्** इत्य्-आदि । **यं** प्रद्युम्नं वीक्ष्य इत्य् अध्याहार्यम् । **तन्-मातरः** कृष्णो\ऽयम् इति मत्वा **यद्** **रहः** रह-स्थलम् **अभजन्**, **तन् न चित्रम्** निर्लिल्युस् तत्र तत्र ह \[भा।पु। १०.५५.२८\] इत्य्-आदि यद् उक्तम्, तस्यायं प्रपञ्चः । **रूढ-भावा** जात-व्रीडादि-व्यभिचारि-भावाः । कुतः ? इत्य् आह---**पितृ-सरूप-निजेश-भावाः**, पितुः श्री-कृष्णस्य समानं रूपं सारूप्यं तन्-निजेशः श्री-कृष्ण एष इति भावो यासाम् । **रह** इति विसर्ग-लोपश् छन्दसः । **तन् न चित्रम्** । कुतः ? तत्राह---**रमास्पद-बिम्बे** रमाया आश्रय-भूतं बिम्बं प्रतिबिम्बो लक्ष्म यत्र, तस्य श्री-कृष्णस्य **बिम्ब** इव छायेव यस् तस्मिन् । अन्य-नार्यो रहसि यद् विलयन्ति तत् किम् इति ।

यद् वा, यं प्रद्युम्नं निरीक्ष्य तन्-मातरः सत्यभामाद्या यद्-व्रीडादि अभजन्, **तन् न चित्रम्** इति **रह-रूढ-भावाः**---रहो विरहः, रह त्यागे इत्य् अस्मात् सिद्धेः, तेन रूढ-भावा यासां कृष्णादर्शनेन तं प्रद्युम्नं दृष्ट्वा अनिभालनेन \"कृष्ण एवागतो\ऽयम्\" इति कृत्वा या यथा-स्थितात्मा एव सङ्कोचेन व्रीडादि अभजन् । **यद्** इति व्रीडया सङ्कोचेन चानिर्वाच्यं यत् किम् अपि ।

यद् वा, **यं** प्रद्युम्नं **पितृ-सरूप-निजेश-भावा** निजैश्वर्याणि **यद् अभजन्**, **तन्मातरः** तन्मा तल्-लङ्घ्येः, तॄ प्लवन-तरणयोः इति सौरूपम्, तत्राप्रतीतिं मा गा इति परीक्षितं प्रति शुकोक्तिः । हे पितृ-सरूपः ! अभिमन्यु-सदृश इति परीक्षित्-सम्बोधनं वा । **निजेश-भावा** उच्चाटनादि-पञ्चेषु न तदृशान्य् ऐश्वर्याणि । कीदृशाः ? **रहस्** त्यागो रहे अनङ्गत्व-त्यागे **रूढा** या **भाः** कान्तयः, ता **अवन्ति** इति तथा तस्मिन् **कामे** **तन् न चित्रम्** ।

तत्र निदर्शनाम् आह---**स्मरे** **अक्षि-विषये** **अन्य-नार्या** अन्य-पुरुषः **किम् उत** आश्चर्य आदरणीयो भवति, नैवेत्य् अर्थः । **स्मरे** स्मर्यमाणे अनङ्गत्वेन प्रतीयमाने अक्षि-विषये साक्षाद्-भूते सतीति वा ॥४०॥


______


**सनातन-गोस्वामी (बृहद्-वैष्णव-तोषणी) : यम्** इत्य् अस्य **तं** प्रद्युम्नम् इति पूर्वेण । किं वा, तम् अन्य-नार्यो भजेयुर् इति **किम् उत** इत्य् अन्वयः । **वै** प्रसिद्धौ । मुहुर् इति संशयादिना पुनः पुनश् चित्ते निवर्त्तिते\ऽपि । निज-भतृ-सारूप्य-दर्शने । पुनः पुनस् तत्-प्रवृत्तेः, रहेत्य्-अदन्तत्वम् आर्षम् । **अभजन्** कामयामासुः, प्राग्-अनुक्तम् अपीदं ह्रीता इति पूर्वोक्त-लज्जया काम-सूचनात् । किं वा, प्रमुदिततयोपगमनाद् ऊह्यम्। किं वा, अत्रोक्ति-प्रामाण्येन तन् मन्तव्यम् इति दिक् । **खलु** निश्चये । **अक्ष-विषये** चक्षुर्-इन्द्रिय-गोचरे सति, अक्ष-शब्देन दर्शने\ऽभिनिवेशः सूचितः । \"अक्षि\" इति पाठो वा । एवम् अपि तासां पातिव्रत्या-हानिम्, **पितरि** रमेत च बोधयत्य् एव, इति तासां परम-माहात्म्यम् उक्तम्, तथा श्री-भगवतश् च तत्-**सारूप्येण** अपि तासाम् अपि भावोत्पादनात् । तथा श्री-प्रद्युम्नस्यापि, तच् च स्पष्टम् एव, तत्र च मुख्ये । हेतुः---**रमा** इत्य् एव, अत एव तैर् अपि । *किं च* इत्य्-आदिना तत्-पश्चाद् व्याख्यातम् । अन्यत् तैर् व्यञ्जितम् एव ।

यद् वा, अ-कार-प्रश्लेषेण **काम**-रहिते\ऽपि **स्मरे** । अथवा श्री-प्रद्युम्न-माहात्म्य-द्वारा श्री-महिषीणाम् एव धैर्यादि-माहात्म्यम् अन्ते\ऽनुवर्णयति---**यम्** इति । अ-कार-प्रश्लेषेण न तिष्ठति स्मरः स्मरण-भद्राभद्रानुसन्धानं यस्मात् तादृशे **कामे**, तत्रापि **रमास्पद-बिम्ब-बिम्बे** श्री-कृष्ण-सदृश-रूपे **अक्ष-विषये** दष्टे सति **पितृ-सरूप-निजेश-भावा** अपि । यद् वा, तादृश-कामे\ऽक्ष-विषये सत्य् अपि, तथा तत एव पितृ-स्वरूप-निजेश-भावा अपि **रहसि रुढ-भावाः** सत्यो **नाभजन्न्** इति **यत्,** तत् **किं खलु चित्रम्** ? अपि तु नैव, यतस् **तन्-मातरः**, **उत** अपि, **अन्य-नार्यो**\ऽपि यन् न भेजुः, तद् अपि किं चित्रम् ? अपि तु नैव, मातृणां सखीत्वादिना मातृ-तुल्यत्वाद् इत्य् अर्थः । अन्यत् समानम् ॥४०॥


______


**जीव-गोस्वामी (लघु-वैष्णव-तोषणी) : यम्** इति तैर् व्याख्यातं । तत्र **रहो** भजनं नाम भ्रान्त्या तन्-निकट-गमन-मात्रं विवक्षितं श्री-सङ्कर्षणस्य पुनः श्री-वृन्दावन-गतस्य विहारे गोपीनाम् अन्यासाम् एव स्वीकरिष्यमाणत्वात् श्री-प्रद्युम्नस्य भ्रमाद्य्-अभावान् मातृ-भ्रान्त्या मायावत्या अपि परित्यागाच् च । ततश् चायम् एवार्थः---**यं** प्रद्युम्नं **विरहेण** श्री-कृष्ण-विरहेण **रूढो** विवृद्धो भावस् तत्-प्रेमा यासां तथा-भूताः सत्यस् **तन्-मातरः** तस्य सपत्नी-मातरो **मुहुर् अभजन्** द्रष्टुम् आगच्छन्, मातृ-शब्देन तावन्-मात्र-पर्यवसानात् । तद् एवं **यद् अभजन् तन् न चित्रं** । कथं **पितुः** श्री-कृष्णस्य **सारूप्येण निजेशस्य** श्री-कृष्णस्यैव **भावः** स्फूर्तिर् यासां, **तास्** तथा तत्-साक्षात्कार-सादृश्य-लालसयेत्य् अर्थः । अत्र कान्तादि-शब्दम् अदत्त्वा ईश-शब्द-प्रदानं, तेन हेतुना स्फुरत्य् अपि श्री-कृष्णे ईश-भाव एवास्फुरत्, न तु कान्त-भावः, तद्-उद्दीपनतायाम् अयोग्यत्वात् पुत्रस्येति द्योतयति । तद् एवम् **अन्या नार्यो** **यद् अभजन्, तत् किम् उत** ? सुष्ठ्व् एव कान्त-भावेनैवेत्य् अर्थः । बलवत् सुष्ठु किम् उत इत्य् अमरः । अत्र हेतवो **रमा** इत्य्-आदीनि पदानीति ।

अथवा, कृष्णं मत्वा स्त्रियो ह्रीता निलिल्युः तत्र तत्र ह \[भा।पु। १०.५५.२८\] इत्य् एव योजयति **यम्** इति । नवमस्य चतुर्थे यविष्ठं व्यभजन् दायं \[भा।पु। ९.४.१\] इतिवद् द्वितीयया प्रति इत्य् अध्याहार्यं प्राप्येति वा **पितृ-सरूप-निजेश-भावाः** सत्यस् **तन्-मातरो रहो\ऽभजन्** ह्रिया निलिल्युर् इत्य् अर्थः । **रह** इत्य् आर्षं पदं । रह-रूढ-भावा इत्य् अपि क्वचित् ईश-शब्दः पूर्ववत् ।

ननु, कथं कान्त-भावो न जातः ? तत्राह---**रूढ-भावाः** अव्यभिचारि श्री-कृष्ण-रतयः । तद् एवं **यद् रहो\ऽभजन् तन् न चित्रं** । यद्य् एवं तद् अप्य् एकांशेन सवलित-मतयो जाताः, तदा रामेत्य्-आदि-लक्षणे **अक्ष-विषये** सति उत अपि अन्यनार्यः तद्-भाव-रहित-स्त्रियो\ऽपि किं किं रहो\ऽभजन्, किन्तु तम् एवाभजन् भाव-हावादिभिर् असेवन्तेति । अक्षेति अक्षीति वा पाठः ॥४०॥


______


**जीव-गोस्वामी (क्रम-सन्दर्भः) :** यं वे इत्य्-आदि ॥४०॥


______


**जीव-गोस्वामी (बृहत्-क्रम-सन्दर्भः) : यं वै** इत्य्-आदि । **यं** प्रद्युम्नं वीक्ष्येत्य् अध्याहार्यम् । दास्यो\ऽपि यं दृष्ट्वा कृष्णं मत्वा तत्र तत्र निलिल्युः, तं दृष्ट्वा **तन्-मातरस्** तद्-विमातरो यद् **रहो** निर्जन-स्थलम् **अभजन्**, आत्मानं गोपयामासुः । **रूढ-भावाः** \"कृष्णो\ऽयम् आगतः\" इति जात-व्रीडादि-भवाः । कुतः ? इत्य् आह---**पितृ-सरूप-निजेश-भावाः** पितुः श्री-कृष्णस्य समानं रूपं, तेन या निजेश इति भा भानं, ताम् अवन्तीति तथा । अव रक्षण-पालने, कर्मण्य् अण् कृष्णो\ऽयम् आगत इति वा । यत्र यथा-स्थिता असन्, तास् तथा-स्थिता एव । ततः सकाशाद् व्रीडया रहसि लीना इत्य् अर्थः । तन्न चित्रं । कुतः ? इत्य् आह---**रमास्पद-बिम्ब-** इत्य्-आदि । रमास्पदं रमा-चिह्नं **बिम्बं** यस्य स तथा, लक्ष्मीरक्षा इत्य् अर्थः । **तस्य** श्री-कृष्णस्य **बिम्बे** प्रतिबिम्बे **किम् उतान्य-नार्यः** पूर्वोक्ताः स्त्रियो दासी-प्रभृतयो यं दृष्टा तद्-विमातरो\ऽपि कृष्ण-बुद्ध्या सङ्कोचेनाभ्यन्तरं गत्वा लीना अभूवन्, तं दष्ट्वा दास्यादयो यत् तत्र तत्र निलिल्युः तत् **किम् उत** इति पूर्व-श्लोकार्थ-समावेशः । रह इति विसर्ग-लोपश् छान्दसः । यद् वा, **पितृ-सरूप-निजेश-भावाः** पितृ-सदृशाः श्री-कृष्ण-सदृशा निजा आत्मीया ये ईश-भावा ऐश्वर्याणि **यं भजन्**, **तन् मा चित्रम्** । **तन्-मातरः** जन्मा उल्लङ्घ्य तत्राप्रतीतिं मा गा इति परीक्षित प्रति श्री-शुकदेवोक्तिः । तृ प्लवन-तरणयोः इति छिपि रूपम्, मा-योगे\ऽड्-आगमाभावः । कीदृशाः ? **रह-रूढ-भावाः** रहस्-त्यागः रह-त्यागे इति पचाद्य् अच् । रहेण अनङ्गत्व-त्यागेन रूढाः पुनः प्ररूढा या भा शोभा ताम् अवन्तीति तथा ।

यद् वा, हे **पितृ-सरूप** ! अभिमन्यु-सदृश ! हे परीक्षित् ! **निजेश-भावा** उच्चाटनादि-पञ्चेषुत्वादीन्य् ऐश्वर्यादीनि । तत्र निदर्शनम् आह---**स्मरे\ऽक्षि-विषये अक्षि** गोचरे\ऽन्यना अन्य-पुरुषः **किम् उत नार्य** आदरणीयः नैवदरणीय इत्य् अर्थः । **कामे** कमनीये, अथवा, **काम** इति विशेष्यं पदम्, **स्मर** इति विशेषणम्, स्मृति-विषये सतीत्य् अर्थः ॥४०॥


______


**जीव-गोस्वामी (प्रीति-सन्दर्भः २२२) : यं** प्रद्युम्नं **तन्-मातरो मुहुर् अभजन्** द्रष्टुम् आगताः, पुनर् लज्जया **रह** एकान्त-देशं च **अभजन्** निलिल्युर् इत्य् अर्थः । तद् एवं यद् अभजन्, तत् खलु **रमास्पद-बिम्बस्य** लक्ष्मी-विलास-भूमि-मुर्तेर् **बिम्बे** प्रतिमूर्तौ तस्मिन् **न चित्रम्**, बालकस्य पितृ-सादृश्ये मातॄणां वात्सल्योद्दीप्ति-सम्भवात् । तत्र यच् च **रहः अभजन्**, तद् अपि न चित्रम् इत्य् आह---**पितृ-स्वरूप-निजेश-भावाः** । तद्-अनन्तरं पितुः श्री-कृष्णस्य स-रूपेण सारूप्यातिशयेन निजेशस्य आत्मीय-प्रभु-मात्र-बुद्ध्यावगतस्य, न तु रमण-बुद्ध्यावगतस्य श्री-कृष्णस्य भावः स्फूर्तिर् यासु ताः । ततो लज्जा-हेतुकं रहो-भजन-लक्षणं पलायनम् अप्य् उचितम् एवेति भावः। तथोक्तम् एतत् प्राग् एव---तं दृष्ट्वा जलद-श्यामम् \[भा।पु। १०.५५.२७\] इत्य्-आदौ कृष्णं मत्वा स्त्रियो ह्रीता निलिल्युस् तत्र तत्र ह \[भा।पु। १०.५५.२८\] इति । तत्र प्रभुत्व-मात्र-स्फूर्तौ हेतुः---**रूढ-भावाः,** रूढः श्री-कृष्णे बद्ध-मूलः भावः कान्त-भावो यासां ताः । कदाचिद् अन्यत्र चेतने तत्-सादृश्यातिशयेनेश्वर-भावः स्फुरतु नाम, रमण-भावस् तु न सर्वथेत्य् अर्थः । श्री-रुक्मिण्यास् तत्-सदृश-वत्सलाया अन्यस्याश् चेश्वर-भावोऽपि नोदयते, किन्तु सर्वथा पुत्र-भाव एव तत्-सारूप्येणोद्दीप्तः स्यात् । यथोक्तं श्री-रुक्मिणी-देव्यैव---कथं त्व् अनेन सम्प्राप्तम् \[भा।पु। १०.५५.३३\] इत्य्-आद्य्-अनन्तरं---

> स एव वा भवेन् नूनं यो मे गर्भे धृतोऽर्भकः । >
> अमुष्मिन् प्रीतिर् अधिका वामः स्फुरति मे भुजः ॥ \[भा।पु। > १०.५५.३४\]

तद् एवं तासाम् अपि यत्र रमास्पद-बिम्ब-बिम्बत्वेन तादृशी भ्रान्तिः, तत्र परम-मोहने रमास्पद-बिम्बस्यैवाप्राकृत-**काम**-रूपांशे जगद्-गत-निजांशेन **स्मरे** स्मरण-पथं गत्वापि क्षोभके सम्प्रति तु स्वयम् एव **अक्ष-विषयतां** प्राप्ते सति **अन्य-नार्यः किम् उत** सुष्ठ्व् एव मोहं प्राप्तम् उचिता इत्य् अर्थः ॥४०॥


______


**विश्वनाथ-चक्रवर्ती (सारार्थ-दर्शिणी) :** प्रद्युम्नस्य सौन्दर्यं वर्णयति---**यं मुहुर्** विलोक्य **पितृ-सरूपात्** पितुः श्री-कृष्णस्य समान-सौन्दर्याद् धेतोर् निजेशस्य श्री-कृष्णस्य भावो भावना

> कथं त्व् अनेन सम्प्राप्तं सारूप्यं शार्ङ्गधन्वनः । >
> आकृत्यावयवैः \[भा।पु। १०.५५.३३\]

इत्य्-आदि चिन्तनं यासां, ताः **तन्-मातरः** श्री-रुक्मिण्य् एव गौरवेण बहुत्वं तद्-अन्तः-पुरे कृष्ण-पत्नीनाम् अन्यासाम् आगमनायोगात् रहो रहसि तत्-परिचयात् पूर्वम् एव रूढ उद्भूतो भावो वात्सल्यमयी प्रीतिर् यां ताः यद् उक्त अमुष्मिन् प्रीतिर् अधिका इति तदा च स एव वा भवेन्नान वामः स्फुरति मे भुजः इति निश्चयान्ते सन्देहे सति यत् अभजन् गात्रावलोकनम् अस्तकाघ्राण-पाणि-तल-करणक-गात्र-मार्जनाद् इत्य् अनुवृत्तिम् अकुर्वन् तत् तासां मातृणां तस्मिन् प्रद्युम्ने न चित्रं कीदृशे रमास्पदं सर्व-शोभा-निकेतनं यद् **बिम्बं** श्री-कृष्ण-गात्रं, तस्य **बिम्बे** प्रतिबिम्ब रूपे, तथा भूतस्यान्यस्य त्रिभुवने\ऽप्य् अभावाद् एव तस्य कृष्ण-पुत्रत्व-निश्चयात् तथा-भूत-स्वानुभवाच् चेति भावः । किं च, तन्-मातृणाम् एव तस्मिंस् तादृशो भावो न त्व् अन्यासाम् इत्य् आह---कामे स्मरे स्मरत्य् अस्माद् इति स्मरस् तस्मिन् कान्त-स्मरण-हेतोर् यस्य परोक्षत्वे\ऽपि कामोद्भावत्वं तस्मिन्न् अक्षि-विषये तु सति उतेति तथेत्य् अर्थे **अन्य-नार्यः,** किं तथा भवितुं शक्नुवन्ति अपि तु नैव यतः क्षोभम् एव प्राप्नुवन्तीत्य् अर्थः ॥४०॥


______


इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं

संहितायां वैयासिक्यां दशम-स्कन्धे प्रद्युन्मोत्पत्ति-

नाम पञ्चपञ्चाशत्तमोऽध्यायः ।

॥ १०.५५ ॥

(१०.५६)
