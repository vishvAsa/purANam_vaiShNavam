+++
title = "५२"

+++

## रामकृष्णयोर् द्वारकागमनं बलरामविवाहः, श्रीकृष्णाय रुक्मिण्याः

## सन्देशश् च ।

**॥ १०.५२.१ ॥**

**श्री-शुक उवाच---**

> इत्थं सोऽनुग्रहीतोऽङ्ग कृष्णेनेक्ष्वाकु-नन्दनः । >
> तं परिक्रम्य सन्नम्य निश्चक्राम गुहा-मुखात् ॥

**श्रीधर-स्वामी (भावार्थ-दीपिका) :**

द्विपञ्चाशत्तमे धावन् भयाद् इव गतः पुरीम् ।

अन्वमोदत सन्देशं रुक्मिण्या द्विज-वर्णितम् ॥


______


**वंशीधरः (भावार्थ-दीपिका-प्रकाशः) :** *इवेन* अत्रापि भयाभाव एवोक्तः । *पुरी* द्वारवतीम् । *अन्वमोदत* स्वीचकार । **इत्थं** सार्वभौम \[भा।पु। १०.५१.५८\] इत्य्-आद्य्-उक्त्या । **स** मुचुकुन्दः । **इक्ष्वाकुं नन्दयतीति** तथा । **तं** कृष्णम् ॥१॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) : कृष्णेन** साक्षाद्-भगवता **अनुगृहीतः**, अतः **इक्ष्वाकु-**कुल-**नन्दनः**, **सम्**यक् साष्टाङ्गं बहुशो **नत्वा** ॥१॥


______


**जीव-गोस्वामी (लघु-वैष्णव-तोषणी) : कृष्णेन** साक्षात् स्वयं भगवता **अनुगृहीतः** । अतः **इक्ष्वाकु**-कुल-**नन्दनः** **सम्**यक् साष्टाङ्गं बहुशो **नत्वा** । एवम् अस्य पूर्वम् एव निष्क्रामणं श्री-भगवद्-आज्ञया महादरेण शैघ्र्यात् श्री-भगवता च स्व-सङ्गेनानिष्क्रामणं तस्य तद्-योग्यतानवाप्तेः प्रथमम् एव निष्क्रामणं च स्वोपदिष्टस्य शीघ्रानुष्ठान-बोधायेति ज्ञेयम् ॥१॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**जीव-गोस्वामी (बृहत्-क्रम-सन्दर्भः) :** *न व्याख्यातम्।*(१-१५)


______


**विश्वनाथ-चक्रवर्ती (सारार्थ-दर्शिणी) :**

द्विपञ्चाशत्तमे वैरि-दुर्लक्ष्यत्वं हरेर् गिरेः ।

प्रवर्षणस्य दाहश् च भैष्मी-सन्देश-वाक् श्रुतिः ॥


______


**॥ १०.५२.२-४ ॥**

> संवीक्ष्य क्षुल्लकान् मर्त्यान् पशून् वीरुद्-वनस्पतीन् । >
> मत्वा कलि-युगं प्राप्तं जगाम दिशम् उत्तराम् ॥ >
> तपः-श्रद्धा-युतो धीरो निःसङ्गो मुक्त-संशयः । >
> समाधाय मनः कृष्णे प्राविशद् गन्धमादनम् ॥ >
> बदर्य्-आश्रमम् आसाद्य नर-नारायणालयम् । >
> सर्व-द्वन्द्व-सहः शान्तस् तपसाराधयद् धरिम् ॥

**श्रीधर-स्वामी (भावार्थ-दीपिका) : क्षुल्लकान्** अल्प-प्रमाणान् ॥२॥ **तपसि श्रद्धा-युतः** ॥३॥ तत्र च **बदर्य्-आश्रमम्** ॥४॥


______


**वंशीधरः (भावार्थ-दीपिका-प्रकाशः) :** क्षुल्लक-त्रिषु नीचे\ऽल्पे इति मेदिनी । गुणतः प्रमाणतश् चाल्प-प्रमाणान् इत्य् अर्थः । **उत्तराम्** इति नर-नारायणाश्रमाभिप्रायेण, तत्र हि कलिर् न प्रभवतीति । यद्यपि

यावत् स पाद-पद्माभ्यां स्पृशन्न् आस्ते रमापतिः ।

तावत् कलिस् तु पृथिवीं पराक्रान्तुं न चाशकत् ॥ \[भा।पु। १२.२.३०\]

इति द्वादशोक्तानुसारेण श्री-कृष्ण-प्राकट्ये, तत्रापि तत्-प्रभावो नासीत्, तथापि चिरं तत्-प्राकट्यं न स्याद् इत्य् अभिप्रायेण तथा कृतम् इति ज्ञेयम् ॥२॥

**मुक्त-संशयः** कृष्ण-बोधितत्वात् सर्व-संशय-हीनः । **धीरो** विवेक-निपुणः । अतो मुक्त-संशयः शास्त्रादिभिः कृत-परम-निश्चयः । अतो निःसङ्गः अन्योपासना-फला\ऽकाङ्क्षा-रहितः । यद् वा, मुक्त-संशयत्वाद् एव तपसि भगवद्-एकाग्र-चित्तत्वे **श्रद्धा-युक्तः** । अत एव **निःसङ्गः** । अतः **कृष्णे मनः** समाधि-निष्ठं कृत्वा **प्र**कर्षेण सर्वोत्कृष्ट-प्रकारेण **अविशत्** ॥३॥

*तत्र च* गन्धमादने\ऽपि । बदरीभिर् घोटाभिर् उपलक्षित आश्रमो बदर्य्-आश्रमः, तम् । **नर-नारायणयोर् आलय** आश्रयो यस्मिंस् तम् ॥४॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) : क्षुल्लकान्** अतिह्रस्वान् **वीरुदो वनस्पतींश्** च । **उत्तराम्** इति महा-शीतादिना विविक्तत्वेन महात्मभिः प्रायः सेवितत्वात् ॥२॥

**धीरो** विवेकी, दुःखे\ऽपि धैर्यवान् वा, निःसङ्गो बाह्यान्तर-सम्बन्ध-रहितः सुख-निःस्पृहा वा, सुक्त-संशयः श्री-कृष्ण-पादाब्ज-भक्तौ कृत-विश्वासौ दृढ-निश्चयो वा, विशेषणानाम् एषाम् उत्तरोत्तरस्मिन् हेतुत्वम् ऊह्यम् । अतः **कृष्णे** परमानन्द-घन-मनोहर-मूर्तौ **मनः** **समाधाय** स्थिरीकृत्य । किं वा, सम्यक् तद्-एक-निष्ठत्वेनाधाय निधाय, अत एव **प्र**कर्षेण सर्वोत्कृष्ट-प्रकारेण **अविशत्** ॥३॥

तत्र च **नर-नारायणालयम् आसाद्य** इत्य् अर्थः । यद् वा, नर-नारायणयोर् आलय आश्रमो यस्मिंस् तम् । अयं तपसे तत्र गमने मुख्यो हेतुः, तपः-प्रवर्तकयोः साक्षात् श्री-कृष्णावतारयोस् तयोस् तत्र साक्षाद्-वृत्तेः, सर्वाणि द्वन्द्वानि शीतोष्णादीनि सहत इति तथा सः, अत एव शान्तो\ऽनुद्विग्न-चित्तः सन्, **हरिम्** इति तस्य तपो-दुःखादि-हरणान् मनो-हरणाद् वा ॥४॥


______


**जीव-गोस्वामी (लघु-वैष्णव-तोषणी) : वीरुधो वनस्पतींश्** च **उत्तराम्** इति श्री-**नर-नारायणाश्रम**-गमनस्याभिप्रायेण । तत्र हि कलिर् न प्रभवतीति यद्यपि---

> यावत् स पाद-पद्माभ्यां स्पृशन्न् आस्ते रमापतिः । >
> तावत् कलिर् वै पृथिवीं पराक्रान्तुं न चाशकत् ॥ \[भा।पु। > १२.२.३०\]

इति द्वादशोक्तानुसारेण श्री-कृष्ण-प्राकट्ये तत्रापि तत्-प्रभावो नासीत्, तथापि चिरं तत्-प्राकट्यं न स्याद् इत्य् अभिप्रायेण तथा कृतम् इति ज्ञेयम् ॥२॥

**धीरः** विवेक-निपुणः, अतो **मुक्त-संशयः** शास्त्रादिभिः कृत-परम-निश्चयः, अतो **निःसङ्गः** अन्योपासना-फलाकाङ्क्षा-रहितः । यद् वा, मुक्त-संशयत्वाद् एव तपसि भगवद्-एकाग्र-चित्तत्वे **श्रद्धा-युक्तः,** अत एवात्र **निःसङ्गः,** अतः **कृष्णे मनः समाधि**-निष्ठं कृत्वेत्य् अर्थः । अथवा, **तपसि** भगवत्य् एव चित्तैकाग्रे **श्रद्धा-युतः** सादरः, अतः कृष्णे स्वयं भगवति तस्मिन्न् एव **मनः** **सम्यक्** तद्-एक-निष्ठत्वेन **आधाय,** अत एव **प्र**कर्षेण सर्वोत्कृष्ट-प्रकारेण **अविशत्** ॥३॥

**बदर्य्-आश्रमे**\ऽपि **नर-नारायणालयम् आसाद्य** इत्य् अर्थः । यद् वा, **नर-नारायणयोर् आलयः** आश्रमो यस्मिन् तम् ॥४॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** प्राप्तं आसन्नत्वात् प्राप्त-प्रायम् इत्य् अर्थः ॥२-४ ॥


______


**॥ १०.५२.५-६ ॥**

> भगवान् पुनर् आव्रज्य पुरीं यवन-वेष्टिताम् । >
> हत्वा म्लेच्छ-बलं निन्ये तदीयं द्वारकां धनम् ॥ >
> नीयमाने धने गोभिर् नृभिश् चाच्युत-चोदितैः । >
> आजगाम जरासन्धस् त्रयो-विंशत्य्-अनीक-पः ॥

**श्रीधर-स्वामी (भावार्थ-दीपिका) : निन्ये** नयन् मार्गे चलति स्म ॥५-६॥


______


**वंशीधरः (भावार्थ-दीपिका-प्रकाशः) :** प्रकृतम् अनुसरति---**भगवान्** इति । **तदीयं** यवनाहृतम् । **निन्ये** नेतुम् उपचक्रमे ॥५॥ **गोभिस्** तद्-युक्ता **नृभिः** । **चाद्** उष्ट्रादिभिश् च ॥६॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) : भगवान्** सर्व-शक्तिमान् श्री-कृष्णः, **यवने** हते इत्य् अनाथत्वादिना तदीय-**म्लेच्छ**-सेना-हननस्य सुकरतया शीघ्रत्वम् अभिप्रेतम् । **निन्ये** नेतुम् आदिशत् ॥५॥ **नृभिर्** भार-वाहिभिः, **च**-काराद् उष्ट्रादिभिश् च, तदीयैर् एव । तत्र हेतुः---**अच्युतेन** आज्ञा-च्युति-रहितेन भगवता **चोदितैः**, तद्-आज्ञाया अवश्य-पाल्यत्वाद् इत्य् अर्थः ॥६॥


______


**जीव-गोस्वामी (लघु-वैष्णव-तोषणी) :** मथुरां यवने हते इति पुरीं यवन-वेष्टिताम् इति पाठ-द्वयम् ॥५॥ **च**-काराद् उष्ट्रादिभिश् च तदीयैर् एव प्रतिवारं त्रयोविंशति-सङ्ख्यानाम् अक्षौहिणीनां, न तु न्यूनाधिकानां सङ्ग्रहः, तस्य राजभ्यस् तावत् तावत् सैन्यादान-निर्णयात् ॥६॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) : निन्ये** नेतुम् उपचक्रमे ॥५-६॥


______


**॥ १०.५२.७ ॥**

> विलोक्य वेग-रभसं रिपु-सैन्यस्य माधवौ । >
> मनुष्य-चेष्टाम् आपन्नौ राजन् दुद्रुवतुर् द्रुतम् ॥

**श्रीधर-स्वामी (भावार्थ-दीपिका)**, **विश्वनाथ-चक्रवर्ती (सारार्थ-दर्शिणी) :** **वेग-रभसं** वेगोद्रेकम् ॥७॥


______


**वंशीधरः (भावार्थ-दीपिका-प्रकाशः) :** वेगाधिक्यं **वेग-रभसम्** । यद् वा, नामैक-देश-न्यायेन वे-शब्देन वेदो ग्राह्यस् तं वयं गायन्तीति **वेगा** ब्राह्मणास् तेषां **रभसं** युद्ध-संरंभं **रिपु-सैन्यस्य** जरासन्ध-सैन्यस्य मध्ये विलोक्य इत्य् अन्वयः । यद् वा, रपन्त्य् अनिष्टं शापादि दुष्टेषु, शुश्रूषुषु वरांश् चेति रिपवो विप्राः । रपेर् अस्येत् । रप-परिभाषणे । तेषां सैन्यस्येति सप्तदश-कृत्वः पराभूतेन जरासन्धेन कथञ्चिन् मम जयो मद्-अग्रतो युद्धं त्यक्त्वा राम-कृष्ण-पलायनं वा यथा भवेत्, तथा यूयं कुरुतेति पृष्टा ब्राह्मणास् तम् ऊचुः---जयस् तु तव नो भावी, परन्तु वयं तव सैनिका भूत्वा गच्छामः, स श्री-कृष्णो\ऽस्मान् अप्रहार्यान् मत्वा पलायिष्यते, एवं तयोः पलायनं भावि न केवलं त्वत्तस् तद् अपीति स्पष्टं संहितायाम् । यच् चोक्तम्---

आततायिनम् आयान्तम् अपि वेदान्त-पारगम् ।

जिघांसन्तं जिघांसीयान् न तेन ब्रह्महा भवेत् । इति ।

तदत्र न सङ्गच्छते, तेषां भगवत्-पलायनेच्छावत्त्वेन जिघांसाभावात् । माधवौ क्रीडा-विशेषार्थं मधु-कुले जातौ राम-कृस्णौ । मथुरायां पुरा रक्षितेन रामेण सङ्गतेः । आपन्नौ स्वीकृतवन्तौ । तथोक्तं वैष्णवे---

मनुष्य-धर्म-शीलस्य लीला सा जगतः पतेः । \\

अस्त्राण्य् अनेक-रूपाणि यद् अरातिषु मुञ्चति ।

मनसैव जगत्-सृष्टि-संहारं च करोति यः ।

तस्यारिपक्षक्षपणे कियानुद्यमविस्तरः ।

तथापि ये मनुष्याणां धर्मास्तदनुवर्तनम् ।

कुर्वन्बलवता सन्धिं हीनैर्युद्धं करोत्यसौ ।

साम चोपप्रदानं च तथा भेदं प्रदर्शयन् ।

करोति दण्डपातं च क्वचिद् एव पलायनम् ।

मनुष्यदेहिनां चेष्टाम् इत्य् एवम् अनुवर्तते ।

लीला जगत्पतेस्तस्य छन्दतः संप्रवर्तते । \[वि।पु। ५.२२.१४-१८\] इति ।

हे राजन्निति---राजनीतिवित्त्वं सर्वं जानास्येवेति भावः ॥७॥


______


**श्रीनाथ-चक्रवर्ती (चैतन्य-मत-मञ्जुषा) :** मनुष्य-चेष्टां आपन्नौ, न तु मनुष्यत्वम् । यद् वा, मनुष्यवद् या चेष्टा, तया या मा श्रीस् ताम् आपन्नौ, समासोऽत्र विकल्पितः ॥७॥


______


**सनातन-गोस्वामी (बृहद्-वैष्णव-तोषणी) :** माधवौ क्रीडाविशेषार्थं मधुकुले जातौ श्रीरामकृष्णौ, श्रीमथुरायामागतस्य सतो भगवतः, पुरो तस्यां सन्मन्त्र्य रक्षितेन श्री-रामेण सह सङ्गतेः, द्रुतं तत्क्षणम् एव दुद्रुवतुः, वेगेन धावित्वा पलायेताम् । कुतः? मनुष्य-चेष्टाम् आपन्नौ स्वीकृतवन्तौ, मनुष्य-क्रीडा-परत्वाद् इत्य् अर्थः । तथा च श्री-विष्णु-पुराणे---

> मनुष्यधर्मशीलस्य लीला सा जगतः पतेः । >
> अस्त्राण्यनेकरूपाणि यदरातिषु मुञ्चति ॥ >
> मनसैव जगत्सृष्टिं संहारं च करोति यः । >
> तस्यारिपक्षक्षपणे कियानुद्यम विस्तरः ॥ >
> तथापि यो मनुष्याणां धर्मस्तमनुवर्तते । >
> कुर्वन् बलवता सन्धिं हीनैर्युद्धं करोत्यसौ ॥ >
> साम चोपप्रदानं च तथा भेदं प्रदर्शयन् । >
> करोति दण्डपातं च क्वचिद् एव पलायनम् ॥ >
> मनुष्यदेहिनां चेष्टाम् इत्य् एवम् अनुवर्ततेः । >
> लीला जगत्पतेस्तस्यच्छन्दतः संप्रवर्तते ॥ \[वि।पु। > ५.२२.१४-१८\] इति ॥

हे **राजन्न्** इति कदाचिज् जीयते, कदाचित् पलायते चेत्येवं नीति व्यवहारो भवता ज्ञायत एवेति भावः । किं वा, महा-कौतुकात् सम्बोधयति ॥७॥


______


**जीव-गोस्वामी (लघु-वैष्णव-तोषणी) :** माधवौ क्रीडाविशेषार्थं मधुकुले जातौ श्रीरामकृष्णौ मथुरायां पुरा रक्षितेन श्रीरामेण सङ्गतेः आपन्नौ स्वीकृतवन्तौ तथा च श्री-विष्णु-पुराणे---

> मनुष्यधर्मशीलस्य लीला सा जगतः पतेः । >
> अस्त्राण्यनेकरूपाणि यदरातिषु मुञ्चति ॥ >
> मनसैव जगत्सृष्टिं संहारं च करोति यः । >
> तस्यारिपक्षक्षपणे कियानुद्यमविस्तरः ॥ >
> तथापि ये मनुष्याणां धर्मास्तदनुवर्तनम् । >
> कुर्वन् बलवता सन्धिं हीनैर्युद्धङ्करोत्यसौ ॥ >
> सामं चोपप्रदानं च तथा भेदं प्रदर्शयन् । >
> करोति दण्ड-पातं च क्वचिद् एव पलायनम् ॥ >
> मनुष्य-देहिनां चेष्टाम् इत्य् एवम् अनुवर्तते । >
> लीला जगत्-पतेस् तस्य छन्दतः सम्प्रवर्तते ॥ \[वि।पु। > ५.२२.१४-१८\] इति ।

हे राजन्न् इति महा-कौतुकात् सम्बोधयति ॥७॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**॥ १०.५२.८ ॥**

> विहाय वित्तं प्रचुरम् अभीतौ भीरु-भीतवत् । >
> पद्भ्यां पद्म-पलाशाभ्यां चेलतुर् बहु-योजनम् ॥

**श्रीधर-स्वामी (भावार्थ-दीपिका) : भीरु-भीतवद्** भीरोर् अपि भीतवत्, अतिभीतवद् इत्य् अर्थः । **चेलतुः** पलायेताम् । **बहु-योजनं** देशम् ॥८॥


______


**वंशीधरः (भावार्थ-दीपिका-प्रकाशः) :** *इत्य् अर्थ* इति---वतिर् भीभीतत्वाभावम् आह । **विहाय** विशेषेण पुनर्-लिप्सा-राहित्येन हित्वा । कुतः ? **प्रचुरं** **वित्तस्य** प्राचुर्याच् छत्रोर् लोभनेन विलम्बनायेत्य् अर्थः । **पद्म-पलाशाभ्याम्** इति भये सत्य् अतिकोमलाङ्गो\ऽपि पाद-त्राणादि-रहितो\ऽपि पलायत इति द्योतनाय, तस्य तु भय-राहित्यं वतिनैवोक्ताम् इति ॥८॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) : वि**शेषेण पुनर्-लिप्सा-राहित्येन **हित्वा** । कुतः? **प्रचुरं** वित्तस्य प्राचुर्यात् शत्रोर् लोभनेन विलम्बायेत्य् अर्थः । यद् वा, प्रचुरम् अपि अभीताव् अपि भीरु-भीतवद् इति महा-भीतो यथा पलायते, तथैवेत्य् अर्थः । अत एव **पद्म-पलाश-रूपाभ्याम्** अपीयं शोकोक्तिः । **बहु-योजनम्** इति श्री-मथुरातो\ऽतिदूरे अर्बदाचलत्वेन प्रवर्षणाद्रेः प्रसिद्धेः ॥८॥


______


**जीव-गोस्वामी (लघु-वैष्णव-तोषणी) : वि**शेषेण पुनर्-लिप्सा-राहित्येनेव हित्वा । कुतः? **प्रचुरं** वित्तस्य प्राचुर्यात् शत्रोर् लोभनेन विलम्बनायेत्य् अर्थः । यद् वा, **प्रचुरम्** अपि **अभीताव्** अपि **भीरु-भीतवद्** इति महा-भीतो यथा पलायते, तथैवेत्य् अर्थः । अत एव **पद्म-पलाशाभ्याम्** अपीति दुःखोक्तिः ॥८॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** मनुष-चेष्टाम् आपन्नाव् \[७\] इति तस्य स्वभाव एवोक्तः । न तु पालायनेऽयम् एव सिद्धान्तः । मनुष्य-चेष्टाम् आपन्नत्वेऽपि बहुशः सर्वज्ञत्व-सर्व-शक्तित्व-दर्शनात् । तत्र प्रिय-जनस्य कस्याप्य् अभावान् नापि प्रेम-मौग्ध्यं च व्याख्यातुं शक्यम् । नापि भयस्यानुकरणम् एवैतद् इति व्याख्येयम् । खिद्यति धीर् विदाम् अपि \[भा।पु। ३.३.१६\] इत्य् उद्धवोक्तेः । तस्मात् दुर्गाश्रयोऽथारि-भयात् पलायनम् \[भा।पु। ३ ४.१६\] इत्य् उद्धव एव तम् एव दृष्ट्वास्य सिद्धान्तं ज्ञास्यतीति ज्ञेयम् । **अभीताव्** इति भयाभावः प्राप्तः । **भीरु-भय**-शीलाव् अन्यौ जनौ भीतौ यथा स्यातां, तथा भीताव् इति भयं च प्राप्तम् इति विरोध एवोक्तः ॥८॥


______


**॥ १०.५२.९-११ ॥**

> पलायमानौ तौ दृष्ट्वा मागधः प्रहसन् बली । >
> अन्वधावद् रथानीकैर्[^११] ईशयोर् अप्रमाणवित् ॥ >
> प्रद्रुत्य दूरं संश्रान्तौ[^१२] तुङ्गम् आरुहतां गिरिम् । >
> प्रवर्षणाख्यं भगवान् नित्यदा यत्र वर्षति ॥ >
> गिरौ निलीनाव् आज्ञाय नाधिगम्य पदं नृप । >
> ददाह गिरिम् एधोभिः समन्ताद् अग्निम् उत्सृजन् ॥

[^११]: स्वैर-नीकैर् इति सनातनादिः ।


[^१२]: सुश्रान्तौ इति सनातनादिभिः ।


**श्रीधर-स्वामी (भावार्थ-दीपिका), विश्वनाथ-चक्रवर्ती (सारार्थ-दर्शिणी) : अप्रमाणवित्** प्रमाणम् इयत्ता, तन् न वेत्तीति तथा ॥९॥ **तुङ्गम्** एकादश-योजनोन्नतम् । प्रकर्षेण वर्षत्य् अस्मिन्न् इति **प्रवर्षण** इत्य् आख्या यस्य तम् । तद् आह---**भगवान्** इति । भगवान् इन्द्रः ॥१०॥ तत्र विचिन्वन्न् अपि तयोः **पदं** निलय-स्थानम् **अनधिगम्य** ॥११॥


______


**वंशीधरः (भावार्थ-दीपिका-प्रकाशः) :** *इयत्ता* अन्तः । अत्र *प्रमाणं* विभुत्वम्, बलादिभिर् अपरिच्छेद्यत्वम् इति यावत् । **अन्वधावद्** इत्य्-आदिना तस्य तद्-धन-ग्रहणं निरस्तम् अतस् तद्-धनं श्री-द्वारकायाम् एवायातम् इति ज्ञेयम् । तद् उक्तं हरि-वंशे---

> निवेदयामास ततो नराधिपे >
> तद् उग्रसेने प्रतिपूर्ण-मानसः । >
> जनार्दनो द्वारवतीं च तां पुरीम् >
> अशोभयत् तेन धनेन भूरिणा ॥ \[ह।वं। २.५७.७०\] इति ॥९॥

**गिरिं** गोमन्तम् ताव् आरुरुहतुर् वीरौ गोमन्तम् उदिते रवौ इति हरिवंशोक्तेः । **प्रवर्षणाख्यम्** इति गिरेर् अग्नि-दाह-शङ्का निरस्ता ॥१०॥

**निलीनौ** गुप्तौ । **पदं** पाद-चिह्नम् । ततो\ऽग्रे\ऽनधिगम्य । **एधोभिः** काष्ठैः, काष्ठं दार्व् इन्धनं त्व् एधः इत्य् अमरः ॥ **निलीनौ** तृण-गुल्मादिषु तिरोहितौ । तयोः पाद-चिह्नम् अन्यत्रा\ऽप्राप्येति हेतुः । **ददाह** दग्धुम् आरेभे । **नृप** इति बहु-जनाधीशत्वेन सामर्थ्यं तत्र दर्शितम् ॥११॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** बलं त्रयोविंशत्य्-अक्षौहिणी-सङ्ख्यं सैन्यं शक्तिर् वा तद्वान्, अतः **प्रहसन्** उच्चैर् हसन् । किं वा, अहो अद्भुतं वीरत्वं क्षत्रियत्वं चेत्य्-आदि-प्रकारेण उपहसन्, स्वैर-नीकैश् \[**रथानीकैर्**\] चात्म-सैन्यैः । यद् वा, स्वानाम् अनीकैः समूहैः, अन्येषाम् अनुधावनाशक्तेः । **ईशयोः** सर्व-शक्ति-युक्तयोस् तयोः **प्रमाणम्** इयत्ता तत्त्वम् इत्य् अर्थः । अनु पश्चाद् अधावद् इत्य्-आदिना तस्य तद्-धन-ग्रहणं निरस्तम्, अतस् तद्-धनं श्री-द्वारकायाम् आयातम् एवेति ज्ञेयम् । तथा च श्री-हरि-वंशे---

> निवेदयामास ततो नराधिपे >
> तद् उग्रसेने प्रतिपूर्ण-मानसः । >
> जनार्दनो द्वारवतीं च तां पुरीम् >
> अशोभयत् तेन धनेन भूरिणा ॥ \[ह।वं। २.५७.७०\] इति ॥९॥

प्रकर्षेण सुकोमलतर-पाद-गत्यैव, **द्रुत्वा** वेगतो धावनेन गत्वा, अतः **सु**ष्ठु **श्रान्तौ** सन्तौ, सु-शब्देन श्रान्तत्वस्यापि लीला-विशेष-कृतत्वाच् छोभनत्वम् एव सूच्यते। गिर्य्-आरोहणे हेतुः---**तुङ्गम्** इति । किं च, **प्रवर्षणाख्यम्** इत्य्-आदि । एवं तद्-गिरेर् अग्नि-दाह-शङ्कापि निरस्ता ॥१०॥

**गिरौ** तस्मिन्न् एव **नि**तरां परमादृश्यत्वेन **लीनौ**, **आ** सम्यक् **ज्ञात्वा,** तस्मात् तयोर् निष्क्रम-चिह्नादर्शनात्, मृगयादि-हर्ष-कोलाहलादिना तत्र प्रवेश-लक्षणाच् च । **नाधिगम्य** इति तैर् व्याख्यातम् । यद् वा, **आज्ञाय** इत्य् अत्र हेतुः---तयोः **पदं** कुत्राप्य् अप्राप्येति, **समन्ताद्** अष्ट-दिक्षु **उत्सृजन्** दूरतः क्षिपन् **ददाह** दग्धुम् आरेभे । **नृप** इति बहुतरात्म-मनुष्यैर् आज्ञाप्य तत्राग्निं प्रक्षिप्तवान् इति भावः ॥११॥


______


> पलायमानौ तौ दृष्ट्वा मागधः प्रहसन् बली । >
> अन्वधावद् रथानीकैर्[^१३] ईशयोर् अप्रमाणवित् ॥ >
> प्रद्रुत्य दूरं संश्रान्तौ तुङ्गम् आरुहतां गिरिम् । >
> प्रवर्षणाख्यं भगवान् नित्यदा यत्र वर्षति ॥ >
> गिरौ निलीनाव् आज्ञाय नाधिगम्य पदं नृप । >
> ददाह गिरिम् एधोभिः समन्ताद् अग्निम् उत्सृजन् ॥

[^१३]: स्वैर-नीकैर् इति सनातनादिः ।


**जीव-गोस्वामी (लघु-वैष्णव-तोषणी) :** अत्र **प्रमाणं** विभुत्वं बलादिभिर् अपरिच्छेद्यत्वम् इति यावत् । **अनु** पश्चाद् **अधावद्** इत्य्-आदिना तस्य तद्-धन-ग्रहणं निरस्तम् । अतस् तद् धनं श्री-द्वारकायाम् आयातम् एव ज्ञेयं । तथा च श्री-हरि-वंशे---

> निवेदयामास ततो नराधिपे >
> तद् उग्रसेने प्रतिपूर्ण-मानसः । >
> जनार्दनो द्वारवतीं च तां पुरीम् >
> अशोभयत् तेन धनेन भूरिणा ॥ \[ह।वं। २.५७.७०\] इति ॥९॥

**प्रवर्षणाख्यम्** इति तद्-गिरेर् अग्नि-दाह-शङ्कापि निरस्ता ॥१०॥

**नाधिगम्य** इति तैर् व्याख्यातम् । यद् वा, **आज्ञाय** इत्य् अत्र हेतुः---तयोः **पदं** पाद-चिह्नम् अन्यत्राप्राप्येति **ददाह** दग्धुम् आरेभे । **नृप** इति तत्र शक्त्य्-अतिशयः सूचितः ॥११॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**॥ १०.५२.१२-१४ ॥**

> तत उत्पत्य[^१४] तरसा दह्यमान-तटाद् उभौ । >
> दशैक-योजनोत्तुङ्गान् निपेततुर् अधो भुवि ॥ >
> अलक्ष्यमाणौ रिपुणा सानुगेन यदूत्तमौ । >
> स्व-पुरं पुनर् आयातौ समुद्र-परिखां नृप ॥ >
> सोऽपि दग्धाव् इति मृषा मन्वानो बल-केशवौ । >
> बलम् आकृष्य सुमहन् मगधान् मागधो ययौ ॥

[^१४]: उत्प्लुत्य


**श्रीधर-स्वामी (भावार्थ-दीपिका) : ततो** गिरेः **दश चैकं च योजनानि** तावद् **उत्तुङ्गान्** मागध-संरोध-देशम् अतिक्रम्य परतोऽ**धो निपेततुः** ॥१२-१४॥


______


**वंशीधरः (भावार्थ-दीपिका-प्रकाशः) : उभौ** राम-कृष्णौ ॥ **दह्यमानः तटः** प्रान्त-भागो यस्य तस्मात् । **अधो** गिरेस् तत्रापि **भुवि**, न तु कण्टक-जलादौ । अनेन निःशब्दत्वेन च सुदूरे तयोः सुख-पतनं पक्षिवद् अभिप्रेतम् ॥१२॥

**रिपुणा** जरासन्धेन । **स्व-पुरं** द्वारकाम् । **समुद्रः परिखा** खात-नदी यस्यास् ताम्। खेयं तु परिखाधारस् त्व् अंभसां यत्र धारणम् इत्य् अमरः ॥ **अलक्ष्यमाणाव्** इति धूमावृत-सर्व-दिक्त्वात् । **रिपुणा** इति रिपुत्वात् सावधानेनापीत्य् अर्थः । **सानुगेन** महा-सैन्येनापि सह । **यदूत्तमाव्** इति यादवान् नन्दयन्ताव् इति भावः । **नृप** इति नृपाणां क्रूर-स्वभावाद् इति भावः ॥१३॥

**सो\ऽपि** जरासन्धो\ऽपि । **बल-केशवाव्** इति सामर्थ्यम् उक्तम् । **सुमहद्** इति तदा सर्वस्यापि भगवद्-उपेक्षितत्वात् । उपेक्षा च रुक्मिणी-हरण-पराक्रम-कौतुक-पोषणार्थं तत्-साक्षाद्-अरि-वर्ग-निर्जयेन तस्याः प्रहर्षार्थं च ज्ञेयम् । ननु कथं महा-पावनान् माथुरान् एव स्वराज्यत्वेन गृहीत्वा नोवास ? तत्राह---**मागधः** नीच-देश्यानां तत्रैवाभिरुचेर् इति भावः । तद् एवं पलायने\ऽपि जयो दर्शितः, अनेक-महा-रथादिभिर् अनुगन्तुम् अशक्यत्वात् सर्वानतिक्रम्योत्प्लुतत्वाच् च ॥१४॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) : तरसा** वेगेन, **उत्प्लुत्य** उच्चैः कुर्दित्वा, **दह्यमानं तटं** प्रान्त-भाग-मात्रं यस्य तस्मात्, **अधो** गिरेः, तत्रापि **भू**-प्रदेशे । अनेन निःशब्देन च सुदूरे तयोः सुख-पतनम् अभिप्रेतम् । तच् च तैर् व्यञ्जितम् एव ॥१२॥

**रिपुणा** इति वैरेण सदा तयोर् अन्वेषण-परत्वम् अभिप्रेतम् । तथाप्य् **अलक्ष्यमाणौ** केनचिद् अपि लक्षणेन अज्ञायमानौ, **सानुगेन** स्वयं निजानुगैर् अपीत्य् अर्थः । वस्तुतस् तु रिपुन्[वेन्]{।मर्क्}आलक्ष्यत्वं युक्तम् एवेति भावः । **यदुत्तमाव्** इति यादवानां सुखाद्य्-अर्थम् इति भावः । **स्व-पुरीं** स्वयं निर्मितां पुरीं द्वारकां **समुद्र-परिखाम्** इति जरासन्धाद्य्-अगम्यत्वम् उक्तम् । हे **नृप** इति प्रहर्षोदयात् ॥१३॥

**बल-केशवाव्** इति बलाधिक्याबलं विदुः \[भा।पु। १०.८.१२\] इत्य् अनेन । तथा कं च ईशं च वयते स्व-महिम्ना छन्दयतीति केशव इति । तस्य साक्षात्-परमेश्वरत्वेनादाह्यत्वम् अभिप्रेतम् । अत एव मृषेति **सुमहद्** इति तदानीं सर्वस्यापि श्री-भगवद्-उपेक्षितत्वात् । उपेक्षा च श्री-रूक्मिण्या विवाह-कौतुके तत्-साक्षादार-वर्ग-निर्जयेन तस्याः प्रहर्षणार्थम् इति दिक् ॥१४॥


______


**जीव-गोस्वामी (लघु-वैष्णव-तोषणी) : दह्यमानं तटं** प्रान्त-भाग-मात्रं यस्य तस्मात् **अधो** गिरेः, तत्रापि **भू**-प्रदेशे, न तु कण्टक-जलादौ अनेन निःशब्देन च सुदूरे तयोः सुख-पतनम् अभिप्रेतम् ॥१२॥

**अलक्ष्यमाणाव्** इति धूमावृत-सर्व-दिक्त्वात् । **रिपुणा** इति । रिपुत्वात् सावधानेनापीत्य् अर्थः । तत्रापि सानुगेन महा-सैन्येनापि सह यदूत्तमाव् इति यादवान् नन्दयन्ताव् इति भावः ॥१३॥

**बल-केशवाव्** इति सामर्थ्य-सूचकं **सुमहद्** इति तदा सर्वस्यापि श्री-भगवद्-उपेक्षितत्वात् उपेक्षा च रुक्मिणी-हरण-पराक्रम-कौतुक-पोषणार्थं तत्-साक्षाद्-अरि-वर्ग-निर्जयेन तस्याः प्रहासार्थं चेति ज्ञेयम् । ननु, कथं महा-पावनान् माथुरान् एवं स्व-राज्यत्वेन गृहीत्वा नोवास ? तत्राह---**मागधः** नीच-देश्यानां तत्रैवाभिरुचेर् इति भावः । तद् एवं पलायने\ऽपि जयो दर्शितः अनेक-सहस्त्रैर् महारथादिभिर् अनुगन्तुम् अशक्यत्वात् सर्वांस् तान् अतिक्रम्योत्प्लुतत्वाच् च ॥१४॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) : ततो** गिरेः । **दश** च **एकं** च यानि तावत् **तुङ्गात्** । **अधो** मागध-सैन्य-संरोध-देशम् अतिक्रम्य परतो **निपेततुः** ॥१२-१४

______



______


**॥ १०.५२.१५ ॥**

> आनर्ताधिपतिः श्रीमान् रैवतो रैवतीं सुताम् । >
> ब्रह्मणा चोदितः प्रादाद् बलायेति पुरोदितम् ॥

**श्रीधर-स्वामी (भावार्थ-दीपिका) :** श्री-कृष्णस्य विवाहान् निरूपयितुं बलदेव-विवाहं नवम-स्कन्धोक्तम् अनुस्मारयति---**आनर्त** इति ॥१५॥


______


**वंशीधरः (भावार्थ-दीपिका-प्रकाशः) :** कथान्तरम् आह । यद्यपि सोदर्ये तिष्ठति ज्येष्ठे न कुर्याद् दार-सङ्ग्रहम् इति [गार्ग्योक्तेः]{।मर्क्} परिवेत्त्रादि-शङ्का रौहिणेयत्वाद् बलस्य
दैविकेयत्वाच् च कृष्णस्य सोदर्यत्वाभावान् नास्ति तथापि योगमायाकृष्ट-देवकी-गर्भत एव बलस्य रोहिणी-गर्भावेशात् सोदर्यत्वम् अप्य् आयातीत्य् अतस् तद्-वारणाय पूर्वोक्तं स्मारयति---**आनर्त**- इति । **पुरा** नवम-स्कन्धे । श्रीमान् ब्रह्म-लोक-गमनेन सप्तविंशति-चतुर्यगेष्व् अतीतेष्व् अपि सर्व-संपत्तिमान् इति योगादि-बलं सूचयति । अतः प्रकर्षेणादात् । **रैवतो** रेवत-सुतः ककुद्मी ॥१५॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) : श्रीमान्** श्री-ब्रह्म-लोक-गमनादि-सर्व-सम्पत्ति-युक्तः । यद् वा, तत्र गमनेन सप्तविंशति-चतुर्युगेष्व् अतीतेष्व् अपि जराद्य्-अभावेन सर्व-शोभावान्, **रैवतो** रेवत-सुतः ककुद्मी, तथा च नवम-स्कन्धे---ककुद्मी रेवतीं कन्यां स्वाम् आदाय विभुं गतः \[भा।पु। ९.३.२९\] इत्य्-आदि । प्रकर्षेण परम-भक्त्य्-आदिना अदात् ॥१५॥


______


**जीव-गोस्वामी (लघु-वैष्णव-तोषणी) : श्रीमान्** ब्रह्म-लोक-गमनेन सप्तविंशति-चतुर्युगेष्व् अतीतेष्व् अपि सर्व-सम्पत्तिमान् इति योगादि-बलं सूचयति, अतः **प्र**कर्षेण अदात् **रैवतो** रेवत-सुतः ककुद्मी ॥१५॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** श्री-कृष्णस्य विवाहान् वक्तुं प्रथमं बलदेव-विवाहं नवम-स्कन्धोक्तम् अनुस्मारयति---**आनर्त-** इति । **रैवतः** रेवत-सुतः ककुद्मी ॥१५ ॥


______


**॥ १०.५२.१६-१७ ॥**

> भगवान् अपि गोविन्द उपयेमे कुरूद्वह । >
> वैदर्भीं भीष्मक-सुतां श्रियो मात्रां स्वयं-वरे ॥ >
> प्रमथ्य तरसा राज्ञः शाल्वादींश् चैद्य-पक्षगान् । >
> पश्यतां सर्व-लोकानां तार्क्ष्य-पुत्रः सुधाम् इव ॥

**श्रीधर-स्वामी (भावार्थ-दीपिका) : मात्रां** कलाम् । **गरुडो** यथा देवान् **प्रमथ्य** **सुधाम्** अहरत्, तथेति ॥१६-१७॥


______


**वंशीधरः (भावार्थ-दीपिका-प्रकाशः) : अपिना** यथा बल **उपयेमे,** तथा **भगवान्** इत्य् उपमा द्योत्यते । मात्रांशे वित्त-मानयोः इति कोशात् ।

**भगवान्** इति युग्मकम् । **भगवान्** स्वयं भगवान् । तथा तथा नित्य-विहारी श्री-कृष्णः । तदानीं च गोविन्दः गां पृथ्वीं विन्दतीति क्रीडा-विशेषार्थं तस्याम् अवतीर्ण इत्य् अर्थः । अतः **श्रियो मात्रां** माति प्रविशत्य् अस्यां सर्वम् इति परिपूर्णां मूर्तिं भगवद्वद् एवावतरितुम् अर्हत्वात् । तथा च श्री-विष्णु-पुराणे---

> एवं यथा जगत्-स्वामी देव-देवो जनार्दनः । >
> अवतारं करोत्य् एषा तथा श्रीस् तु सहायिनी ॥ \[वि।पु। १.९.१४०\] इति > ।

अत एव वक्ष्यते---सदृशीम् \[१०.५२.२४\] इति । **उपयेमे** विवाह-लीलया निकटं नियाय । **अपिः** पूर्वोक्त-समुच्चये । यद् वा, **गोविन्दो** गोकुलेन्द्रो गोकुल-वर्ति-गोपी-विरहेणान्तः-खिन्न इत्य् अर्थः । यथैवोद्धवं प्रति निज-करुणा-बाष्पम् उद्गिरति---गच्छोद्धव व्रजम् \[भा।पु। १०.४६.३\] इत्य्-आदिभिः, यथैवोद्गरिष्यति सर्व-प्रकट-लीलान्ते\ऽपि---तास् ताः क्षपाः प्रेष्ठतमेन नीताः \[भा।पु। ११.१२.११\] इत्य्-आदिभिः, तादृशः सन्न् **उपयेमे** ।

कुतः ? **श्रियो मात्राम्** अंशं मूर्ति-भेदम् इति यावत् । ततश् च श्रियः कान्ताः कान्तः \[ब्र।सं। ५.६७\] इत्य्-आद्य्-अनुसारेण गोपीनाम् अपि श्रीत्वात् । नायं श्रियो\ऽङ्ग उ नितान्तरतेः प्रसादः \[भा।पु। १०.४७.६०\] इत्य्-आद्य्-अनुसारेण प्रसिद्ध-श्रीतो\ऽप्य् उत्कृष्टतमत्वेनैव कुरुषु पाण्डु-शब्दवच् छ्रीषु गोपीति नामान्तर-प्राप्तत्वात् तदैक-तत्त्वाद् इत्य् अर्थः । तास्व् अपि मुख्यायाः **श्री**-राधाया एव **मात्रम्** इति वा । ज्ञातीन् वो द्रष्टुम् एष्यायो विधाय सुहृदां सुखम् \[भा।पु। १०.४५.२३\] इति भगवद्-उक्त्य्-अनुसारेण यादवादि-निज-गण-विशेष-सुखार्थम् अपि तादृशीम् एव स्वीचकारेति भावः ।

एवम् एवोक्तं पाद्म-कार्तिक-माहात्म्ये---कैशोरे गोप-कन्यास् ता यौवने राज-कन्यकाः इति । स्कान्दादौ च---रुक्मिणी द्वारवत्यां तु राधा वृन्दावने वने इति । तथा शक्ति-वैचित्र्य-बोधनार्थम् आह---**भगवान्** इति । यद् वा, यो गोविन्दः मां केशवो गदया प्रातर् अव्याद् गोविन्द आसङ्गवम् आत्त-वेणुः \[भा।पु। ६.८.२०\][^१५] इति नारायण-वर्माद्य्-अनुसारेण तथा नित्य-विहारी सो\ऽपि वैदर्भीम् **उपयेमे**, तत् कथं ? तत्राह---**भगवान्**, अचिन्त्य-शक्त्या तत्र चात्र च प्रकाशवान् । यथैव सान्त्विता उद्धव-द्वारा व्रज-देव्य इति भावः । स्वयंवर \[ह।वं। २.४७.८\] इति हरिवंशोक्तं तद् वृत्तं स्मारयति । ततश् च स्वयंवरे निवृत्ते भगवद्-उक्त्या शिशुपालाय दातुं निश्चितायास् तस्या महार्ति-वैयग्र्येण सन्देशादिना हरणादिकं वृत्तम् इति । यद् वा, स्वयम् एव वैदर्भ्या पुरोहित-पुत्र-प्रेषणेन वरः पतित्वेन श्री-कृष्ण-वरणं, तस्मिन् ॥१६॥

[^१५]: मां केशवो गदया प्रातर् अव्याद्

    गोविन्द आसङ्गवम् आत्त-वेणुः ।

    नारायणः प्राह्ण उदात्त-शक्तिर्

    मध्यन्-दिने विष्णुर् अरीन्द्र-पाणिः ॥


**तरसा** बलेन तरो बले च रोगे च इति मेदिनी । **तरसा** सद्यः । **प्रमथ्य** निर्जित्य । जरासन्धस्य मुख्यत्वे\ऽपि शाल्व्-आदित्वं शाल्वस्यैव प्रथमं युद्ध-प्रवृत्त्येति ज्ञेयम् । तच् च हरि-वंशे व्यक्तम् । **पक्षगान्** सहायान् । तार्क्ष्योर् कश्यप-सौपर्णी इति कोशात् ॥१७॥


______


**श्रीनाथ-चक्रवर्ती (चैतन्य-मत-मञ्जुषा) : श्रियो मात्रां** पूरणीम् ॥१६॥


______


> भगवान् अपि गोविन्द उपयेमे कुरूद्वह । >
> वैदर्भीं भीष्मक-सुतां श्रियो मात्रां स्वयं-वरे ॥ >
> प्रमथ्य तरसा राज्ञः शाल्वादींश् चैद्य-पक्षगान् ।

पश्यतां सर्व-लोकानां तार्क्ष्य-पुत्रः सुधाम् इव ॥

**सनातन-गोस्वामी (बृहद्-वैष्णव-तोषणी) : भगवान्** साक्षाच् छ्री-नारायणः । पुनश् च **गोविन्दो** गां पृथिवीं विन्दतीति क्रीडा-विशेषार्थं मनुष्य-रूपेण तस्याम् अवतीर्ण इत्य् अर्थः । अयं तद्वद्-अवतीर्णायास् तस्या विवाहे हेतुः । **अपि** पूर्वोक्त-समुच्चये । यद् वा, **गोविन्दो** गोकुलेन्द्रो\ऽपि गोकुल-वर्ति-श्री-गोपीजन-विरहेण खिन्नो\ऽपीत्य् अर्थः । तथाप्य् **उपयेमे** । कुतः ? **भगवान्** भक्त-जन-विषयक-कारुण्याद्य्-अशेष-गुण-युक्तः । तेन, यर्ह्य् अम्बुजाक्ष न लभेय भवत्-प्रसादं, जह्याम् असून् \[भा।पु। १०.५२.४३\] इति वैदर्भ्या दुःख-श्रवणेन तत्र कारुण्यात् तद्-भक्ति-यन्त्रितत्वाद् इति भावः । तच् च भवत्-पितामहेषु कुरु-कुल-श्रेष्ठेषु पाण्डवेषु तस्य दौत्य-सारथ्य-वीरासनादिकं सुप्रसिद्धम् । तच् च कुरु-कुलोद्भवेन भवता ज्ञायत एवेति सम्बोधयति---**कुरूद्वह** इति । तस्या भक्ति-हेतुं दर्शयति---**वैदर्भीम्** इत्य्-आदिना ।

तत्र विदर्भ-देश-राजाम् इति पाण्डित्यादि-सद्-गुण-युक्तत्वम् । **भीष्मकः** सत्-क्षत्रियः । स देशस्य राजा, महा-साधुः, तस्य सुतेति सत्-कुल-जन्माद्य्-उक्तम् । किं च, **श्रियो** लक्ष्म्या **मात्रां** मूर्तिम् इत्य् अर्थः । यद् वा, अ-कार-प्रश्लेषेण न मीयते कथञ्चिद् अपि परिमातुं न शक्यत इत्य् अमात्रा, ताम् । सौन्दर्यादिना लक्ष्मीतो\ऽप्य् अपरिमेयाम् इत्य् अर्थः। श्री-भगवतो\ऽत्र निजाशेषैश्वर्य-प्रकटनेन, तथापि तद्-अनुसारेण निजाशेष-रूप-गुणादि-प्रकटनात्, स्वयंवरे सतीति तल्-लक्षणे\ऽत्रानुक्ते\ऽपि श्री-हरिवंशोक्तं तद्-वृत्तं स्मारयति । तच् च तत्रैव सुव्यक्तम् इत्य् अत्र न विस्तारितम् । ततश् च श्री-भगवद्-उक्त्या स्वयं-वरे निवृत्ते शिशुपालाय दातुं निश्चितायास् तस्या महार्ति-वैयाग्र्येण सन्देशादिना हरणादिकं वृत्तम् इति सर्वं सुसङ्गतम् एवेति दिक् । व्याख्या स्वयम् एव वैदर्भ्याः पुरोहित-पुत्रादि-प्रेषणेन वरः पतित्वेन श्री-कृष्ण-वरणं तस्मिन् । इति भक्ति-लक्षणं चोक्तम् । वस्तुतस् तु श्री-बादरायणैः प्रणय-कोपतः शोकाभिव्यञ्जिका हृद्-वृत्तिर् इयम् । तथा हि गोविन्द इति गोकुल-लोकापेक्षया । तथा आयास्ये \[भा।पु। १०.४१.१७\] इति, मयानुमोदितः सो\ऽसौ सत्यो भवितुम् अर्हति \[भा।पु। १०.२२.२५\] इत्य्-आदि स्वोक्तापेक्षया चान्य-परिग्रहायो\ऽयतोक्तैव, तथाप्य् **उपयेमे** । कुतः ? भगवान् परम-स्वतन्त्रः, अकृतो\ऽपि को नाम तस्य नियन्तास्त्व् इति भावः । तरसा सद्यः प्रमथ्य बल-हननादिना निर्जित्य, साल्वादीन् इति जरासन्धस्य मुख्यत्वे\ऽपि साल्वादित्वम्, सर्वै राजभिः श्री-कृष्ण-प्रपत्तौ सम्मतायां अपि साल्वस्यैव वाक्याद् युद्ध-प्रवृत्त्या, तत्र तस्यैव मुख्यत्वात् । तच् च श्री-हरि-वंशे व्यक्तम् एव । बाहुल्य-भयाद् अत्र न विस्तार्यते ।

चैद्यस्य शिशुपालस्य पक्षकान् सहायान्---स्वार्थे कः । पाठान्तरे\ऽपि स एवार्थः । सर्व-लोकानां अन्येषां पश्यताम् इत्य् अनादरे षष्ठी । यद् वा, सप्तम्य्-अर्थे सर्व-लोकेषु पश्यत्सु सात्स्व् इत्य् अर्थः । एवं राज-कुल-मध्यतः साक्षाद् वरणेन परम-शौर्य-प्रागल्भ्यादिकम् उक्तम् । यद् वा, राज्ञां प्रमथनं च सर्व-लोक-साक्षाद् एवेति तेषां अतिलज्जादिकं बोधयति---**पश्यताम्** इति । तार्क्षं कश्यपः ॥१६-१७॥


______


**जीव-गोस्वामी (लघु-वैष्णव-तोषणी) :** भगेति युग्मकम् । **भगवान्** स्वयं भगवान् तथा तथा नित्य-विहारी श्री-कृष्णः तदानीं च गोविन्दः गां पृथिवीं विन्दतीति क्रीडा-विशेषार्थं तस्याम् अवतीर्ण इत्य् अर्थः । अतः श्रियो मात्रां माति प्रविशत्य् अस्यां सर्वम् इति परिपूर्णां मूर्तिं भगवद्वद् एवावतरीतुम् अर्हत्त्वात् । तथा च श्री-विष्णु-पुराणे---

> एवं यथा जगत्-स्वामी देवदेवो जनार्दनः । >
> अवतारं करोत्य् एषा तथा श्रीस् तत्-सहायिनी ॥ इति ।

अत एव वक्ष्यते सदृशीम् इति **उपयेमे** विवाह-लीलया निकटे निनाय । अपिः पूर्वोक्त-समुच्चये । यद् वा, **गोविन्दो** गोकुलेन्द्रः, गोकुल-चक्रवर्ति-गोपी-जन-विरहेणान्तः-खिन्न इत्य् अर्थः । यथैव श्रीमद्-उद्धव प्रति निज-करुणा-बाष्पम् उद्गिरति स्म, गच्छोद्धव व्रजम् \[भा।पु। १०.४६.३\] इत्य्-आदिभिः । यथैवोद्गरिष्यति सर्व-प्रकट-लीलान्ते\ऽपि, तास् ताः क्षपाः प्रेष्ठतमेन नीता \[भा।पु। ११.१२.११\] इत्य्-आदिभिः तादृशः सन्न् अप्य् **उपयेमे** । कुतः ? **श्रियो मात्रां** अंशं मूर्ति-भेदम् इति यावत् । ततश् च श्रियः कान्ताः कान्तः \[ब्र।सं। ५.६७\] इत्य्-आद्य्-अनुसारेण गोपीनां अपि श्रीत्वात्, नायं श्रियोऽङ्ग उ नितान्त-रतेः प्रसादः \[भा।पु। १०.४७.६०\] इत्य्-आद्य्-अनुसारेण प्रसिद्ध-श्रीतो\ऽप्य् उत्कृष्टतमत्वेन कुरुषु पाण्डव-शब्दवच् छ्रीषु गोपीति नामान्तर-प्राप्तत्वात्, तद्-एक-तत्त्वाद् इत्य् अर्थः । तास्व् अपि मुख्याया श्री-राधाया एव मात्राम् इति वा, ज्ञातीन् वो द्रष्टुम् एष्यामो विधाय सुहृदां सुखम् \[भा।पु। १०.४५.२३\] इति श्री-भगवद्-उक्त्य्-अनुसारेण यादवादि-निज-गण-विशेष-सुखार्थम् अपि तादृशीम् एव स्वीचकारेति भावः

______


एवम् एवोक्तं पाद्म-कार्त्तिक-माहात्म्ये, कैशोरे गोप-कन्यास् ता यौवने राज-कन्यकाः इति । स्कान्दादौ च, रुक्मिणी द्वारवत्यां तु राधा वृण्दावने वने इति । तथा शक्ति-वैचित्री-बोधनार्थं आह---**भगवान्** इति । यद् वा, यो गोविन्दः मां केशवो गदया प्रातर् अव्याद् गोविन्दः आसङ्गवम् आत्तवेणुः \[भा।पु। ६.८.२०\] इति नारायण-वर्माद्य्-अनुसारेण तथा नित्य-विहारी सो\ऽपि वैदर्भीम् **उपयेमे** । तत् कथम् ? तत्राह---भगवान् अचिन्त्य-शक्त्या तत्र चात्र च युगपत् प्रकाशवान् यथौइव सान्त्विता उद्धव-द्वारा व्रज-देव इति भावः । स्वयं वर इति श्री-हरिवंशोक्तं तद् वृत्तं स्मारयति---ततश् च श्री-भगवद्-उक्त्या स्वयंवरे निवृत्ते शिशुपालाय दातुं निश्चिताया तस्या महार्ति-वैयग्र्येण सन्देशादिना हरणादिकं वृत्तम् इति । यद् वा, स्वयम् एव वैदर्भ्या पुरोहित-पुत्र-प्रेषणेन वरः पतित्वेन श्री-कृष्ण-वरणं तस्मिन् ॥१६॥

तरसा सद्यः प्रमथ्य निर्जित्य जरासन्धस्य मुख्यत्वे\ऽपि शाल्वादित्वं सर्वै राजभिः श्री-कृष्णप्रपत्तौ सन्मतायाम् अपि शाल्वस्यैव वाचा युद्धप्रवृत्त्या तत्र तस्यैव मुख्यत्वात् तच् च श्री-हरि-वंशे व्यक्तं चैद्यस्य पक्षगान् सहायान् सर्वलोकानामन्येषां पश्यताम् इत्य् अनादरे षष्ठी इति राज्ञामतिलज्जादिकं बाधयति तार्क्ष्यः कश्यपः ॥१७॥


______


**जीव-गोस्वामी (क्रम-सन्दर्भः) : मात्राम्** इति । माति प्रविशत्य् अस्यां सर्वं इति भगवद्वद् एवावतरीतुम् अर्हत्वेन परिपूर्णां मूर्तिं । यद् वा, गोविन्दो गोकुलेन्द्रो गोकुल-वर्ति-गोपी-विरहेणान्तः-खिन्न इत्य् अर्थः । तादृशः सन्न् उपयेमे । कुतः ? श्रियो मात्राम् अंशं मूर्ति-भेदम् इति यावत् । ततश् च---श्रियः कान्ताः कान्तः परम-पुरुषः \[ब्र।सं। ५.६७\] इत्य्-आद्य्-अनुसारेण गोपीनां अपि श्रीत्वात् तद्-एक-तयाआम् इत्य् अर्थः । तास्व् अपि मुख्यायाः श्री-राधाया एव मात्राम् इति वा । ज्ञातीन् वो द्रष्टुम् एष्यामो विधाय सुहृदां सुखं \[भा।पु। १०.४५.२३\] इति भगवद्-उक्तेर् यादवादि-निज-गण-सुखार्थम् अपि तादृशीम् एव स्वीचकारेति भावः । एवम् एवोक्तं पाद्मे कार्त्तिक-माहात्म्ये---कैशोरे गोप-कन्यास् ता यौवने राज-कन्यकाः इति । स्कान्दादौ च---रुक्मिणी द्वारवत्यां तु राधा वृण्दावने वने इति ।

यद् वा, यो गोविन्दो गोकुलेन्द्रत्वेन नित्य-विहारी, सो\ऽपि वैदर्भीम् उपयेमे । तत् कथं? तत्राह---भगवान् अचिन्त्य-शक्त्या तत्र चात्र च युगपत् प्रकाशवान् । यथैव सान्त्वितो श्रीमद्-उद्धव-द्वारा व्रज-देव्य इति भावः । द्विज-प्रेषणेन वरणं वरस् तस्मिन् ॥१६-१७॥


______


**जीव-गोस्वामी (बृहत्-क्रम-सन्दर्भः) : वैदर्भीं भीष्मक-सुताम्** इत्य्-आदि । **श्रियो मात्रां** श्रियो लक्ष्म्याः पूरणीम् ॥१६॥


______


**जीव-गोस्वामी (कृष्ण-सन्दर्भ १८५**): अत्र माति अन्तर्भवत्य् अस्याम् इति **मात्रा**-पदं बाहुल्याद् अधिकरण एवौणादिकं ज्ञेयम् । कार्त्स्न्ये अवधारणे **मात्रम्** इतिवत् । ततश् च वैकुण्ठ-प्रसिद्धाया लक्ष्म्या अन्तर्-भावास्पदत्वाद् एषैव लक्ष्मीः सर्वतः परिपूर्णेत्य् अर्थः ॥१६॥


______


**विश्वनाथ-चक्रवर्ती (सारार्थ-दर्शिणी) : मात्रां** मूल-भूतं सूक्ष्म-रूपं तस्य मात्रा गुणः शब्द इतिवत् कृष्णस्य स्वयं भगवत्त्वे तस्या अपि स्वयं-लक्ष्मीत्वौचित्यात् ॥१६-१७॥


______


**॥ १०.५२.१८-१९ ॥**

**श्री-राजोवाच**---

> भगवान् भीष्मक-सुतां रुक्मिणीं रुचिराननाम् । >
> राक्षसेन विधानेन उपयेमे इति श्रुतम् ॥ >
> भगवन् श्रोतुम् इच्छामि कृष्णस्यामित-तेजसः । >
> यथा मागध-शाल्वादीन् जित्वा कन्याम् उपाहरत् ॥

**श्रीधर-स्वामी (भावार्थ-दीपिका) :** राक्षसो युद्ध-हरणात् इति स्मृतेः । राज्ञः प्रमथ्येति च त्वद्-उक्त्या **राक्षसेन** **विधानेन उपयेमे** परिणीतवान् **इति श्रुतम्** । पूर्वम् एव वा । सामान्यत एव श्रुतम् । विशेषं तु श्रोतुम् इच्छामि ॥१८॥


______


**वंशीधरः (भावार्थ-दीपिका-प्रकाशः) :** *पूर्वम्* एव तृतीय-स्कन्धे \[३.१.२८\] । *वा* अथवा । **राक्षसेन** इति वीर-प्रशस्यत्वेन योग्यतैव विवक्षिता । **रुचिराननां** श्री-कृष्णस्यापि मनोहर-मुखीम् इति महा-सौन्दर्यम् उक्तम् ॥१८॥ *सामान्यत* आपाततः । *विशेषं* विस्तारम् । प्रकारान्तरेण प्राप्तुं शक्याया अपि हरण-लीला कौतुकार्थैवेति तत्त्वम् ॥१९॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** एवं सामान्यतो\ऽतिसङ्क्षेपेण श्रुत्वा भक्त्या विशेषेण विस्तरशः श्रोतुम् इच्छन् पृच्छति---**भगवान्** इति सर्व-शक्तिमान्, अत एव **राक्षसेन** **विधानेन** प्रकारेण, वीराणां तादृश-विवाहस्यैव प्रशस्यत्वात् । **रुचिराननाम्** इति सर्व-सौन्दर्यम् उपलक्षयति ॥१८॥

यथा अहरत् तथा तत्-प्रकारं श्रोतुम् इच्छामः, बहुत्वं विनयेन, सर्वेषां सङ्गिनां सङ्ग्रहात् । श्रवणेच्छायां हेतुः कृष्णस्य, तच् च त्वया ज्ञायत एवेत्य् आह---**भगवन्** ! सर्वज्ञ ! इति निजेष्ट-देवस्य परमानन्द-धनस्य वा । किं च, **अमित-तेजसो**\ऽनन्त-प्रभावस्य, अतस् तेन नूनं तत्र मधुर-मधुर-पराक्रमो दर्शित इति भावः । यद् वा, **अमित-तेजसो**\ऽपि कृष्णस्य परम-कौतुक-शीलस्येति सद्मः संहर्तुं शक्ताव् अपि कौतुकेन मधुर-लीलाभिप्रेता ॥१९॥


______


**जीव-गोस्वामी (लघु-वैष्णव-तोषणी) : राक्षसेन** इति वीरैः प्रशस्यत्वाद् योग्येनैवेति विवक्षितं **रुचिराननाम्** अर्थात् श्री-कृष्णवद् एवेति । यद् वा, श्री-कृष्णस्यापि मनोहर-मुखीम् इति महा-सौन्दर्यम् उपलक्षयति । ततः श्री-कृष्णेन विवाह-सौष्ठवं च सन्मतम् ॥१८॥

**यथोपाहरत्,** तथा तत्-प्रकारं श्रोतुम् इच्छामः, अत एव निर्गलितार्थस् तैर् व्याख्यातो विशेषतस् त्व् इति । **अमित-तेजसो**\ऽपि इति सद्यः संहर्तुं शक्ताव् अपि कौतुकेन मधुर-लीलाभिप्रेता ॥१९॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) : राक्षसेन** राक्षसो युद्ध-हरणा इति स्मृतेः ॥१८-१९ ॥


______


**॥ १०.५२.२०-२२ ॥**

> ब्रह्मन् कृष्ण-कथाः पुण्या माध्वीर् लोक-मलापहाः । >
> को नु तृप्येत शृण्वानः श्रुत-ज्ञो नित्य-नूतनः ॥

**श्री-बादरायणिर् उवाच---**

> राजासीद् भीष्मको नाम विदर्भाधिपतिर् महान् । >
> तस्य पञ्चाभवन् पुत्राः कन्यैका रुचिरानना[^१६] ॥ >
> रुक्म्य् अग्रजो रुक्मरथो रुक्मबाहुर् अनन्तरः । >
> रुक्मकेशो रुक्ममाली रुक्मिण्य् एषा स्वसा सती ॥

[^१६]: च वरानना


**श्रीधर-स्वामी (भावार्थ-दीपिका) :** श्रवणौत्सुक्यम् आविष्करोति---**ब्रह्मन्न्** इति । **पुण्या** महा-फलाः, **माध्वीः** श्रुति-सुखाः, **लोकस्य मलापहाश्** च, **शृण्वानः** शृण्वन्न् इत्य् अर्थः । **श्रुत-ज्ञः** श्रुत-सार-वित् । **नित्य-नूतनाः** प्रतिक्षनम् आश्चर्यवत् प्रतीयमानाः ॥२०॥


______


**वंशीधरः (भावार्थ-दीपिका-प्रकाशः) : माध्वीर्** मधुराः माध्वी मधुर-मद्ययोः इति निरुक्तिः । **शृण्वानः** आर्षत्वाच् छानच् । कथा-रूपे सुख-साध्या अपि पुण्याः सर्व-धर्म-मूल-रूपाः । **को** धर्मार्थी तावच् **छृण्वंस्** **तृप्येत** ? तथा **माध्वीः** परम-मधुर-रस-रूपाः को\ऽर्थार्थी शृण्वंस् तृप्येत ? तथा **लोक**-मात्रस्य **मलस्य** पापाद्य्-अविद्या-तद्-दोषस्य हन्त्रीः को मोक्षार्थी शृण्वंस् तृप्येत ? तथा **नित्य-नूतनाः** सताम् अयं सार-भृताम् \[भा।पु। १०.१३.२\] इत्य्-आदि-न्यायेन प्रतिपदं प्रोन्मीलत्-प्रेमानन्ददाः को वा भक्त्य्-अर्थी शृण्वंस् तृप्येत ? शृण्वान् श्रवण-मात्रं लभमानः **श्रुतज्ञः** यदि तत्-तत्-तात्पर्य-वेत्तेत्य् अर्थः । अवधिर-मात्रो वा ॥२०॥

**तस्य** भीष्मकस्य । \"कन्यका तु वरानना\" इति पाठे\ऽपि तद् एव तात्पर्यम् ॥२१॥

तन्-नामतो निर्दिशति---**रुक्मी** इति । **अग्रजो** ज्येष्ठः । एषां रुक्म्य्-आदीनाम् । **अनन्तर** इति सर्वत्रान्वेति क्रम-जातत्व-विवक्षया । **सती** रूपादि-गुणैर् उत्तमा ॥२२॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) : कृष्णस्य** सर्व-चित्ताकर्षकस्य **कथा** इति तत्-कथानाम् अपि तादृशत्वम् अभिप्रेतम् । तद् एव दर्शयति विशेषणैश् चतुर्भिः । तत्र **पुण्याः** पुण्य-जनिका मनोरमा वा, तथा च विश्वः---पुण्यं मनोज्ञे\ऽभिहितम् इति । **लोकानां** सर्व-जीवानां चतुर्दश-भुवनानां वा, **मलं** स-वासन-पापम्, **अप** दूरतो **घ्नन्तीति** तथा ताः, अतः **कस् तृप्येत्** ? अपि तु न को\ऽपीत्य् अर्थः । **नु** वितर्के । मुहुः श्रवणेनापि न कदाचित् तृप्तिः स्यात् ? इत्य् आह---**नित्य-** इति । तथापि श्रोतुः पशुवद् विवेकाभावेन सम्भवेद् इत्य् आशङ्क्याह---**श्रुतज्ञः** शास्त्रार्थ-तत्त्ववित् आकर्णितार्थ-रस-वेत्ता वा । तथा चोक्तं प्रथम-स्कन्धे---यच् छृण्वतां रसज्ञानां स्वादु स्वादु पदे पदे \[भा।पु। १.१.१९\] इति तत्र च मच्-चित्त-वृत्तिस् त्वया ज्ञायत एवेति सम्बोधयति---**ब्रह्मन्न्** इति ॥२०॥

गुणैर् **महान्**, **वरानना** इति पाठे\ऽपि परम-सौन्दर्य एव तात्पर्यम् ॥२१॥

**अग्रज** इति तस्य सर्व-मान्यतोक्ता । **अनन्तर** इति तत्-तन्-मध्ये अन्वयेन श्री-रुक्मिण्याः सर्व-कनिष्ठत्वं बोधयति । **स्वसा** सहोदर-भगिनीं, **सती** रूप-गुणैर् उत्तमा ॥२२॥


______


> ब्रह्मन् कृष्ण-कथाः पुण्या माध्वीर् लोक-मलापहाः । >
> को नु तृप्येत शृण्वानः श्रुत-ज्ञो नित्य-नूतनः ॥

**श्री-बादरायणिर् उवाच---**

> राजासीद् भीष्मको नाम विदर्भाधिपतिर् महान् । >
> तस्य पञ्चाभवन् पुत्राः कन्यैका रुचिरानना[^१७] ॥ >
> रुक्म्य् अग्रजो रुक्मरथो रुक्मबाहुर् अनन्तरः । >
> रुक्मकेशो रुक्ममाली रुक्मिण्य् एषा स्वसा सती ॥

[^१७]: च वरानना


**जीव-गोस्वामी (लघु-वैष्णव-तोषणी) :** कथा-रूपत्वेन सुख-साध्या अपि पुण्याः सर्व-धर्म-मूल-रूपाः **को** धर्मार्थी तावच् **छृण्वंस् तृप्येत्** यथा माध्वीः परम-मधुर-रसार्थ-रूपाः को\ऽर्थार्थी कामार्थी वा शृण्वंस् तृप्येत् ? तथा **लोक**-मात्राणां **मलस्य** पापाद्य्-अविद्यान्त-दोषस्य **अपहन्त्रीः** को मोक्षार्थी शृण्वंस् तृप्येत् ? तथा **नित्य-नूतनाः** सताम् अयं सार-भूतां निसर्गः इत्य्-आदि-न्यायेन प्रतिपदं प्रोन्मीलत्-प्रेमानन्दः को वा भक्त्य्-अर्थी शृण्वंस् तृप्येत् ? **शृण्वन्न्** इति श्रवण-मात्रेण लभमान इत्य् अर्थः । **श्रुतज्ञ** इति यदि तत्-तत्-तात्पर्यं वेदेत्य् अर्थः । अवधिर-मात्र इति वा ॥२०॥

गुणैर् महान् **कन्यैका** **रुचिरानना** इति \"कन्यका तु वरानना\" इति पाठे पूर्ववद् एव तात्पर्यम् ॥२१॥

**अनन्तर** इति रुक्मरथादौ सर्वत्रान्वयः । क्रम-जातत्व-विवक्षया सा च रुक्मिण्याः सर्व-कनिष्ठात्वेन पित्रोः प्रेम-पात्रत्व-विवक्षया च सती रूप-गुणैर् उत्तमा ॥२२॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) : माध्वीर्** मधुराः । **शृण्वानः** शृन्वन्न् इत्य् अर्थः ॥२०-२२ ॥


______


**॥ १०.५२.२३-२४ ॥**

> सोपश्रुत्य मुकुन्दस्य रूप-वीर्य-गुण-श्रियः । >
> गृहागतैर् गीयमानास् तं मेने सदृशं पतिम् ॥ >
> तां बुद्धि-लक्षणौदार्य- रूप-शील-गुणाश्रयाम् । >
> कृष्णश् च सदृशीं भार्यां समुद्वोढुं मनो दधे ॥

**श्रीधर-स्वामी (भावार्थ-दीपिका) :** *न व्याख्यातम्।*


______


**वंशीधरः (भावार्थ-दीपिका-प्रकाशः) : सा** रुक्मिणी । **रूपं** स्वरूपम्, **वीर्यं** प्रभावः, **गुणा** भक्त-वात्सल्यादयः, **श्रियो**\ऽलौकिक-सम्पदः । **तं** श्री-कृष्णम् । **गृहागतैर्** नारदादिभिः । **श्रीः** सम्पत् । **वीर्यस्य** गुणान्तर्गतत्वे\ऽपि पृथग् उक्तिः क्षत्रियत्वेन परमानन्द-प्रदत्वात् । रूपादीनां पूर्व-पूर्वाधिक्यम् ऊह्यम् । **उप** समीप एव **श्रुत्वा** । कथम् ? पितुर् **गृहम्** **आगतैः** सर्वैर् एव **गीयमानाः** कविभिर् गीततया निबद्धत्वात् प्रीत्या मधुर-स्वरेणोच्चैः कीर्त्यमानत्वात् । **सदृशं** योग्यम्, आत्मनस् तादृशत्वात् ॥२३॥

**तां** रुक्मिणीम् । **लक्षणानि** सौभाग्य-चिह्नानि । तद्-उक्तम् अनङ्ग-रङ्गे---

> नीलाम्भोरुह-पत्र-कान्तिर् अथ वा स्वर्ण-प्रभा भास्वरा >
> भृङ्गी-नील-शिरोरुहा शशिमुखी सारङ्ग-शावेक्षणा । >
> स्याद् यस्यास् तिलज-प्रसून-सदृशी नासा सुदन्तावली >
> सुश्रोत्रा पिक-भाषिणी च जलज-ग्रीवाथ बिम्बाधरा । >
> चक्राद्यङ्कित-शोण-पाणि-चरणा क्षामोदरी स्वल्प-भुग् >
> रंभा-स्तम्भ-मनोरमोरु-युगला श्रोण्या बृहत्यान्विता । >
> नाभ्या चातिगभीरया गजगतिः शान्ताल्प-निद्रालसा >
> शीलाव्या सुकुमारिका नरवरैः कन्या विवाह्या शुभा । इति ।

**बुद्धिः** परमार्थ-विचारः, **लक्षणं** स्वीय-भगवल्-लक्ष्मवल्-लक्ष्म, **औदार्यं** वदान्यत्वं कुलीनत्वादि-महत्त्वं वा, **शीलं** सुस्वभावः, **गुणाः** सौकुमार्य-सौरभ्यादयो लज्जादयश् च, तैर् आश्रियत इत्य् **आश्रयः,** आश्रयणं यस्याम् इति वा । **च** अपि । कृष्णः सर्व-चित्ताकर्षक-गुणो भगवान् अपि । बुद्ध्यादेर् गणान्तर्गतत्वे\ऽपि पृथग् उक्तिस् तत्-तद्-विशेषाभिप्रायेण । अत एव **सदृशीम्** । अत्र च चरण-चिह्नादि-लक्षणानां सादृश्यं दक्षिण-वाम-विपर्ययेणेति गम्यते, स्त्री-पुरुषाणां सामुद्रिकादौ तथा प्रशस्तत्वात् । बुद्ध्य्-आदीनां पूर्वोत्तरानुक्रमा-भावः सादृश्ये सर्वेषाम् एव प्राधान्यापेक्षया सम्यग्-युद्ध-हरणादिना **उद्वोढुं मनो दधे** निश्चिकाय, सदाचिन्तयद् वा । अथ वा---**सदृशीं** तादृश-बुद्ध्य्-आदिभिर् लक्षणै राधाद्यैकात्मत्वाद् इति भावः । अत एव **मनो दधे** एतावन्तं कालं मनो\ऽपिदध इति भावः ॥२४॥


______


**श्रीनाथ-चक्रवर्ती (चैतन्य-मत-मञ्जुषा) : कृष्णश् च सदृशीं भार्याम्** इत्य् अत्र **च**-कारेण पूर्वोक्तं सर्वम् एवाक्षिप्यते । तच् च **गृहागतैर्** **गीयमानत्वादि** ॥२४॥


______


**सनातन-गोस्वामी (बृहद्-वैष्णव-तोषणी) :** मुकुन्दस्य परमानन्द-प्रदस्य भगवत इति तद्-रूपादीनाम् अपि तादृशत्वम् अभिप्रेतम् । **रूपं** सौन्दर्यम्, **वीर्यं** पराक्रमः, **गुणा** विविध-वैदग्ध्यादयः, **श्रीः** सम्पत्, **वीर्यस्य** गुणान्तर्गतत्वे\ऽपि पृथग् उक्तिः क्षत्रियत्वेन, तस्य विशेषापेक्षया परमानन्द-प्रदत्वे रूपादीनाम् उत्तरोत्तरस्मात् पूर्व-पूर्वस्याधिक्यम् ऊह्यम् । ता **उप** समीप एव **श्रुत्वा** । कुतः? **गृहं** तस्या पितुर् वा, **आगतैः** सर्वैर् एव जनैर् **गीयमानाः**, कविभिर् गीततया निबद्धत्वात् । यद् वा, प्रीत्या मधुर-स्वरेणोच्चैर् वर्ण्यमानाः । **सदृशं** स्व-तुल्यम्, आत्मनस् तादृशत्वात् ॥२३॥

**लक्षणं** सामुद्राद्य्-उक्त-सत्-स्त्री-लक्षणम्, **औदार्यं** वदान्यत्वम्, कुलीनत्वादि-महत्त्वं वा, **शीलं** सुस्वभावः, **गुणाः** सौकुमार्य-सौरभ्यादयो लज्जादयश् च, तैर् आश्रियते इत्य् **आश्रयाम्**, च अपि, कृष्णः सर्व-चित्ताकर्षक-रूप-गुणो भगवान् अपि बुद्ध्य्-आदेर् गुणान्तर्गतत्वे\ऽपि पृथग् उक्तिः पूर्ववत् तत्-तद्-विशेषाभिप्रायेण, अत एव **सदृशीं** बुद्ध्य्-आदीनां पूर्व-पूर्वस्माद् उत्तरोत्तरस्य सादृश्ये\ऽपेक्षाधिक्येन तत्-तत्-क्रमेण निर्देशः । सम्यग् युद्ध-हरणादिना **उद्वोढुं मनो दधे** निश्चिकाय, सदाचिन्तयद् इति वा ॥२४॥


______


**जीव-गोस्वामी (लघु-वैष्णव-तोषणी) : श्रीः** सम्पत् **वीर्यस्य** गुणान्तर्गतत्वे\ऽपि पृथग् उक्तिः क्षत्रियात्वेन तस्य विशेषापेक्षया परमानन्द-प्रदत्वे रूपादीनां पूर्व-पूर्वाधिक्यम् ऊह्यां । ता **उप** समीप एव **श्रुत्वा** । कथं ? पितुर् **गृहम्** आगतैः सर्वैर् एव **गीयमानाः** कविभिर् गीततया निबद्धत्वात् प्रीत्या मधुर-स्वरेणोच्चैर् वर्ण्यमानत्वाच् च **सदृशं** योग्यम् आत्मनस् तादृशत्वात् ॥२३॥

**लक्षणं** स्वीय-भगवल्-लक्ष्मवल् लक्ष्मी-लक्ष्म **औदार्यं** वदान्यत्वं कुलीनत्वादि **महत्त्वं** वा शीलं सुस्वभावः **गुणाः** सौकुमार्य-सौरभ्यादयो लज्जादयश् च तैर् आश्रीयत इत्य् **आश्रयं** । स्त्रीत्वम् आर्षं । तेषाम् आश्रय आश्रयणं यस्याम् इति (वा) च अपि । कृष्णः सर्व-चित्ताकर्षक-गुणो भगवान् अपि बुद्ध्यादेर् गुणान्तर्-गतत्वे\ऽपि पृथग् उक्तिः पूर्ववत् तत्-तद्-विशेषाभिप्रायेण । अत एव **सदृशीम्** अत्र चरण-चिह्नादि-लक्षणानां सादृश्यं दक्षिण-वाम-विपर्ययेणेति गम्यते स्त्री-पुरुषयोः सामुद्रकादौ तथा प्रशस्तत्वात् बुद्ध्य्-आदीनां पूर्वोत्तरानुक्रमाभावः । सादृश्ये सर्वेषाम् एवाप्राधान्यापेक्षया सम्यक् युद्ध-हरणादिनापि **उद्वोढुं मनो दधे** निश्चिकाय सदाचिन्तयद् वा । अथवा **सदृशीं** तादृश-बुद्ध्य्-आदिभिर् लक्षणै राधाद्यैकात्मकत्वाद् इति भावः । अत एव मनो दधे । एतावन्तं कालं मनो\ऽपि न दध इति भावः ॥२४॥


______


**जीव-गोस्वामी (क्रम-सन्दर्भः) : सदृशीं** स्वरूप-शक्तित्वाद् अत एव **मनो दधे** । यद् वा, **सदृशीं** तादृश-बुद्ध्य्-आदिभिर् **लक्षणै** राधाद्य्-एकात्म-कृतत्वाद् इति भावः ॥२४॥


______


**जीव-गोस्वामी (बृहत्-क्रम-सन्दर्भः) : कृष्णश्** **च** इत्य्-आदि । **सदृशीं भार्याम्** इति---यथा श्री-कृष्णः स्वयं भगवान्, तथा सापि स्वयं भगवतीत्य् अर्थः ॥२४॥ (२४-३५)


______


**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**॥ १०.५२.२५ ॥**

> बन्धूनाम् इच्छतां दातुं कृष्णाय भगिनीं नृप । >
> ततो निवार्य कृष्ण-द्विड् रुक्मी चैद्यम् अमन्यत ॥

**श्रीधर-स्वामी (भावार्थ-दीपिका) : चैद्यम् अमन्यत** तस्या वरम् इत्य् अर्थः ।


______


**वंशीधरः (भावार्थ-दीपिका-प्रकाशः) : बन्धूनां** पित्रादीनाम् । **ततः** कृष्णात् । **कृष्ण-द्विट्** जन्मान्तरीय-संस्कार-वशेन कृष्ण-विरोधी । *इत्य् अर्थ* इति---किम् अमन्यत ? इति साकाङ्क्षत्वाद् *वरम्* इति शेषः कार्य इत्य् आशयः ।

**बन्धूनां** पित्रादीनाम् अनादरे षष्ठी। एवं मुनीन्द्रेण भीष्मकस्य साधुत्वम् एव दर्शितम् । **ततस्** **तस्मात्** कृष्णात्, भगिनी-दानं बन्धून् वा **निवार्य** । हे **नृप** ! इति नृपत्वाभिमानेन तम् अनृपं मत्वेति भावः ॥२५॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** तथाप्य् अविवाहे हेतुम् आह---**बन्धूनाम्** इति पित्रादीनां सर्वेषाम्, अनादरे षष्ठी, एवम् अत्र श्री-बादरायणिना श्री-भीष्मकस्य साधुत्वम् एव बोधितम्, तथाग्रे तत्-पुत्र-स्नेह-वशानुगः \[भा।पु। १०.५३.७\] इत्य् अत्र महामतिः \[भा।पु। १०.५३.३४\] इत्य्-आदौ च तैर् अपि व्याख्यातम् । **ततस्** तस्मात् कृष्णाद् **भगिनीं** तान् बन्धून् वा **निवार्य** । हे **नृप** ! इति परमाश्चर्यात् ॥२५॥


______


**जीव-गोस्वामी (लघु-वैष्णव-तोषणी) :** तथाप्य् अञ्जसा विवाहे हेतुम् आह---**बन्धूनाम्** इति पित्रादीनां सर्वेषाम्, अनादरे षष्ठी । एवं मुनीन्द्रेण भीष्मकस्य साधुत्वम् एव दर्शितं । तथाग्रे पुत्र-स्नेह-वशानुग \[भा।पु। १०.५३.७\] इत्य् अत्र महामतिर् \[भा।पु। १०.५३.३४\] इत्य् अत्र च तैर् अपि व्याख्यास्यते । **ततस्** तस्मात् कृष्णात् भगिनी-दानं तान् बन्धून् वा **निवार्य** । हे **नृप** ! इति परमाश्चर्यत्वात् ॥२५॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) : भगिनीं कृष्णाय दातुम् इच्छतो** बन्धून् पित्रादीन् अनादृत्य स्व-बलाद् एव **ततः** कृष्णात् तान् **निवार्य रुक्मी** तां दातुं वरं **चैद्यम्** **अमन्यत** इत्य् अन्वयः ॥२५ ॥


______


**॥ १०.५२.२६ ॥**

> तद् अवेत्यासितापाङ्गी वैदर्भी दुर्मना भृशम् । >
> विचिन्त्याप्तं द्विजं कञ्चित् कृष्णाय प्राहिणोद् द्रुतम् ॥

**श्रीधर-स्वामी (भावार्थ-दीपिका) : अवेत्य** ज्ञात्वा । **असितापाङ्गी** सुनील-कटाक्षा । **कृष्णाय** कृष्णम् आनेतुं प्रेषयामास ॥२६॥


______


**वंशीधरः (भावार्थ-दीपिका-प्रकाशः) : तत्** रुक्मि-हार्दम् । **आप्तं** विश्वस्तम् आप्तः प्राप्ते सत्यवाचि विश्वस्ते चान्य-लिङ्गकः इति निरुक्तिः । **कृष्णाय** इति चतुर्थी क्रियार्थोपपदस्य च कर्मणि स्तानिनः \[पा। २.३.१४\] इति सूत्रात् ॥

\[तोषणी\] **असितापाङ्गी** इति कातर्येण तन्-मालिन्यातिशय-स्मरणात् । यद् वा, **असिते** श्री-कृष्णे तद्-वर्त्मनि **अपाङ्गं** यस्याः सा । अत एव **विचिन्त्य** लज्जादि-परित्यागेन स्वयम् एव कर्तव्यं, तत्-सहायं च निश्चित्य । यद् वा, \"झटित्य् एव भ्रात्र्-आदिभिर् मम दुर्विवाहे निश्चयः कृतः । तत्राद्य-पर्यन्तं तेन तु योगिनापि सर्वं ज्ञात्वापि यद् अनुसन्धानं न कृतं, तत् कुत्राप्य् अन्यत्र तस्य परमासक्तिर् भवेत् । श्रूयते च गोकुले तस्य परम-प्रेयस्यः, अतो निज-जनन्य्-आदिषु तद्-एक-वरणं विना निज-मरणादिकं श्रावितम् अप्य् अकिञ्चित्करम्, किन्तु तस्मिन्न् एव तच्-छ्रावितं कथञ्चित् सिद्धि-करम्, यतस् तेन गुणि-शेखरेण प्रपन्न-जन-मात्र-दुःखासहिष्णुतया स्व-दुःखम् अपि संव्रियते\" इति च श्रयते, यथा सैरन्ध्री-प्रसङ्गे । तस्मान् \"मया लज्जादिकं परित्यज्य दूतः सन्देशश् च विधेय एव, यदि च तथापि तेन नाङ्गीक्रियेय, तदा प्रथमम् एव प्राणान् जह्याम्[\"]{दिर्="र्त्ल्"} इति विचार्य ॥२६॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) : तद् अवेत्य भृशम्** अत्यर्थं **दुर्माना** दुःखित-चित्ता सती । **असितापाङ्गी** इति परम-वैदग्धी सूचिता, अत एव कञ्चिद् **द्विजं** पुरोहित-कनिष्ठ-पुत्रम् **आप्तं विचिन्त्य** विचार्य । यद् वा, \"स्वाक्षरैर् ईदृशः पत्रं लिखित्वा इमं प्रस्थापयानि\" इति कृत्यं निश्चित्य ॥२६॥


______


**जीव-गोस्वामी (लघु-वैष्णव-तोषणी) : असितापाङ्गी** इति कातर्येण तन्-मालिन्यातिशय-स्मरणात् । यद् वा, **असिते** श्री-कृष्णे तद्-वर्त्मनि अपाङ्गं यस्याः सा । अत एव **विचिन्त्य** लज्जादि-परित्यागेन स्वयम् एव कर्तव्यं तत्-सहायं च निश्चित्य । यद् वा, \"हन्त झटित्य् एव भ्रात्र्-आदिभिर् मम दुर्विवाहे निश्चयः कृतः । तत्राद्य-पर्यन्तं तेन तु योग्येनापि सर्वं ज्ञात्वापि यद् अनुसन्धानं न कृतं, तत् कुत्रापि अन्यत्र तस्य परमासक्तिर् भवेत् । श्रूयन्ते च गोकुले परम-प्रेयस्यः, अतो निज-जनन्य्-आदिषु तद्-एक-वरणं विना निज-मरणादिकं श्रावितम् अप्य् अकिञ्चित्-करं किन्तु तस्मिन्न् एव तत् श्रावितं कथञ्चित् सिद्धि-करं यतस् तेन गुणि-शेखरेण प्रपन्न-जन-मात्र-दुःखासहिष्णुतया स्व-दुःखम् अपि संव्रियत इति च श्रूयते, यथा सैरिन्ध्री-प्रसङ्गे । तस्मान् मया लज्जादि-परित्यागेन योग्यो\ऽसौ दूतः सन्देशश् च विधेय एव । यदि च तथापि तेन नाङ्गीक्रियेय, तदा प्रथमम् एव प्राणान् जह्याम्\" इति विचार्य ॥२६॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) : कृष्णाय** कृष्णम् आनेतुम् ॥२६ ॥


______


**॥ १०.५२.२७ ॥**

> द्वारकां स समभ्येत्य प्रतीहारैः प्रवेशितः । >
> अपश्यद् आद्यं पुरुषम् आसीनं काञ्चनासने ॥

**श्रीधर-स्वामी (भावार्थ-दीपिका), विश्वनाथ-चक्रवर्ती (सारार्थ-दर्शिणी) : प्रतीहारैर्** द्वार-पालैः ॥२७॥


______


**वंशीधरः (भावार्थ-दीपिका-प्रकाशः) : स** रुक्मिणी-प्रेषित-विप्रः ॥ **स** दूतः । **अभि** आभिमुख्येनैव, न तु भ्रान्ति-वक्र-गत्या, **एत्य** प्राप्येति दैवानुकूल्यं दर्शितम्। **प्रतीहारैर्** इति बहुत्वम् एकैकशः । क्रमेण प्रवेशनेन द्वाराणां बाहुल्येन तेषाम् अपि बाहुल्यात् । प्रकर्षेण स्तुत्य्-आदिना मार्ग-दर्शनेनान्तः **प्रवेशितः** सन् । **आद्यं** सर्वाशिनम् । **पूरुषं** श्री-कृष्णम् इत्य् अर्थः । **काञ्चनासन** इति श्यामसुन्दरस्याधिक-शोभा सूचिता ॥२७॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) : स** द्विजः, सम्यङ् निर्विघ्नतया अभितः सर्वतो यादव-वर्ग-गृह-प्राप्ति-क्रमेण **एत्य** प्राप्य, **प्रतिहारैर्** इति बहुत्वम् एकैकशः क्रमेण प्रवेशने\ऽपि द्वाराणां बाहुल्यात् तेषाम् अपि बाहुल्यात् । प्रकर्षेण **स्तुत्य्-आदिना** मार्ग-दर्शनेनान्तः **प्रवेशितः** सन् । **आद्यं** श्रेष्ठं **पुरुषं** श्री-विष्णुम्। किं वा, पुरुषोत्तमं निःशेष-महा-पुरुष-लक्षणैर् युक्तं श्री-कृष्णम् इत्य् अर्थः । **काञ्चनासन** इति श्यामसुन्दरस्याधिक-शोभा सूचिता ॥२७॥


______


**जीव-गोस्वामी (लघु-वैष्णव-तोषणी) : स** द्विजः **अभि** आभिमुख्येनैव, न तु भ्रान्तिर् वक्र-गत्या **एत्य** प्राप्येति । दैवानुकूल्यं दर्शितं---**प्रतिहारैर्** इति । बहुत्वम् एकैकशः क्रमेण प्रवेशने\ऽपि द्वाराणां बाहुल्येन तेषाम् अपि बाहुल्यात् **प्र**कर्षेण स्तुत्य्-आदिना मार्ग-दर्शनेनान्तर्-**वेशितः** सन् **आद्यं** सर्वांशिनं **पुरुषं** श्री-कृष्णम् इत्य् अर्थः । **काञ्चनासन** इति श्यामसुन्दरस्याधिक-शोभा सूचिता ॥२७॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**॥ १०.५२.२८ ॥**

> दृष्ट्वा ब्रह्मण्य-देवस् तम् अवरुह्य निजासनात् । >
> उपवेश्यार्हयाञ्चक्रे यथात्मानं दिवौकसः ॥

**श्रीधर-स्वामी (भावार्थ-दीपिका) : आत्मानं** श्री-कृष्णम् ॥२८॥


______


**वंशीधरः (भावार्थ-दीपिका-प्रकाशः) : तं** विप्रम् । **अवरुह्य** उत्तीर्य । देवा यथा श्री-कृष्णं पूजयन्ति, तथा तं कृष्ण इत्य् अर्थः ॥ **दृष्ट्वा** दूराद् एवावलोक्य । अर्हणे हेतुः---**ब्रह्मण्य-देवः** सर्वाराध्यो\ऽपि ब्राह्मण-भक्तः, सौशील्यात् तादृश इत्य् अर्थः । **यथा** इति दृष्टान्तेन परम-भक्तिं बोधयति ॥२८॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) : दृष्ट्वा** दूराद् आलोक्यैव, **अवरुह्य** आसनाद् अवतीर्य, **अर्हयाञ्चक्रे** पाद-प्रक्षालन-मधुपर्काद्य्-अर्पणादिना अपूजयत्, यतो **ब्रह्मण्य-देवः** । **यथा** इति दृष्टान्तेनार्हणे परम-भक्तिं बोधयते ॥२८॥


______


**जीव-गोस्वामी (लघु-वैष्णव-तोषणी) : दृष्ट्वा** दूराद् एवालोक्य अर्हणे हेतुः **ब्रह्मण्य-देवः** सर्वाराध्यो\ऽपि ब्रह्मण्यो ब्राह्मण-भक्तः सौशील्यात् तादृश इत्य् अर्थः । **यथा** इति दृष्टान्तेन परम-भक्तिं बोधयति ॥२८॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) : आत्मानं** स्वं यथा देवो अर्हयन्ति ॥२८॥


______


**॥ १०.५२.२९-३० ॥**

> तं भुक्तवन्तं विश्रान्तम् उपगम्य सतां गतिः । >
> पाणिनाभिमृशन् पादाव् अव्यग्रस् तम् अपृच्छत ॥ >
> कच्चिद् द्विज-वर-श्रेष्ठ धर्मस् ते वृद्ध-सम्मतः । >
> वर्तते नातिकृच्छ्रेण सन्तुष्ट-मनसः सदा ॥

**श्रीधर-स्वामी (भावार्थ-दीपिका) : अभिमृशन्** शनैः संमर्दयन् ॥२९॥


______


**वंशीधरः (भावार्थ-दीपिका-प्रकाशः) : तं** विप्रम् । **अव्यग्र** एक-चित्तः व्यग्रो\ऽनेक-मनो-वृत्तौ [सक्ते\ऽग्र]{।मर्क्}-रहिते\ऽन्यवत् इति धरणिः ॥ **अव्यग्रः** स्वस्थ-चित्तः सन्न् **अपृच्छत्** । यतः **सतां** सद्-धर्माणां **गतिः** प्रथमाश्रयः ॥२९॥

**नातिकृच्छ्रेण** सुखेन ॥ **द्विज-वरेषु** तच्-छ्रेष्ठेष्व् अपि **श्रेष्ठः** । तादृशत्वे कारणान्य् एवं पादोन-चतुर्भिर् दर्शयंस् तेषां मूलम् आदौ सदय-प्रश्न-पूर्वकं स्थापयति---**धर्म** इति यज्ञादिः । **वृद्धानां** प्राचीन-द्वादश-स्वयं [भ्व्-आदि]{।मर्क्}-भक्तानाम् आधुनिकानां स्व-गुरु-प्रभृतीनां **संमत** इति धर्मस्य तावच् छुद्धता वर्तत एव, किन्तु कृच्छ्रेण **नातिकृच्छ्रेण** अनतिदुःसंपादत्वेन **वर्तत** इत्य् एव पृच्छ्यत इत्य् अर्थः । दुःखंअसेद् विना धर्मासिद्ध्या सुखेनेत्य् अनुक्तिः, अतिदुःखस्य चानभीष्टत्वाद् **अति**-शब्दः, स च वृत्त्य्-आदेः सन्तता\ऽप्राप्यत्वादिकं बोधयति । ननु उद्यमे कृते कथं तत् स्यात् ? तत्राह---सदा प्राप्त्य्-अभावे\ऽपि **सन्तुष्ट-मनस** इति ॥३०॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) : उपगम्य** समीपे गत्वा, **अव्यग्र** आतिथ्य-सिद्ध्या अन्य-कृत्य-त्यागेन वा, स्वस्थ-चित्तः सन् सम्यग् विनय-पूर्वक-मधुर-वचनादिनाच्छत्, यतः सतां साधूनां गतिर् आश्रयः ॥२९॥

हे **द्विज-वरेषु** विप्रेषु **श्रेष्ठ** ! श्रैष्ठ्य-कारणम् एव चतुर्भिर् दर्शयन् तस्यापि मूलम् आदौ पृच्छति---**धर्म** इति । **वृद्धानां सन्मत** इति, धर्मस्यावश्य-कृत्यता श्री-भगवत्-समर्पणादि-गुणाश् चोक्ताः । **नातिकृच्छ्रेण** अनतिकष्टेन **वर्तते** सिध्यति, दुःखं विना धर्मासिद्ध्या सुखेन इत्य् अनुक्तिर् दुःखस्य चानभीष्टत्वाद् अति-शब्दः । तच् च सन्तुष्ट्यैव स्याद् इत्य् आशयेनाह---सदा दुःख-काले\ऽपि **सन्तुष्ट-मनस** इति ॥३०॥


______


**जीव-गोस्वामी (लघु-वैष्णव-तोषणी) : अव्यग्रः** आतिथ्यसिद्ध्या\ऽन्य-परित्यागेन वा स्वस्थ-चित्तः सन् **अपृच्छत्,** यतः **सतां** सद्-धर्माणां **गतिः** प्रथमाश्रयः ॥२९॥

**द्विज-वरेषु** तच्-छ्रेष्ठेष्व् अपि **श्रेष्ठः** तादृशत्वे कारणान्य् एव पादोन-चतुर्भिर् दर्शयन् । तेषां मूलम् आदौ सदय-प्रश्न-पूर्वकं स्थापयति---**धर्म** इति यज्ञादिः। **वृद्धानां** प्राचीन-द्वादश-भागवतानाम् आधुनिक-स्वगुरु-प्रभृतीनां च **सम्मत** इति धर्मस्य तावत् शुद्धता **वर्तत** एव किन्तु कच्चित् **नातिकृच्छ्रेण** अनतिदुःसम्पादत्वेन **वर्तत** इत्य् एव पृच्छ्यत इत्य् अर्थः । दुःखं विना धर्मासिद्ध्या सुखेन इत्य् अनुक्तिः अतिदुःखस्य चानभीष्टत्वाद् अतिशब्दः । स च वृत्त्य्-आदेः सन्तताप्राप्यत्वादिकं बोधयति । ननु उद्यमे कृते कथं तत् स्यात् ? तत्राह---सदाप्राप्त्य्-अभावे\ऽपि **सन्तुष्ट-मनस** इति ॥३०॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) : अभिमृशन्** संवाहयन् **अव्यग्रः** तद्-विवाहार्थम् अन्तर्-वैयाग्र्ये सत्य् अपीति भावः ॥२९-३०॥


______


**॥ १०.५२.३१ ॥**

> सन्तुष्टो यर्हि वर्तेत ब्राह्मणो येन केनचित् । >
> अहीयमानः स्वाद् धर्मात् स ह्य् अस्याखिल-काम-धुक् ॥

**श्रीधर-स्वामी (भावार्थ-दीपिका) : स** धर्मोऽ**स्य ब्राह्मणस्य** **अखिल-काम-दोग्धा** भवति । यद् वा, **स** **ब्राह्मणोऽस्य** विश्वस्य **अखिल-काम-धुग्** इति ॥३१॥


______


**वंशीधरः (भावार्थ-दीपिका-प्रकाशः) :** न हि धर्मो ब्राह्मणस्यैव **कामधुग्** भवति, अपि तु स्वानुष्ठातृ-मात्रस्येत्य् अरुच्याह---*यद् वा* इति । यदृच्छा-लाभ-सन्तुष्ट-विप्रार्चा\ऽखिल-काम-धुक् इत्य्-आदि पुराणात् । तत्-स्तुत्य्-अर्थं सन्तोषम् एव स्तौति---**सन्तुष्ट** इति । **यर्हि** तर्ह्य् एव **अहीयमाने**\ऽभ्रश्यत् । **हि** एव । **स** एव न त्व् अन्यः ॥३१॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) : यर्हि** तर्ह्य् एव **अहीयमानो**\ऽभ्रश्यन्न् इति सन्तुष्टेर् एवावश्यकतोक्ता । \"यदि\" इति पाठे\ऽपि स एवार्थः । **हि** एव---**स** एव, न त्व् अन्यः ॥३१॥


______


**जीव-गोस्वामी (लघु-वैष्णव-तोषणी) :** तत्-स्तुत्य्-अर्थं सन्तोषम् एव स्तौति---**सन्तुष्ट** इति । **यर्हि** तर्ह्य् एव **अहीयमान** अभ्रश्यन् । \"यदि\" इति पाठे\ऽपि स एवार्थः । **हि** एव, स एव न त्व् अन्यः ॥३१॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) : स्वीय-धर्मात् अहीयमानश्** च्युति-रहितः । **स** धर्म एव ॥३१॥


______


**॥ १०.५२.३२ ॥**

> असन्तुष्टोऽसकृल् लोकान् आप्नोत्य् अपि सुरेश्वरः । >
> अकिञ्चनोऽपि सन्तुष्टः शेते सर्वाङ्ग-विज्वरः ॥

**श्रीधर-स्वामी (भावार्थ-दीपिका) : लोकान् आप्नोति** लोकाल् लोकान्तरं पर्यटति नैकत्र निर्वृतस् तिष्ठतीत्य् अर्थः । \"नाप्नोति\" इति पाठे **सुरेश्वरो**ऽपि भूत्वा **लोकान् नाप्नोत्य्** उत्तम-लोकान् प्राप्तो\ऽप्य् अप्राप्त इव क्लिश्यतीत्य् अर्थः । **शेते** सुखम् आस्ते इत्य् अर्थः । तद् एवाह---**सर्वेष्व् अङ्गेषु** वाक्-पाण्य्-आदिषु **विज्वरस्** ताप-रहितः ॥३२॥


______


**वंशीधरः (भावार्थ-दीपिका-प्रकाशः) :** *निर्वृतः* सुखी । *इत्य् अर्थ* इति---**लोकान्** मनुष्याल् लोकान्तरं मनुष्यान्तरम्, \"इतः किञ्चित् प्राप्स्यामि, इतः किञ्चिद्\" इतीच्छयेति भावः । लोको जने\ऽपि भुवने इति मेदिनी । **सुरेश्वर** इन्द्रः । *इत्य् अर्थ* इति---

> इच्छति शती सहस्रं, सहस्रापो लक्षम् ईहते कर्तुम् । >
> लक्षाधिपश् च राज्यं, राज्येशश् चक्रवर्तित्वम् ॥ >
> चक्रधरो\ऽपि सुरत्वं, सुरत्व-लाभे तु सुर-पतित्वं हि । >
> सुरपतिर् ऊर्ध्व-गतित्वं, तथापि न निवर्तते तृष्णा ॥ इति > गरुडोक्तेर् इति भावः ।

*इत्य् अर्थ* इति---दुःखितस्य निद्रानुपलब्धेर् इति भावः । तद् एव सुखम् ॥ अन्वय व्यतिरेकाभ्यां तद् एव दर्शयति---**असन्तुष्ट** इति । **असकृद्** इति पुनः पुनर् अभीष्ट-सिद्धाव् अपि सन्तोषानुदयात् ॥३२॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) : असकृद्** इत्य् अनेन कादाचित्कं सन्तुष्ट्यापि क्षेमं स्याद् इति बोध्यते । किं वा, अस्य परेणान्वयः । **अकिञ्चनो** दरिद्रः, यतः सन्तुष्ट्यैव **सर्वैर् अङ्गैर्** ज्वरस्य कम्पादिभिर् इव मनो-वैकल्यादि-लक्षण-सर्वांशैर् **विज्वरः**---चिन्ता ज्वरो मनुष्याणाम् इत्य्-आदि-न्यायेन चिन्ता-रहितः ॥३२॥


______


**जीव-गोस्वामी (लघु-वैष्णव-तोषणी) :** अन्वय-व्यतिरेकाभ्यां तद् एव दर्शयति\--**असन्तुष्ट** इति । **असकृद्** इति पुनः पुनर् अभीष्ट-सिद्धाव् अपि सन्तोषानुदयात् । ज्वरश् चिन्ता-सन्तापः ॥३२॥


______


**जीव-गोस्वामी (क्रम-सन्दर्भः) : सर्वाङ्ग-विज्वर** इव निर्वृतस् तिष्ठतीत्य् अर्थः ॥३२॥ (३२-४३)


______


**विश्वनाथ-चक्रवर्ती (सारार्थ-दर्शिणी) : लोकान् आप्नोति** लोकाल् लोकान्तरं पर्यटति, न तु निवृणोतीत्य् अर्थः । **सुरेश्वर** इन्द्रोऽपि भूत्वा । \"नाप्नोति\" इति पाठे तृष्णा-ज्वरार्ति-वशात् लोकान् प्राप्तोऽपि न प्राप्नोतीत्य् अर्थः ॥३२॥


______


**॥ १०.५२.३३ ॥**

> विप्रान् स्व-लाभ-सन्तुष्टान् साधून् भूत-सुहृत्तमान् । >
> निरहङ्कारिणः शान्तान् नमस्ये शिरसासकृत् ॥

**श्रीधर-स्वामी (भावार्थ-दीपिका) : स्व-लाभः** स्वत एव प्राप्तो लाभ आत्म-लाभो वा, तेन **सन्तुष्टान्** पूर्णान् **साधून्** स्व-धर्म-निष्ठान् ॥३३॥


______


**वंशीधरः (भावार्थ-दीपिका-प्रकाशः) :** *स्वत* इति तस्यार्थाश्रयण-गौरवाद् अर्थान्तरम् आह---*आत्म*- इति । *तेन* आत्म-लाभेन *पूर्णांस्* तृप्तान् ॥

एवं सन्तुष्टि-मात्रेण स्वयं सुखी स्यात् तद्-अनुगतैश् चान्यैर् गुणैः सर्वान् सुखयन् परम-पूज्यः स्याद् इत्य् आह---**विप्रान्** इति । बहुत्वं प्रत्येक-नमस्कार-विवक्षया । **शान्तान्** राग-द्वेषादि-रहितांस् तत्त्व-निष्ठान् वा । एषाम् उत्तरोत्तरस्मिन् कैमुत्यं श्रैष्ठ्यं चोह्यम् । **शिरसा** न तु वाङ्-मात्रेण, तच् च **असकृत्** । यद् वा, **स्वस्य** मम **लाभेन सन्तुष्टान्** । तथा चैकादशे---मया सन्तुष्ट-मनसः \[भा।पु। ११.१४.१३\] इत्य्-आदि । यतः साधुन् मद्-भक्तान्, साधवो हृदयं मह्यम् \[भा।पु। ९.४.६८\] इत्य्-आदि नवमे । इत्य् एवं विशेषणानां व्यतिक्रमेण हेतुत्वादिकं ज्ञेयम् । अयं भावः---\"भवान् ईदृश एव, काप्य् अपेक्षा नास्त्य् एव, तथाप्य् आगमनेन यन् माम् अनुजग्राह, तेनाहं वशीकृतस् त्वद्-आज्ञां यत्नतः संपादयिष्यामि\" इति ॥३३॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** एवं सन्तुष्टि-मात्रेण स्वयं सुखी स्यात्, गुणैश् चान्यैः सर्वान् सुखयन् परम-पूज्यः स्याद् इत्य् आह---**विप्रान्** इति । बहुत्वं तादृशानां सर्वेषाम् अपि नमस्यत्वात् शान्तान् राग-द्वेषादि-रहितान् तत्त्व-निष्ठान् वा, **शिरसा**, न च वाङ्-मात्रेण, तच् च **असकृत्** कथञ्चिद् अपराधे\ऽपि तद्-अग्रहणात् । विशेषणानाम् एषां पूर्व-पूर्वस्योत्तरोत्तरस्मिन् हेतुत्वं यथोत्तरं श्रैष्ठ्यं चोह्यम् । अन्यत् तैर् व्याख्यातम् । यद् वा, **स्वस्य** मम **लाभेन सन्तुष्टान्** । तथा चैकादश-स्कन्धे\ऽयम् एव वक्ष्यति---मया सन्तुष्ट-मनसः \[भा।पु। ११.१४.१३\] इत्य्-आदि। यतः **साधून्** मद्-भक्तान् इत्य् एवं विशेषणानां व्यतिक्रमेण हेतुत्वादिकं ज्ञेयम् ।

अयं भावः---\"भवान् ईदृश एव, द्विज-वर-श्रेष्ठत्वात्, अतः कुत्रापि भवतः काप्य् अपेक्षा नास्त्य् एव । तथाप्य् अत्रागमनेन यन् माम् अनुजग्राह, तेन भक्त्याहं वशीकृतस् तवाज्ञां यत्नतो\ऽवश्यम् आशु सम्पादयिष्यामीति । अतः किं वक्तव्यम् ? ईदृशा विप्रा मे प्रियाः\" इति ॥३३॥


______


> विप्रान् स्व-लाभ-सन्तुष्टान् साधून् भूत-सुहृत्तमान् । >
> निरहङ्कारिणः शान्तान् नमस्ये शिरसासकृत् ॥

**जीव-गोस्वामी (लघु-वैष्णव-तोषणी) :** एवं सन्तुष्टि-मात्रेण स्वयं सुखी स्यात् तद्-अनुगतैर् गुणैश् चान्यैः सर्वान् सुखयन् परम-पूज्यः स्याद् इत्य् आह---**विप्रान्** इति । बहुत्वं प्रत्येक-नमस्कार-विवक्षया शान्तान् राग-द्वेषादि-रहितान् तत्त्व-निष्ठान् वा एषाम् उत्तरोत्तरस्मिन् कैमुत्यं श्रैष्ठ्यं वोह्यं, **शिरसा** न तु वाङ्-मात्रेण, तच् च असकृत् । अन्यत् तैः ।

यद् वा, **स्वस्य** मम **लाभेन सन्तुष्टान्** । तथा चैकादशे मया सन्तुष्ट-मनसः \[भा।पु। ११.१४.१३\] इत्य्-आदि । यतः साधून् सद्-भक्तान् साधवो हृदयं मह्यम् इत्य्-आदि नवमे इत्य् एवं विशेषणानां व्यतिक्रमेण हेतुत्वादिकं ज्ञेयम् । अयं भावः---\"भवान् ईदृश एवेति काप्य् अपेक्षा नास्त्य् एव, तथाप्य् आगमनेन यन् माम् अनुजग्राह, तेनाहं वशीकृतस् तवाज्ञां यत्नतः सम्पादयिष्यामि\" इति ॥३३॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** स्वेनैव सिलोञ्छनादितो यो लाभः, तेनैव तुष्टान्, न तु परतो लोभार्थिनः ॥३३॥


______


**॥ १०.५२.३४ ॥**

> कच्चिद् वः कुशलं ब्रह्मन् राजतो यस्य हि प्रजाः । >
> सुखं वसन्ति विषये पाल्यमानाः स मे प्रियः ॥

**श्रीधर-स्वामी (भावार्थ-दीपिका) : यस्य राज्ञो विषये** देशे ।


______


**वंशीधरः (भावार्थ-दीपिका-प्रकाशः) :** नीवृज् जनपदो देशो विषयस् तूपवर्तनम् इत्य् अमरः । **स** राजा ॥ एवम् अतिकृच्छ्र-साध्यत्वे\ऽपि सन्तोषात् तस्य धर्म-सिद्धिं मत्वापि तद्-विधेष्व् अतिकृच्छ्रस्यानभीष्टतया तद्-उपगम-हेतुं राजानुग्रहं पृच्छति---**कच्चिद्** इति । **कुशलम्** उपद्रवो न स्यात्, साहाय्यं च भवेद् इत्य् अर्थः । **ब्रह्मन्न्** इति वेदवित्त्वेन राज्ञां सर्वथा पूज्यस् त्वम् इति भावः ॥३४॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** तत्-परिपालको राजापि प्रिय इति । किं वा, राजभिः पाल्यमानानाम् एव विप्राणां धर्मः सिध्येद् इत्य् आशयेन पृच्छति---**कच्चिद्** इति । **राजतो** राज्ञः सकाशात् **कुशलं** कश्चिद् उपद्रवो न स्यात्, साहाय्यं च भवेद् इत्य् अर्थः । वः इति ज्ञात्य्-आद्य्-अपेक्षया । हे **ब्रह्मन्न्** इति साक्षाद्-वेद-रूपाणां युष्माकं कुशलेनैव वेदानाम् अपि कुशलम् इति भावः । **हि** एव, स एव, निश्चितम् इति वा ॥३४॥


______


**जीव-गोस्वामी (लघु-वैष्णव-तोषणी) :** एवम् अतिकृच्छ्र-साध्यत्वे\ऽपि सन्तोषात् तस्य धर्म-सिद्धिम् एव मत्वापि तद्-विधेष्व् अतिकृच्छ्रस्य स्वानभीष्टतया तद्-उपागम-हेतुं राजानुग्रहं पृच्छति\--**कच्चिद्** इति । **कुशलं** कश्चिद् उपद्रवो न स्यात्, साहाय्यं च भवेद् इत्य् अर्थः ॥३४॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) : विषये** देशे ॥३४ ॥


______


**॥ १०.५२.३५ ॥**

> यतस् त्वम् आगतो दुर्गं निस्तीर्येह यद्-इच्छया । >
> सर्वं नो ब्रूह्य् अगुह्यं चेत् किं कार्यं करवाम ते ॥

**श्रीधर-स्वामी (भावार्थ-दीपिका) : यतः** स्थानात् । **यद्-इच्छया** यत्-कार्येच्छया **दुर्गं** समुद्रम् ॥३५॥


______


**वंशीधरः (भावार्थ-दीपिका-प्रकाशः) : दुर्गं** दुःखेन गम्यम्, दुर्गं दुःखाब्धि-राज्याङ्ग-कठिनेषु गिरौ तथा इति निरुक्तिः ॥ **अगुह्यं चेत् सर्वं ब्रुहि** इति विनयात् । **किं करवाम**, तद् आज्ञापयेति शेषः ॥३५॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** नः इति **करवाम** इति च बहुत्वं विनयेन श्री-बलरामाद्य्-अपेक्षया । **अगुह्यं चेद्** इति परम-विनयाद् एव, **किं करवाम** तद् अप्य् आज्ञापयेत्य् अर्थः । यद् वा, **किं करवाम**, करिष्यामः किम् ? इति प्रीति-भरेण मनोरथः ॥३५॥


______


**जीव-गोस्वामी (लघु-वैष्णव-तोषणी) : अगुह्यं चेत् सर्वं** **ब्रूहि** इति विनयात् **किं करवाम,** तद् आज्ञापयेति शेषः । यद् वा, **करवाम किम्** इति प्रीति-भरेण मनोरथः ॥३५॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**॥ १०.५२.३६ ॥**

> एवं सम्पृष्ट-सम्प्रश्नो ब्राह्मणः परमेष्ठिना । >
> लीला-गृहीत-देहेन तस्मै सर्वम् अवर्णयत् ॥

**श्रीधर-स्वामी (भावार्थ-दीपिका) : संप्रश्नः** प्रष्टव्योऽर्थो\ऽयं, सः । **परमेष्ठिना** परेश्वरेण । बन्धूनाम् अनभिप्रेतं रुक्मिणश् चेष्टितम् इत्य्-आदि **सर्वम्** ॥३६॥


______


**वंशीधरः (भावार्थ-दीपिका-प्रकाशः) : तस्मै** परमेष्ठिने ।

**परमेष्ठी** ब्रह्म-विष्णु-शिव-स्वामि-धवेषु च ।

द्विजोत्तमे स्वयम्भूश् च तथैव परिकीर्तितः ॥ इति कोशसारे ॥

**परमेष्ठिना** इति सर्वज्ञत्वम् उक्तम् । तथापि प्रश्ने हेतुः---लीला- इति । क्रीडार्थं प्रकटित-मनुष्य-देहेन तादृश्या एव मनुष्य-क्रीडाया योग्यत्वाद् इत्य् अर्थः। यद् वा, **लीलाभिर्** **गृहीतः** सेवितो **देहो** यस्य, स्वेच्छया लीलावेशाद् इति भावः । **सर्वम्** आगमन-कारणं धर्म-निष्पत्त्य्-आदिकं चावर्णयत् ॥३६॥


______


**श्रीनाथ-चक्रवर्ती (चैतन्य-मत-मञ्जुषा) : लीला-गृहीत-देहेन** इति **लीलया** लीला-नाम्न्या देव्या **गृहीतः** परिष्वक्तो **देहो** यस्य, **तस्मै सर्वम् अवर्णयत्** । इति कृष्णाज्ञया ब्राह्मणः स्वयम् एव पत्रिकां पपाठेत्य् अर्थः । अस्यायं भावः---श्री-कृष्णोऽपि तां प्रत्युत्सुक-चेताश् चिरत एव पत्री-वाचने आनन्दाश्रु कदाचिद् भवति, कदाक्षर-सन्दर्शनं भवति, कदाचिद् भवति न वा, ब्राह्मणस् तारल्यं ज्ञास्यति, अतस् तस्मै वाचयेत्य् उक्तवान् ॥३६॥


______


**सनातन-गोस्वामी (बृहद्-वैष्णव-तोषणी) : परमेष्ठिना** इति सर्वज्ञत्वम् उक्तम् । तथापि प्रश्ने हेतुः---**लीला-** इति । क्रीडार्थं प्रकटित-मनुष्य-देहेन, तादृश्या एव मनुष्य-क्रीडाया योग्यत्वाद् इत्य् अर्थः । यद् वा, लीलाभिर् गृहीतः सेवितो देहो यस्य, अनेन तस्य क्रीडा-विशेषार्थे श्री-रुक्मिण्य्-अपेक्षा सूचिता । अत एव सं-शब्दो च । एवम् अत्र श्री-ब्राह्मण उवाचेति भक्तव्ये श्री-रुक्मिण्य् उवाचेत्य्-उक्त्या ब्राह्मण एवासौ श्री-रुक्मिण्य्-उक्तं सन्देशं पत्र-पाठेन न्यवेदयद् इति स्वत एव सिध्यतीति तैष् टीकायां लिखितम् ॥३६॥


______


**जीव-गोस्वामी (लघु-वैष्णव-तोषणी) : परमेष्ठिना** इति सर्वज्ञत्वम् उक्तं, तथापि प्रश्ने हेतुः\--**लीला-** इति क्रीडार्थं प्रकटित-मनुष्य-देहेन तादृश्या एव मनुष्य-क्रीडाया योग्यत्वाद् इत्य् अर्थः । यद् वा, **लीलाभिर् गृहीतः** सेवितो **देहो** यस्य स्वेच्छया लीलावेशाद् इत्य् अर्थः । अत एव तादृश-लीलाया उपादेयत्वात् सं-शब्दौ च **सर्वं** स्व-धर्म-निष्पत्त्य्-आदिकम् आगमन-कारणं च **अवर्णयत्** । साक्षाद् एव तत्र श्री-रुक्मिण्य् उवाच इदम् इत्य् अप्य् आह इत्य् अर्थः । पत्रिका-द्वारेति तु स्वाम्य्-अभिप्रायः स च तस्य ब्राह्मणस्य इत्य् एते गुह्य-सन्देशाः इति वक्ष्यमाणानुसारेण केवल-सन्देश-हरत्वात् रस-शास्त्रोक्तेष्व् अमितार्थ-निसृष्टार्थ-पत्र-हारकाख्येषु स्वेच्छया मिथुनैकतर-दत्त-भावतया तत्-सन्देश-मात्र-वाहितया लब्ध-तत्-तद्-आख्या-क्रमेषु दूत-भेदेष्व् अन्तिम-लक्षण-प्राप्ते व्याख्यानुसारेण तस्य पत्र-हरण एव मुख्यत्वाच् च ॥३६॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**जीव-गोस्वामी (बृहत्-क्रम-सन्दर्भः) : लीला-गृहीत-देहेन** इति । **लीला**-नाम्न्या देव्या **गृहीत** आलिङ्गितो **देहो** यस्य, **तस्मै सर्वम् अवर्णयत्** । इति कृष्णाज्ञया ब्राह्मणः स्वयम् एव पत्रिकां पपाठेत्य् अर्थः । अयं भावः---कृष्णोऽपि तां प्रत्युत्सुक-चेताश् चिरत एव, तेन पत्री-वाचने आनन्दाश्रुणाक्षर-दर्शनं न स्याद् इति तस्मै वाचयेत्य् उक्तवान् श्री-भगवान् ॥३६॥


______


**विश्वनाथ-चक्रवर्ती (सारार्थ-दर्शिणी) :** सम्पृष्टः सम्प्रश्नो यस्य स मयि कोऽपि प्रश्नश् चेद् अस्ति पृच्छताम् इत्य् उक्त इत्य् अर्थः । **लीलयैव** देव्या **गृहीतः** स्वीयत्वेनाङ्गीकृतो **देहो** यस्य तेन ॥३६॥


______


**॥ १०.५२.३७ ॥**

**श्री-रुक्मिण्य् उवाच---**

> श्रुत्वा गुणान् भुवन-सुन्दर शृण्वतां ते >
> निर्विश्य कर्ण-विवरैर् हरतोऽङ्ग-तापम् । >
> रूपं दृशां दृशिमताम् अखिलार्थ-लाभं >
> त्वय्य् अच्युताविशति चित्तम् अपत्रपं मे ॥

**श्रीधर-स्वामी (भावार्थ-दीपिका) :**

रुक्मिण्या स्वयम् एकान्ते लिखित्वा दत्त-पत्रिकाम् ।

मुद्राम् उन्मुच्य कृष्णाय प्रेम-चिह्नाम् अदर्शयत् ॥

ब्राह्मणः श्री-कृष्णानुज्ञया वाचयति---**श्रुत्वा** इति । अयम् अर्थः---हे **अच्युत** ! हे **भुवन-सुन्दर** ! इत्य् औत्सुक्यं द्योतयति, \"क्व तव महिमा, क्व चाहं रूप-कुल-शीलादि-युक्तापि ? तथाप्य् **अप**गता **त्रपा** यस्मात्, तन् **मे चित्तं त्वय्य् आविशत्य्** आसज्जते । तत् कुतः ? तत्राह---**शृण्वतां** **कर्ण-विवरैर्** अन्तः **प्रविश्य** **अङ्ग-तापम्**, **अङ्ग** इति पृथक् सम्बोधनं वा, **हरतस्** **तव गुणान् श्रुत्वा,** तथा **दृशिमतां** चक्षुष्मतां **दृशाम्** **अखिलार्थ-लाभात्मकं रूपं** च **श्रुत्वा** इति ॥३७॥


______


**वंशीधरः (भावार्थ-दीपिका-प्रकाशः) :** *मुद्रां* लाक्षादिना योगम् । *उन्मुच्य* अपाकृत्य । स्वाशयं प्रकाशयति---*अयम् अर्थ* इति । *यस्माच्* चेतसः । *तत्* चित्तावेशनम् । केवलम् **अङ्ग-ताप-हरम्** एव, किन्त्व् अन्तस्-ताप-हरम् अपि हरि-गुणानुश्रवणम् इत्य् अस्वारस्याद् आह---**अङ्ग** इति ॥ **रुक्मिण्य् उवाच** इत्य् अप्य् आह पत्र-द्वारा इति स्वामि-चरणाः, परन्तु तस्य इत्य् एते गुह्य-सन्देशाः इत्य् उक्तेः केवलं सन्देश-हरत्वम् एव प्रतीयते ॥३७॥


______


**श्रीनाथ-चक्रवर्ती (चैतन्य-मत-मञ्जुषा) :** सोऽपि वाचयञ्चकारेत्य् आह---**श्रुत्वा** इति। हे **अङ्ग** ! **अङ्ग-तापम्** इति वा । **अपत्रपं चेतस् त्वयि आविशति**, तद्-अनुमत्य्-अनपेक्षया विशतीत्य् अपत्रपत्वम् । **शृण्वतां कर्ण-विवरैर् निर्विश्य** **तापं** हरतस् **ते** तव **गुणान् श्रुत्वा** । **हरत** इति गुण-विशेषणं वा । **आविशति** इत्य् अस्यायं भावः---**ते गुणाः** सर्वेषां **तापं हरन्ति**, मम तु वर्धयन्त्य् एव । अतस् तव तत्त्वं वेत्तुं **त्वयि विशति** इति । अतोऽ**पत्रपं** निर्लज्जम् । स्वयं प्रवेशे तथैव योग्यम् । अथवा, त्वत्-प्रवेशे वा शीतलं भवतीति प्रवेशो भवतु, अतो मां प्रति स्वयं-दूतीत्वस्यावज्ञां मा कार्षीः ॥३७॥


______


**सनातन-गोस्वामी (बृहद्-वैष्णव-तोषणी) :** हे **भुवन-सुन्दर** इति आकृत्या प्रकृत्या च सौन्दर्यम् उक्तम् । तत्रादौ प्रकृति-सुन्दरत्वम् आह---**गुणान्** इति भक्त-वश्यतादीन् । **शृण्वताम्** इति वर्तमान-निर्देशेन श्रवणे प्रवृत्ति-मात्रेणैव सद्यस् **ताप-हरणम्** । **कर्ण-विवरैर्** इति च कर्ण-च्छिद्राणाम् आकाशत्वात् स्वत एव निरन्तर-सम्पूर्ण-सुख-प्रवेशः, तेन च श्रोत्र-सुख-कृत्त्वं मनो-व्यापकत्वं च, तापं संसार-महा-ज्वालां निजाभीष्टासिद्धि-शोकं वा हरतः । वर्तमान-निर्देशेन तेषां तापहरण-शीलत्वं । तथा पश्चात् कदाचित् कथञ्चिज् जातस्यापि तापस्य हरणं बोध्यते । **अङ्ग** इति प्रेम-सम्बोधने ।

आकृति-सुन्दरत्वम् आह---**रूपम्** इति । **दृशिमताम्** इति त्वद्-रूप-दर्शनेनैव चक्षुष्मत्त्वम्, अन्यथा त्व् आन्ध्यम् एवेति भावः । **अखिलस्यार्थस्य** विविधाश्चर्य-रूप-दर्शनस्य लाभात्मकम् इति **दृशां** सर्व-रूप-दर्शनस्य तद्-एक-विषयतया अत्यन्तिकत्वेन अभेदोपचारतस् तादात्म्यम् उक्तम् । यद् वा, **अखिलार्थानां लाभो** यस्मात् तत् । सर्वाश्चर्यमय-तद्-रूप-दर्शनेनैव सर्वाश्चर्य-दर्शन-सिद्धेः । सम्प्लुतोदके क्षुद्राणां जलाशयानां सर्वेषाम् अप्य् अर्थ-सिद्धिवत् । तच् च गीतायाम्---यावान् अर्थ उदपाने सर्वतः संप्लुतोदके \[गीता २.४६\] इत्य् अत्र श्री-स्वामि-पादादिभिर् विवृतम् एव । रूपस्य पश्चाद् उक्तिः स्तुति-रीत्य्-अपेक्षया, **चित्तावेशे** तस्य प्राधान्याभिप्रायेण । अत एव **च**-काराप्रयोगः, प्राधान्यं च व्यक्तम् एव, रूपस्य साक्षाद्-दृष्ट्या स्वत एव सामीप्य-सुसिद्धेः । गुणैर् दूरतो\ऽपि नातिविरुध्येत् । किं च, श्रीमद्-अधराद्य्-अङ्गानां प्रत्येकं तत्-तद्-रस-भोगार्थं गुणतो\ऽपि केषाञ्चित् प्रियतम-जनानाम् अपेक्षा-विशेषाद् इति ।

ननु गुण-रूपोपाधिना चित्तावेशः प्रेम-लक्षण-हान्या न किल सम्यक्, कदाचित् तत्-तद्-उपाध्य्-अभावे चित्तावेश-हानि-दोष-प्रसक्तेः ? तत्राह---हे **अच्युत** ! इति । कथञ्चित् कदाचिद् अपि गुण-रूपाभ्यां च्युति-रहितः । अत एव श्री-व्रज-देवीभिर् अप्य् उक्तम्---वीक्ष्यालकावृत-मुखम् \[भा।पु। १०.२९.३९\] इत्य्-आदि । अन्यत् तैर् व्याख्यातम् ।

यद् वा, प्रेमोद्रेकेण परम-दैन्याद् आह---सर्वथा त्वद्-योग्या न भवाम्य् एव, तथाप्य् **अपत्रपं** सुदुर्लभ-वस्तु-लाभे लज्जा-हीनं सन् **मे चित्तं त्वय्य् आविशति** । अन्यत् समानम् ।

किं च, गूढो\ऽयम् अर्थः---श्री-रघुनाथावतारे श्री-सीता-रूपाहं त्वया त्यक्तैव । तत् स्मरन्त्या अपि लज्जा-रहितं सत् । तत्र हेतुः---**गुणान् रूपं च श्रुत्वा** इति, अधुना ततो\ऽप्य् अधिक-तत्-तत्-प्रकटनाद् इत्य् अर्थः ॥३७॥


______


**जीव-गोस्वामी (लघु-वैष्णव-तोषणी) :**

नौमि श्री-रुक्मिणी-वाणीं स्व-वाणी-वृद्धि-सिद्धये ।

सर्वाकर्षक-नामापि चकृषे स-द्रुतं यया ॥

**श्रुत्वा** इति तैर् व्याख्यातम् । तत्राच्युतेत्य् अस्य भुवन-सुन्दरेत्य् अस्य च भावः क्वेत्य् आदिः एवं तु पद-द्वयम् इदं यद्यपि दैन्य-प्रतिपादकं, तथापि दैन्यस्याप्य् औत्सुक्य-गर्भत्वाद् औत्सुक्यम् इत्य् उक्तम् । **अङ्ग-तापम्** इति । मनः प्रवेशे\ऽप्य् अङ्गोद्भवम् अपि तापं हरन्ति, किम् उत मन-उद्भवम् इति भावः । लाभात्मकम् इति । लाभ-लभ्ययोर् अभेदाभिप्रायेण स च लाभस्यावश्यकता-विवक्षयेति ।

यद् वा, परम-कुलीन-कन्यादित्वात् प्रथमतः स्वयं तादृश-सन्देशे प्राप्तां लज्जां सर्वेषाम् एव तद्-गुण-रूप-समाकृष्टता-सामान्येनावृण्वती दुर्वारं भावं व्यञ्जयति---**श्रुत्वा** इति । हे **भुवन-सुन्दर**! भुवनेषु परम-वैकुण्ठ-पर्यन्तेषु प्राकृत-लोकेषु प्रकृत्या चाकृत्या च शोभमान सर्वाकर्षक-माधुर्येत्य् अर्थः । तत्रापि हे **अच्युत** नित्यम् एव तादृश तव प्रकृति-शोभा-भूतानां गुणानाम् आकृति-शोभा-भूतानां रूपाणां च स्वरूपाभिन्नत्वाद् इति भावः । एतद्-विबोधयिषयैव **श्रुत्वा गुणान्** इति **रूपम्** इति च गुण-रूपे एवोक्ते, न तु स्वरूपम् अपि तद्वत् पृथग् इति । तद् एवं भुवनसुन्दरादित्वमुत्पत्तित एव तस्याः स्फुरतीत्युन्नेयं लक्ष्मीत्वेन प्राचीन-संस्कार-सम्भवात् श्रवणादि-विशिष्टत्वेनानुक्तत्वात् श्रुत्वा गुणान् इत्य्-आदिना श्रवण-विशिष्टत्वेन तूक्त्य्-अन्तरात् तेन पौनरुक्त्यात् आविशतीत्य् आ-शब्द-स्वारस्याच् च । ततः प्राचीन-संस्कारतो\ऽश्रुते\ऽपि त्वयि मम चित्तं विशत्य् एव श्रुते तु विशेषत इत्य् आह---**ते** तव **गुणान्** सर्व-सुखदत्वादीन् तेष्व् एकम् एकम् अपीत्य् अर्थः । रूपं कान्त्य्-अवयव-सौष्ठवं च श्रुत्वा श्रवण-पथ-प्राप्ति-मात्रेण विशेषतो\ऽनुभूय मम चित्तं त्रपा-रहितं सत् त्वयि आ सम्यक् अनुसन्धानान्तर-राहित्येन विशति मग्नं भवति कुलीन-कन्यायास् तावद् असङ्गतं पुरुषं मनसापि प्रवेष्टुं त्रपा जायते । तत्र तु सा त्यक्तैव सम्प्रति साक्षाद् अपि प्रार्थनं क्रियते । अहो सो\ऽयं सर्वाकर्षण-स्वभाव एवेति मम को वा दोष इति भावः ।

ननु स्वमनः संयम्यतां तत्राप्याह---अच्युतेति । त्वम् अपि तस्मात् च्युतो न भवसि कथम् अपि त्यक्तुम् अशक्यत्वाद् इति भावः । तद् एवं त्वय्य् एव निवेदयितुं युक्तम् इति च सर्वाकर्षकता-व्यञ्जक-सर्व-सुखदत्व-पुरस्कृतान् गुणान् एव विशिंषती तद्-एक-रतेः स्वस्याकर्षणादौ कैमुत्यम् आपादयति---**शृण्वताम्** इति । श्रवणेन्द्रिय-युक्त-मात्राणां तत्रापि श्रोतुं प्रवृत्त-मात्राणाम् इत्य् अर्थः---**कर्ण-विवरैर् निर्विश्य** तेषां विवरात्मकत्वात् गुणानां च शब्द-वाहनत्वात् पुरुष-प्रयत्नाभावे\ऽपि तद्-द्वारा स्वत एव निःशेषेण प्रविश्य अन्तरम् अवगाह्य ताप-मात्रं हरतः तच्छीलान् इत्य् अर्थः । तान् श्रुत्वा वर्तमानाया मम चित्तं त्वय्य् आविशति । अहो यो\ऽसाव् एक एव तादृशानाम् अनन्तानां गुणानाम् आश्रयः, स एव साक्षाद् एवाश्रयितुं योग्य इत्य् औत्सुक्येन सदा चिन्तयति । तथा मादृशे त्व् अनन्य-रताव् अत्यन्तायुक्तत्वात् कथञ्चिज् जातम् अपि तापं शीघ्रम् एव ते हरिष्यन्तीत्य् आशां च वर्धयतीति स-विशेषो\ऽर्थः । एवं गुणान् इति प्रकृत्या शोभमानता व्यञ्जिता आकृत्या रूपम् इति पूर्ववत्तद् अपि विशिनष्टि-दृशाम् इति । दृग्-इन्द्रिय-मात्र-युक्तानां यादृशस् तादृशस् तासाम् अखिलार्थस्य लाभः सर्व-माधुर्यस्यानुभवो यस्मिन् यद् अन्तर्भूत इत्य् अर्थः ।

अतस् तद्-विना-भूतानाम् आन्ध्य-निर्विशेषतैवेति भावः । तच् च श्रुत्वा तिष्ठन्त्या मम चित्तं **त्वय्य् आविशति** सदैव साक्षात् अनुभवितुं वाञ्छतीति स-विशेषो\ऽर्थः । रूपस्य पश्चाद् उक्तिः तद् अहो चक्षुर्-मात्र-गम्यम् अपि साक्षाद् इवानुभवामीति क्रमेण निज-भावोत्कर्ष-ज्ञापनाय तथा रूपस्य चक्षुषाप्य् अनुभवः स्याद् इत्य् आधिक्य-ज्ञापनाय च । अत एव गुणानां ताप-हरणत्वम् एवोक्तं, रूपस्य तु अखिलार्थ-लाभत्वम् इति श्रुत्वा गुणान् इत्य् एतावद् उक्त्वा वाक्यम् असमाप्यैव भुवन-सुन्दरेति सम्बोधनम् अत्यन्त-वैवश्येन । एवम् **अच्युत** इति च अत्र पत्युर् नाम-ग्रहणम् एतादृश-नाम्नो महिम-नामत्वान् न दोषायेति ॥३७॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**जीव-गोस्वामी (बृहत्-क्रम-सन्दर्भः) :** सोऽपि स्वयम् एव वाचयामासेत्य् आह---**श्रुत्वा** इत्य्-आदि । हे **अङ्ग** ! **अङ्ग-तापम्** इत्य् एकम् एव पदं वा । **अपत्रपं चेतस् त्वयि विशति**, तद्-अनुमत्य्-अनपेक्षया विशतीत्य् अपत्रपत्वम् । किं कृत्वा ? **शृण्वतां कर्ण-विवरैर् निर्विश्य** तापं हरतस् **ते** तव गुणान् **श्रुत्वा** । हरत इति गुण-विशेषणं वा । **आविशति** इत्य् अयं भावः---**ते गुणाः** सर्वेषां तापं हरन्ति, मम तु वर्धयन्त्य् एव । अतस् तव तत्त्वं वेत्तुं त्वयि विशतीति । तेनैव **अपत्रपं** च, स्वयं प्रवेशेऽपत्रपत्वं प्रसिद्धम् एव । यद् वा, त्वत्-प्रवेशे सति तापो यास्यतीति कृत्वा **विशति**। अतो मां प्रति स्वयं-दूतीत्य् अवज्ञां मा कार्षीः । चेतस एवम् एव स्वातन्त्र्यम् इदम्, न तु ममेत्य् अर्थः । न केवलं गुणान् श्रुत्वा रूपं चेत्य् आह---**रूपम्** इत्य्-आदि सुगमम् ॥३७॥


______


**विश्वनाथ-चक्रवर्ती (सारार्थ-दर्शिणी) :**

रुक्मिण्या स्वयम् एकान्ते लिखित्वा दत्त-पत्रिकां ।

मुद्राम् उन्मुच्य कृष्णाय प्रेम-चिह्नम् अदर्शयत् ॥

ब्राह्मणः श्री-कृष्णाज्ञया वाचयतीति श्री-स्वामि-चरणाः । नन्व् अदृष्टाश्रुत-चरीं नृप-कन्यां त्वां मह्यं वराय पत्रिकां स्व-विवाहार्थं लिखन्तीं निर्लज्जां कथम् अङ्गीकरोमीति चेत् सत्यम् अहम् अपि स्व-दुर्वशस्य स्व-चित्तस्य स्वभावम् एवावेदयामि । तत् श्रुत्वा अपेक्षस्व उपेक्षस्व वा । अनुगृहाण निगृहाण वा । तत्र खलु दुर्लभस्य तव लाभालाभाभ्यां सदा सुखं जीविष्यन्त्या अद्य श्वो वा मरिष्यन्त्या मम न भय-लज्जे इत्य् आह---**श्रुत्वा** इति सप्तभिः ।

हे **अच्युत** ! **तव गुणान् रूपं** च **श्रुत्वा मम चित्तम् अपत्रपं** विगत-लज्जं सत् **त्वयि आविशति** इति मच्-चित्तस्य निस्त्रपीकरणे तव गुण-रूपे हेतू, मम च कर्णाव् इत्य् आवयोर् उभयोर् एव दोष इति न त्वयाहम् उपालम्भनीया, नापि मया त्वम् उपालम्भनीय इति भावः । हे **अच्युत** ! इति **मच्-चित्तं** निस्त्रपीभूयापि **त्वय्य् आविशति** । तस्मात् त्वं च्युतो न भवसि, न जाने किम् अपरं चिकीर्षतीति भावः ।

नन्व् अस्यापि पुरुषस्य गुण-रूपे प्रकृष्टे भवत एवेति स किं न दूष्यते ? तत्र मैवं वाच्यम् इति वदन्ती प्रथमं गुणान् विशिनष्टि---**शृण्वतां** श्रवणवतां कन्या-जनानां **कर्ण-विवरैर्** **निविश्याङ्ग-तापं** अङ्गयोः स्थूल-सूक्ष्मयोर् उभयोर् एव तापं समस्तम् एव **हरतो** नाशयत इत्य् एवं-भूता गुणाः कस्यान्यस्य पुंसो वर्तन्ते, तं वदेति भावः ।

रूपं विशिनष्टि---**दृशिमतां** चक्षुष्मतां जनानां **दृशां** दृग्-इन्द्रियाणाम् **अखिला** अन्यूनाः श्रेष्ठा ये **अर्था** विषयाः नीलमणि-नीलोत्पलादीनां कनक-कुङ्कुमादीनां पद्मराग-बन्धुकादीनां चन्द्रकान्त-चन्द्रादीनां च ये वर्णा नील-पीत-रक्त-शुक्लाः, तेभ्यः सकाशाद् अपि महा-माधुर्य-सम्बन्धी लाभो यत्र, तत् रूपं त्वदीय-गात्र-रसनाधर-नखादि-सौन्दर्यं । तस्माद् एवं-भूतं रूपं कस्यान्यस्य वर्तते ? इति भावः । अत एवानुरूपं सम्बोधयति---हे **भुवन-सुन्दर** ! **भुवनेषु** ऊर्ध्वाधो मध्य-वर्तिषु प्राकृताप्राकृतेषु लोकेषु **सुन्दरः,** प्राकृत्या चाकृत्या च शोभमानः ॥३७॥


______


**॥ १०.५२.३८ ॥**

> का त्वा मुकुन्द महती कुल-शील-रूप- >
> विद्या-वयो-द्रविण-धामभिर् आत्म-तुल्यम् । >
> धीरा पतिं कुलवती न वृणीत कन्या >
> काले नृ-सिंह नर-लोक-मनो-\ऽभिरामम् ॥

**श्रीधर-स्वामी (भावार्थ-दीपिका) :** अहो कुल-कन्यानाम् इदम् अतिधार्ष्ट्यम् इति मा शङ्कीर् इत्य् आह---**का त्वा** इति । हे **मुकुन्द** ! हे **नृसिंह** ! नर-श्रेष्ठ ! **का** नाम **कन्या कुलवती** तथा **महती** पुरु-गुणोदारा तथा **धीरा** धृतिमती **त्वा** त्वां **पतिं न वृणीत** ? मय्य् एव केयं दोष-शङ्का? इति भावः । कथं-भूतम् ? **कुल-शीलादिभिर्** **आत्मना** एव **तुल्यं** निरुपमम् इत्य् अर्थः । **द्रविणं** द्रव्य-संपत्, **धाम** प्रभावः, तथा **नर-लोकस्य** **मनसाम् अभिरामो**ऽभिरमणं यस्मात् तम् । किं च, **काले** विवाहावसरे ॥३८॥


______


**वंशीधरः (भावार्थ-दीपिका-प्रकाशः) :** स्वयम् आशङ्क्य समाधत्ते---*अहो* इत्य्-आदिना । *इदं* स्वयम् एव वरान्वेषणादिकम् । *अतिधार्ष्ट्यम्* अत्यकार्यम् । *कुलवती* सुकुलोत्पन्ना । *पुरु-गुणैर्* बहु-गुणैः नीलाम्भोरुह-पत्र-कान्तिर् इत्य्-आद्य्-उक्तैर् *उदारा* अधिका । धीरा धीरो धैर्यान्विते स्वैरे धीरः स्यात् त्रिषु पण्डिते इति मेदिन्य्-उक्तेर् धीमती धृतिमती च । *इति भाव* इति---संसृति मुक्ति-दातारं निखिल-गुणैर् नर-श्रेष्ठं निज-जनोक्ति-पालनायातिक्लिष्ट-कारिणं वा **का** त्रिलोक्य्-अन्तर्-गता स्त्री या न वृणुत इति तात्पर्यम् । *इत्य् अर्थ* इति---ईश्वरान्तरासम्भवाद् इति भावः । अन्यद् आह---*तथा* इति । **अभिरामो** बह्व्-आनन्दः । अत्यानन्दे स्त्री-वृते चाभिरामस् त्व् अतिसुन्दरे इति निरुक्तिः । समये सुभग-प्राप्तिर् दुर्लभेत्य् आह---*किं च* इति ॥

नन्व् अस्तु मल्-लक्षणः पुरुष एव त्रि-जगत्य् अस्मिन् निरुपमः किं **कन्या** अपि श्रोत्र-नेत्रवती जगत्य् अस्मिंस् त्वम् एवैकासि यत एवम् अन्या निर्लज्जा ? नेति तत्राह---**का** इति । हे **मुकुन्द** मुखे कुन्दवद् धासो यस्येति माम् एव हसितुं प्राप्तावसरेत्य् अर्थः । **का महती** **गुण-रूपवती धीरा** बुद्धिमती **कुलवती** **त्वां पतिं न वृणीत** ? तेन कुरूपा दुःशीला दुर्बुद्धिर् अनभिजातैव, अशृण्वती वा त्वां न वृणीत इति भावः । कीदृशम् ? **कुलादिभिर् आत्मनैव तुल्यम्** । **काले** स्व-समय इत्य् अन्या अपि बह्व्य एव कन्याः स्व-समय एव त्वां वरिष्यन्ति, न त्व् अधुनैव मत्-समय इति भावः । हे **नृसिंह**
! नरश्रेष्ठ ! हे सिंहवद् दुर्वश ! इति न मे त्वद्-वशीकारे
कापीच्छास्तीति भावः । तद् अपि नरलोक-मात्रस्यैव मनो\ऽभिरमयसीति मन्-मनसः को\ऽपराध इति भावः ॥३८॥


______


**श्रीनाथ-चक्रवर्ती (चैतन्य-मत-मञ्जुषा) :** अथवा स्वयं-दूती-भावो\ऽपि नानुचित इत्य् आह---**का त्वा** इत्य्-आदि । हे **मुकुन्द** ! **का महती** महा-कुल-प्रसूता **धीरा** धैर्य-शालिनी सती **त्वां न वृणीत**? अपि तु सर्वैव धीरापि स्वयं-दूत्यं करोति, योग्या भवतु न भवतु वा । भवद्-विधा योग्यैव किम् ? नहि नहीत्य् आह---**कुल-शीलादिभिर् आत्मना** स्वेनैव **तुल्यं** त्वां प्रति का योग्या कुलादिभिर् आत्मनः सदृशम् इति चेत्, तथा न कापि ? यदि कापि भवति, तदा लक्ष्मीर् एव सा । सैव स्वयम् एव वरीतुं योग्येति गूढो गर्वाभिव्यञ्जकोऽर्थः । तत्रापि **काले** एतावत्त्वं कालं नैव स्वयं-दूत्यं अकरवम् । अधुना कालः सम्प्राप्तः । मद्-भ्राता चैद्याय दातुम् इच्छति, तस्यानुरोधेन पिता च माता च भवद्-अन्तिकं कम् अपि न प्रहिणोति । अतो मयैव लिखितं इति धार्ष्ट्यं न चिन्त्यम् । एवं चेद् भवद्-भ्रातृ-पक्षीयाः सर्वे राजानः तं कथं अमीभिः सह वैराय समर्थो भविष्यामि ? तत्राह---हे **नृसिंह** ! नृसिंह-नाम्नैव सर्वे दैत्या नङ्क्ष्यन्तीति भावः । नृसिंहत्वेन चेद् उग्र-रूपोऽस्मि, तदा कथं मां मृगयसे ? तत्राह---**नर-लोक-मनोऽभिरामं** नरादयो ये लोकाः, तेषां मनोहरम् ॥३८॥


______


**सनातन-गोस्वामी (बृहद्-वैष्णव-तोषणी) : शीलं** दयालुत्वं-वदान्यत्वादि । **विद्याः**---अङ्गानि वेदाश् चत्वारो मीमांसा न्याय-विस्तरः । धर्म-शास्त्रं पुराणं च विद्या ह्य् एताश् चतुर्दश ॥ इति श्री-विष्णु-पुराणोक्ताः । चतुःषष्टि-कलाश् च तद्वित्तम् इत्य् अर्थः । **वयो** नित्य-नव-यौवनोद्भेदः, महत्त्वाद् इति विशेषणानाम् उत्तरोत्तरस्य पूर्व-पूर्वस्मिन् हेतुत्वम् । तथा **आत्म-तुल्यत्वाद्** एव **नृसिंह** इति, अत एव नरलोकेति यथोत्तरम् एषां हेतुमत्त्वम् ऊह्यम् । तत्र सर्वत्र हेतुः---**मुकुन्द** इति । तत्र च महतीत्वेनैवात्म-तुल्यस्य पतित्वेन वरणं धीरात्वेनैव, नृसिंहस्य कुलवतीत्वेन च नरलोक-मनो\ऽभिरामस्येति यथाक्रमम् ऊह्यम् । यद् वा, तेषां व्याख्यानुसारेण कुलवतीत्वेन कुलादिभिर् आत्म-तुल्यस्य वरणम् इत्य् एवम् उत्क्रमेण ।

किं वा, त्रयाणाम् अपि तस्या विशेषण-त्रय एव सङ्घशो हेतुत्वम् । नृसिंहत्वेन तत्रापि क्षत्रियत्वेन कुलादीनां यथोत्तरम् अवश्यापेक्ष्यतया तत्-क्रमेण निर्देशः । अत एव श्री-भगवतो\ऽसंख्येषु गुणेषु तत्र च प्रथम-स्कन्धोक्त-श्री-धरणी-विलाप-विख्यात-सत्यादीनाम् एकोनचत्वारिंशत्तमे सत्य् अपि कुलादीनां सप्तानाम् एवात्रोक्तिः । अलंकारोक्तानां नायकस्य त्रयोदश-गुणानाम् अभिप्रायेण, तथा च शृङ्गार-तिलके---

> त्यागी कुलीनः कुशलो रतेषु >
> कल्यः कलावित् तरुणो धनाढ्यः । >
> भव्यः क्षमी स्थिर-रुचिः सुभगो\ऽभिमानी, >
> स्त्रीणाम् अतः सुभग-वाग् इह नायकः स्यात् ॥ \[१.२३\] इति ।

*भव्यः* सुवेशः, *सुभगः* सुन्दर इत्य् अर्थः । *स्थिर-रुचिः* स्थिर-प्रेमा । अत्र च शीलेनैव त्यागित्वं क्षमित्वं स्थिर-रुचित्वं च । **विद्यया** रति-कुशलत्वं कलावित्त्वं च, **रूपेण** *भव्यत्वं सुभगत्वं* च **धाम्ना** *कल्यत्वम् अभिमानित्वं* च सङ्गृहीतम् । अन्यत् स्पष्टम् एव ॥३८॥


______


**जीव-गोस्वामी (लघु-वैष्णव-तोषणी) :** नन्व् एतच्-छ्रवणेनान्या हसिष्यन्तीत्य् आशङ्क्य ताः प्रति सेर्ष्यं, तं प्रति स-दैन्यम् आह---**का त्वा** इति । हे **मुकुन्द**! सर्वेषां सर्व-दुःख-मुक्ति-पूर्वक-परम-सुखद ! हे **नृसिंह**! सर्वोर्ध्वानन्त-गुण-रूपत्वात् प्राकृत-सर्व-पुरुष-श्रेष्ठ ! हे स्वभावेनैव तत्-तद्-रूप ! इत्य् अर्थः । तादृशत्वं दुर्ज्ञेयम् इति चेत् प्रकट-लीलया च कुलादिभिर् आत्म-तुल्यम् असमोर्ध्वं । तथा नर-लोक-मनो\ऽभिरामं सर्व-जीव-मनः-सुखदं च **का स्त्री** स्त्री-जातिः पुरुष-मात्रे लुब्ध-स्वभावा पतित्वेन **न वृणीत** ? तत्र **कन्या कुलवती** **महती** इत्य् उत्तरोत्तरत्वाभावे सति क्रमान् नितरां न वृणीतां नाम स्वायोग्यत्व-मननात् तत्-तद्-भावे\ऽपि **धीरा** **का न वृणीत** ? अपि तु दैव-दग्ध-बुद्धिर् एव न वृणीत इत्य् अर्थः

______


तत्र विवाहावसरे\ऽपीति धीरात्वाभावस्यातिशायिता लज्जायाश् चात्ययोग्यता व्यञ्जिता सर्वनाशापत्तेः । अथवा **महती धीरा कुलवती** वा **का कन्या न वृणीत** ? तत्-तद्-अभिमानेन या या न वृणीत, सा सा महत्य्[-]{दिर्="र्त्ल्"}आदिर् एव न भवतीत्य् अर्थः । विवाहावसरे\ऽपीति तादृश-गौण-काल्यम् आलम्ब्यापीत्य् अर्थः । तत्र कुलं सद्-वंशावतीर्णत्वं, शीलं दयालुत्व-वदान्यत्वादि, **वयो** नित्य-नव-यौवन-शोभोद्भेदः कुलस्य सर्वाधिक्यम् अत्र सर्वाधिकस्य तव तत्रोदयाद् अवगतम् एव, अहो अलं श्लाघ्यतमं यदोः कुलम् \[भा।पु। १.१०.२६\] []{दिर्="र्त्ल्"}इतिवद् इति भावः । सप्तानां कुलादि-मात्राणाम् उक्तिः प्रेयसी-भाव-योग्यत्वात् । एवम् अन्ये\ऽप्य् एषाम् अन्तर्भावेण ज्ञेयाः ॥३८॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**जीव-गोस्वामी (लोचन-रोचनी १४.४९)**: **का त्वा मुकुन्द** इति । अस्तु तावन् ममानन्य-गतेर् वार्ता, परापि का इति त्वद्-गुणानां सर्वासाम् अप्य् आकर्षणे सामर्थ्य् इति स्व-धार्ष्ट्य-दोषः परित्याजितः ॥३८॥


______


**जीव-गोस्वामी (बृहत्-क्रम-सन्दर्भः) :** ननु, महा-कुल-कुमारी भूत्वा कथम् इदं स्वयं दूती-भावेन धार्ष्ट्यम् आचरसीत्य् आशङ्क्याह---**का त्वा** इत्य्-आदि । हे **मुकुन्द**! **का वा कुलवती कन्या त्वां** **पतिं** **न वृणीते** ? अपि तु सर्वैव, तेन येऽयं न दोषः ।

ननु, क्षुद्रैव तथा करोति ? नैव, **महती** च ? ननु चञ्चलैव सा ? नाप्य् एवं, **धीरा**। कीदृशं त्वाम् ? **कुल-शीलादिभिर् आत्म-तुल्यं** स्व-सदृशं स्वोपमम् । अथवा, कन्या-सम्बन्धिभिर् एव कुलादिभिः स्व-सदृशं कन्या-सदृशम् । **काले** कालं प्राप्य यथा-समयम् । अधुना मे तथैव समयो जातः । यत्र स्वयं-दौत्यम् एव शोभत इति भावः । हे **नृसिंह** ! पुरुष-सिंह ! **नर-लोक-मनोऽभिरामं** नर-लोकानां मनोऽभिर् आमं यस्मात् ॥३८॥


______


**विष्णुदासः** : **का त्वा मुकुन्द** इति । श्री-रुक्मिणी-देव्याः ब्राह्मण-द्वारा श्री-कृष्ण-सन्देशः । हे **मुकुन्द** ! **त्वां का कन्या**, तत्रापि **कुलवती**, तत्रापि **महती** सौशील्यादि-गुण-गणोदारा, तत्रापि **धीरा** बुद्धिमती **काले** निज-पाणि-ग्रहण-समये **न वृणीत** ? अपि तु सर्वा एव वृण्वते इत्य् अर्थः । एवं सर्वासाम् अपि वरणीयार्हत्वम् अस्य निर्णीय स्वस्य स्वयम् उपेत्य वरणार्थोद्यमे चापलादि-दोषः परिहृतः । किम्भूतम् ? कुल-शीलादिभिर् **आत्मन** एव **तुल्यं** निरुपमम् । पुनः किम्भूतम् ? **नर-लोकस्य** जीव-मात्रस्य **मनसाम् अभिरामं,** अभिरमणं यस्मात् त्वम् । पूर्वं तस्य पूतनाघादीनाम् अपि मुक्तिदत्त्व-गुण-स्मरणान् **मुकुन्द** इति सम्बोध्य, सम्प्रति तस्य गोवर्धनोद्धरणादिना निज-भक्त-प्रीणनादि-पौरुषं स्मृत्वा सम्बोधयति---**नृसिंह** ! हे पुरुष-श्रेष्ठ ! ॥४९॥


______


**विश्वनाथ-चक्रवर्ती (सारार्थ-दर्शिणी) :** नन्व् अस्तु मल्-लक्षणः पुरुष एव त्रिजगत्य् अस्मिन् निरुपमः । किं कन्यापि श्रोत्र-नेत्रवती जगत्य् अस्मिंस् त्वम् एवैका वर्तसे, यत एवम् अन्या न निर्लज्जावतीति ? तत्राह---**का त्वा** इति । हे **मुकुन्द** ! मुखे कुन्दवद् धासो यस्येति माम् एव हसितुं प्राप्तावसरेत्य् अर्थः । **का महती** रूप-गुणवती **धीरा** बुद्धिमती **कुलवती** **त्वां पतिं न वृणीत** । तेन कुरूपा दुःशीला कुबुद्धिर् अनभिजातैव अशृण्वती वा त्वां न वृणीते इति भावः । कीदृशं ? **कुलादिभिर् आत्मनैव तुल्यं** निरुपमम् इत्य् अर्थः । **काले** स्व-समये इति अन्या अपि मत्-तुल्याः बह्व्य एव कन्या स्व-समये एव त्वां करिष्यन्ति, न त्व् अधुनैव मत्-समय इति भावः । हे **नृसिंह** ! नर-श्रेष्ठ ! हे सिंहवद् दुर्वशेति न मे त्वद्-वशीकारे कापीच्छास्तीति भावः । तद् अपि नर-लोक-मात्रस्येव त्वं **मनोऽभिरमयसि** इति मन्-मनसः कोऽपराधः ? इति भावः ॥३८॥


______


**विश्वनाथ-चक्रवर्ती-** \[उ।नी। १४.४९\] श्री-रुक्मिणी श्री-कृष्णं प्रति सन्देश-पत्रीं लिखति---अस्तु तावद् ममानन्य-गतेर् वार्ता, परा च **का त्वा** इत्य् आदि । किन्तु **महती धीरा** यदि स्याद् इत्य् अर्थः । **काले** स्व-परिणय-समये **आत्मना** स्वेनैव **तुल्यं** निरुपमम् इत्य् अर्थः । हे **नृसिंह** ! **का न वृणीत** इत्य् अतस् त्वद्-गुणानां सर्वोत्कर्षकत्वान् ममेदं धार्ष्ट्यं न चिन्तनीयम् इति रतिर् आत्मनो व्यानञ्ज ॥३८॥


______


**॥ १०.५२.३९ ॥**

> तन् मे भवान् खलु वृतः पतिर् अङ्ग जायाम् >
> आत्मार्पितश् च भवतोऽत्र विभो विधेहि । >
> मा वीर-भागम् अभिमर्शतु चैद्य आराद् >
> गोमायुवन् मृग-पतेर् बलिम् अम्बुजाक्ष ॥

**श्रीधर-स्वामी (भावार्थ-दीपिका) :** हे **विभो**, तस्मान् **मे** मया **भवान्** **खलु पतिर् वृतः**, **आत्मा** च **भवतोऽर्पितः**, अतस् त्वम् अत्रागत्य मां भवतो **जायां विधेहि** । विपक्षे बाधकं द्योतयन्त्य् आह---**मा वीर-भागम्** इति । **वीरस्य** तव **भागं माम् आराच्** छीघ्रम् एत्य आगत्य **चैद्यो** **माभिमर्शतु,** मा स्पृशतु । **मृग-पतेर् बलिं गोमायुवत्** गोमायुः सृगाल इवेति ॥३९॥


______


**वंशीधरः (भावार्थ-दीपिका-प्रकाशः) :** स्वाभिमत-ज्ञापने सामर्थ्यं द्योतयन्त्य् आह---हे **विभो** ! अन्तर्यामिन् ! इत्य् अर्थः । यतो\ऽखिल-गुणैर् वरीतुम् अर्हो\ऽसि । *तस्माद्* धेतोः । **भवतो\ऽत्र** इति व्यवहितानन्तरयोर् अपि छन्दसि सम्बन्धाभ्युपगतत्वेन इहात्र भवत इति वैपरीत्येन योज्यम् । **अत्र भवतः** सर्व-पूज्यस्येत्य् अर्थः । अत्र भवत इत्य् अपि विपरिणमय्य तुभ्यम् इत्य् अर्थः । अपितो दत्त इति ।

> अयोग्यं दातुम् उद्युक्ते पित्रादौ कन्यका स्वयं । >
> योग्यं पतिं प्रवृण्वीत न च सा दोष-भागिनी ॥ इति वारतान्तविः ।

यतस् तुभ्यम् अर्पितो\ऽति हेतोः । अत्र भवतः पूज्यस्यात्मनः । इत्थम् अकरणे\ऽयोग्यताम् आह---*विपक्ष* इति । **वीरस्य** प्रसिद्ध-शौर्यस्य । **भागम्** अर्धाङ्गम् अर्धो वा एषः यत्-पत्नी \[तैत्तिरीय-संहिता, ६.१.८.५\] इति श्रुतेः । मृग्यन्ते व्याधैर् इति मृगाः शश-शृगालादयस् तान् मृगान् पातयति भक्षणार्थं मारयतीति **मृगपतिः** सिंहः । गां विकृतां वाचं मिनोति क्षिपतीति **गोमायुः** भूरिमाय-गोमायु-मृगधूर्तकाः इत्य् अमरः । एवम् अन्य-गतेर् अपि स्त्रियाश् चेन् मम त्व् अनन्य-गतेर् महान् एवोभव-लोक-नाश आपतितः, कदाचिद् ईश्वरो\ऽसौ नाप्य् अवधानं कुर्याद् इति । किं वा---लज्जयेति व्याकुला सत्य् उत्तरोत्तरं क्रिया-त्रयेण स्पष्टम् एवाह---तद् इति । हे **अङ्ग**, हे **विभो** इति मुहुः सम्बोधनं दैन्येन । आत्मा देह-स्वाम्य् एव किम् उत देह इत्य् अर्थः । भवत इति सम्प्रदानता-प्राप्ताव् अपि शेषे षष्ठी । नित्यत्व-दयित्वाभिमानेनात्यन्त-दानासम्भवात् । अत्र सति भवतो जायां मां विधेहि, यथेच्छसि तथा कुर्व् इति । न च किञ्चिद् अशक्यम् इत्य् आह---हे **विभो** सर्व-सामर्थ्य-युक्त ! इति । वीरेति---अन्यथा तव वीर्य-हानि-प्रसक्तिर् इति भावः । अत्र टीकायाम् एत्य आगत्य इत्य् उत्तर-श्लोक-गतस्य टीका प्रथम-लेखक-भ्रमाल् लिखितेति लक्ष्यते मूलाभावात् । अत **आरात्** समीपे वर्तमानश् **चैद्य** इत्य् आगमन-शैघ्र्याय । अन्यथा ते लज्जापि स्याद् इति दृष्टान्तेनाह---**गोमायुवद्** इति । हे **अम्बुजाक्ष** ! इति सतत-तत्-सौन्दर्य-स्फुरण-स्वाभाव्यात् स्व-दृष्ट्या मम तापं शमयेति विवक्षतश् च ॥३९॥


______


**श्रीनाथ-चक्रवर्ती (चैतन्य-मत-मञ्जुषा) :** योग्यास् तावत् पतित्वेन मां वृणन्तु नाम, कथं ? अयोग्या भवद्-विधाः ? तत्राह---**तन् मे भवान्** इत्य्-आदि । हे **अम्बुजाक्ष** श्री-कृष्ण ! **मे** मया **भवान् खलु पतिर् वृतो** व्रियस इति न, भूत एव **भवतो** भवते **आत्मा चार्पित** एव, अद्यार्प्यत इति न । कुत इदं निगद्यते ? तत्राह---अहं जाया तव पत्नी, मा लक्ष्मीः । हे **विभो** ! **अत्र** तद् **विधेहि**, तद् इति लक्ष्म्या जायाया यद् उचितं ।

ननु लक्ष्मीश् चेद् भवती, तदा कथं इदं वैयग्र्यम् ? तत्राह---**मा वीर** इत्य्-आदि । एष मद्-भ्राता तथा न जानाति, न त्व् अन्यथैव चिकीर्षति । तन् मा भूद् इति वैयग्र्यम् । यद्यपि तन् नैव सम्भावि, तथापि श्रुति-कटुत्वाद् असह्यम् इति भावः । एवं लक्ष्मीत्वेन स्व-गर्वम् उक्त्वा पश्चाद् विचारितम् ॥३९॥


______


**सनातन-गोस्वामी (बृहद्-वैष्णव-तोषणी) : खलु** निश्चितम्, अनन्य-गतित्वात्, पुनर् अप्य् **अङ्ग** इति वैयग्र्यात्, न चान्य-देह-सम्बन्ध-मात्रेण, किन्तु परमार्थतश् चेत्य् आह---**आत्मा** इति देही । **भवत** इति चतुर्थ्यां षष्ठी नित्य-तदीयत्वाभिप्रायेण । यद् वा, भवत एवात्मायपितश् च मयार्थात् तुभ्यम् एव । न च तव किञ्चिद् अशक्यम् इत्य् आह---**विभो** ! हे सर्व-सामर्थ्य-युक्त ! इति । **वीर** इति---अन्यथा तव वीर्य-हानि-प्रसक्तिर् इति भावः । अन्यत् तैर् व्याख्यातम् ।

यद् वा, हे **वीर** ! भवत इत्य् अनुवर्तत एव । यद् वा, तस्यात्रैव सम्बन्धः । भवतो भागम् । **आराद्** इति तैर् व्याख्यातम् । तत्र एत्य इत्य् अधिकं लेखक-भ्रमाद् इति । यद् वा, समीपे वर्तमानश् **चैद्य** इति **जाया**-विधाने शैघ्र्यम् अभिप्रेतम् । अन्यथा तेन लज्जापि स्याद् इति दृष्टान्तेनाह---**गोमायुवद्** इति । अस्य च भागस्य भवान् एव योग्यः ॥३९॥


______


**जीव-गोस्वामी (लघु-वैष्णव-तोषणी) :** एवम् अन्य-गतेर् अपि स्त्रियाश् चेन् मम त्व् अनन्य-गतेर् महान् एवोभय-लोक-नाश आपतितः कदाचिद् ईश्वरो\ऽसौ नाप्य् अवधानं कुर्याद् इति । []{दिर्="र्त्ल्"}किं वा, लज्जयेति व्याकुला सत्य् उत्तरोत्तरं क्रिया-त्रयेण स्पष्टम् एवाह---**तद्** इति । **अङ्ग** हे **विभो**! इति मुहुः सम्बोधनं दैत्यन आत्मा देह-स्वाम्य् एव । किम् उत देह इत्य् अर्थः । **भवत** इति सम्प्रदानता-प्राप्ताव् अपि शेषे षष्ठी नित्य-तदीयत्वाभिप्रायेणात्यन्त-दानासम्भवात् । अत्र सति **भवतो जायां मां विधेहि** यथेच्छसि तथा कुर्व् इति । []{दिर्="र्त्ल्"}न च किञ्चिद् अशक्यम् इत्य् आह---हे **विभो** !
सर्व-सामर्थ्य-युक्तेति । **वीर** इति । अन्यथा तव वीर्य-हानि-प्रसक्तिर् इति भावः । टीकायाम् **आराद्** इति यस्मान् निकटं आगच्छन्न् आस्ते तस्माच् छीघ्रम् आगत्य इत्य् अर्थः । इत्य् आगमने शैघ्र्याय अन्यथा ते लज्जापि स्याद् इति दृष्टान्तेनाह---**गोमायुवद्** इति । हे **अम्बुजाक्ष** इति सन्तत-तत्-सौन्दर्य-स्फुरण-स्वाभाव्यात् स्व-दृष्ट्या मम तापं शमयेति विवक्षातश् च ॥३९॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**जीव-गोस्वामी (बृहत्-क्रम-सन्दर्भः) :** ननु योग्यास् तावन् मां स्वयं-दौत्येन वृण्वन्तु नाम, कथम् अयोग्या भवती तथा करोति ? इत्य् आशङ्क्याह---**तन् मे वृत** इत्य्-आदि। हे **अम्बुजाक्ष** श्री-कृष्ण **मे** मया **त्वं पतिर् वृत** एव । अद्य व्रियसे इति न, **भवतो** भवते **आत्मा चार्पित** एव, अद्यार्पित इति न ।

ननु कुत इदं निगद्यते ? इत्य् आशङ्क्याह---**जाया** तव पत्नी **मा** लक्ष्मीर् अहम् इति भावः । अहम् इत्य् अध्याहार्यम् । हे **विभो** ! अत्र वचसि तद् **विधेहि**, तद् उचितं यद् भवति तद् इत्य् अर्थः । किं तद् उचितम् ? इत्य् अपेक्षायाम् आह---**मा वीर-भाग** इत्य्-आदि । वीरस्य तव भाग-रूपां मां **चैद्य आरान्** निकटे **माभिमर्शतु**, मा स्पृशतु । **मृगपतेर् बलिं गोमायुवद्** इति । यद्यप्य् असम्भाव्यम् इदम्, तथापि श्रुति-कटुत्वेनासह्यम् इति कृत्वा मम वैयग्र्यम् । तेन स्वयम् एव दूतः प्रेषित इत्य् अर्थः ॥३९॥


______


**विश्वनाथ-चक्रवर्ती (सारार्थ-दर्शिणी) :** यस्माद् एवं **तत्** तस्मात् **मया भवान् पतिर् वृतः** प्रथमम् एव, न त्व् अधुना व्रियसे, **आत्मा** जीवो देहश् च **अर्पितः** । पत्री-प्रेषणं तु भवन्-मनो-निर्धार-ज्ञापनार्थम् एव भवतोऽङ्गीकारे सति इमं पालयामि । अनङ्गीकारे तु ज्वालयामि, न तु कस्मैचिद् अपि ददामि, यदि स्वयं ब्रह्माप्य् आगत्य स्वयं वदेद् इति भावः । किन्त्व् आत्म-निवेदनम् इदं मे बलि-राजवन् न निर्भावम् एव न, किन्तु स्वभावम् एवेत्य् आह---हे **विभो**, **भवतो जायां विधेहि** । यथा कश्चित् कस्मैचित् किम् अपि भोज्यं दत्त्वा इदं त्वया स्वयं भोक्तव्यम् एवेति ब्रूते इत्य् अतो निर्भावात् स्वभावम् आत्म-निवेदनं प्रेम-स्पर्शित्वाच् छ्रेष्ठम् इति ज्ञेयम् । किं च, स्वस्याङ्गीकारम् अनङ्गीकारं वा ब्राह्मणं शीघ्रं प्रेष्याहं ज्ञापनीयेत्य् आह---**मा** इति । **वीरस्य** तव **भागम्** इमं **चैद्यो माभिमर्शतु** । मयि त्वद्-आशया देहम् इमम् अदहन्त्याम् अकस्मात् चैद्य आगत्य यदि स्पृशेत्, तत्-क्षण एव त्वद्-आशायां निवृत्तायां त्वद्-विरहाग्निर् एवाति प्रज्वलित एनं भस्मीभूतं कुर्याद् एव । किन्तु तवाप्रतिष्ठा भाविनीति मे भयम् इति भावः । अप्रतिष्ठाम् एवाह---**मृगपतेर् बलिं गोमायुः** शृगाल इव इति । **अम्बुजाक्ष** इति तदानीं त्वन्-नयन-कमलं ध्यायन्त्या मम तु देहे दह्यमानेऽपि न तापो भावीति भावः ॥३९॥


______


**॥ १०.५२.४० ॥**

> पूर्तेष्ट-दत्त-नियम-व्रत-देव-विप्र- >
> गुर्व्-अर्चनादिभिर् अलं भगवान् परेशः । >
> आराधितो यदि गदाग्रज एत्य पाणिं >
> गृह्णातु मे न दमघोष-सुतादयोऽन्ये ॥

**श्रीधर-स्वामी (भावार्थ-दीपिका) :** अनेक-जन्म-कृतैः सुकृतैर् इदम् एव भूयाद् इति प्रार्थयते---**पूर्त-** इति । **पूर्तं** कूपादि । **इष्टम्** अग्नि-होत्रादि । **दत्तं** हिरण्यादि-दानम् । **नियमस्** तीर्थाटनादिः । **व्रतं** कृच्छ्रादि ॥४०॥


______


**वंशीधरः (भावार्थ-दीपिका-प्रकाशः) :** स्वाभिमतम् आह---*अनेक-* इत्य्-आदिना । **आदिना** सत्-सङ्ग-ग्रहः । अग्रे जयतीत्य् अग्रज्[आ]{।मर्क्}, गदा अग्रजा यस्य स तथेत्य् अनेन सायुधागमनम् उक्तम् । आदिना जरासन्धादि-ग्रहः ॥ अये महा-दुर्लभ-पुरुष त्वं नैक-जन्म-सुकृत-लभ्यः, तस्मात् सामान्यतस् त्वत्-प्राप्ति-कामनया निष्कामया वा पूर्व-पूर्व-जन्मसु यदि मया बहूनि सुकृतानि कृतानि, तदा तेषाम् एव फल-विशेष एव भूयाद् इति प्रार्थयते---**पूर्त** इति । पूर्तेष्ट-दत्तैर् भगवत्-सम्प्रदानकैः नियमैस् तीर्थ-स्नानादिभिः, **व्रतैर्** एकादश्य्-आदिभिः, देव-विप्र-गुर्व्-अर्चनैर् भगवद्-अर्चनाङ्गै[र्]{।मर्क्} यदा मया भगवान् **अलम्** अतिशयेन **आराधितः**, तदा मानुष्या मे मानुष एव **भगवान् गदाग्रज** **आगत्य** **पाणिं गृह्णातु**, न त्व् अन्ये नारायणादयो\ऽपि देवा मानुषा वेत्य् अर्थः । **दमघोषस्य** [तत्रादित्वनोल्लेखस्]{।मर्क्} तु तद्-विवाहस्य प्रस्तुतत्वाद् एव ॥४०॥


______


**श्रीनाथ-चक्रवर्ती (चैतन्य-मत-मञ्जुषा) :** असौ स्वजन-गर्वासहिष्णुस् तत् कथमिदं लिखितम् ? इत्य् आशङ्क्य तद्-दोषं परिहाराय पुनर् लिखितं वाचयति---**पूर्ते** इत्य्-आदि । पूर्वत्रौत्सुक्यं, ततो गर्वः, ततो दैन्यं । एते पूर्व-रागस्य व्यभिचारि-भावाः ॥४०॥


______


**सनातन-गोस्वामी (बृहद्-वैष्णव-तोषणी) : आदि**-शब्दाद् द्वादश-यमादयः, पूर्ताद्य्-अर्पणेनेत्य् अर्थः । यद् वा, पूर्तादिभिर् अर्पितैः, आदि-शब्दात् साक्षात् तच्-छ्रवणादिभिश् च, पूर्तादीनां यथोत्तरम् आराधने श्रैष्ठ्यम् । **भगवान्** श्री-नारायणः, **अलम्** अत्यर्थं यद्य् **आराधितः,** तर्हि । ननु परम-दुर्घटम् इदं कथं सिध्यतु? तत्राह----**परेशः**, कर्तुम् अकर्तुम् अन्यथाकर्तुं च समर्थ इत्य् अर्थः । **गदाग्रज** इति पतित्वेन साक्षान् नाम-ग्रहणायोग्यत्वात्, अग्रजत्वेन गौरव-सिद्ध्या लोके तथैव व्यवहाराच् च, इति बहिर्-दृष्ट्या । किं वा, प्रेम-विशेषेण परमेश्वरतानपेक्षया भगवद्-गदाग्रजयोर् भेदोक्तिः । यद् वा, भवान् इत्य् अनुवर्तत एव, गदाग्रजो भवान् । किं वा, गदाग्रजतया **यद्य् आराधितः**, तर्हि **पाणिं गृह्णातु** भवान्, तत्र च लक्ष्मी-रूपाया मम पाणि-ग्रहणं तव योग्यम् एवेति सूचयति । परा लक्ष्मीस् तद् ईश इति विशेषतश् चाधुनावश्यम् एवार्हसि इत्य् अभिप्रायेणाह---**भगवान्** सर्वैश्वर्य-प्रकटन-पर इति । त्वत्तो\ऽन्ये ये केचिन् मनुष्या देवास् त्वद्-अंशा वा, तत्र **दमघोष-सुतस्य** आदित्वं तद्-विवाहस्य प्रस्तुतत्वात् । तत्र च दमं निज-दान्तत्वं घोषयतीति दमघोष इति कापट्यादिकं सूचितम् । तच् च गोमन्ते जरासन्ध-निर्जयानन्तरं रथानयनादिना श्री-हरि-वंशे सुव्यक्तम् एव । तत्-सुतत्वेनास्यापि तादृशत्वम् अभिप्रेतम् । अन्यत् तैर् व्याख्यातम् ।

यद् वा, निजाशेष-सत्कर्म-वर्ग-फलं त्वद्-भार्यात्वम् एवेच्छामि, न च त्वय्य् अन्यत् किम् अपीत्य् आह---**पूर्त-** इति । **इष्टं** होमादि । **नियमस्** तीर्थ-स्नानादि-निष्ठा । अन्यत् समानम् ॥४०॥


______


**जीव-गोस्वामी (लघु-वैष्णव-तोषणी) :** नन्व् एतन् महत्-पुण्येनैव लभ्यत इत्य् आशङ्क्य अनादि-जन्म-परम्परा-पुण्यानि च तद्-अर्थम् एव सङ्कल्पयन्ती सन्देश-मध्ये तद् अपि वैयग्र्येण निक्षिपति---**पूर्त-** इति । **पूर्तादिभिर्** अपि तैः । आदि-शब्दात् साक्षाच् छ्रवणादिभिश् च पूर्तादीनां यथोत्तरम् आराधने श्रैष्ठ्यं । **भगवान्** श्री-नारायणः, **अलम्** अत्यर्थं **यद्य् आराधितः,** तर्हि । ननु परम-दुर्घटम् इदं कथं सिध्यतु ? तत्राह---**परेशः** कार्तुम् अकर्तुम् अन्यथा कर्तुं च समर्थः । त्वत्तो\ऽन्ये ये केचिन् मनुष्या देवास् त्वद्-अंशा वा, न तु दमघोष-सुतस्य । आदित्वं तद्-विवाहस्य प्रस्तुतत्वात् यदीति निश्चये एव ॥४०॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**जीव-गोस्वामी (बृहत्-क्रम-सन्दर्भः) :** एवं लक्ष्मीत्वेन आत्मानं प्रतिपाद्य पुनर् विचारितम्---अहो असौ स्वजन-गर्वासहनः । तद् इदं न समीचीनं लिखितम् इति तद्-दोष-परिहारार्थं पुनः स-विनयं यल् लिखितं, तद् वाचयति---**पूर्तेष्ट-दत्त**- इत्य्-आदि । **पूर्तं** खातादि । **इष्टं** यज्ञः । दत्तं दानम् । तद्-आदिभिर् यद्य् **अलम्** इत्य् अर्थः। **परेशो भगवान् आराधितः,** तदा **गदाग्रजः** श्री-कृष्ण **एत्य मे** मम **पाणिं गृह्णातु** । यद् वा, **पूर्तेष्टादिभिर् अलं** पर्याप्तम् एतेषां नेदं फलम् । **यदि** **परेशो भगवान् गदाग्रजः** श्री-कृष्ण **आराधितः** श्री-रूपया मया **आराधितः** । तदा **एत्य पाणिं गृह्णातु** । अन्यथा पूर्तादीनां किम् ईदृशं सामर्थ्यम् यद् एवं-विधं फलं जनयिष्यति ? नैवेत्य् अर्थः । अतो **न दमघोष-सुतादयोऽन्ये** । ते तुच्छाः । किं मृगपतेर् बलिं गोमायुवत् हरन्तीति पूर्वोक्ति-स्वरसः ॥४०॥


______


**विश्वनाथ-चक्रवर्ती (सारार्थ-दर्शिणी) :** अये महा-दुर्लभ-पुरुष
! त्वं नैक-जन्म-सुकृत-लभ्यः, तस्मात् सामान्यतस् त्वत्-प्राप्ति-कामया
निष्कामया वा यदि मया पूर्व-पूर्व-जन्मसु बहूनि सुकृतानि कृतानि, तदा तेषाम् एष एव फल-विशेषो भूयाद् इति प्रार्थयते---**पूर्त-** इति । **पूर्तैर् दत्तैर्** भगवत्-सम्प्रदानकैर् **नियमैस्** तीर्थ-स्नानादिभिर् **व्रतैर्** एकादश्यादिभिर् देव-विप्र-गुर्व्-अर्चनाङ्गैर् यदि मया भगवान् **अलम्** अतिशयेन **आराधितः,** तदा मानुष्या मे मानुष एव **भगवान् गदाग्रज** आगत्य **पाणिं गृह्णातु,** **न** त्व् **अन्ये** नारायणादयोऽपि देवा मानुषा वेत्य् अर्थः । **दमघोष-सुतस्य** तत्रादित्वेनोल्लेखस् तु तद्-विवाहस्य प्रस्तुतत्वाद् एव ॥४०॥


______


**॥ १०.५२.४१ ॥**

> श्वो भाविनि त्वम् अजितोद्वहने विदर्भान् >
> गुप्तः समेत्य पृतना-पतिभिः परीतः । >
> निर्मथ्य चैद्य-मगधेन्द्र-बलं प्रसह्य >
> मां राक्षसेन विधिनोद्वह वीर्य-शुल्काम् ॥

**श्रीधर-स्वामी (भावार्थ-दीपिका) :** ननु चैद्याय बन्धुभिर् अर्पितायां त्वयि किम् अधुना करणीयम् इत्य् अपेक्षायाम् आह---**श्वो भाविनि** इति । हे **अजित**, **श्वो भाविनि उद्वहने** विवाहे प्रथमं **गुप्तो**ऽलक्षित एव आगत्य पश्चात् **पृतना-पतिभिः परिवृतः** संश् **चैद्यादि-बलं** **निर्मथ्य प्रसह्य** बलाद् **वीर्यं** प्रभाव-दर्शनम् एव **शुल्कं** वैवाहिकं देयं यस्यास् तां माम् । अनेन **राक्षस-विधिनोद्वह** इत्य् उपदेश-रहस्यम् ॥४०॥


______


**वंशीधरः (भावार्थ-दीपिका-प्रकाशः) :** विवाहार्थम् आगत-बहु-राजसु पाणि-ग्रहा\ऽसंभव-सन्देहापनोदार्थम् आह---**चैद्याय** इत्य्-आदिना । **श्वो-भाविनि** इति---**श्वः** प्रभाते विवाहो भविष्यतीति विचार्य ततो\ऽग्र एवागत्येत्य् अर्थः । विवाहार्थं देयं *वैवाहिक-देयम्* । *अनेन* मद्-उक्तेन ।

निजातिवैयग्र्येण स्वयम् एवोपायम् अप्य् उपदिशति द्वाभ्याम्---**श्व** इति । गुप्तः ख्यापितैर् नाम-देश-भाषान्तरैः केनाप्य् अनुपलक्षितः । सम्यग् एत्य अन्तः प्रविश्येत्य् अर्थः । **पृतनानां पतिभिर्** इति सैन्यस्य तत्-पतीनां [ध]{।मर्क्} बाहुल्यम् अभिप्रेतं, तच् च स्नेह-स्वाभाव्येन । तत्र तु, हे **अजित** ! इति एतादृश-प्रेरण-साहसे हेतुर् उक्तः । तत्र मगधेश-बलस्यापि निर्मथनं चैद्य-सहायत्वात् । **निर्मथ्य** इति बलस्य समुद्रत्वं ध्वन्यते । तेन च यथा पूर्वं समुद्धृतवन् असि तथा\ऽद्यापि चैद्यादि-बलार्णवम् उन्मथ्य माम् उद्धरेति । **वीर्य-शुल्काम्** इति राक्षस-विवाहस्यैव योग्यता, प्रार्थनादि-निरपेक्षता चोक्ता ॥ कार्य-सिद्धिस् त्व् अजितत्वाद् एव भविष्यतीति ॥४१॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) : सम्यक् एत्य** अन्तः प्रविश्येत्य् अर्थः । **पृतना-पतिभिः** श्री-बलदेव-गदादिभिर् इति सैन्यस्य तत्-पतीनां च बाहुल्यम् अभिप्रेतम् । हे **अजित** ! तवाजितत्वे\ऽपि अनिष्टाशङ्कीनि बन्धु-हृदयानि भवन्ति इत्य्-आदि न्यायेन भयोत्पत्तेर् इत्य् अर्थः । निःशेषेण मथित्वा विलोड्य क्षोभयित्वेत्य् अर्थः । किं वा, **निर्मथ्य** सर्वथा संहृत्येत्य् अर्थः । तत्र **मगधेश-बलस्य** अपि निर्मथनं चैद्य-सहायत्वात् । निर्मथ्येत्य् अनेन बलस्यानन्ततया समुद्र-रूपत्वं ध्वन्यते, किं च, पूर्वं यथा समुद्रं निर्मथ्य माम् उद्धृतवान् असि, तथा अधुनापि चैद्यादि-बलार्णवान्तःस्थाम् उद्धरेति । **वीर्य-शुल्काम्** इति राक्षस-विधानस्य एव योग्यता-प्रार्थनादि-निरपेक्षता चोक्ता । यद् वा, नन्व् एवं महा-युद्ध-सङ्कटे कथं मां प्रवर्तयसि? सदा सर्वत्रैव तव विजय-प्रसिद्धेर् इत्य् आह---हे **अजित**

इति ॥४१॥


______


**जीव-गोस्वामी (लघु-वैष्णव-तोषणी) :** निजातिवैयग्र्येण स्वयम् एवोपायम् अप्य् उपदिशति द्वाभ्याम्---**श्व** इति । **गुप्तः** ख्यापितैर् नाम-देश-भाषान्तरैः केनाप्य् अनुपलक्षितः **सम्यक् एत्य** अन्तः प्रविश्येत्य् अर्थः । **पृतनानां पतिभिर्** इति सैन्यस्य तत्-पतीनां च बाहुल्यम् अभिप्रेतं । तच् च स्नेह-स्वाभाव्येन । तत्र तु हे **अजित** इति एतादृश-प्रेरणा-साहसे हेतुर् उक्तः । तत्र मगधेश-बलस्यापि निर्मथनं चैद्य-सहायत्वात् । **निर्मथ्य** इति बलस्य समुद्रत्वं ध्वन्यते । तेन च पूर्वं यथा समुद्रं निर्मथ्य माम् उद्धृतवान् असि, तथाधुनापि चैद्यादि-बलार्णवं निर्मथ्य **समुद्धर** इति । **वीर्य-शुल्काम्** इति । राक्षस-विवाहस्यैव योग्यता प्रार्थनादि-निरपेक्षता चोक्ता कार्य-सिद्धिस् त्व् अजितत्वाद् एव भविष्यतीति ॥४१॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**जीव-गोस्वामी (बृहत्-क्रम-सन्दर्भः) :** नन्व् एवम् एवानुग्रहीष्यामि मान्यथा शङ्किष्ठा इति चेच् छीघ्रम् एवागन्तव्यम् । नैकाकिना च बल-युक्तेनैवेति । पुनः सोत्कण्ठम् आह---**श्वो-भाविनि** इत्य्-आदि । **पृतना-पतिभिः परीत** एव, तत्रापि **गुप्त** एवालक्षित एव । लक्षिते सति राजानः सावधाना भविष्यन्ति । तत्रापि **श्वो-भाविनि उद्वहने** उद्वाह-दिनस्य पूर्वेऽहनि । अन्यथात्रागत्य बहु-कालावस्थानम् अप्य् अनुचितम्, अकस्माद् एवागत्य मां हरेत्य् अर्थः । **वीर्यम्** एव **शुल्कं** यस्यास् ताम् । एतेनात्र युक्त्य्-अन्तरम् अपि नास्तीत्य् आह---**राक्षसेन विधिना,** हठाहरण-रूपो हि रक्षो-विधिः ॥४१॥


______


**विश्वनाथ-चक्रवर्ती (सारार्थ-दर्शिणी) :** सत्यं कृतैः पूर्व-सुकृतैस् त्वम् अङ्गीकार्यैव मया किन्तु चैद्याय बन्दुभिर् दास्यमानायां त्वयि किम् अधुना करणीयम् ? इत्य् अपेक्षायां स्वयम् एवोपायम् उपदिशति---**श्व** इति । हे **अजित**, त्वं कैर् अपि जेतुम् अशक्य इत्य् अर्थः । अतो निर्भयत्वात् **श्वो भाविनि उद्वहने** विवाहे प्रथमं स्व-सैन्य-रहित एव **गुप्तो**ऽलक्षित एव **आगत्य** कुण्डिन-पुरीं प्रविश्य पश्चाद् एव स्व-शोभा-ख्यापनार्थं **पृतना-पतिभिः परीतो** भव । अन्यथैतत्-पुर-प्रवेशो झटिति दुष्करः । अत्रत्यैर् वीरैर् दूराद् एव त्वया सह योद्धुं प्रयास्यते अवश्यम् इति भावः । पुर-प्रवेशे तु सति मया विवाह-शोभा प्रेक्षणार्थम् एवागतम् इति वदता त्वया सह यदि वीरा योद्धुं कारणाभावाद् एव न प्रक्रंस्यन्ते, तदा त्वया सुखेनैवाहं हरणीया । यदि चानिष्टा-शङ्किनो योत्स्यन्त एव, तदा स्व-शौर्यम् आविष्कार्यम् एवेत्य् आह---**निर्मथ्य** इति । समुद्रं निर्मथ्य यथा लक्ष्मी गृहीता, तथैवेति भावः । **प्रसह्य** हठाद् एव **वीर्यं** प्रभाव-दर्शनम् एव **शुल्कं** वैवाहिक-देयं यस्याः, तां माम् ॥४१॥


______


**॥ १०.५२.४२ ॥**

> अन्तः-पुरान्तर-चरीम् अनिहत्य बन्धून् >
> त्वाम् उद्वहे कथम् इति प्रवदाम्य् उपायम् । >
> पूर्वे-द्युर् अस्ति महती कुल-देव-यात्रा >
> यस्यां बहिर् नव-वधूर् गिरिजाम् उपेयात् ॥

**श्रीधर-स्वामी (भावार्थ-दीपिका) :** ननु भवतु शिशुपालादि-बल-प्रमथनम् । अन्तः-पुर-मध्य-गतायास् तव हरणे त्वद्-बन्धु-वधोऽपि प्रसज्जेतेत्य् अत आह---**अन्तः-पुर-** इति । पुराद् बहिर् वर्तमानां **गिरिजाम्** अम्बिकाम् । अम्बिका-गृहाद् एव मम हरणं सुकरम् इति भावः ॥४२॥


______


**वंशीधरः (भावार्थ-दीपिका-प्रकाशः) :** पुनर् आशग्क्य समाधत्ते---*नन्व्* इति । **पूर्वेद्युर्** विवाहात् पूर्वस्मिन् दिने । **कुल-देवानां** कुल-पूज्यानां पितृणां देवानां च **यात्रा** । नव-वधूर् उपस्थित-विवाहा कन्या । वधूः स्त्री सारिवौषधौ । स्नुषा-शटी-नवोढासू भार्या पृक्काङ्गतास च इति मेदिनी । अतो\ऽप्य् अतिव्यग्रा श्वो-भाविनी इत्य् अत्र कारणं विवृण्वती पुनर् विशेषतो\ऽप्य् उपदिशति\--अन्तःपुरस्यापि मध्य-प्रकोष्ठान्तश्-चरीम् ।

**पूर्वेद्युर्** विवाह-दिनात् पूर्वस्मिन् दिने । **कुलदेव-यात्रा** इति तस्या आवश्यकत्वम् उक्तम् । ननु पूर्वेद्युर् अपि कस्मिन् क्षणे भवेद् इति कथं ज्ञेयं ? तत्राह---**महती** महावाद्याद्य्-उत्सवेन सा सुव्यक्तैवेत्य् अर्थः । **उपेयात्** पूजार्थम् अन्तिके गच्छतीति विधिर् अस्तीत्य् अर्थः ॥४२॥


______


**श्रीनाथ-चक्रवर्ती (चैतन्य-मत-मञ्जुषा) :** ननु त्वद्-आहरणे त्वद्-भ्रातरो विरोधं करिष्यन्ति । मया तेऽवश्यं घातितव्याः । तदा तव दुःखं भविष्यतीत्य्-आदि नाशङ्कनीयम् ? तत्राह---**अन्तः-पुरान्तर-चरी इ**त्य्-आदि । यद्य् एवम् अनुगृह्णासि, तदा नैकाकिनागन्तव्यम्, न च विलम्बो\ऽपि कार्य इत्य् आह---**श्वो भाविनी** इत्य्-आदि । पृतना-पतिभिः परीत एव सन् गुप्तः सन् प्रचारे सति एते\ऽपि बहु सैन्यं करिष्यति । निर्मथ्य चैद्य-मगधेश-बलं, न तु मत्-पितृ-भ्रातृ-बलम् इति । एतद् धि पश्चाद् भवदीयम् एव भविष्यतीति स्व-पक्षे मम-कारं व्यनक्ति ॥४२॥


______


**सनातन-गोस्वामी (बृहद्-वैष्णव-तोषणी) : अन्तः-पुरं** पुरस्य मध्यम्, तस्याप्य् **अन्तरं** मध्यम्, तत्र**चरीम्** इति पितृ-भ्रात्र्-आदि-बन्धु-वर्ग-परिवेष्टिताया हरणे\ऽवश्यं तैः सह युद्धे तेषां वधस् त्वत् साक्षाद् एव स्याद् इति कथं तान् नितरां शिरश्-छेदादिना हत्वा इत्य् अर्थ इति, अत्र प्रकर्षेण निःसंशयत्वादिना वदामि । **पूर्वेद्युर्** विवाह-पूर्व-दिने कुलदेवयात्रेति तस्या आवश्यकत्वमुक्तम् ।

ननु पूर्वेद्युर् अपि कस्मिन् क्षणे भवेद् इति कथं ज्ञेयम्? तत्राह---महतीति महावाद्याद्युत्सवेन सा सुव्यक्तैवेत्य् अर्थः । उपेयात् पूजार्थमन्तिके गच्छेत् ॥४२॥


______


**जीव-गोस्वामी (लघु-वैष्णव-तोषणी) :** ततो\ऽप्य् अतिव्यग्रा श्वो भाविनीत्यत्र कारणं विवृण्वती पुनर्विशेषतो\ऽप्य् उपदिशति । अन्तः-पुरस्यापि मध्यप्रकोष्ठं यत्तच्चरीमितीति अत्रेत्य् अर्थः । पूर्वेद्युः विवाहपूर्वदिवसे कलदेवयात्रेति तस्या आवश्यकत्वमुक्तम् । ननु पूर्वेद्युर् अपि कस्मिंश् च क्षणे भवेद् इति कथं ज्ञेयं तत्राह---महतीति । महावाद्याद्युत्सवेन सा सूव्यक्तैवेत्य् अर्थः । उपेयात् पूजार्थमन्तिके आगच्छतीति विधिरस्तीत्य् अर्थः ॥४२॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**जीव-गोस्वामी (बृहत्-क्रम-सन्दर्भः) :** ननु, चैद्य-मगधेश-बलं निर्मथ्येति यद् उक्तम्, तत्र भवद्-भ्रातापि तेषां सपक्षः । सो\ऽप्य् उत्तास्यते, तदा सोऽपि मे वध्यः स्यात् । भ्रातृ-हनने तवापि दुःखं भविष्यतीत्य् आशङ्क्याह---अन्तः-पुरान्तरचरीम् इत्य्-आदि । बन्धून् त्वद्-भ्रात्रादीन् निहत्य त्वाम् कथम् उद्वहे ? इति चाशङ्कसे, तदोपायं वदामीत्य् अर्थः । पूर्वेद्युर् विवाह-दिनस्य पूर्वेऽहनि देव-यात्रास्तीति नः कुलाचारः, यस्यां नव-वधूः, नव-वधूत्वेन भाविनी कन्येत्य् अर्थः । गिरिजां पुर-बहिः-स्थितां दुर्गां पूजयितुम् उपैति, तेन तं समयम् आसाद्यैव बन्धु-हननं विनैव मां हरेत्य् उपदेशः ॥४२ ॥


______


**विश्वनाथ-चक्रवर्ती (सारार्थ-दर्शिणी) :** ननु चैवं भवतु शिशुपालादि-बल-प्रमथनम् अन्तः-पुर-स्थायास् तव हरणे त्वद्-बन्धु-वधोऽपि प्रसज्जेतेत्य् अत आह---अन्तः-पुरेति । कथम् इतीत्य् अनन्तरं ब्रूषे चेद् इति शेषः । पुराद् बहिर् वर्तमानां गिरिजाम् अम्बिकां अम्बिका-गृहाद् एव मम हरणं सुकरम् इति भावः ॥४२॥


______


**॥ १०.५२.४३ ॥**

> यस्याङ्घ्रि-पङ्कज-रजः-स्नपनं महान्तो >
> वाञ्छन्त्य् उमा-पतिर् इवात्म-तमो-\ऽपहत्यै । >
> यर्ह्य् अम्बुजाक्ष न लभेय भवत्-प्रसादं >
> जह्याम् असून् व्रत-कृशान् शत-जन्मभिः स्यात् ॥

**श्रीधर-स्वामी (भावार्थ-दीपिका) :** ननु किम् अनेनानर्थ-कारिणा निर्बन्धेन चैद्योऽपि तावत् प्रख्यात-गुण-कर्मा योग्य एव वर इति तत्राह---**यस्य** इति । हे **अम्बुजाक्ष**, यस्य भवतोऽ**ङ्घ्रि-पङ्कज-रजोभिः स्नपनम्** **आत्मनस् तमसोऽपहत्यै** **उमापतिर् इव महान्तो वाञ्छन्ति** तस्य **भवतः प्रसादं यर्ह्य् अहं न लभेय** न प्राप्नुयां, तर्हि **व्रतैर्** उपवासादिभिः **कृशान् असून्** प्राणान् **जह्यां** त्यजेथम् । ततः किम् ? इत्य् अत आह---**शत-जन्मभिर्** इति । एवम् एव वारं वारं जह्यां यावच् छत-जन्मभिर् अपि तव प्रसादः स्याद् इति ॥४३॥


______


**वंशीधरः (भावार्थ-दीपिका-प्रकाशः) :** पुनर् आशङ्क्य समाधत्ते---*नन्व्* इत्य्-आदिना । *निर्बन्धेन* हठेन निर्बन्धो हठ-मुक्तयोः इति धरणिः । *तत्र* आक्षेपे । महान्तो ब्रह्मन्द्रादयः । अहो अयं महादेवो\ऽपि भगवत्पदरजो यस्मिंस् तत्र प्रवाहे गङ्गारूपे स्नपनं सदा करोति, वयं देवाः कथं न तत्कर्म इतीच्छन्ति । तस्योमापत्याद्याराध्यस्य आत्मनस्तमसो\ऽज्ञानस्यापहत्यै नाशाय महान्त एव न तूमा पतिरपि, तस्य तु ज्ञानं महेश्वरादिच्छेत् इति स्मृतेरन्येषां ज्ञानदातृत्वेन परमज्ञानित्वम् । तत्पक्षे तु किंभूत उमापतिः---आत्मतमः साक्षाच्छ्रीकृष्णरूपः---प्रकर्षणात्मा श्री-कृष्णरूप आत्मतमः आत्मा सर्वेश्वरः साक्षी इति कृष्णसहस्रनामस्वात्मशब्दस्य पठितत्वात् । तर्हि स किमर्थं सेवते तत्राह---अपगता हतिर्नाशो यस्याः सा\ऽपहतिर्मर्यादा तस्यै । सा च द्विधा-लौकिकी वैदिकी च । उभयविधैवा\ऽत्याज्या श्रुतिस्मृतिपुराणोक्तं लङ्घयेन्न कदाचन । लङ्घनात्प्रत्यवायी स्यात्ततोन्ते नरकं व्रजेत् । इत्य् उक्तेः । किं च,
---यद्यपि स्यात्स्वयं ब्रह्मा त्रैलोक्या\ऽकर्षण-क्षमः । तथापि
लौकिकाचारं मनसापि न लङ्घयेत् । इति स्मृतिसारोक्तेः । सा चेत्थं बोध्या-यद्य् अहं श्री-हरिं न सेविष्ये, तर्हि मद्-भक्ता अपि तं न सेविष्यन्ते, तेन ते\ऽधो-गामिनः स्युः, हरि-भक्ति-परित्यागाद् अन्ते नरकम् आप्नुयात् इत्य् उक्तेः । यद् वा, तमः प्रवर्तकम् अपि माम् अल्प-ज्ञास् तामसं वदन्ति तन्-निरासायाहम् अपि हरिभक्तिं सेवे, तेन सर्वे मां शुद्धसत्त्वम् एव ज्ञास्यन्ति । न हि तामसः कदापि हरिं सेवते, हरो न तामस इति ज्ञापनायेत्य् अर्थः । ततः प्राणत्यागेन । यावत्तव प्रसादः स्यात्तावदेवम् एव कुर्यां, यदा कदाचित्तवैव भार्या स्यां, नान्यस्य देवस्यापि । किमु शिशुपालस्येति भावः । स्नपन-शब्देन रजसां गङ्गा-प्रभवत्वादिना सर्व-तीर्थ-ममत्वं ध्वन्यते । यदा रजसः स्नपनं क्षालनोदकम् इत्य् अर्थः । महान्तः श्री-ब्रह्माद्याः । आत्मनस् तमस् तमो गुणाधिष्ठातृत्वं तस्यापहत्यै । उमायाः पतिरितियथात्मारामेणापि श्रीशिवेन तद्भक्तिवशतया यत्नेनोद्वोढा सा तथा त्वयाप्यहमुद्वोढव्येति भावः । अतः परममहत्त्वेन त्वम् एव योग्यः पतिर्न त्वन्यः कश्चिद् इति भावः । तथा परमसौंदर्येणापीत्य् आह---हे अम्बुजाक्षेति । तस्येति यच्छब्दापेक्षत्वात् । भवद् इति छांदस एव षष्ठ्या लुक् । यदि भवतः प्रसादं पत्नीत्वेनाङ्गीकारलक्षणं न लभेय तदा जह्याम् इति हेतुहेतुमतोर्लिङ् । तत्र जह्याम् इति काम-प्रवेदने, प्रौढ्या संभावने च स्यात् । त्याग-प्रकारम् आह---**व्रत-कृशान्** । शतेति-एवं कृपार्थ दुःखमरणं बोध्यते । यद् वा, -स्वत एव त्वदर्थं व्रतैः कृशान्, अधुना त्वत्प्रसादा\ऽलब्ध्या निर्गच्छतो\ऽनायासेनैव जह्याम् इत्य् अर्थः । इति मरणस्य सुकरत्वमुक्तम् । ततश् चैवं शतजन्मभिर् अपि स्यात् । व्रतकृशेति पाठे स एवार्थः । शतशब्दो\ऽयमनिर्णयसंख्यात्वे । अन्यत् तैः । किन्तु स्वस्या नरकन्यालीलामाविश्योक्तिरियम् । यथा-ननु त्वं मे न पत्नी योग्यासीति कथमुद्वहेयम् इति चेत्सत्यम् एव, यतः श्रीब्रह्मादीनाम् अपि सुदुर्लभ्यो\ऽसि, क्वाहं क्षत्रियकन्या, तथापि बहुजन्मसु प्राणपरित्यागेनापि त्वदर्थं यतिष्य इत्य् आह-यस्येति । वाञ्छत्य् एव न त्वद्यापि लभते । अतः स्याद् इति संभावनायाम् एव लिङ् । शतजन्मभिर् असूञ्जाह्याम्, शतजन्मभिर् वा प्रसादः स्यादित्येतद्-अर्थः । कुतः---तत्राह---हे अम्बुजाक्षेति । परममाधुर्येण मनोव्याकुलताविधानादेवेति भावः । यद् वा, -नन्व् अहमन्तर्गो\ऽपि काविरहदूनो न करिष्याम्य् एव विवाहं तस्मादन्यम् एव गुण-रूपाभ्यां महान्तं कञ्चिड्वृण्वित्याशंक्योपायान्तरमपश्यन्ती दुरन्तां मरणपर्यन्तां निजकृच्छ्रपरंपरामुद्दिश्य करुणया\ऽधर्मभयेन च तं प्रत्यावर्तयति-यस्येति ॥४३॥


______


**श्रीनाथ-चक्रवर्ती (चैतन्य-मत-मञ्जुषा) :** ननु मद्-विपक्षो भवद्-भ्राता तं प्रति तव स्नेहातिरेको दृष्टः । तत् कथं ? एकान्त-भक्तासि वदसि चेत् नैव तत् भ्राता तु न दुस्त्यजः, दुस्त्यजास् तु प्राणाः । ते\ऽपि त्वद्-उपेक्षिताश् चेत् तदा त्यक्ष्यन्ते, किं पुनर् भ्रातेत्य् आह---यस्याङ्घ्रि-पङ्कजेत्य्-आदि इत्य् औत्कण्ठ्ये विश्रान्तिः ॥४३॥


______


**सनातन-गोस्वामी (बृहद्-वैष्णव-तोषणी) :** स्नपन-शब्देन रजसां गङ्गाप्रभवत्वादिना सर्वतीर्थमयत्वं ध्वन्यते । यद् वा, रजसः स्नपनं क्षालनोदकम् इत्य् अर्थः । महान्तः श्रीब्रह्मादयः, आत्मनस्तमो\ऽज्ञानं तस्यापहत्यै मूलतो विनाशाय, उमापतिरिवेति दृष्टान्तः---तस्य गङ्गाधरत्वेन रजःस्नपनवाञ्छायाः सुप्रसिद्धत्वात्, तस्य च तमस्तमोगुणस्तदधिष्ठातृत्वात्, तस्यापहत्यै तमसो निन्द्यत्वेन तदधिष्ठातृत्व-परित्यागार्थम् इत्य् अर्थः । यद् वा, लोकशिक्षार्थं ब्रह्महत्यादिपापापहत्यै । उमायाः पतिर् इति यथा योगेश्वरत्वादिना पत्न्यनपेक्षकत्वे\ऽपि श्रीशिवेन सती जन्मान्तरे\ऽप्य् उमानाम्नी यत्नेनोद्वोढा, तथा त्वम् अपि मामुद्वोढुमर्हसीति भावः । किं च, निजकुलदेवताया उमाया अपि परमपूज्यत्वं सूचितम् । एवं परमेश्वरत्वेन त्वम् एव पतिर्योग्यः, त त्वन्यः कश्चिद् इति भावः । तथा परमसौन्दर्येणापीत्य् आह---हे अम्बुजाक्षेति । अतो यदि भवतः प्रसादं पत्नीत्वेन स्वीकारलक्षणं न लभेय, सम्भावनायां सप्तमी, जह्याम् इति च भविष्यति । त्यागप्रकारम् आह---व्रतकृशान् शतेति । अनेन कृपार्थं दुःखमरणं बोध्यते । यद् वा, स्वत एव त्वदर्थव्रतैः कृशात्, अधुना च त्वत्प्रसादालब्ध्या स्वयम् एव निर्गच्छतो\ऽनायासेनैव जह्याम् इत्य् अर्थः । इति मरणस्य सुकरत्वमुक्तम् । व्रतकृत इति पाठे स एवार्थः । शत-शब्दो\ऽसंख्यत्वे । अन्यत् तैर् व्याख्यातम् । यद् वा, ननु त्वं मे न पत्नीत्वयोग्यासि, कथमुद्वहेयम् इति चेत्, सत्यम् एव यतः श्रीब्रह्मादीनाम् अपि सुदुर्लभो\ऽसि, क्वाहं क्षत्रियकन्या, तथापि बहुजन्मसु प्राणपरित्यागेनापि तद्-अर्थं यतिष्य इत्य् आह---यस्येति । वाञ्छन्त्येव, न त्वद्यापि लभन्ते, इति परमदुर्लभत्वमुक्तम् । अतो यदि न लभेय, स्यादित्यपि सम्भावनायाम् । शतजन्मभिर् असून् जह्याम्, शतजन्मभिर् वा प्रसादः स्यादित्येतद्-अर्थम् इत्य् अर्थः । कुतस्तदाह---हे अम्बुजाक्षेति, परमसुन्दरात्वाद् इत्य् अर्थः । अन्यत् समानम् ॥४३॥


______


**जीव-गोस्वामी (लघु-वैष्णव-तोषणी) :** स्नपनशब्देन रजसां गङ्गाप्रभत्वादिना सर्वतीर्थमयत्वं ध्वन्यते । यद् वा, रजसः स्नपनं क्षालनोदकम् इत्य् अर्थः । महान्तः श्रीब्रह्मादयः आत्मनस्तमः, अज्ञानं तस्य हत्यै मूलतो विनाशाय उमापतिरिवेति दृष्टान्तः तस्य गङ्गाधरत्वेन रजःस्नपनवाञ्छायाः सुप्रसिद्धत्वात् तस्य च तमस्तमोगुणाधिष्ठातृत्वं तस्यापहत्यै उमायाः पतिर् इति यथात्मारामेणापि श्रीशिवेन तद्भक्तिवशतया जन्मान्तरे\ऽप्य् उमा यत्नेनोद्वोढा तथा त्वयाप्यहमुद्वोढव्येति भावः । एवं परममहत्त्वेन त्वम् एव पतिर्योग्यो नत्वन्यः कश्चिद् इति भावः । तथा परमसौन्दर्येणापीत्य् आह---हे अम्बुजाक्षेति । तस्येति यच्छब्दाक्षेपात् भवद् इति छान्दस एव षष्ठ्या लुक् यदि भवतः प्रसादं पत्नीत्वेन स्वीकारलक्षणं न लभेय तदा जह्याम् इति हेतुहेतुमतोर्लिङ् तत्र जह्याम् इति कामप्रवेदने प्रौढ्या सम्भावने च स्यात् त्यागप्रकारम् आह---व्रतकृशान् शतेति एवं कृपार्थं दुःखमरणं बोध्यते । यद् वा, स्वत एव त्वदर्थे व्रतैः कृशान् अधुना त्वत्प्रसादालब्ध्या स्वयम् एव निर्गच्छतो\ऽनायासेनैव जह्याम् इत्य् अर्थः । इति मरणस्य सूकरत्वमुक्तं ततश् चैवं शतजन्मभिर् अपि स्याद् इति व्रतकृशेति पाठे स एवार्थः शतशब्दो\ऽयमनिर्णेयसङ्ख्यत्वे अन्यत् तैः किन्तु स्वस्या नरकन्यालीलामाविश्योक्तिरियम् । यद् वा, ननु त्वम् एव न पत्नीयोग्यासीति कथमुद्वहेयम् इति चेत् सत्यम् एव यतः श्रीब्रह्मादीनाम् अपि दुर्लभो\ऽसि क्वाहं क्षत्रियकन्या तथापि बहुलजन्मसु प्राणपरित्यागेनापि त्वदर्थं यतिष्य इत्य् आह---यस्येति । वाञ्छन्त्य् एव न त्वद्यापि लभन्ते अतः सम्भावनायाम् एव लिङ् शतजन्मभिर् वा प्रसादः स्यादित्येतद्-अर्थम् इत्य् अर्थः । कुतस्तदाह---हे अम्बुजाक्षेति । परममाधुर्येण मनोव्याकुलताविधानादेवेति भावः । अथवा । नन्व् अहमन्तर्गो\ऽपि काविरहदूनो न करिष्याम्य् एव विवाहं तस्मादन्यम् एव गुण-रूपाभ्यां महान्तं कञ्चिद्वृणु इत्य् आशङ्क्य उपायान्तरमपश्यन्ती दुरन्तां मरणपर्यन्तां निजकृच्छ्रपरम्परामुद्दिश्य करुणया धर्मभयेन च तं प्रत्यावर्त्तयति---यस्येति ॥४३॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**जीव-गोस्वामी (बृहत्-क्रम-सन्दर्भः) :** ननु ज्ञातं तव भ्रातरं प्रति महती दया, स तु मे महान् विपक्षः । कथम् एवं स्वजनादि-सापेक्षस्य जनस्य मल्-लाभो भवेद् इत्य् आशङ्क्याह---यस्याङ्घ्रीत्य् आदि । यस्य तवाङ्घ्रि-पङ्कज-रजः-स्नपनं महान्तो वाञ्छन्ति, उमापतिर् इव श्री-महेश इव । हे अम्बुजाक्ष ! तस्य भवतः प्रसादं यदि न लभेयम्, तदा व्रत-कृशान् असून् जह्यां त्यजेयम् । अतः प्राणेभ्योऽधिको न हि स्वजनः । स चेद् भवद्-विपक्षः, तदा सोऽपि हेय एव ।

ननु प्राण-त्यागे किं भविष्यति ? तत्राह---शत-जन्मभिः । जन्मनां शतेनापि स्त्री स्याम्, तव परिगृहीता भविष्यामीत्य् अर्थः । इति श्रुत्वा (३७) इत्य्-आदिनाभिलाषः, का त्वा मुकुन्द (३८) इत्य्-आदिना मतिः, तन् मे भवान् (३९) इत्य्-आदिना गर्वः, पूर्तः (४०) इत्य्-आदिना वितर्कः, श्वो भाविनि (४१) इत्य्-आदिना विवेकः, अन्तः-पुरान्तर-चरीम् (४२) इत्य्-आदिना पुनर् मतिः, यस्याङ्घ्रि (४३) इत्य्-आदिना औत्सुक्ये विश्रान्तिः ॥४४ ॥ (अत्र बृहत्-क्रम-सन्दर्भे द्विपञ्चाशोऽध्याय-व्याख्या समाप्ता।)


______


**विश्वनाथ-चक्रवर्ती (सारार्थ-दर्शिणी) :** यदि चैवं ब्रूषे, भो राज-पुत्रि, मत्-प्रापक-प्राचीन-सुकृतानि न ते सन्ति, कथं मत्-प्रसादं लप्स्यसे इति तर्हि भाविनि जन्मनि त्वत्-प्राप्त्य्-अर्थम् एतज् जन्मनि ब्रह्मचारिणी सती तपः करिष्ये । यदि चैक-जन्म-तपसा न पर्याप्तिस् तर्हि कोटि-जन्म-पर्यन्तम् अपि तपः करिष्ये । मम त्वत्-प्राप्त्य्-आग्रहस् तु मया दुर्वार एव । यदि च वक्ष्यसे मत्-प्राप्ति-प्रतिबन्धकानि बहूनि ते दुरितानि सन्तीति तर्हि तपसैव लभ्याभिस् तच्-चरण-धूलिभिस् तान्य् अपि ध्वंसयिष्याम्य् एवेत्य् आह---यस्य भवतोऽङ्ह्रि-पङ्कज-रजोभिः स्नपनं आत्मनस् तमसोऽपहत्यै उमा-पतिर् इव महान्तो वाञ्छन्तीत्य् अहम् अपि तपो-लब्धैस् तैर् एव स्नात्वा स्व-दुष्कृतानि नाशयिष्यामीति भावः । भवद् इति षष्ठ्या लुग् आर्षः । तस्य भवतो यर्हि यदि प्रसादं न लभेय, तदा व्रतिर् उपवासादिभिः कृशान् प्राणान् जह्यां त्यजेयम् । ततः किम् ? इत्य् अत आह---**शत-जन्मभिर्** इति । एवम् एवं वारं वारं जह्यां यावच् छत-जन्मभिर् अपि तव प्रसादः स्याद् इति । हे **अम्बुजाक्ष** इति । तव सुन्दर-नयनावलोक-लिप्सैव ममैतादृश-कृच्छ्र-करणे हेतुर् इति भावः ॥४३॥


______


**॥ १०.५२.४४ ॥**

**ब्राह्मण उवाच---**

> इत्य् एते गुह्य-सन्देशा यदु-देव मयाहृताः । >
> विमृश्य कर्तुं यच् चात्र क्रियतां तद् अनन्तरम् ॥

**श्रीधर-स्वामी (भावार्थ-दीपिका) :** अत्र यत् कर्तुं करणीयं तद् विमृश्य क्रियतां तच् चानन्तरम् एव क्रियताम् इति ॥४४॥


______


**वंशीधरः (भावार्थ-दीपिका-प्रकाशः) :** गुह्यत्वेन संदेशानां गौरवं, बहुवचनेन नानाप्रकारत्वाद्युक्तिमत्त्वं च, स्वस्य च परमविश्वसनीयत्वं निःशेषवक्तृत्वं च व्यंजितम् । तथा त्वयापि गोपनीया एवेति । अन्यथा तस्या बंधुषु लज्जाद्युत्पत्तेः । मया आहृता आनीता इति, मम तु कृत्यमेतद् एवेति भावः । विमृश्येति विनयभरेण, स च सम्यक्प्रवर्तनार्थम् । वयं ब्राह्मणा ऋजव एव, सर्वोपरि बुद्धिस्तवैवेतिः भावः । तत्र गुह्यत्वे सति यदुभिर् मन्त्रणं विना न स्वयं कर्तुमुत्सह इति न वाच्यं, यतः हे यदुवर तव बुद्धिबलाधीना एव तेपीति भावः । तस्माद्युत्कर्तव्यं तत्त्वनन्तरम् एव क्रियतां, प्राप्तावसरत्वान्मन्त्रणादिविलंब न सहत इति भावः ॥४४॥

इति श्रीमद्-भागवतभावार्थदीपिकाप्रकाशे दशम-स्कन्धे उत्तरार्धे द्विपञ्चाशत्तमो\ऽध्यायः ॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** इत्य् एवं पत्रिकाद्वारा गुह्यत्वेन सन्देशानां गौरवं स्वस्य च परमविश्वसनीयत्वमुक्तम् । तथा त्वयापि गोपनीया एवेति, अन्य वा बन्धुषु तस्या लज्जाद्युत्पत्तेर् इति । आहृता आनीता समर्पिता वा, न चात्मशक्त्य् आहृता, किन्नु त्वत्प्रभावाद् एवेत्याशयेन सम्बोधयति---यदुदेव! हे निजाशेषैश्वर्यप्रकटनार्थं यदुकुलातीर्ण! यादवेन्द्रेति विमृश्येति विनयभरेण, स च सम्यक् सद्यः प्रवर्तनार्थः । यद् वा, कथं कदा तत्राशु गन्तासि तद्विचार्येत्य् अर्थः । अनन्तरं शीघ्रम् एव । ननु तद्विवाहकालो\ऽयमतिसन्निहितः, दूरदेशे च तस्मिन् शीघ्रं कथं गमनं सम्भवेत्? यदुभिर् वा कथं गन्तुं शक्यताम् इत्य् आशंकापि यदुदेवेत्यनेनैव निरस्ता तव साक्षाद् भगवत्त्वात्त्वद्भक्तानां च यदूनां सर्वशक्तिमत्त्वात्, न च त्वत्कृत्ये तैर् असन्मतिः काचित् कार्या, नापि तैः सहात्र मन्त्रणापेक्षापि, यदुदेवत्वाद् एव । एतद्-अर्थम् एव विदर्भान्मे\ऽत्रागमनं तस्या मनोरथे\ऽस्मिन् सुसिद्धे सत्य् एव त्वत्पृष्टं धर्मादिकं सर्वं मे सम्पद्येतेति भावः । एवं श्री-भगवत्-पृष्टानामप्युत्तरं ज्ञेयम् । किं वा, सन्देशैकापेक्षया तत्तदुत्तराप्रदानम् एव श्रेय इति नोत्तरितम् ॥४४॥

इति श्रीमद्-भागवते महा-पुराणे दशम-स्कन्धे उत्तरार्धे श्री श्रील-सनातन-गोस्वामि-पाद-कृतायां श्री-बृहद्-वैष्णव-तोषण्यां


______


**जीव-गोस्वामी (लघु-वैष्णव-तोषणी) :** गुह्यत्वेन सन्देशानां गौरवं बहुवचनेन नानाप्रकारत्वाद्युक्तिमत्त्वं स्वस्य च परमविश्वसनीयत्वं निःशेषवक्तृत्वं च व्यक्तं तथा त्वयापि गोपनीया एवेति । अन्यथा बन्धुषु तस्या लज्जाद्युत्पत्तेः मया आहृता आनीता इति मम तु कृत्यमेतावदेवेति भावः । विमृश्येति । विनयभरेण स च सम्यक् प्रवर्तनार्थः वयं ब्राह्मणा ऋजवः सर्वोपरि बुद्धिस् तु तवैवेति भावः । तत्र गुह्यत्वे सति यदुभिर् मन्त्रणं विना न स्वयं कर्तुमुत्सहे इति न वाच्यं यतः हे यदुदेव! तव बुद्धिबलाधीना एव ते\ऽपीति भावः । तस्माद्यत्कर्तव्यं तत्त्वनन्तरम् एव क्रियतां प्राप्तावसरत्वान्मन्त्रणादिविलम्बं न सहत इति भावः ॥४४॥

इति श्रीमद्-भागवते महा-पुराणे दशम-स्कन्धे श्रीमज्-जीव-गोस्वामि-कृत-वैष्ण-वतोषिण्यां द्विपञ्चाशत्तमो\ऽध्यायः ॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** गुह्य-सन्देशा इति भगवन् । मम शपथो न क्वाप्य् एते प्रकाश्यास् तर्हि तस्या लज्जा भविष्यतीति भावः । यदु-देव इत्य् अत्रार्थे यदुभिर् अपि सह मन्त्रणा न कार्या । यतस् तेषाम् अपि त्वम् एव देव इति स्वयम् एव स्व-बुद्ध्या विमृश्य यत् कर्तुं कर्तव्यं तत् क्रियताम् । अनन्तरम् इति कार्यम् इदं विलम्बं न सहत इति भावः ॥

इति सारार्थ-दर्शिन्यां हर्षिण्यां भक्त-चेतसाम् ।

द्विपञ्चाशत्तमोऽध्यायो दशमेऽजनि सङ्गतः ॥


______


इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यां संहितायां वैयासिक्यां दशम-स्कन्धे रुक्मिण्य्-उद्वाहे द्विपञ्चाशत्तमोऽध्यायः ॥

॥५२॥

\(५३\)
