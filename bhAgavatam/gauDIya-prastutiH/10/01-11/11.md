+++
title = "११"

+++

## गोपानां गोकुलं परित्यज्य वृन्दावने गमनं, तत्र श्री-कृष्ण-द्वारा वत्सासुर-वृकासुरयोर् वधः ।

॥ १०.११.१ ॥

श्री-शुक उवाच---

**गोपा नन्दादयः श्रुत्वा द्रुमयोः पततो रवम् ।**

**तत्राजग्मुः कुरु-श्रेष्ठ निर्घात-भय-शङ्किताः ॥**

**श्रीधर-स्वामी (भावार्थ-दीपिका) :**

एकादशे समागत्य वृन्दावनम् अथार्भकैः ।

वत्सान् पालयतानेन हतौ वत्स-बकासुरौ ॥

**निर्घातो** वज्र-पात इति **भयेन शङ्किताः** ॥१॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *अर्भकैः*
सुबल-स्तोककृष्णादिभिः । *अनेन* श्रेष्ठकेन ॥ **शङ्किता**
जात-शङ्काः । श्री-नन्दादि-त्रासावेशेन ततो रक्षितम् इव
सम्बोधनं---हे **कुरु-श्रेष्ठ** ! इति । यद् वा, अनुचराणां गोपानां
किङ्कराव् अनुजानीहि । एषां किङ्करं कृत्वा अत्रैव रक्षेत्य् अर्थः
॥१॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : पततोर्** **द्रुमयोः**
सम्बन्धिनम् । यद् वा, पततोः सतोः **रवं** **निर्घात**-तुल्यं
महा-शब्दं दूराच् **छ्रुत्वा** तत्-स्थाने आगता आवासाद् बहिः-प्रदेशे
तयोर् वृत्तेस् तत्र श्री-यशोदादि-गोपीनां शीघ्र-गत्य्-असम्भवात् । किं
वा, पुंसां मुख्यत्वात् तेषाम् एवादौ गमनम् उक्तं, पश्चात् ता अभ्यागता
इति ज्ञेयम् । **निर्घातो** निरभ्र-गर्जितम् उत्पात-विशेषः । हे
**कुरु-श्रेष्ठ** ! इति कुरु-वंश-रक्षा-हेतोः परम-भागवतस्य तव
क्षेमाय सदा परम-व्यग्रास् त्वत्-पितामहा यथा स्नेह-भरेण
विविध-शङ्काकुला भवन्ति, तद्वद् इति भावः ॥१॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : तत्राजग्मुर्** इति । तत्र
गमनाय द्रुतं प्रतस्थुर् इत्य् अर्थः । **निर्घातो** निरभ्र-गर्जितम्
उत्पात-विशेषः । **भयं** दैत्यादिभ्यः ताभ्याम् सन्दिग्धाः, यतो
मूर्च्छितत्वाद् एव निकट-स्थानां व्रजेश्वरादीनां प्रथमतम् आगमनं न
जातम् इति ज्ञेयम्। हे **कुरु-श्रेष्ठ** ! इति श्री-नन्दादि-त्रासावेशेन
सम्बोधनं, ततो रक्षणार्थम् इव ॥१॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**

एकादशे हरेर् मोक्षः फल-क्रेय-कथादिकम् ।

वृन्दावनागमोत्साहं वनं वत्स-बकार्दनम् ॥१॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :**

एकादशे नन्दसूनोर् मोक्षो वृन्दावने गमः ।

सुप्रीतिर् वत्स-रक्षा च तथा वत्स-बक-क्षयः ॥

**निर्घातः** विद्युत्-पातः ॥२॥

------------------------------

॥ १०.११.२-३ ॥

**भूम्यां निपतितौ तत्र ददृशुर् यमलार्जुनौ ।**

**बभ्रमुस् तद् अविज्ञाय लक्ष्यं पतन-कारणम् ॥**

**उलूखलं विकर्षन्तं दाम्ना बद्धं च बालकम् ।**

**कस्येदं कुत आश्चर्यम् उत्पात इति कातराः ॥**

**श्रीधर-स्वामी (भावार्थ-दीपिका) : तल्** **लक्ष्यं** प्रत्यक्षतः
पुरतो दृश्यम् अपि **पतन-कारणम्** **अविज्ञाय** **बभ्रमुः**
॥२॥ लक्ष्यं कारणं दर्शयति---**उलूखलम्** इति ।
भ्रम-कारणम् आह---**कस्येदं** राक्षसादेः कर्म ? **कुतो** वा कारणाद्
**आश्चर्यम् उत्पात इति कातरा** भीताः सन्तो **बभ्रमुर्** इत्य् अर्थः
॥३॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : पतन-कारणं** **तच्**
छ्री-कृष्ण-रूपं **लक्ष्यं** साक्षान् नेत्र-गोचरम् अपि **बभ्रमुः** ।
\"अहो भूमि-कम्पातिबल-वायु-चलनादि विना कथम् एतौ पेततुः ?\" इति
भ्रान्तिं जग्मुः ॥२॥ *इत्य् अर्थ* इति---पूर्वेण सम्बन्धोऽत्र
क्रिया-पदेन कार्य इत्य् अर्थः ॥३॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : नि**तराम् उन्मूलनादिना
**पतितौ** । अन्यत् तैर् व्याख्यातम् । यद् वा, **तत्** तत्र
**लक्ष्यं** पतन-कारणत्वेन लक्षयितुम् योग्यम् अप्य् **अविज्ञाय**
अनालक्ष्य **बभ्रमुस्** तत्-कारणं निर्धारयितुम् न शेकुर् इत्य् अर्थः ।
तथा च श्री-हरि-वंशे---

> केनेमौ पातितौ वृक्षौ घोषस्यायतनोपमौ ॥
>
> विना वातं विना वर्षं विद्युत्-प्रपतनं विना ।
>
> विना हस्ति-कृतं दोषं केनेमौ पातितौ द्रुमौ ॥ \[ह।वं।
> २.७.२८-२९\] इति ॥३॥

लक्ष्यत्व-प्रकारम् आह---**उलूखलम्** इति । **बालकं** च **तत्र
ददृशुर्** इति पूर्वेणैवान्वयः । **विकर्षन्तं** बलाद् आकृष्य नयन्तम्
। एतच् चाबलवत्त्व-बोधनेन स्वस्यैश्वर्याच्छादनार्थम्
**उलूखल-विकर्षणेन** उलूखलस्य च तस्मिन्न् एव **दाम्ना**
**बन्धनेन** । **च**-काराद् द्वयोर् मध्यतस्
तन्-निःसरण-चिह्न-दर्शनेन चेत्य्-आदि-लक्षणैर् इत्य् अर्थः । तथाप्य्
अविज्ञाने हेतुर् **बालकम्** इत्य् अल्पार्थे कः, अतिशिशोः,
तादृश-कर्मासम्भवात् । तच् चाग्रे व्यक्तं भावि । इदम् **आश्चर्यम्**
अकस्मान् महा-वृक्ष-द्वय-निपातन-लक्षणं कस्य केन कृतम् ? इत्य् अर्थः
। ननु देवेन दैत्येन वा केनचिद् इति चेत् तर्हि **कुतः** कम्साद् धेतोस्
तम् अनालोकयन्त आहुः---**उत्पातो**ऽयम् इत्य् अस्माद् उत्पात-ज्ञानात्
**कातरास्** तद् बालकं प्रत्य् अनिष्ट-शङ्कया विह्वला बभूवुर् इत्य् अर्थः
॥३॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : भूम्याम्** इत्य् अर्धकम् ।
**नि**तराम् उन्मूलनादिना **पतितौ** **ददृशुर्** दूराद् इति शेषः ।
**बभ्रमुर्** इति सार्धकम् । **उलूखलम्** इत्य्-आदि-लक्षणं
पतन-कारणं लक्ष्यं लक्षयितुम् शक्यम् अपि **तद् अविज्ञाय**
दूरस्थत्वात् सम्भ्रान्तत्वाद् पतित-वृक्ष-शाखादि-व्यवहितत्वाच् च तत्र
स्थितम् अननुभूय **बभ्रमुः** सन्दिदिहुः । तद्-अनुभवे सति
प्रथमं तद्-अनिष्ट-शङ्कयाविष्टाः स्युः, न तु
तद्-उत्पात-हेतु-जिज्ञासयेति । तथा तस्य तद्-धेतुत्वे ज्ञाते सति
जिज्ञासा-परा न स्युर् इति च भावः ॥२॥

पुनश् च निकटे समागत्यापि शाखा-व्यवहितं तद् अदृष्टा \"कस्य इदम् ?\"
इत्य्-आद्य् उक्त्वा **कातरा** बभूवुः । **इदम् आश्चर्यं कस्य** केन कृतम्
? इत्य् अर्थः । तथा च विवृतं तद् वाक्यं श्री-हरिवंशे---

> केनेमौ पातितौ वृक्षौ घोषस्यायतनोपमौ ॥
>
> विना वातं विना वर्षं विद्युत्-प्रपतनं विना ।
>
> विना हस्ति-कृतं दोषं केनेमौ पातितौ द्रुमौ ॥ \[ह।वं।
> २.७.२८-२९\] इति ॥३॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** ऊचुर् इत्य्-आदि-लक्षणं
पतन-कारणं **लक्ष्यं** लक्षयितुं शक्यम् अपि **तद्** **अविज्ञाय**
दूरस्थत्वात् सम्भ्रान्तत्वात् पतित-वृक्ष-शाखाव्यवहितत्वाच् च तत्र
स्थितम् अननुभूय **बभ्रमुः** सन्दिदिहुः ॥२॥ पुनश् च निकटे
समागत्यापि शाखादि-व्यवहितं तम् अदृष्ट्वा **कस्येदम्** इत्य्-आद्य् उक्त्वा
**कातरा** बभूवुः, \"इदम् आश्चर्यं कस्य केन कृतम् ?\" इत्य् अर्थः
॥३॥

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तत् तयोः
**पतन-कारणं** बालकं **लक्ष्यं** लक्षयितुम् शक्यम् अपि अविज्ञाय
प्रेम्णा तादृश-योग्यताकत्वेनासम्भाव्या **बभ्रमुः** । भ्रमम् एवाह
कस्येदं कर्म ? कुतो हेतोस् तस्माद् आश्चर्यम् एतद् उत्पात इति निश्चित्य
**कातरा** **भाग्येन** विधात्रा **बालः** कृष्णो रक्षित इति व्याकुला
बभूवुः ॥२॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) : भूम्याम्** इत्य् अर्धकं ।
**ददृशुर्** दूराद् एव **बभ्रमुर्** इति सार्धकम् । **उलूखलम्**
इत्य्-आदि लक्षणम् । **तयोः पतन-कारणं लक्ष्यं** लक्षयितुं शक्यम्
अपि **तद् अविज्ञाय** दूरस्थत्वात् पतित-वृक्ष-शाखादि-व्यवधानाच् च
तत्र स्थितम् अननुभूय **बभ्रमुः** सन्दिदिहुः । अथान्तिके समागत्य
शाखा-पत्र-व्यवहितं तम् अवीक्ष्य **कस्येदम्** इत्य् उक्त्वा **कातरा**
बभूवुः । **इदम् आश्चर्यं** कर्म **कस्य** केन **कृतम्** ? इत्य्
अर्थः । एवम् उक्तं श्री-हरि-वंशे---

> केनेमौ पातितौ वृक्षौ घोषस्यायतनोपमौ ॥
>
> विना वातं विना वर्षं विद्युत्-प्रपतनं विना ।
>
> विना हस्ति-कृतं दोषं केनेमौ पातितौ द्रुमौ ॥ \[ह।वं।
> २.७.२८-२९\] इति ॥२-३॥

------------------------------

॥ १०.११.४ ॥

**बाला ऊचुर् अनेनेति तिर्यग्-गतम् उलूखलम् ।**

**विकर्षता मध्यगेन पुरुषाव् अप्य् अचक्ष्महि ॥**

**श्रीधर-स्वामी (भावार्थ-दीपिका) : मध्यगेन** वृक्षयोर्
मध्य-गतेन । न केवलम् एतावत्, वृक्षाभ्यां निर्गतौ दिव्यौ **पुरुषाव्
अप्य् अचक्ष्महि** दृष्टवन्तो वयम् इति ॥४॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : विकर्षता अनेन** हेतुना
कर्त्रा वा निष्कासिताव् इति शेषः ॥४॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : अनेन** एतत् कृतम् इत्य्
**ऊचुः** ॥४॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ततश् च व्यवहितं तं
दर्शयित्वा **बालाः** स्वयम् **ऊचुः** । किम् ऊचुः ? तत्राहुः---**अनेन**
इति । सम्भ्रान्तत्वेन पूर्ण-वचनाशक्तेर् उत्पाटितम् इति तु नोचुः
॥४॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** ततश् च व्यवहितं तं दर्शयित्वा
**बालाः** स्वयम् **ऊचुः** । किम् ऊचुः ? तत्राहुः---**अनेन** इति ।
सम्भ्रान्तत्वेन पूर्ण-वचनाशक्तेर् उत्पाटितम् इति तु नोचुः । कीदृशेन
सता उत्पाटितम् इत्य् अपेक्षायाम् ऊचुः---**तिर्यग्-गतम् उलूखलम्** इत्य्-आदि
एषाम् अमोहस् तु श्री-दामोदर-माधुर्य-वशेनेति गम्यते ॥४॥

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : अनेन** कृष्णेन वृक्षयोर्
**मध्य-गतेन तिर्यग्-गतम् उलूखलं** **विकर्षता** इत्य् एतन्-मात्रं
**बाला ऊचुः** सम्भ्रान्तत्वेन पूर्ण-वचनाशक्तेर् \"एताव् उत्पाटितौ\" इति
तु नोचुः । अविश्वसतस् तान् पुनर् ऊचुः---**वृक्षाभ्याम्** निर्गतौ द्वौ
**पुरुषाव्** अप्य् **अचक्ष्महि** दृष्टवन्तो वयम् इति ॥४॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) : अनेन** वृक्षौ पातितौ इति
**वृक्षाभ्याम्** विनिर्गतौ **पुरुषाव् अपि अचक्ष्महि** दृष्टवन्तो वयम् इति
च **बाला ऊचुः** ॥४॥

------------------------------

॥ १०.११.५ ॥

**न ते तद्-उक्तं जगृहुर् न घटेतेति तस्य तत् ।**

**बालस्योत्पाटनं तर्वोः केचित् सन्दिग्ध-चेतसः ॥**

**श्रीधर-स्वामी (भावार्थ-दीपिका) :** केवलं तार्किका **न जगृहुर्**
एव । अन्ये तु **सन्देह**-युक्त-**चित्ता** बभूवुर् इति ॥५॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : ते** गोपाः । **तद्-उक्तं**
बालोक्तम् इति **न जगृहुर्** इति । किं तस्यातिबालस्य तत्-प्रत्यक्षं
**तर्वोर्** वृक्षयोर् **उत्पाटनं** स-मूलयोर् भूमेर् निष्कासनं **न
घटेत** सङ्गच्छेत्। *तार्किकास्* तर्क-प्रधानाः । *अन्ये तु*
तार्किकेतरे तु पूर्व-कृत-पूतना-मारण-शकटोच्चाटनादिना तस्मिन्
**स-सन्देहा** जाता अनेनैवैतत् कृतम् उत्पाततो वा जातम् इति द्विचित्ता
बभूवुर् इति भावः ॥५॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : न जगृहुः**
श्री-नन्दादयः, स्नेह-भराक्रान्त-चित्तत्वात् । **केचित्** पुरोहितादयः,
कदाचित् कथञ्चित् तेषु तद्-ऐश्वर्यस्यापि परिस्फुर्तेः । तथापि न
तेषां प्रेम-भरो हीयते, प्रतुयुत तयासौ वर्धेत इवेति ज्ञेयम्, यथा
खाण्डवाग्नेः परिवृद्धस्य सतो मेघ-वृष्टिर् अपि न निर्वापणे शक्तः,
केवलं घृतासारवद्-वृद्धि-हेतुताम् एव प्राप्नोति । यद् वा, तस्मिन् सदा
तेषां महा-बलिष्ठ-विविधाश्चर्यमयतया बुद्धेर् इति दिक् । **तद्**
वृत्तं च स्नेह-भरेणातिबालत्वस्यैव मननात् सन्देह-निरासार्थं
साक्षात् त्वम् एवेति किल न पप्रच्छुर् इति बोद्धव्यम् । किं वा,
स्नेह-भराकुलतया प्रश्ने\ऽप्य् अशक्तेः । किं वा, बाल्येन तस्योक्ताव् अप्य्
अविश्वासाद् इति दिक् ॥५॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : न जगृहुः** श्री-नन्दादयः,
ममतार्द्र-चित्तत्वात् । **केचित्** पूतनादि-नाशाल् लब्ध-व्याप्तिना तर्केण
किञ्चित् कर्कशायमान-चित्ता विप्रा अपि स्वाभाविक-ममतार्द्रत्वेन
**सन्दिग्ध-चेतस** एव बबूवुः । ततश् चागन्तुकेन आश्चर्य-करेण
तत्-प्रभाव-ज्ञानेन तेषाम् अपि स्वाभाविक-स्नेह-वृद्धिर् एव जाता,
लवणाकरस्य रसान्तरेणापि लवण-रस-वृद्धिवद् इति भावः ।
तद्-वृत्तं च स्नेह-भरेणातिबालत्वस्यैव मननात् सन्देह-निरासार्थं
साक्षात् तम् एव ते किल न पप्रच्छुर् इति बोद्ध्व्यं । किं वा,
स्नेह-भराकुलतया प्रश्ने\ऽप्य् अशक्तेः ॥५॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** तेषु परम-वात्सल्य-स्वभावा **न
जगृहुः** ॥५॥

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : ते** नन्दादयः तस्मिन्
ममतार्द्र-चित्तत्वात् तत्-प्रभावाननुसन्धानात् **तद्-उक्तं न जगृहुः ।
केचिद्** अन्ये तु नारायण-समो गुणैः \[भा।पु। १०.८.१९\] इति
गर्गोक्ति-स्मृत्या स्वाभाविक-प्रेमोदयेन च **सन्दिग्ध-चेतस** एव
बभूवुः ॥५॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

------------------------------

॥ १०.११.६ ॥

**उलूखलं विकर्षन्तं दाम्ना बद्धं स्वम् आत्मजम् ।**

**विलोक्य नन्दः प्रहसद्-वदनो**[^६७] **विमुमोच ह ॥**

[^६७]: वदनं


**श्रीधर-स्वामी (भावार्थ-दीपिका) :** भगवन्-मायावि-मोहितस्य
नन्दस्याचरितम् आह---**उलूखलम्** इति ॥६॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *मायावि-मोहितत्वाच्* छोकं
न चक्रे, किं तु **प्रहसन्-मुखस्** तम् उलूखलात् पृथक् चकार ।
\"अहो किम्-अर्थं बाल उलूखले बद्धः ?\" इत्य् एवं वदन्न् इति भावः ।
\"प्रहसद्-वदनम्\" इति पाठो\ऽपि विष्णु-पुराणोक्त-रीत्या
श्रेयान्---नवोद्गताल्प-दन्तांशु-सित-हासं च बालकम् \[वि।पु। ५.६.१९\]
इति तस्य प्रकट-हासश् च पितृतो\ऽपि शङ्कमानस्य तत्-प्रसाद-दर्शनेन
स पुनः पितृ-सन्तोषार्थं निज-दुःखाभाव-बोधनाय जात इति
तोषिणी-कारः ॥६॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) : उलूखलं विकर्षन्तम्**
इत्य्-आदि । **प्रहसद्-वदन** इत्य् अस्यायं भावः---\"अहो यशोदाया
असमीक्ष्य-कारिता, अस्यापीदृशं बन्धनम् अल्पीयस्य् अपराधे यया कृतम्
!!\" अथवा, \"अस्यैवेदं कार्यम्, न मृषा वदन्ति शिशवः, यद् अयं
परम-प्रभावः, गर्गेणोक्तत्वात्\" ॥६॥

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : उलूखलम्** इत्य्-आदेः पुनर्
उक्तिर् विशेषतः श्री-नन्दस्य तादृश-लीला-दर्शनात्, तथोलूखलाकर्षणेन
पुत्र-स्वास्थ्य-तद्-बलाधिक्याद्य्-अनुमानाच् च ।
प्रहास-हेतु-प्रहर्ष-बोधनार्थं । **स्वं** स्वीयम् **आत्मजम्**
औरसं पुत्रम् । यद् वा, **स्वं** निज-धन-रूपम् **आत्मजम्** इति
स्नेह-भर-विषयत्वम् उक्तम् । **वि**शेषेण
तत्-सर्वाङ्ग-निरीक्षण-पूर्वकं **लोकयित्वा** बाल्य-लीला-विशेष-दर्शनाच्
च **प्रहसद्-वदनः** सन् पुत्रस्य बन्धन-दृष्ट्या महा-वृक्ष-पाताद्
अनिष्ट-शङ्कया च श्री-यशोदां प्रत्य् अन्तः-क्रोधाद् वदनेत्य् उक्तिः ।
\"प्रहसद्-वदनम्\" इति द्वितीयान्त-पाठो वा । तथा च
श्री-विष्णु-पुराणे---नवोद्गताल्प-दन्तांशु-सित-हासं च बालकम् \[वि।पु।
५.६.१९\] इति । तस्य प्रकट-हासश् च श्री-नन्द-सन्तोषार्थं
निज-भय-दुःखाभाव-बोधनाय । **वि**शेषत उलूखलाद् दाम्नश् च
**मुमोच** । **ह** हर्षे ॥६॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** श्री-नन्दस्य
वात्सल्य-प्राबल्यम् आह---**उलूखलम्** इति । **उलूखलम्** इत्य्-आदेः
पुनर्-उक्तिर् विशेषतः श्री-नन्दस्य तादृश-लीला-दर्शनाय
तथोलूखलाकर्षणेन पुत्र-स्वास्थ्य-तद्-बलाधिक्याद् अनुमानात्
प्रहर्ष-बोधनार्थं । तथापि **विलोक्य** इति
साङ्ग-प्रत्यङ्ग-विशेषेण दृष्ट्वेत्य् अर्थः । **बद्धस्य** भीतस्य
बालस्योल्लासनार्थं **प्रहसद्-वदनः** सन् पुत्रस्य बन्धन-दृष्ट्या
महा-वृक्ष-पाताद् अनिष्ट-शङ्कया च श्री-यशोदां प्रत्य् अन्तः-क्रोधाद्
वदनेत्य् उक्तिः । \"प्रहसद्-वदनम्\" इति द्वितीयान्त-पाठो वा । तथा
च श्री-विष्णु-पुराणे---नवोद्गताल्प-दन्तांशु-सित-हासं च बालकम्
\[वि।पु। ५.६.१९\] इति तस्य प्रकट-हासश् च पितृतो\ऽपि शङ्कमानस्य
तत्-प्रसाद-दर्शनेन स पुनः
पितृ-सन्तोषार्थ-निज-भय-दुःखाभाव-बोधनाय च जातः ।
**वि**शेषत उलूखलाद् **दाम्नश् च मुमोच**
द्वितीय-बन्धनस्योलूखल-गतस्य प्रथम-मोचनीयत्वात् । **ह** हर्षे
। एवं श्री-यशोदाया बन्धन-क्षमतावन् मोचन-क्षमतया श्री-नन्दस्यापि
तादृशत्वं दर्शितम् । अत्र च बन्धन-दाम्नां बहुल्यं तैः
प्रेमावेशेनैव न सम्भालितम् इति ज्ञेयम् ॥६॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** श्री-व्रजेश्वरस्य
परम-वात्सल्य-चेष्टाम् आह---**उलूखलम्** इति । **विलोक्य** इति
साङ्ग-प्रत्यङ्ग-विशेषेण दृष्ट्वेत्य् अर्थः । **प्रहसद्-वदन** इति
बालस्य भीतस्य भय-हानार्थं । \"प्रहसद्-वदनम्\" एव यस्य सः
। अन्तस् तु स्वयम् अप्य् उद्विग्न इत्य् अर्थः । द्वितीयान्तः पाठो वा तस्य
तेजस्वित्व-स्वभावाद् एव ॥६॥

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** विलोक्य
विशेषेणाङ्ग-प्रत्यङ्ग-निर्बाधं दृष्ट्वा **प्रहसद्-वदन** इति
\"मत्-क्रोडाद् अपि यस्याः क्रोडं त्वम् अतिप्रियं मन्यसे, सा त्वज्-जननी
त्वाम् अल्पापराधेनैव बध्नाति स्म । तत् त्वाम् अहं कथं मोचयामि ?\"
इत्य् उपालम्भन-द्योतकः प्रहासः ।

> त्वं माययैव जीवानां बन्ध-मोक्षौ यथा व्यधाः ।
>
> तथा त्वत्-पितरौ तौ ते प्रभो प्रेम्णैव चक्रतुः ॥६॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

------------------------------

॥ १०.११.७ ॥

**गोपीभिः स्तोभितोऽनृत्यद् भगवान् बालवत् क्वचित् ।**

**उद्गायति क्वचिन् मुग्धस् तद्-वशो दारु-यन्त्रवत् ॥**

**श्रीधर-स्वामी (भावार्थ-दीपिका) : "**ज्ञास्यन्ते माम्" इति
शङ्कमानोऽतीव बाल्यम् अनुकरोति स्म तद् आह---**गोपीभिर्** इति ।
**स्तोभितः** कर-तालादिना प्रोत्साहितः ॥७॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : "**ज्ञास्यन्ते माम् अयं
महत्-पुरुषः साक्षाद् अक्लिष्ट-कारित्वाद् इति गोपादयो बोधिष्यन्ते । एतन्
माभूत्" इति शङ्कमानस् तेषां प्रीत्य्-अर्थम् अतीव-बाल्यं बाल-भावम् ।
तद् बाल-भावम् । **बालवद्** इत्य् उक्तेर् न तु स बालः, किं तु
सर्व-कर्ता । **मुग्धः** सुन्दरः । **तद्-वशो** गोपी-वशः ।
तद्-वशत्वम् एवाह ॥७॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) : तद्-वशो
दारु-यन्त्रवद्** इति "एहि गच्छ, पत, उत्तिष्ठ, वद, मौनं समाचर"
इतिवत् भक्त-वशतैव तस्यैश्वर्यम् ॥७॥

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** एवं भक्त-वश्यतां
प्रदर्शयन् परम-स्निग्धाया मातुः पितुश् च सुख-विशेषं विस्तार्य
श्री-गोपीनां परमानन्दं व्यतनोद् इत्य् आह---**गोपीभिर्** इति द्वाभ्याम् ।
प्रायो जरतीभिर् **भगवान्** अखिलैश्वर्य-सम्पूर्णो\ऽपि **बालवद्**
अन्यो बालो यथा, तद्वद् इत्य् अत्यन्त-बाल्य-लीलाभिनिवेशेन
निजैश्वर्य-विस्मृतिः सूचिता । "पालक" इति पाठे बाल्य-लीलानुरूपम् एव
तद् इति भावः । ततश् च भगवान् इति नृत्यादौ नैपुण्य-विशेषस् तेन
चैश्वर्य-विशेष एव सूचितः । यद् वा, बालानां कं सुखं यस्मात् स इति
वयस्यानाम् आपि सन्तोषार्थम् इति भावः । **क्वचिद्** इत्य् अस्य **मुग्ध**
इत्य् अनेनाप्य् अन्वयः---नृत्यादिकं किञ्चिद् अजानन्न् इव कदाचिन्
मुग्ध-भावम् अपि दर्शयतीत्य् अर्थः । यद् वा, नृत्यादौ सर्वत्र
सर्वथा सुन्दरो मनोरम इत्य् अर्थः । तथा नृत्यादौ
हेतुः---**दारु-यन्त्रं** तासाम् एव क्रीडोपकरणं तद्-विद्योपजीविनां वा
दारु-निर्मिता सूत्र-सञ्चारादि-शिल्पतो नृत्यादि-परा पुत्तलिका, तद्वत् ।
**तासां वशो**\ऽधीन इति ॥७॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** न केवलम् असौ
परम-स्निग्धाया मातुः पितुश् चैवं प्रेम-वशताम् आपन्नः, अपि त्व्
अन्यासां अपीति दर्शयन्न् अतिप्राक्तन-बाल्य-चरितम् आह---**गोपीभिर्** इति
द्वाभ्याम् । प्रायो जरतीभिः **भगवान्** अखिलैश्वर्य-सम्पूर्णोऽपि
**बालवत्** अन्यो बालो यथा, तद्वद् । इति तत्
प्रेम-रस-वश-बाल्य-लीलाभिनिवेशेण निजैश्वर्य-विस्मृतिः सूचिता ।
"बालक" इति पाठे बाल्य-लीलानुरूपम् एव तद् इति भावः । **क्वचिद्**
इत्य् अस्य **मुग्ध** इत्य् अनेनाप्य् अन्वयः अतिबालत्वेन नृत्यादिकं किञ्चिद्
अजानन् क्वचिन् मुग्ध-भावम् अपि दर्शयतीत्य् अर्थः । यद् वा, नृत्यादौ
सर्वत्र सर्वथा मनोरम इत्य् अर्थः । तथा नृत्यादौ हेतुः
**दारु-यन्त्रं** सूत्र-सञ्चारादि-शिल्पतो नृत्यादि-परा पुत्रिका, तद्वत् ।
**तासां वशः** अधीन इति ॥७॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** अन्यासाम् अपि गोपीनां तस्मिन्
प्रेम-वश्यतां दर्शयन् प्राचीन-बाल्य-लीलाम् आह---**गोपीभिर्** इति
द्वाभ्याम् ।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** पित्रोस् तयोः
सौभाग्य-महिमा केन वक्तुं शक्यस् तदीय-व्रज-वासि-मात्रस्याप्य्
अतिमात्र-वश्यो ब्रह्मादि-वशीकर्तापि कृष्ण इत्य् आह---सार्ध-त्रयोदशभिः
। **स्तोभितः** "यदि नृत्यसि, तदा तुभ्यं खण्ड-लड्डुकं दास्यामि"
इति प्रोत्साहितः । **बालवत्** यथान्यः प्राकृतो बालः, तद्वद् एवेत्य्
अर्थः । **मुग्धस्** तासां प्रेम्णैव निजैश्वर्याननुसन्धानात् ।
**दारु-यन्त्रं** सूत्र-प्रोत-पुत्तलिका ॥७॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

------------------------------

॥ १०.११.८ ॥

**बिभर्ति क्वचिद् आज्ञप्तः पीठकोन्मान-पादुकम् ।**

**बाहु-क्षेपं च कुरुते तद्-विदां**[^६८] **च प्रीतिम् आवहन् ॥**

[^६८]: स्वानां


**श्रीधर-स्वामी (भावार्थ-दीपिका) : "**इदम् आनय" इत्य् **आज्ञप्त**
आनेतुम् असमर्थ इव **बिभर्ति** केवलं **पीठादि बाहु-क्षेपं**
कर-चालनं च । **तद्-विदां च** इति च-कारान्वयः ॥८॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : पीठकं** काष्ठ-पीठम् ।
**उन्मानं** प्रस्थम् । **पादुकं** पाद-**पीठं** पाद-रक्षणं वा
॥८॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** तत् प्रयोजनम्
आह---**स्वानां** श्री-गोपीनां । किं वा, ताभिर् नर्तनादि-बाल्य-लीलया
निज-भक्तानां सर्वेषां एव **प्रितिम्** आनन्दं प्रेमाणं वा सम्यग् उच्चैः
प्रापयन्न् इति, "स्वानां च" इति पाठस् तेषां सम्मतः । \"तद्-विदां च\"
इति **च**-कारस्यान्वय इति व्याख्यानात् । अत्र काश्चिद् बालाः, काश्चिच् च
वृद्धा इति गोपीत्वेन सर्वा अप्य् एकत्रोक्ताः ॥८॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : बाहु-क्षेपं** भुजौ मुहुर्
उत्थाप्य पराक्रम-दर्शनं न केवलं तत्र तासाम् एव जातम्, अपि तु
गोप-मात्राणाम् इत्य् आह---**स्वानां** ज्ञातीनाम् अविशेषेण तासां गोप-जातीनाम्
इत्य् अर्थः । "स्वानां च प्रीतिम् आवहन्" इति पाठस् तेषां सम्मतः ।
**तद्-विदां** **च** इति च-कारस्यान्वयः इति व्याख्यानात् ॥८॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : बाहु-क्षेपं** भूजौ मुहुर् उत्थाप्य
पराक्रम-दर्शनं । तत्र सर्वेषां गोपानाम् अप्य् आनन्दम्
उदाहरति---**स्वानां** ज्ञातीनां गोप-जातीनाम् इत्य् अर्थः । अत एव ये
केचिद् वृद्ध-भृत्या आसन्, तेषाम् अपि वश्यतेत्य् अर्थः ॥८॥

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : पीठक** इति कियद् अस्य
बलम् अभूद् इति जिज्ञासुभिः प्रथमं "हे कृष्ण ! पादुकाम् आनय" इति
ततस् ततो\ऽधिक-भारम् **उन्मानम्** आनयेति ततस् ततो\ऽप्य्
अधिक-भारं **पीठकम्** आनयेत्य् **आज्ञप्त** आदिष्टस् तत् तद् आनयन्
**बिभर्ति** स्व-मृदुल-जठरोपरीत्य् अर्थः । **बाहु-क्षेपं** तत्र
तत्र कर्मणि भुजौ मुहुर् उत्थाप्य स्व-पराकृअम-दर्शिणां **स्वानां**
ज्ञातीनां ॥८॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

------------------------------

॥ १०.११.९ ॥

**दर्शयंस् तद्-विदां लोक आत्मनो भृत्य-वश्यताम् ।**

**व्रजस्योवाह वै हर्षं भगवान् बाल-चेष्टितैः ॥**

**श्रीधर-स्वामी (भावार्थ-दीपिका) : तद्** ऐश्वर्यं **विदन्ति** ये,
तेषाम् । एवं **व्रजस्य हर्षम्** **उवाह** इति ॥९॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *ऐश्वर्यम्* ईश्वर-भावम्
। यद् वा, साक्षात् स्वयं **भगवान्** एवैषावतीर्ण इति जानतां
नारदादीनाम् । **उवाह** प्राप ॥९॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** प्रयोजनान्तरम्
आह---दर्शयन्न् इति । **तद्-विदां** तं भगवन्तं विदन्तीति
\"भक्तानाम् एवाहं वश्यो नान्येषाम्\" इति ज्ञान-परान् प्रति साक्षद्
अबोधयन्न् इत्य् अर्थः । अयम् अपि प्रीत्य्-उद्वहने हेतु-विशेषो द्रष्टव्यः
। एवं भक्ति-माहात्म्य-प्रदर्शन एव तात्पर्यम् उह्यम् । अन्याभिर्
अपीदृशीभिर् बाल्य-लीलाभिर् व्रज-जनानां सर्वेषाम् एवानन्दं सदाकरोद्
इत्य् आह---**व्रजस्य** इति । **वै** प्रसिद्धम् एवेति । तानि किं
विस्तार्य कथयितव्यानीति भावः । एवं
विविध-बहुलाद्भुत-बाल्य-चेष्टितान्य् अन्यान्य् अपि सन्तीति सूचितम् । तत्
साकल्याकथने सिद्धान्तः प्राग् उक्त एव ॥९॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** आनुषङ्गिकं प्रयोजनम्
आह---**दर्शयन्न्** इति । **तद्** ऐश्वर्यम् एव **विदन्ति** न तु
**भृत्य-वश्यतां**, ये तान् साक्षात् बोधयन्न् इत्य् अर्थः । अत्र
**भृत्य**-शब्दस् तद्-ऐश्वर्य-मात्र-दर्शिनां भवानुवादेन स्वानाम् इति
तु श्री-भगवतः अन्याभिर् अपीदृशीभिर् **बाल्य-लीलाभिर्** व्रज-जनानां
सर्वेषाम् अप्य् आनन्दं सदाकरोत् इत्य् अहा---**व्रजस्य** इति । **वै**
प्रसिद्धम् ॥९॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** आनुषङ्गिकं प्रयोजनम्
आह---**दर्शयन्न्** इति । केवलं गोप-जातीनाम् एव प्रीतिम् उदावहद् इत्य्
आह---**व्रजस्य** इति तद्-वासिनः सर्वस्यैव ।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** नन केवलं ज्ञातीनाम् एव
अपि तु सर्वेषाम् एव व्रज-वासिनां प्रीति-प्रदो वश्यत्वाद् इत्य्
आह---**दर्शयन्न्** इति । **तद्-विदां** तद् ऐश्वर्य-विज्ञान् ब्रह्मादीन्
इति नैतद्-अनुकरणत्वेन व्याख्येयम् ॥९॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

------------------------------

॥ १०.११.१० ॥

**क्रीणीहि भोः फलानीति श्रुत्वा सत्वरम् अच्युतः ।**

**फलार्थी धान्यम् आदाय ययौ सर्व-फल-प्रदः ॥**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अतः परं प्रक्षिप्तः
पाठो\ऽस्ति गोप-वृद्धा महोत्पातान् \[१०.११.२१\] इत्य् अतो\ऽर्वाक्, अतो न
व्याख्यायते ॥१०॥

------------------------------
**

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** पुनर् औत्सुक्यातिशयेन
तेषां किञ्चिद् आह---**क्रीणीहि** इति सार्ध-दशभिः । यद्य् अपि
श्री-स्वामि-पादानाम् एते सम्मता न लक्ष्यन्ते, तैर् एषां किञ्चिद् अस्पर्शनात्,
तथापि बहुल-पुस्तकेषु दृश्यमानत्वात् तथा \[श्लोकानां\] केषाञ्चित्
श्री-चित्सुखेन \[यति-वरेण\] व्याख्यातत्वात् तत्त्व-वादिभिश् च
धृतत्वात् रसमयत्वाच् च व्याख्यायन्ते ।

सर्वाणि **फलानि** साध्यानि प्रकर्षेण ददातीति तथा । सो\ऽपि
पीलु-फलार्था सन् । **सत्वरया** अनेनैव च्युतानि **धान्यानि** यस्मात्
कर-द्वयात् तत् । **फलैः** पीलु-फलैः ।

अत्रैवम् उन्नेयम्---फल-विक्रय-मात्रोपजीव्यया तया बहुलामूल्य-रत्नानि
लब्ध्वा भयादिना सङ्गोप्य स्व-गृहं नीतानि । यद् वा,
विचित्र-वर्ण-पीलु-फल-सादृश्येन तानि पीलु-फलानि मत्वा
श्री-भगवद्-दर्शनेन परितृप्ता तान्य् अविक्रीयैव गृहे गत्वा परिचित्य
निह्नत्य रक्षितानीति तद्-वार्ता व्रजे प्रसिद्धिम् अप्राप्ता केनापि
नोद्भावितेति । एवं विक्रयणादिना व्रज-सम्बन्धेनान्यत्रत्यानाम् अपि
प्रहर्षणम् उक्तम् ॥१०-११॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** पुनर् औत्सुक्यातिशयेन तासां
किञ्चिद् आह---**क्रीणीहि** इति सार्ध-दशभिः । यद्य् अप्य् एते श्लोकास् तैर्
नादृताः, तथापि पुस्तकेषु दृश्यमानत्वाच् चित्सुखेन तु किञ्चिद्
व्याख्यातत्वात् तत्त्ववादिभिश् च धृतत्वात् रसमयत्वाच् च व्याख्यास्यान्ते
। अत्र बहुत्र नाना-पाठत्व-नानाक्रमत्वे सत्य् अपि
गौडादि-देशीय-सम्प्रदाय-दृष्ट्या क्रम-पाठ-विशेषौ ध्रियेते । तत्र
स्वानां प्रीति-दातृत्वं किं वर्णनीयम् ? अहो तद्-दूर-वास-सम्बन्धेन
पुलिन्द-जातीनाम् अपीत्य् आह द्वाभ्याम्---**क्रीणीहि भोः फलानि** इति ।

**अच्युतः** परिपूर्ण-सर्वार्थोऽपि फल-मात्रार्थी
**सर्व-फल-प्रदः** सर्व-पुरुषार्थानां च प्रकृष्ट-दातापि **धान्यम्
आदाय** धान्यम् एवादाय तत्रापि **ययाव्** एव, न तु स्वल्प-हस्त-धृतं
स्वल्पम् एवेदम् इति विचारितवान् इति बाल्य-लीलावेशो दर्शितः । तत्र
धान्यादानं पुरतस् तन्-मात्र-प्राप्तेः इति त्वरातिशयो दर्शितः
॥१०॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** अत्र **क्रीणीहि** इत्य्-आदयः श्लोका
बहुविधा वर्तन्ते व्याख्याताश् च चित्सुखेन ॥१०॥

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तेष्व् अतिनीचानां
पुलिन्द-जातीनाम् अपि प्रीति-प्रद इत्य् आह---**क्रीणीहि** इति । **अच्युतः**
परिपूर्णे\ऽपि फल-मात्रार्थी **सर्व-फल-प्रदो** ऽपि त्वरया पुरतः
स्थित-**धान्य**-मात्र-प्राप्तेर् धान्याञ्जलिम् **आदाय** **ययौ**
॥।१०॥

------------------------------
**---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** स्व-पुर-वासिनां
हर्षावहत्वम् उक्त्वा पुराद् बहिर् निवसन्तीना पुलिन्द-जातीनाम् अपि
हर्षावहत्वम् आह---**क्रीणीहि** इति । सार्वज्ञाद् **अच्युतो** नन्द-सूनुर्
अमृत-स्वादूनि सरूपाणि फलानि मद्-अर्थम् एतया नीतानीति विद्वान्
**सर्व-फल-प्रदो**\ऽपि फलार्थी सत्वरश्
चत्वर-स्थित-**धान्य**-राशेर् धान्याञ्जलिम् **आदाय** तद्-अन्तिकं
**ययौ** ॥।१०॥

------------------------------

**॥ १०.११.११ ॥**

**फल-विक्रयिणी तस्य च्युत-धान्य-कर-द्वयम् ।**

**फलैर् अपूरयद् रत्नैः फल-भाण्डम् अपूरि च ॥**

**श्रीधर-स्वामी (भावार्थ-दीपिका)**, **वंशीधरः
(भावार्थ-दीपिका-प्रकाशः), श्रीनाथ-चक्रवर्ती (चैतन्य-मत-मञ्जुषा)
:** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** नोथिन्ग् हेरे छेच्क्
प्रेविओउस्

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ततः किं वृत्तम् ? इति
स-कौतुकं राजानं प्रत्य् आह---**फल-विक्रयिणी** इति ।
स-त्वरयानेन पथ्य् एव **च्युतानि धान्यान्य्** अपि यस्मात् तादृशम् अपि
तत्-**कर-द्वयं** । **फल-विक्रयिण्य्** अपि उद्भूत-महा-स्नेहा
फलैः रत्नाकारैः पील्व्-आदिभिर् अपूरयत् । तत्र च सर्वैर् इत्य् अपि
ज्ञेयं । तस्य तत्र जात-लोभत्वेन वैभव-शक्तेः साहाय्यात्
च्युत-धान्य-करत्वेऽपि तदीय-स्वाभाविक-सर्व-फल-प्रदत्व-शक्त्या
तत्-सम्पत्तिर् अपि कृतेत्य् आह---**रत्नैर्** इति । स्वयम् आविर्भूतत्वात्
तैर् एव कर्तृभिः । ततश् च तन्-माधुर्यावेश-विवशेन्द्रियतया तद्
अज्ञातवती यावत् तद्-गृह-प्रवेशं स्थित्वा लाभालाभादिकं विस्मृत्य
गृहम् एव जगामेति ज्ञेयं । सर्व-फल-प्रदं इत्य् अनेनोत्तर-काले\ऽपि
तदा वेश-लक्षणा परम-फल-प्राप्तिर् अपि तस्याः सूचिता ॥११॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** न च तावन् मात्रम् अपि
धान्यं तया प्राप्तम् इत्य् आह---च्युतेति । अभ्यन्तरात् त्वरया बहिर्
निगमे वर्त्मन्य् एव सर्व-धान्यानि पतितानि । ततश् च
द्वि-त्रि-मात्र-धान्य-युक्ते केवलञ्जलाव् एव नीयताम् इत्य् उक्त्वा
फल-पात्रे न्यस्ते **फल-विक्रयिण्य्** अप्य् उद्भूत-स्नेह-**फलैः**
पील्व्-आदिभिस् सर्वैर् एव **अपूरयत्** फलेषु तस्य जात-लोभत्वेन
स्तोके\ऽपि तत्-कर-तल-द्वये तदीय-वैभव-शक्तेः साहाय्यात् । ततश्
च **रत्नैर्** इति तदीय-सर्व-फल-प्रदत्व-शक्त्या तत्-प्रेम-पर्यन्ता
सर्वैव सम्पत्तिर् अभूद् इति ज्ञेयम् ॥११॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** सा फल-विक्रयिणी
तद्-दर्शन-लब्ध-मनोरथाभ्यन्तरात् त्वरया गमनेन पथि
च्युत-धान्य तस्य कर-द्वयम् अवशिष्टानि पञ्चषाणि धान्यानि फल-पात्रे
निक्षिप्य देहीति प्रसारितं, फलैर् अपूरयत् फल-भाण्डं च रत्नैर्
अपूरीत्य् आश्चर्यस् तस्य महिमा एतद्-आदीनां कन्याश् च कृष्णे
परमानुराग-धवाः---क्वेमाः स्त्रियो वनचरीः इत्य्-आदि-वाक्येनोद्धवेन
श्लाघिष्यन्ते ॥११॥

------------------------------

**॥ १०.११.१२ ॥**

**सरित्-तीर-गतं कृष्णं भग्नार्जुनम् अथाह्वयत् ।**

**रामं च रोहिणी देवी क्रीडन्तं बालकैर् भृशम् ॥**

**श्रीधर-स्वामी (भावार्थ-दीपिका)**, **वंशीधरः
(भावार्थ-दीपिका-प्रकाशः), श्रीनाथ-चक्रवर्ती (चैतन्य-मत-मञ्जुषा)
:** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अथ श्री-यशोदया
परम-वात्सल्येन नित्यं क्रियमाणं पुत्र-लालनादिकम् उद्दिशन्
दामोदर-लीलायाः क्रम-प्राप्तं दिनैक-कृत्यम् आह---**सरिद्** इत्य्-आदिना
**उदयम्** इत्य् अन्तेन । अत्र पाठस् तत्-कृअमश् च विविधः, तत्र
गौड-सत्-सम्प्रदाये पुस्तकानुसारेण व्याख्यायते---**सरितः**
श्री-यमुनायास् **तीरे गतम्** । कुतः ? **भग्नाव् अर्जुनौ** येन, तम् ।
तयोस् तत्-तीर-वर्तित्वात् । यद् वा, तद्-भञ्जनानन्तर्य-मात्रापेक्षया
तथोक्तम् । यद् वा, तादृश-क्रीडान्तर-शङ्कया । किं वा,
तत्-कृईडा-श्रमेण क्षुधा-सम्भावनया कृष्णं क्रीडाकृष्ट-चित्तं
भगवन्तम् आह्वयत् । **रोहिणी** तद्-भोग-साधनान्य् असक्तया
श्री-यशोदयैव प्रेषितेति ज्ञेयम् । तथा कृष्णाह्वानेन रामाह्वानम् अप्य्
ऊह्यम्, अन्योन्य-स्नेहेन द्वयोर् ऐक्यात् ॥१२॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अथ श्री-यदोदायाः
श्री-रोहिणीतोऽपि श्री-रामे\ऽपि वशीकारि वात्सल्यातिशयं दर्शयितुं
श्री-यशोदया परम-वात्सल्येन नित्यं क्रियमाणं पुत्र-लालनादिकम्
उद्दिश्यन् दामोदर-लीलायाः क्रम-प्राप्तं दिनैक-कृत्यम् आह---**सरिद्**
इत्य्-आदिना **उदयम्** \[१०.११.२०\] इत्य् अन्तेन । **सरित्-तीर-गतम्** इति
**भग्नौ अर्जुनौ** येन, तम् **आह्वयद्** इति वात्सल्येन
तद्-अनुसन्धानाद् अनिष्टा शङ्का दर्शिता । **कृष्णं** क्रीडाविष्ट-चित्तम् ।
**अथ** इति कार्त्स्न्ये, सर्वैर् एव नामभिर् इत्य् अर्थः । **रोहिणी**
तद्-भोजन-साधनात्यासक्त्या श्री-यशोदयैव प्रेषितेति ज्ञेयं । तथा
च श्री-कृष्णाह्वानेन रामाह्वानम् अप्य् ऊह्यम् उत्तरानुरोधेन ॥१२॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : रोहिण्याः** सकाशाद् अपि
श्री-यशोदायाम् अतिवात्सल्यवत्यां राम-कृष्णाव् अतिस्नेह-वाशाव् इति दर्शयन्
यमलार्जुन-भङ्गादिना एव लीलान्तरम् आह---**सरित्-तीरे** खेलनार्थं
**गतं** **कृष्णं रामं** च उत्तर-वाच्यानुरोधात्
तद्-भोजन-साधानासक्तया श्री-यशोदया प्रेषिता रोहिणीति कर्तृ-पदं
ज्ञेयम् ॥१२॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** चरितान्तरम्
आह---**सरित्-तीरम्** इत्य्-अर्धकम् । **कृष्णं** आह्वयत् **रामं**
उत्तर-वाक्यानुरोधात् तद्-भोजन-सम्पनासक्तया यशोदया प्रेषिता ।
रोहिणीति कर्तृ-पदं बोध्यम् । तस्याः प्रेषणं तद्-दासीभिर्
आह्वानेनागच्छेताम् इति भावः ॥१२॥

------------------------------

**॥ १०.११.१३ ॥**

**नोपेयातां यदाहूतौ क्रीडा-सङ्गेन पुत्रकौ ।**

**यशोदां प्रेषयामास रोहिणी पुत्र-वत्सलाम् ॥**

**श्रीधर-स्वामी (भावार्थ-दीपिका), वंशीधरः
(भावार्थ-दीपिका-प्रकाशः), श्रीनाथ-चक्रवर्ती (चैतन्य-मत-मञ्जुषा)
:** *न व्याख्यातम्*।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** एवम् **आहुतव्** अपि
**पुत्रौ** कृष्ण-रामौ यदा **क्रीडायाम् आसङ्गेन** आसक्त्या न समीपम्
आगतौ, तदा **यशोदां प्रेषयामास** इति परम-सुस्निग्धतया
हस्त-ग्रहणादिना तयोर् आनयने तस्या एव सामर्थ्यात् । किम् अर्थम् ? तद्
आह---**पुत्रयोर् वत्सला**, तयोः स्नान-भोजनाद्य्-अर्थम् इति भावः
॥१३॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ततश् च **नोपेयातां** इति ।
एवम् **आहूताव्** अपि **यशोदां** **प्रेषयामास** इति । उभयत्रापि तस्या
एव वात्सल्याधिक्यानुभवेन शीघ्र-तद्-आकर्षण-सामर्थ्य-निर्णयात् ।
किम् अर्थं ? तत्राह---**पुत्रयोर् वत्सला** सरित्-तीरे
नानोपद्रव-शङ्कया तयोः स्नपन-भोजनेच्छया चेति भावः ॥१३॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : यशोदां प्रेषयामास** इति
तस्या एवाधिक-वात्सल्यवत्यास् तद्-द्वयाकर्षण-सामर्थ्य-निर्णयात्
॥१३॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** तया **आहुतव्** अपि
**पुत्रकौ क्रीडासङ्गेन** हेतुना **नोपेयातां** । तदा सा **रोहिणी**
**यशोदां प्रेषयामास** इति तस्याः सकाशाद् अस्यां तद्-वात्सल्यातिशयो येन
तौ तद्-वश्याव् इति सूच्यते । नन्व् एतयो राज-पत्न्योर् भवनान् निर्गत्य
सरित्-तीर-पर्यन्त-गमनं कथम् ? इति चेत् तत्-प्रदेशस्य निर्जनस्य
भवन-कक्षान्तर-तुल्यत्वात् पक्ष-द्वारेण तद्-आगमनं सुघटम् इति
गृहाण । यत्र रमण-पुलिनं तत्-क्रीडा-स्थलं प्रसिद्धं ।
धूलि-धूसरिताङ्गस् त्वम् \[१०.११.१८\] इति वक्ष्यते ॥१३॥

------------------------------

**॥ १०.११.१४ ॥**

**क्रीडन्तं सा सुतं बालैर् अतिवेलं सहाग्रजम् ।**

**यशोदाजोहवीत् कृष्णं पुत्र-स्नेह-स्नुत-स्तनी ॥**

**श्रीधर-स्वामी (भावार्थ-दीपिका), वंशीधरः
(भावार्थ-दीपिका-प्रकाशः), श्रीनाथ-चक्रवर्ती (चैतन्य-मत-मञ्जुषा)
:** *न व्याख्यातम्*।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : सा**
अनिर्वचनीय-पुत्र-स्नेहाक्रान्त-चित्ता **बालैः** **सह** **अतिवेलं**
भृशम् । किं वा, वेलाम् अतिक्रान्तं **क्रीडन्तं सुतं** श्री-कृष्णम्
**अग्रजं** च रामम् । यद् वा, सहाग्रजं साग्रजं वीक्ष्य **अजोहवीद्**
आजुहाव ॥१४॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ततश् च, **क्रीडन्तं** इति
। **अजोहवीत्** पुनः पुनर् आजुहाव निकट-गमने पलायन-शङ्कया
॥१४॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : अजोहवीत्** पुनः पुनर्
आजुहाव निकट-गमने पलायन-शङ्कयेति दूरत एवेति भावः ॥१४॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) : अतिवेलां** वेलाम् अतिक्रम्य
**क्रीडन्तं अजोहवीत्** पुनर् आह्वयत् अन्तिक-गमने पलायेतेति शङ्कया
दूराद् एवेति भावः ॥१४॥

------------------------------

**॥ १०.११.१५ ॥**

**कृष्ण कृष्णारविन्दाक्ष तात एहि स्तनं पिब ।**

**अलं विहारैः क्षुत्-क्षान्तः क्रीडा-श्रान्तो\ऽसि पुत्रक ॥**

**श्रीधर-स्वामी (भावार्थ-दीपिका), वंशीधरः
(भावार्थ-दीपिका-प्रकाशः), श्रीनाथ-चक्रवर्ती (चैतन्य-मत-मञ्जुषा)
:** *न व्याख्यातम्*।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : कृष्ण कृष्ण** इति वीप्सा
दूरतः श्रवणाय । हे **अरविन्दाक्ष** ! हे **तात** ! इति
स-लालन-सम्बोधनं शीघ्रागमनाय । असन्धिः प्लुत-प्रकृतिस्थत्वात्
॥१५॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : कृष्ण कृष्ण** इति विप्सा दूरतः
श्रवणाय निजाग्रह-व्यक्तये च । हे **अरविन्दाक्ष** ! हे **तात** इति
स-लालनं सम्बोधनं शीघ्रागमनाय । असन्धिः प्लुत-प्रकृति-स्थत्वात्
असंहिततया पाठात् । भयेऽपि कारणे सति यत् **क्षुत्**-**क्षान्त** इत्य्
एवोक्तं । तत् तस्यामङ्गलत्वेन वक्तुम् अनिष्टत्वात् ॥१५॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी), बलदेव-विद्यभूषणः
(वैष्णवानन्दिनी) : कृष्ण कृष्णेति** वीप्सा दूरतः श्रवणाय ॥१५॥

------------------------------

**॥ १०.११.१६ ॥**

**हे रामागच्छ ताताशु सानुजः कुल-नन्दन**[^६९] **।**

[^६९]: कुल-नन्दनः


**प्रातर् एव कृताहारस् तद् भवान् भोक्तुम् अर्हति ॥**

**श्रीधर-स्वामी (भावार्थ-दीपिका), वंशीधरः
(भावार्थ-दीपिका-प्रकाशः), श्रीनाथ-चक्रवर्ती (चैतन्य-मत-मञ्जुषा)
:** *न व्याख्यातम्*।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** तथप्य् अनायान्तम् अग्रजो
मद्-वाक्य-प्रतिपालको बलाद् अनेष्यतीत्य् आशयेन श्री-बलदेवम्
आह्वयति---हे **राम** इति, यतः **कुल-नन्दनस्** त्वम् इति
स्व-पुत्रस्य श्रीघ्रागमनार्थम् ईर्ष्यां जनयति । अविसर्ग-पाठे\ऽपि
सम्बोधनेन स एवार्थः । हे **पुत्रक** ! इति तस्मिन्न् अपि पुत्रवत्
स्नेहाद् अनुकम्पायां कन् । श्लेषेण पुत्रस्य श्री-कृष्णस्य कं सुखं
यस्माद् इति शीघ्रागमनार्थं प्रोत्साहनम् ॥१६॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तथाप्य् अनायान्तम् अग्रजो
मद्-वाक्य-प्रतिपालको बलाद् आनेष्यतीत्य् आशयेन श्री-रामम् आह्वयति---हे
**रामागच्छ** इति । यतः **कुल-नन्दनस्** त्वम् इत्य्-आदिना कृष्णस्य
शीघ्रागमनार्थम् ईर्ष्यां जनयति । सम्बोधन-पाठेऽपि स एवार्थः ।
हे **पुत्रक** ! इति तस्मिन्न् अपि पुत्रवत् स्नेहात् अनुकम्पायां कन्
॥१६॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** यद् वाक्यं प्रतिपालको
राम एनं बलाद् आनेष्यतीति भावेन तम् आह्वयति हे रामेति अनुकम्प्ये
तात-शब्दः तातो\ऽनुकम्प्ये जनके इति मेदिनी ॥१६॥

------------------------------

**॥ १०.११.१७ ॥**

**प्रतीक्षते त्वां दाशार्ह भोक्ष्यमाणो व्रजाधिपः ।**

**एह्य् आवयोः प्रियं धेहि स्व-गृहान् यात बालकाः ॥**

**श्रीधर-स्वामी (भावार्थ-दीपिका), वंशीधरः
(भावार्थ-दीपिका-प्रकाशः), श्रीनाथ-चक्रवर्ती (चैतन्य-मत-मञ्जुषा)
:** *न व्याख्यातम्*।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : व्रजाधिपः**
श्री-वल्लवेन्द्रः । हे **दाशार्ह** ! इति मित्र-श्रीवसुदेव-पुत्रत्वेन
परमापेक्ष्यं त्वां विना तस्याभोजनाद् इति भावः । **आवयोः**
श्री-यशोदा-रोहिण्योः श्री-नन्द-यशोदयोर् वा । क्रीडासक्तस्य श्री-कृष्णस्य
प्रिय-चिकीर्षया तम् अप्य् अनायान्तं वीक्ष्य क्रीडनाद् बालकान्
निवारयति---स्वेति ॥१७॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** किं च---**प्रतीक्षते** इति
। हे **दाशार्ह** इति मित्र-पुत्रत्वेन परमापेक्ष्यं त्वां विना तस्य
भोजनम् एव न स्याद् इति भावः । **आवयोः** सख्योर् दम्पत्योर् वा
क्रीडासक्तस्य श्री-कृष्णस्य प्रेमासक्त्या तम् अपि क्रीडाभिनिविष्टं वीक्ष्य
क्रीडनात् बालकान् निवारयति । **स्व** स्व इति वीप्साया अभावः त्वरा
वाक्यत्वात् ॥१७॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : भोक्षमाण** इति युवां विना
**भोक्तुम्** अशक्तुवन्तं तं स्व-पितरं क्षुधया पीडयसीति भावः ।
**स्व-गृहान् यात** इति युष्मन्-माता-पितरो\ऽपि वयम् इव क्लिश्यन्ति तान्
सुखयतीति भावः । वस्तुतस् तु क्रीडा-विच्छेद एव तात्पर्यम्
॥१७॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) : भोक्ष्यमाण** इति \"युवां
विना स न भोक्ष्यते इति पितरं क्षुधा किं पीडयथ ?\" इति भावः ।
**आवयोर्** मात्रोः दम्पत्योर् वा । \"हे **बालकाः** ! **स्व-गृहान्** यूयं
**यात** युष्मन्-मातरो\ऽपि वयम् इव क्लिश्यन्ति ताः सुखयत\" ।
क्रीडा-विच्छेदार्थम् एतत् ॥१७॥

------------------------------

**॥ १०.११.१८ ॥**

**धूलि-धूसरिताङ्गस् त्वं पुत्र मज्जनम् आवह ।**

**जन्मर्क्षं ते\ऽद्य भवति विप्रेभ्यो देहि गाः शुचिः ॥**

**श्रीधर-स्वामी (भावार्थ-दीपिका), वंशीधरः
(भावार्थ-दीपिका-प्रकाशः), श्रीनाथ-चक्रवर्ती (चैतन्य-मत-मञ्जुषा)
:** *न व्याख्यातम्*।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** श्री-कृष्ण-प्रीत्या बालकान्
अपि विहाराद् अनुपरमतो विक्ष्य प्रयोजन-विशेषं दर्शयन्ती श्री-कृष्णम्
आह्वयति---**धूलि-** इति । **मज्जनं** स्नानम् **आवह**, सम्यक्
प्रापय, विप्रादि-द्वारा मन्त्र-जलादिना कुर्व् इत्य् अर्थः, यतस् **तव
जन्मर्क्षं** रोहिणी-नक्षत्रम् **अद्य** **भवति** । पाठान्तरे
\"भवतः\" सदा वर्धमानस्येत्य् अर्थः । तत्र प्रयोगम् अप्य्
आह---**विप्रेभ्य** इति । स्नानादिना **शुचिः** सन् ॥१८॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** श्री-कृष्णस्य प्रीत्या बालकान्
अपि विहाराद् अनुपरमतो वीक्ष्य मृषैव प्रयोजन-विशेषं च दर्शयन्ती
कृष्णम् आह्वयति---**धूलि-** इत्य्-आदि । **मज्जनं** स्नानम् **आवह**
विधिवत् कुर्व् इत्य् अर्थः । **विप्रेभ्य** इति उत्पत्त्यै
तत्-सम्प्रदानक-दानोत्साहवन्तं तम् उल्लासयति यतस् **तव जन्मर्क्षम्
अद्य भवति** । \"भवतः\" इति पाठे सदा वर्धमानस्येत्य् अर्थः
॥१८॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तद् अप्य् अनायान्तं
क्रीडोत्साहम् विरमयितुं दानोत्साहम् उत्पादयति---**विप्रेभ्य** इति
॥१८॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** क्रीडोत्साह-त्यागाय दातुस्
तस्य दानोत्साहं जनयन्त्य् आह---**जन्मर्क्ष ते\ऽद्य** इति ॥१८॥

------------------------------

**॥ १०.११.१९ ॥**

**पश्य पश्य वयस्यांस् ते मातृ-मृष्टान् स्वलङ्कृतान् ।**

**त्वं च स्नातः कृताहारो विहरस्व स्वलङ्कृतः ॥**

**श्रीधर-स्वामी (भावार्थ-दीपिका), वंशीधरः
(भावार्थ-दीपिका-प्रकाशः), श्रीनाथ-चक्रवर्ती (चैतन्य-मत-मञ्जुषा)
:** *न व्याख्यातम्*।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** तथाप्य् अनागच्छतस्
तस्य मात्सर्यं जनयति---**पश्य** इति । वीप्सा प्रेम्णा कोपेन खेदेन
वा । **मातृभिर् मृष्टाः** स्नपनादिना निर्मली-कृताश् चैते[^७०] **सुष्ठ्व्
अलङ्कृताश्** चेति तथा तान् ॥१९॥

[^७०]: निर्मलिताश् चैते


---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तथाप्य् अनागच्छतस् तस्य
तदैवागतान् अन्यान् बालान् दर्शयित्वा मात्सर्यं जनयति---**पश्य** इति
। वीप्सा प्रेम्णा तज्-जेन कोपेन खेदेन वा । **मातृभिर् मृष्टाः**
स्नपनादिना निर्मलीकृताश् च ते [पशात्]{।मर्क्} **सुष्ठ्व् अलङ्कृताश्** चेति
तथा तान् ॥१९॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तदैवागतान् यान् बालान्
दर्शयित्वा मात्सर्यं जनयति---**पश्य** इति ॥१९॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** तदैव तत्रागतान् बालान्
प्रदर्श्य मात्सर्यम् उत्पादयन्त्य् आह---**पश्य** इति । **विहरस्व** इति
विहारो न वर्ज्यते इत्य् अर्थः ॥१९॥

------------------------------

॥ १०.११.२० ॥

**इत्थं यशोदा तम् अशेष-शेखरं**

**मत्वा सुतं स्नेह-निबद्ध-धीर् नृप ।**

**हस्ते गृहीत्वा सह-रामम् अच्युतं**

**नीत्वा स्व-वाटं कृतवत्य् अथोदयम् ॥**

**श्रीधर-स्वामी (भावार्थ-दीपिका), वंशीधरः
(भावार्थ-दीपिका-प्रकाशः), श्रीनाथ-चक्रवर्ती (चैतन्य-मत-मञ्जुषा)
:** *न व्याख्यातम्*।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : अशेषस्य** जगतः
**शेखरं** चूडामणिम् इव शिरो-धार्यम् अपि **गृहीत्वा अच्युतम्** इत्य्
अभङ्गाद्य्-अभिप्रायेण । **सह-रामं** किं वा रामम् अच्युतं च सह
एकदैव गृहीत्वा **स्व-वाटं** निज-स्थानम्, **उदयं**
स्नपन-भोजनालङ्कारणादि-मङ्गलम् । **अथ** अन्तरं सद्य एवेत्य्
अर्थः । हे **नृपते** ! नर-श्रेष्ठत्वाद् एव त्वयि
श्री-यशोदा-स्नेह-भर-लालनादि-वृत्तं कथ्यत इति भावः । यद् वा,
तस्य परमाश्चर्यत्वात् तत्-कथनेन प्रेम-भरोदयाद् वा
सादर-सम्बोधनम् ॥२०॥

------------------------------
**

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** उपसंहरति---**इत्थम्** इति
। इत्थं सलालनोक्ति-पूर्वक-शनैर् गमन-प्रकारेण अशेषस्य चूडामणिम्
इव शिरोधार्यम् अपि सुतं मत्वा मत् सुतो\ऽयम् इत्य् अनुभूय अत एव
स्नेहेन नितरां बद्धा वशीकृता धीर् यस्याः सा । अत एव क्रीडन्तम् अपि
हस्ते गृहीत्वा । **अच्युतम्** इति अपलायनाद्य्-अभिप्रायेण स्व-वाटं
निज-गृह-स्थानम् उदयं स्नपन-भोजनालङ्कारादि-मङ्गलं
स्व-प्रतिज्ञाततया तद्-आग्रहाज् जन्मर्क्ष-योग्याभ्युदयम् एव वा।
अथानन्तरं सद्य एवेत्य् अर्थः । कार्त्स्न्येन वा । हे **नृप** ! इति
तत्र तस्य स्नेहोदय-दर्शनात् त्वम् एव नॄन् पालयसीति
स-लालन-सम्बोधनम् ॥२०॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तम् **अशेषस्य शेखरं**
चूडा-मणिं **सुतं मत्वा** न त्व् अशेष-शेखरं मत्वेत्य् अर्थः । स त्व्
अशेष-शेखरः सुतश् च भवतीत्य् अर्थः । यद् वा, तं सुतं अशेषस्य
स्व-कुलस्य शेखरं मत्वा **स्व-वाटं** निज-स्थानं **उदयं**
स्नपन-भोजनाल्ङ्कारादि-मङ्गलम् ॥२०॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** इत्थं
सलालनोक्ति-पूर्वक-शनैर् गमनेन प्रकारेण तं कृष्णम् अशेष-शेखरं
स्वयं सुतं मत्वा अनुभूय तादृशस्यैव सुतत्वात् । यद् वा, तं सुतं
अशेषस्य शेखरं शिरो\ऽवतंसं मत्वा स्व-वाटं स्व-स्थानम्
स्व-मन्दिरं नीत्वा, वाटो मार्ग-वृत्ति-स्थाने इति मेदिनी । उदयं
स्नपन-भोजनालङ्कारार्पणादि-मङ्गलं भोजनम् इदं स्व-सरूपम् इत्य्
उपरि वक्ष्यामः ॥२०॥

------------------------------

॥ १०.११.२१ ॥

श्री-शुक उवाच---

**गोप-वृद्धा महोत्पातान् अनुभूय बृहद्-वने ।**

**नन्दादयः समागम्य व्रज-कार्यम् अमन्त्रयन् ॥**

**श्रीधर-स्वामी (भावार्थ-दीपिका) :**

रन्तुं वृन्दावनं गन्तुम् अन्तः कृष्णेन यन्त्रिताः ।

स्वतन्त्रा इव नन्दाद्या मन्त्रम् एतम् अमन्त्रयन् ॥

**व्रज-कार्यं** गोकुलस्य हित-कृत्यम् ॥२१॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *अन्तश्* चेतसि ।
*यन्त्रिताः* प्रेरिताः । *एतं* वक्ष्यमाणम् ॥\*॥२१॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : समागम्य** आस्थान्यां
मिलित्वा **व्रज-कार्यं** व्रज-प्राणस्य श्री-कृष्णस्य हितानुसन्धानात्
॥२१॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :**

स्वाभाविकेन तत्-प्रेम्णा प्रेरिता गोप-पुङ्गवाः ।

हर्य्-एक-मङ्गलाहार्यं व्रज-कार्यम् अमन्त्रयन् ॥

यमलार्जुन-भङ्गेन्द्र-याग-समापनान्तरं **समागम्य** आस्थान्यां
मिलित्वा **व्रज-कार्यं** व्रज-प्राणस्य श्री-कृष्णस्य हितानुसन्धानात्
॥२१॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :**

स्वाभाविकेन तत्-प्रेम्णा प्रेरिता गोप-पुङ्गवाः ।

हर्य्-एक-मङ्गलाहार्यं व्रज-कार्यम् अमन्त्रयन् ॥

इत्य् आह---**गोप-** इति । **व्रज-कार्यं** व्रज-प्राणस्य श्री-कृष्णस्य
हितानुसन्धानात् प्रियकाद् इति शीले क्विप् ॥१०॥

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**

महावने विहृत्यैवं विजिहीर्षा यदाजनि ।

वृन्दावने हरेस् तर्ह्य् एवौपनन्दी रराज गीः ॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** एवं बृहद्-वने क्रीडित्वा
तद् अलञ्चकार । अथ तृणावर्त-वधावसर-दृष्ट-शोभे वृन्दवने
चिक्रीडिषुस् तद्-गमन-हेतूपद्रवानुदस्थापयद् इत्य् गोप-वृद्धा इति ।
महोत्पातान् वृकान् वत्स-बाल-क्लेश-करान् इति श्री-हरिवंशाद् बोध्यम्
॥२१॥

------------------------------

॥ १०.११.२२ ॥

**तत्रोपानन्द-नामाह गोपो ज्ञान-वयो-\ऽधिकः ।**

**देश-कालार्थ-तत्त्व-ज्ञः प्रिय-कृद् राम-कृष्णयोः ॥**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : तत्र** तेषु नन्दादिषु
॥२२॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : तत्र** तेषु तस्मिन् वा
मन्त्रणे । **गोप** इति श्लेषेण वाक्-पतिर् इत्य् अर्थः । किं च,
**ज्ञानेन वयसा** च **अधिको** महान् अतो यस्मिन् **देशे काले** च
कर्तव्यो यो**\ऽर्थः** प्रयोजनम्, तस्य **तत्त्वज्ञः ।** अतः
श्री-नन्द-राजस्यासौ मन्त्री ज्येष्ठ-भ्राता च ज्ञेयः । एवं तादृशोक्तौ
योग्यतोक्ता । किं च, **राम-कृष्णयोः** **प्रिय-कृत्** तयोः
श्री-वृन्दावनं जिगमिषाम् अभिप्रेत्य तत्र गमन-मन्त्र-प्रदानेन प्रीतिं
सम्पादयन्न् इत्य् अर्थः । यद् वा, नित्यं प्रकृत्यैव प्रिय-कृत् प्रेम्णा
हित-कर्ता, अतो महोत्पातानुभवेन तयोर् अनिष्ट-शङ्कया एव **आह** इत्य्
अर्थः ॥२२॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : तत्र** तेषु प्रयोजनं
**देशादीनां** त्रयाणाम् एकैकेषां मिलितानां च यत् **तत्त्वम्**
उत्तम-मध्यमादित्वं **तज्ज्ञ** इति ज्ञानाधिक्यं विशेषितं
**वय-आधिक्यान्** नाम-साम्याच् च श्री-नन्द-राजस्यासौ मन्त्री
ज्येष्ठ-भ्राता चेति गम्यते । एवं तादृशोक्तौ योग्यतोक्ता। किं च,
श्री-**राम-कृष्णयोः** **प्रिय-कृत्** प्रकृत्यैव प्रेम्णा हित-कर्ता । अतो
महोत्पातानुभवेन तयोर् अनिष्ट-शङ्कयैव **आह** इत्य् अर्थः । अत्र
ज्येष्ठ-कनिष्ठतया नाम-वैपरीत्य-सम्भवेऽपि स्वरसत एव पूर्वं
ज्येष्ठस्य उपनन्देति नाम कृतम् । उप समीपे नन्दयतीति । पश्चात्
तद्-युग्मकत्वेन कनिष्ठस्य नन्देति कृतं । तत्-पितृ-चरणैः तच् च
तत् तारतम्य-संवादित्वाद् दैव-घटितम् एव। तथा
सर्व-लक्षण-सम्पन्नत्वाद् एव तस्मै कनिष्ठायापि परम-प्राज्ञेन तेन
ज्येष्ठेनैव स्वेच्छया गोकुल-राज्यं समर्पितम् इति विवेचनीयम्
॥२२॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्*।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : उपनन्दो** नन्द-राजस्य
ज्येष्ठो मन्त्रीति प्राज्ञः ॥२२॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :**
वृन्दावन-गमन-बुद्धि-दानायोपनन्दं प्रैरयद् इत्य्
आह---**तत्रोपनन्द** इति । व्रज-राजस्य
पर्जन्यस्योपनन्दाभिनन्द्-नन्द-सन्नन्द-नन्दनाभिधानाः पञ्च-पुत्रा
बभूवुः । तेषूपनन्दः पित्रा स्वस्मै दीयमानं राज्य-तिलकं
मध्यमायापि नन्दाय महा-गुणाय सर्वैकमत्येन प्रादात् । स्वयं च
तद्-अमात्यो\ऽस्थाद् इति ख्यातम् । **देशादीनां** त्रयाणाम् एकैकेषां
मिलितानां वा यत् **तत्त्वं** स्वरूपम् उत्तमत्व-मध्यमत्वादि
**तज्ज्ञः** ॥२२॥

------------------------------

**॥ १०.११.२३ ॥**

**उत्थातव्यम् इतो\ऽस्माभिर् गोकुलस्य हितैषिभिः ।**

**आयान्त्य् अत्र महोत्पाता बालानां नाश-हेतवः ॥**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : इतो** बृहद् वनात् ।
**गोकुलस्य** गो-यूथस्य । **अत्र** बृहद्-वने ॥२३॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : उत्थातव्यम्** अन्यत्र
गन्तव्यम् इत्य् अर्थः । कुतः ? **गोकुलस्य** तत्रत्यानां सर्वेषां
**हितैषिभिर्** इति श्री-कृष्ण-हितेनैव तद्-धित-सिद्धेः । यद्य् अपि
श्री-नन्द-नन्दनम् अधिकृत्यैव वक्ष्यमाणा **महोत्पाताः**, तथापि
**बालानाम्** इति बहुत्वम्, सर्वेषाम् अपि गोपानां भयोत्पादनेन
शीघ्र-गमनात् । यद् वा, बालक-वर्ग-शिरोमणौ तस्मिन् महोत्पातैः
सर्व-बालकेष्व् अपि व्रज-जनानां **नाश-हेतव** एव ॥२३॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : उत्थातव्यम्** अन्यत्र गन्तव्यम्
इत्य् अर्थः । कुतः ? **गोकुलस्य** तत्रत्यानां सर्वेषां **हितैषिभिर्**
इति **बालानाम्** इति च सामान्योक्तिः श्री-नन्दस्यासङ्कोचार्थं ।
\"प्रजानाम्\" इति पाठे\ऽपि स एवार्थः । \"व्रजानाम्\" इति च पाठः
क्वचित् । वस्तुतस् तु तद्-धितादिनैव सर्व-हितादि-सिद्धेः
तत्-तद्-उक्तिः ॥२३॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : \"**बालानां\" \"व्रजानाम्\" इति
पाठ-द्वयेऽपि समूह-निर्देशो व्रजेश्वर-सङ्कोचत एवाग्रे
श्री-कृष्णैक-निष्ठत्वेनातीत-भयोद्देशात् कथञ्चित् तेन निर्दिष्टं
निर्धारति **हरेर्** \[२४\] इति ॥२३॥

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी)**, **बलदेव-विद्यभूषणः
(वैष्णवानन्दिनी) : गोकुलस्य** तद्-वासि-मात्रस्य ॥२३॥

------------------------------

**॥ १०.११.२४ ॥**

**मुक्तः कथञ्चिद् राक्षस्या बाल-घ्न्या बालको ह्य् असौ ।**

**हरेर् अनुग्रहान् नूनम् अनश् चोपरि नापतत् ॥**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : अनः** शकटम् ॥२४॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** महोत्पातान् एव दर्शयन्
तेषां स्वतो\ऽप्रतिकार्यतां च बोधयति---**मुक्त** इति त्रिभिः ।
**बालक** इति स्वयं मोचनाशक्तिर् उक्ता । अतः **कथञ्चिद्** इति साक्षात्
कारणादर्शनात् केनाप्य् अस्मद्-भाग्येनैवेत्य् अर्थः । **हि** अनुभवे ।
**असौ** सर्वेषाम् अस्माकं जीवन-भूतः । परोक्ष-निर्देशो गोप-वृद्धाः
\[२१\] इत्य् उक्त्या सभायां मन्त्रणे वृद्धानाम् एव योग्यत्वेन बालकस्य
तस्य तत्र साक्षाद् अविद्यमानत्वात् । यद् वा, **असाव्** अयं
साक्षाद्-दर्शनेन तस्मिन् उपनन्देन तस्यापि तत्रैव नीतत्वात् । किं वा,
कौतुकेन स्वयम् एव तेन तत्र गतत्वात् । **नूनं** निश्चये ।
अमुष्योपरि सर्वोत्पातादि-दुःखं हरतीति **हरिः**, तस्येति वैष्णवानाम्
अस्माकं गृहे विशेषतो रक्षा-मन्त्र-विदां श्री-यशोदादीनां सान्निध्ये
**राक्षस्याः** किञ्चित्-करणाशक्तेस् तस्याः सकाशाद् अमुष्य मुक्तिर्
अस्मद्-भाग्येनापि सम्भवात् । दूरे रहस्याशरणे **शकटाधः**
शायितस्य **उपरि** स्वयं पततो\ऽपि शकटस्यापतनं च
परम-दुर्घटं केवलं तद्-**अनुग्रहाद्** एव भवतीति भावः
॥२४॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अतस् तान् अधिकृत्यैव
महोत्पातानुतापं सूचयन् कौतुकेन स्वयम् एव तत्रागतं श्री-कृष्णम् अङ्के
कृत्वा स-स्नेहं दृष्टान्तयति---**मुक्त** इति त्रिभिः ।
राक्षस्य्-आदि-शब्देन स्व-गणेन अप्रतिकार्यत्वं दर्शितं । **बालक**
इत्य् अनेन तेन तु सुतराम् । अतः **कथञ्चिद्** इति
साक्षात्-कारणादर्शनात् केनाप्य् अनिर्वचनीयेनैव कारणेनेत्य् अर्थः ।
**हि** प्रसिद्धौ । सर्वेषाम् एवानुभवात् कथञ्चित् तेनोक्तम् एव
निर्धारयति---**हरेर्** इति । **नूनं** निश्चये ॥२४॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : असौ** कृष्णः ॥२४॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** बालान् अधिकृत्यैव
महोत्पातानुतापं सूचयन् कौतुकात् तत्रागतं कृष्णम् अङ्के कृत्वा स-स्नेहं
दृष्टान्तयति---**मुक्त** इति त्रिभिः ॥२४॥

------------------------------

**॥ १०.११.२५ ॥**

**चक्र-वातेन नीतो \ऽयं दैत्येन विपदं वियत् ।**

**शिलायां पतितस् तत्र परित्रातः सुरेश्वरैः ॥**

**श्रीधर-स्वामी (भावार्थ-दीपिका) :** विपदं वीनां पक्षिणां पदं
विहार-स्थानम् । विगत-प्रतिष्ठं वा । वियन् नभः ॥२५॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** पक्षिणां विहारो ल्न
केवलम् आकाशे, किं तु भूमाव् अपीत्य् अरुच्या विगता प्रतिष्ठावमानं यस्य
तद्-विगत-प्रतिष्ठम् अनन्त-पद-वाच्यत्वाद् वियतः **तत्र** तदा
॥२५॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : अयम्** इति प्रस्तुततया
काल-नैकट्यापेक्षया वा । पक्षान्तरे स्नेह-भर-जननार्थम् अङ्गुल्या
दर्शयति । **दैत्येन नीतः,** तत्र च **वियद्** आकाशं नीतः,
तत्रापि **विपदम्** । तैर् व्याख्यातम् एव । तत्राप्य् ऊर्ध्वम् इत्य् अर्थः
। यद् वा, आपद्-रूपं ततः पातादिना महानर्थ-सम्भवात् । यद्य्
अपीदृशं श्री-भगवति प्रयोक्तुं न योग्यम्, तथापि विभीषिकार्थम् ।
किं वा, अनिष्टा-शङ्कीनि बन्धु-हृदयानि भवन्ति इत्य्-आदि-न्यायेन
स्नेह-भराकुलत्वाद् घटत एव । अग्रे न म्रियेत \[२६\] इत्य् एवम्
अन्यत्राप्य् ऊह्यतम् । पश्चात् पतितो\ऽपि तत्र शिलायाम् इत्य् एवम् उपर्य्
अधो\ऽपि विपद् । वर्गतः **सुर-श्रेष्ठैस्** तत्-तल्-लोक-पालैर् एव
**परितस् त्रातः** । यद् वा, ततस् ततः सर्वतो रक्षया हरेर् एव
शक्त्य्-अतिशयं मत्वा । गौरवेण सुरेश्वरैर् इति बहुत्वम्,
सुरेश्वरेणेत्य् अर्थः ॥२५॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : दैत्येन नीतः,** **तत्र** च
**वियद्** आकाशं नीतः, तत्रापि **विपदम्** । अन्यत् तैः । तत्र
विगत-प्रतिष्ठम् इति अत्यूर्ध्वम् इत्य् अर्थः । **सुरेश्वरैः**
अच्युत-प्रेरितैः तत्-पार्षद-रूपैर् एवेत्य् अर्थः । **तद् अप्य्
अच्युत-रक्षणम्** इत्य् अपि-शब्दात् ॥२५॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : सुरेश्वरैर्** अच्युत-प्रेरितैस्
तत्-पार्षदैः ॥२५॥

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : चक्रवातेन** तृणावर्तेन
**वियद्** आकाशं वियत्-प्रापकत्वाद् **विपदं** । **सुरेश्वरैः**
सुरेश्वरेण विष्णुना, बहुत्वं गौरवेण । तत्रापीत्य्
उत्तर-वाक्ये\ऽपि-कारात् ॥२५॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) : चक्रवातेन** तृणावर्तेन
**वियद्** आकाशं वियत्-प्रापकत्वाद् **विपदं** । **सुरेश्वरैः**
हरिणा, बहुत्वं गौरवात् ॥२५॥

------------------------------

**॥ १०.११.२६ ॥**

**यन् न म्रियेत द्रुमयोर् अन्तरं प्राप्य बालकः ।**

**असाव् अन्यतमो वापि तद् अप्य्**[^७१] **अच्युत-रक्षणम् ॥**

[^७१]: तत्राप्य्


**श्रीधर-स्वामी (भावार्थ-दीपिका) : अन्यतमो** वा कश्चिद् बालः ।
**अच्युतेन** एव **रक्षणम्** आसीत् ॥२६॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : असौ** कृष्णो **बालकः** ।
**अन्यतमः** कृष्णाद् भिन्नः । **यन् न म्रियेत** **तद्
अच्युत-रक्षणम्** इति योजना ॥२६॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : म्रियेत** इत्य् अयुक्तम् अप्य्
अमङ्गल-स्मारणं तेषां स्नेह-वर्धनार्थम् । **अच्युतेन**
सर्व-व्यापकेन भगवतैव **रक्षणम्** अभूत्, अन्यथा इतस् ततः
स्थितानां बालकादीनाम् अप्य् आकाश-स्पर्शि-महा-वृक्ष-द्वय-निपाताद् अन्येन
तत्र तत्र रक्षानासम्भवात् ॥२६॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** सास्र-गद्गदम् आह---**यन् न
म्रियेत** इति । दुःखैर् एवाश्लीलम् अपि प्रयुक्तम् इदम् इति । तत्रापीति
तद् अपीति वा पाठः ॥२६॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** तत्राप्य् **अच्युत-रक्षणम्** इत्य्
**अपि**-शब्दात् ॥१४॥

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : असौ** कृष्णः ॥२६॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** सास्रं स-गद्गदं
चाह---**यन् न म्रियेत** इति । दुःख-भवाद् अश्लीलम् अपि प्रयुक्तं तच्
च झटित्य्-उत्थानायेति बोध्यम् । **असौ** कृष्णः । यद्य् अप्य् एषां
नित्य-पार्षदत्वात् कृष्णैश्वर्य-बुद्धिर् विस-तन्तुवद् अन्तर् अस्त्य् एव,
तथापि वात्सल्य-प्रेम्णा तद्-अन्तर्-धानाद् अनिष्ट-शङ्का बलभद्रादीनाम्
इव ज्ञात-तद्-ऐश्वर्याणाम् अप्य् अभ्युदेतीति बोध्यम् ॥२६॥

------------------------------

॥ १०.११.२७ ॥

**यावद् औत्पातिको\ऽरिष्टो व्रजं नाभिभवेद् इतः ।**

**तावद् बालान् उपादाय यास्यामो\ऽन्यत्र सानुगाः ॥**

**श्रीधर-स्वामी (भावार्थ-दीपिका) : अरिष्टो**ऽनर्थः । **इतः**
स्थानात् ॥२७॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : औत्पातिकः**
उत्पात-प्रभवोऽ**रिष्टो**ऽशुभ-सूचकः, अरिष्टम् अशुभे तक्रे सूतिकागार
आसवे । शुभे मरण-चिह्ने च इति मेदिनी । **अन्यत्र** स्थानान्तरे
॥२७॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** एवम् असकृत् परमेश्वरेण
रक्षा कृता । तादृशं च कुतो\ऽस्माकं भाग्यं येन सदा तेन सा कार्या ?
तस्मात् तद्-आदिष्ट-नीति-शास्त्रानुसरणाच् चोत्पात-स्थानम् एतद् आशु
परित्यक्तुम् एव युज्यत इत्य् आह---**यावद्** इति । **औत्पातिक**
उत्पातजः । **व्रजं** सर्वम् एव गोकुलम् । यद् वा,
निज-प्राणाधिक-श्री-नन्द-बालकाभिभवेन सर्वस्यापि व्रजस्य
अभिभवापत्तेस् तद्-अपेक्षयैव व्रजम् इत्य् उक्तम् । **बालान्** इति
बालानाम् इति पूर्ववत् । यद् वा, गौरवेण बहुत्वं श्री-कृष्णम् इत्य् अर्थः
। **सानुगाः** पुत्र-कलत्र-मित्र-भृत्य-पुरोहितादि-सहिताः ॥२७॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** एवम् असकृत् परमेश्वरेण
रक्षा कृता । तादृशं च कुतोऽस्माकं भजनं येन सदा तेन सा कऋया ?
तस्मात् तद्-आदिष्ट-नीति-शास्त्रानुसाराच् चोत्पात-स्थानम् एतद् आशु
परित्यक्तुम् एव युज्यत इत्य् आह---**यावद्** इति । **औत्पातिकः**
उत्पातजः **व्रजम्** इत्य्-आदिकं पूर्ववच् छ्री-कृष्णाभिप्रायेणैव
॥२७॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** पूर्वम् अस्मिन् नगरे
विष्णु-कथा-कीर्तन-दर्शन-परिचर्यादिकं बहुतरम् आसीत् यावन् नन्दस्य
बालको अयम् अभूत् तावद् आस्थान्यादिषु सर्वत्रास्यैव
कथा-कीर्तन-दर्शनादिकं प्रतिक्षणं भवत्य् अतस् तादृशं च
कुतो\ऽस्माकं स्म्प्रति तद् भजनं येन सदा विष्णुनैव रक्षा स्याद् अतस्
तद्-आदिष्ट-नीति-शास्त्रम् एवानुसरणीयम् इत्य् आह---**यावद्** इति
॥२७॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** तथैवाह---**यावद्**
इति । **औत्पातिक** उत्पातजः **अरिष्टः** अशुभवान् क्लेशः, अरिष्टे तु
शुभाशुभे इत्य् अमरः ॥२७॥

------------------------------

**॥ १०.११.२८ ॥**

**वनं वृन्दावनं नाम पशव्यं नव-काननम् ।**

**गोप-गोपी-गवां सेव्यं पुण्याद्रि-तृण-वीरुधम् ॥**

**श्रीधर-स्वामी (भावार्थ-दीपिका) : पशव्यं** पशुभ्यो हितम् ।
**नवानि काननान्य्** अवान्तराणि विह्यन्ते यस्मिंस् तत् ॥२८॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *अवान्तराणि*
निधुवन-बिल्वादीनि । यद् वा, **कः** क-कार **आनने** मुखे आदौ
येषां ते काननाः, कदम्ब-कपित्थ-केशर-काल-स्कन्धादयो वृक्षा ।
**नवा** नित्य-नूतनाः **कानना** यत्र तत् तथा । यद् वा,
नव-सङ्ख्याकाः काननाः
कदम्ब-कर्णिकार-कमल-केसर-काञ्च-नारकाल-स्कन्ध-कपित्थ-कुञ्जराशन-केतक-रूपा
यत्र तत् तथा । भावि-लीलाभिप्रायेणाह । यद् वा, न
बकस्यासुरस्याननं मुखं यत्र तत् तथा ।
बक-मुखस्यात्रैवोत्पाटनात् । अत्र पक्षे नञ्-अर्थेन न-शब्देन
समासावयवयोः सावर्ण्यं चानुध्येयम् । यद् वा, **पुण्याद्रयः**
गोवर्धन-बृहत्सान्व्-आदयः । **पुण्य-तृणानि** कुश-काशोशीरादीनि ।
**पुण्य-वीरुधो** विष्णुक्रान्ता-माधव्य्-आद्याः । यद् वा, आद्रि-पदेन द्रुमा
ग्राह्याः, अद्रयो द्रुम-शैलार्काः इत्य् अमरः । तथा च पुण्य-द्रुमाः
कदम्ब-तमालादयः । पुण्या अद्रि-तृणवीरुधो यत्र तत् तथा
समासान्तोच्॥२८॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** ननु नासमीक्ष्य परं
स्थानं पूर्वम् आयतनं त्यजेत् इति नीतिः, तत्राह---**वनम्** इति ।
अस्त्य् एवेति शेषः । परम-पतिव्रतायाः श्री-भगवद्-अनुगृहीताया
श्री-वृन्दाया वनम् इति सर्वोपद्रव-राहित्यं सर्व-सद्-गुणमयत्वं च
सूचितम् । तद् एवाभिव्यञ्जयति---**पशव्यम्** इत्य्-आदिना ।
पुष्ट्य्-आदि-कारित्वाद् रोगाद्य्-अविषयत्वाच् च पशुभ्यो हितम् इत्य्-आदिना
बृहद्-वनाद् वैशिष्ट्यं बोधयति । **नवानि** सम्प्रति तत्र
कृष्ण-कृईडार्थं स्वयम् उत्पन्नानि ।

किं वा, **नव** नव-सङ्ख्यकानि ताल-वनादीनि षट्
मुञ्जान्धकार-विरह-वनानि त्रीणीत्य् एवम् । किं च, **पुण्याः**
पुण्य-जनकत्वादिना परमोत्तमा **अद्रयः** श्री-गोवर्धनादयः,
**तृणानि** दर्भ-दूर्वादीनि, **वीरुधश्** च विष्णु-पर्णाद्या यस्मिन् ।
यद् वा, पुण्या एवाद्र्य्-आदयः सर्वे\ऽपि यस्येत्य् अन्यत्रापुण्यानाम् अपि तत्र
पुण्यत्वात् पुण्याद्रिषु स्वत एव पुण्य-वृक्षाणाम् अप्य् अन्तर्गतत्वात् पृथग्
अनुक्तिः । यद् वा, **नवानि** सदा पत्र-पल्लवादि-सम्पत्त्या
नित्य-नूतनानि काननानि कदम्बादि-वृक्ष-वनिका यस्मिन् । यद् वा, वृन्दाया
वनम् इत्य् उपवनतया फल-पुष्प-प्रधान-वृक्षाणां स्वतः सत्ता
सूचितैव । किं च, पुण्येत्य् एवम् असाधारणत्वम् उक्तम् । तथा च
श्री-हरिवंशे---

> श्रूयते हि वनं रम्यं पर्याप्त-तृण-संस्तरम् ।
>
> नाम्ना वृन्दावनं नाम स्वादु-वृक्ष-फलोदकम् ॥
>
> अझिल्लि-कण्टक-वनं सर्वैर् वन-गुणैर् युतम् ।
>
> कदम्ब-पादप-प्रायं यमुना-तीर-संश्रितम् ॥
>
> स्निग्ध-शीतानिल-वनं सर्वर्तु-निलयं शुभम् ।
>
> गोपीनां सुख-सञ्चारं चारु चित्र-वनान्तरम् ॥
>
> तत्र गोवर्धनो नाम नातिदूरे गिरिर् महान् ।
>
> भ्राजते दीर्घ-शिखरो नन्दनस्येव मन्दरः ॥
>
> मध्ये चास्य महाशाखो न्यग्रोधो योजनोच्छ्र्तः ।
>
> भाण्डीरो नाम शुशुभे नील-मेघ इवाम्बरे ॥
>
> तत्र गोवर्धनं चैव भाण्डीरं च वनस्पतिम् ।
>
> कालिन्दीं च नदीं रम्यां द्रक्ष्यावश् च यतः सुखम् ॥ \[ह।वं।
> २.८.२२-२८\] इति ।

अत एव **गोपादीनां सेव्यं** सेवितुं योग्यं, सेव्यम् इति भक्त्य्-अपेक्षया
। किं वा, आसक्त्या नित्योपभोग-विवक्षया । अनेन तत्र
दुष्टजनत्वाभावो हिंस्राणां च हिंसा-राहित्यम्, शाश्वतिक-वैराणाम् अपि
मिथः सौहार्दं सूचितम् । तथा चाग्रे तत्रैव, यत्र
नैसर्ग-दुर्वाराः सहासन्न-मृगादयः \[भा।पु।१०.१७.६०\] इत्य्-आदि ।
**पशव्यम्** इत्य् उक्ते\ऽपि पुनर् **गवां सेव्यम्** इत्य् उक्तिर् विशेषतो
गो-वृद्ध्य्-आदि-कारि
श्री-गोवर्धन-वर्ति-सुलभ-सुतृण-जलाद्य्-अभिप्रायेण । यद् वा, पशुषु
गवां मुख्यत्वेन तासां हित-विशेषापेक्षया ॥२८॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ननु, नासमीक्ष्य परं
स्थानं पूर्वम् आयतनं त्यजेत् इति नीतिः । तत्राह\--**वनम्** इति ।
अस्तीति शेषः । वृन्दायाः पाद्म-कार्तिक-माहात्म्योक्त-रीत्या
श्री-भगवत्-प्रेयसीत्वं प्राप्ताया वनम् इति सर्वोपद्रव-राहित्यं
सकल-सद्-गुणमयत्वं सूचितम् । तद् एवाभिव्यञ्जयति---**पशव्यम्**
इत्य्-आदिना । आरोग्यादि-प्रद-जल-तृणादित्वात् पशुभ्यो हितं
**नव-काननम्** इति बृहद्-वनस्य जीर्ण-काननत्वं च सूचयति । तच्
च चिर-कालं गवादि-सम्मर्द-च्छिद्यमान-नवाङ्कुरादित्वात् तथा तथा
वृन्दावनस्य पूर्व-व्रज-वासत्वं सूचयति । द्वयोर् अनादि-कालत्वेऽपि
तस्मिन् नवत्व-निर्देशेन तद्-उच्छिन्न-चरत्वावगमात् । **गोपादीनां
सेव्यम्** इति तत्र दुष्ट-जनत्वाद्य्-अभयं दर्शितं । **पुण्या** एव
**आद्रयस् तृणानि वीरुधश्** च यत्र । अदन्तत्वम् आर्षः [।
ह-दन्ताद्]{।मर्क्} [वेति टापावीरुधा]{।मर्क्}-शब्द एव वा । सर्वम् इति
यत्र पुण्यम् इत्य् अर्थः । पुण्यत्वेन प्रसिद्धानाम् एव तत्र स्थिते
कास्कराद्य्-अपुण्य-द्रुमादीनां क्वचित् स्थिते वा तज्-जन्मत्वेन
पुण्यत्व-सिद्धेः । अत्र विशेषः श्री-हरिवंशे, श्री-रामं प्रति
श्री-कृष्ण-वाक्यम्---

> श्रूयते हि वनं रम्यं पर्याप्त-तृण-संस्तरम् ।
>
> नाम्ना वृन्दावनं नाम स्वादु-वृक्ष-फलोदकम् ॥
>
> अझिल्लि-कण्टक-वनं सर्वैर् गुण-गणैर् युतम् ।
>
> कदम्ब-पादप-प्रायं यमुना-तीर-संस्थितम् ॥
>
> स्निग्ध-शीतानिल-वनं सर्वर्तु-निलयं शुभम् ।
>
> गोपीनां सुख-सञ्चारं चारु-चित्रवनान्तरम् ॥
>
> तत्र गोवर्धनो नाम नातिदूरे गिरिर् महान् ।
>
> भ्राजते दीर्घ-शिखरो नन्दनस्येव मन्दरः ॥
>
> मध्ये चास्य महा-शखो न्यग्रोधी योजनोच्छ्रितः ।
>
> भाण्डीरो नाम शुशुभे नील-मेघ इवाम्बरे ॥
>
> तत्र गोवर्धनं चैव भाण्डीरं च वनस्पतिम् ।
>
> कालिन्दीं च नदीं रम्यां द्रक्ष्यावश् च यतः सुखम् ॥ \[ह।वं।
> २.८.२२-२८\] इति ॥२८॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : पुण्याद्रि** इति वृन्दावनस्य
महा-विस्तीर्णत्वं बोधयति ॥२८॥

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** न चास्मत्
प्राचीन-राजधानीं नन्दीश्वरो गन्तुं शक्यः यद् भयान् नन्दीश्वरात्
पलाय्यात्र महा-वने वयम् अवसाम, तस्यारिष्टस्य सम्प्रत्य् अपि तत्रैव
स्थितेः । न च व्रज-भूमेर् अन्यत्र इयासा सम्भवेत्, अरोचकत्वाद् एव
। तस्मान् नन्दीश्वर-महा-वनयोर् मध्य-वर्ति-स्हानम् एवावासार्थं
युज्यत इति विचार्याह---**वनम्** इति । **पशव्यं** पशुभ्यो हितं
**नवानि काननाय्** अवान्तराणि यत्र तत् ॥२८॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

------------------------------

**॥ १०.११.२९ ॥**

**तत् तत्राद्यैव यास्यामः शकटान् युङ्क्त मा चिरम् ।**

**गोधनान्य् अग्रतो यान्तु भवतां यदि रोचते ॥**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यतस् तद् वनम् एतादृशं
ततस् तत्र वने युक्त योजयत यूयम् । नूयते स्तूयते ति नवं स्तुतं
कं जलं यस्याः सा नवका कालिन्दी, न जलं यमुना-वारि
साक्षाद्-ब्रह्मैव केवलम् इत्य् उक्तेः । नव-काननेऽग्रे यस्य तत् तथेति
मुखाग्र-चेष्टा-कृष्णास्येष्व् आननं चलनेऽपि च इति यादवः । नवानां
हर्य्-आदि-[योते]{।मर्क्}श्वराणां कं सुखं यया सा नवका भक्तिस् तस्या
आननं चेष्टनं यत्रेति वा । नवानां जम्बू-दीपस्थ-खण्डानां कं शिरः
कर्म-भूमित्वेन मुख्यत्वान् नवकं भारत-खण्डं तस्याननं मुखम्
इव श्रेष्ठम् । भारते व्रज-भूः श्रेष्ठा तत्र वृन्दावनं परम् इति व
नौतीति नवं कस्याननं काननं नवं स्तुवत् काननं यत्र इति वा
नवकाननम् । यद् वा, नवसु खण्डेषु कीयते गीयते मत्स्यादि-रूपैर् इति
नवको हरिस्तस्याननं चेष्टात्रेति नवकाननम् । नवानां नन्दानां कं
कं सुखं येन स नवकस् तस्याननं चेष्टनं नवकाननं तद् विद्यते
नित्यम् अत्रेति तथा मत्वर्थीयोच् ।

न च नन्दीश्वरोऽस्मत् प्राचीन-राजधानीं गन्तुं शक्त्यः यद् भयान्
नन्दीश्वर-महावनयोर् मध्यवर्तिस्थानम् एव वासार्थं युज्यते इति
विचार्याहवनम् इति । नासमीक्ष्य परं स्थानं पूर्वम् आयतनं त्यजेत्
इति नीत्या च वृन्दायाः पाद्मोर् जमाहात्म्योक्तरीत्या भगवत् प्रेयसीत्वं
प्राप्ताया वनं नवकानम् इत्य् उक्तेर् बृहद् वनस्य जीर्णत्वं प्राप्तं किं
कारस्करादीनाम् अपुण्य-वृक्षादीनाम् अपि तत्र जातत्वात् पुण्यत्वम् एवेति ।
तत्र विशेषस्तु हरि-वंशीय-कृष्ण-वाक्यतोऽवसेयः । तथा हि---

> श्रुयते हि वनं रम्यं पर्याप्त-तृण-सम्भवम् ।
>
> नाम्ना वृन्दावनं नाम स्वादु-वृक्षा-फलोदकम् ॥
>
> अमीनि-कण्टक-वनं सर्वैर् गुण-गणैर् युतम् ।
>
> कदम्ब-पाद-पप्रायं यमुना-तीर-संस्तुतम् ।
>
> स्निग्ध-शीतानिलवनं सर्वर्तु निलयैर् युतम् ।
>
> गोपीनां सुख-सञ्चारं चारुचित्रवनान्तरम् ।
>
> तत्र गोवर्धनो नाम नातिदूरे गिरिर् महान् ।
>
> राजते दीर्घ-शिखरो नन्दनस्येव मन्दरः ।
>
> मध्ये चास्य महा-शाखो न्यग्रोधो योजनोच्छ्रितः ।
>
> भाण्डीरो नाम शुशुभे नील-मेघ इवाम्बरे ।
>
> तत्र गोवर्धनं चैव भाण्डीरं च वनस्पतिम् ।
>
> कालिन्दीं च नदीं रम्यां द्रक्ष्यावश् च यतः सुखम् । \[ह।वं।
> २.८.२२-२८\] इति ।

अत्र नातिदूर इति नातिप्रान्ते न च मध्ये किं तु पार्श्व-देश एवेत्य्
अर्थः । अहो वृन्दावनं रम्यं यत्र गोवर्धनो गिरिः इति स्कान्दात् ।
यत् तुभाण्डीर-मध्यस्थितत्वम् उक्तं तद् इत्थं प्रतिपद्यते । स
खलु वृन्डवन-सिमस्थात् क्रीडनकुट्टिमाद् उत्तरस्य योजनद्वयान्ते
यमुना-तीरे दक्षिणे सम्प्रति च भाण्डीरतया प्रसिद्धो देशो
योजन-प्रमाणोस्ति एवं योजनत्रये लब्धे तत्-परस्य योजनद्वयस्य
मिश्रणया वृन्दावनस्य पञ्च-योजन-प्रमाणत्वं सिद्ध्यति तद् उक्तं
गौतमीये---वृन्दावनम् उद्दिश्य भगवता पञ्च-योजनम् एवास्ति वनं मे
देह-रूपकम् ॥२९॥ इति चक्रवर्ति-तोषिणीकारौ ।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अत्र नातिदूर इति
नातिप्रान्ते न च मध्ये किं तु पार्श्व-देश एवेत्य् अर्थः अहो वृन्दावनं
रम्यं यत्र गोवर्धनो गिरिः इति स्कान्दात् । अत्रैव तत्रेति
द्विरुक्तत्वात् पुरस् तस्यैव योजनीयत्वाच् च यत् तु भाण्डीरस्य
मध्य-स्थितत्वम् उक्तं तत्रेदं प्रतिपद्यते स खलु
वृन्दावनसीमस्थाद् भक्त-क्रीडन-कुट्टिमाद् उत्तरस्यां योजन-द्वयान्ते
यमुना-दक्षिण-तीरे सम्प्रति च भाण्डीरतया लोक-प्रसिद्धो देशः स्वयम्
अपि शास्त्रेण प्रसाधयिष्यमाणस् तथा योजन-विस्तारतया
प्रमापयिष्यमाणश् च प्रसिद्ध्यतीति योजनत्रये लब्धे तत् परस्य
योजन-द्वयस्य मिश्रणतया वृन्दावनस्य पञ्च-योजन-प्रमितत्वम् एव
सिद्ध्यति तथाचोक्तं वृन्दावनम् उद्दिश्य बृहद्-गौतमीये स्वयं
भगवता---

> पञ्च-योजनम् एवास्ति वनं मे देह-रूपकम् ।
>
> कालिन्दीयं सुषुम्णाख्या परमामृत-वाहिनी ॥ इति ।

अत्र यत् खलु सुषुम्णा-रूपकेण यमुनाया वृन्दावन-मध्य-वाहित्वं
दर्शितं तच् छ्री-हरिवंशे चान्यत्र व्यज्यते सीमान्तम् इव कुर्वन्तीति
तस्याविशेषणेन । तद् एवं स्थिते भाण्डीरस्य विस्तारे चोच्छ्राये च
योजन-प्रमितत्वेन यमुना-तीरस्थत्वेन च यमुनोत्तर-तीरेऽपि
दीर्घाभिः शाखाभिर् व्याप्तिर् लभ्यते ततः परतोऽपि वृन्दावनस्येति यत्
तु पुण्याद्रि-तृणवीरुधम् इति नद्योद्रयः खग-मृगाः सदयावलोकैर् इति
च योजन-पञ्चकाद् अप्य् आधिक्यं लभ्यते तत् खलु गङ्गातीरस्य
गङ्गात्ववत् तद् बहिः स्थित-कतिपय-गोचारण-भूमेर् अपि तद्
अन्तःपात-विवक्षयागम्यं यत एव पूर्वरीत्या गोवर्धन-दिश्यपि यमुनाम्
आरभ्य वृन्दावनस्य सार्ध-द्वय-योजन-मात्र व्याप्त्या गोवर्धनस्य तत्
पार्श्वस्थिततायाम् अपि यन् नन्दनन्दनस्येव मन्दरः इति प्रोक्तं तद् अपि
सङ्गच्छते यद् वा आदिवाराहादौ कालिय-ह्र्ददादि-कतिपयतीर्थानां
वृन्दावन-करणोपादेयतया वर्णितत्वात् संक्षिप्तम् इव तत् प्रतीयते तत्
खलु तद् अधिदैवत श्री-गोविन्द-देवाधिष्ठानत्वेन मुखत्व-विवक्षया
श्री-केशवाधिष्ठानत्वेन मथुरापुया इवेति तद् एतन् मत एव
खदिर-काम्यक-वनादीनां पृथक्त्वं स्यात् न तु प्राङ्मते इति ज्ञेयं तत्
तस्माद् अद्यैव यास्यामः यामेत्य् अर्थः । स्थानस्यास्य सोपद्रवत्वात्
कालस्यास्य च शोभनत्वाद् इति भावः । व्यतिरेकेण द्रढयति माचिरम्
अविलम्बम् इत्य् अर्थः । यदि भवतां भवद्भ्यो रेचत इति विनयेन
॥१८॥

तत् तस्माद् अद्यैव यास्यामो यामेत्य् अथ इत्य् अदूरवर्तित्वं चोक्तम् । मा
चिरम् अविलम्बम् इत्य् अर्थः, अन्यथौत्पातिकारिष्ट-सम्भवात् । तत्त्वतस्
तु पूर्व-स्थाने ममत्वेन क्षणान्तरे वैमत्य् आशङ्कया तथोक्तम् । यदि
भवतां भवद्भयो रोचत इति विनयेन सर्वान् वशीकरोति ॥२९॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अत्र नातिदूर इति नातिप्रान्ते
न च मध्ये किं तु पार्श्वदेश एवेत्य् अर्थः अहो वृन्दावनं रम्यं यत्र
गोवर्धनो गिरिः इति स्कान्दात् । अत्रैव तत्रेति द्विरुक्तत्वात् पुरस्
तस्यैव योजनीयत्वाच् च यत् तु भाण्डीरस्य मध्य-स्थितत्वम् उक्तं
तत्रेदं प्रतिपद्यते स खलु वृन्दावनसीमस्थाद्
भक्त-क्रीडन-कुट्टिमाद् उत्तरस्यां योजन-द्वयान्ते यमुना-दक्षिण-तीरे
सम्प्रति च भाण्डीरतया लोक-प्रसिद्धो देशः स्वयम् अपि शास्त्रेण
प्रसाधयिष्यमाणस् तथा योजन-विस्तारतया प्रमापयिष्यमाणश् च
प्रसिद्ध्यतीति योजनत्रये लब्धे तत् परस्य योजन-द्वयस्य
मिश्रणतया वृन्दावनस्य पञ्च-योजन-प्रमितत्वम् एव सिद्ध्यति
तथाचोक्तं वृन्दावनम् उद्दिश्य बृहद्-गौतमीये स्वयं भगवता---

> पञ्च-योजनम् एवास्ति वनं मे देह-रूपकम् ।
>
> कालिन्दीयं सुषुम्णाख्या परमामृत-वाहिनी ॥ इति ।

अत्र यत् खलु सुषुम्णा-रूपकेण यमुनाया वृन्दावन-मध्य-वाहित्वं
दर्शितं तच् छ्री-हरिवंशे चान्यत्र व्यज्यते सीमान्तम् इव कुर्वन्तीति
तस्याविशेषणेन । तद् एवं स्थिते भाण्डीरस्य विस्तारे चोच्छ्राये च
योजन-प्रमितत्वेन यमुना-तीरस्थत्वेन च यमुनोत्तर-तीरेऽपि
दीर्घाभिः शाखाभिर् व्याप्तिर् लभ्यते ततः परतोऽपि वृन्दावनस्येति यत्
तु पुण्याद्रि-तृणवीरुधम् इति नद्योद्रयः खग-मृगाः सदयावलोकैर् इति
च योजन-पञ्चकाद् अप्य् आधिक्यं लभ्यते तत् खलु गङ्गातीरस्य
गङ्गात्ववत् तद् बहिः स्थित-कतिपय-गोचारण-भूमेर् अपि तद्
अन्तःपात-विवक्षयागम्यं यत एव पूर्वरीत्या गोवर्धन-दिश्यपि यमुनाम्
आरभ्य वृन्दावनस्य सार्ध-द्वय-योजन-मात्र व्याप्त्या गोवर्धनस्य तत्
पार्श्वस्थिततायाम् अपि यन् नन्दनन्दनस्येव मन्दरः इति प्रोक्तं तद् अपि
सङ्गच्छते यद् वा आदिवाराहादौ कालिय-ह्र्ददादि-कतिपयतीर्थानां
वृन्दावन-करणोपादेयतया वर्णितत्वात् संक्षिप्तम् इव तत् प्रतीयते तत्
खलु तद् अधिदैवत श्री-गोविन्द-देवाधिष्ठानत्वेन मुखत्व-विवक्षया
श्री-केशवाधिष्ठानत्वेन मथुरापुया इवेति तद् एतन् मत एव
खदिर-काम्यक-वनादीनां पृथक्त्वं स्यात् न तु प्राङ्मते इति ज्ञेयं तत्
तस्माद् अद्यैव यास्यामः यामेत्य् अर्थः । स्थानस्यास्य सोपद्रवत्वात्
कालस्यास्य च शोभनत्वाद् इति भावः । व्यतिरेकेण द्रढयति माचिरम्
अविलम्बम् इत्य् अर्थः । यदि भवतां भवद्भ्यो रेचत इति विनयेन
॥१८॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : तत्** तस्मात् **तत्र**
वृन्दावने **भवतां** भवद्भ्यः शस्ताः ॥१८॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

------------------------------

**॥ १०.११.३० ॥**

**तच् छ्रुत्वैक-धियो गोपाः साधु साध्व् इति वादिनः ।**

**व्रजान् स्वान् स्वान् समायुज्य ययू रूढ-परिच्छदाः ॥**

**श्रीधर-स्वामी (भावार्थ-दीपिका) : एक-धियो** विप्रतिपत्ति-रहिताः
। **व्रजान्** शकट-व्यूहान् । **रूढाः** शकटादिष्व् आरोपिताः
**परिच्छदा** यैस् ते ॥३०॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *विप्रतिपत्ति-रहिता*
विरुद्धोक्ति-वर्जिताः । गृहे वस्त्रे संविधायां तिरस्कारे **परिच्छदे**
इति कोशः । **परिच्छदा** दोह-पात्र-मन्थन्य्-आदयः ॥३०॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : एकस्मिन्** श्री-कृष्ण एव
**धीर्** येषाम् । अत एव विप्रतिपत्तिर् अहित-धीत्वात् **साध्व्** इत्य्-आदि
। **व्रजान्** इति तैर् व्याख्यातम् । यद् वा, इतस् ततः
स्थितानन्त-व्रज-वर्ति-गवादीन्, **सम्यक् आ** सर्वतो **योजयित्वा**
एकत्र मेलयित्वा ॥३०॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** एकस्मिन् श्री-कृष्ण एव धीर्
येषां अत एव विप्रतिपत्तिर् अहितधीत्वात् साध्वित्य्-आदि इतस् ततः स्थितान्
एक-व्रजवर्ति-गवादीनेवात्र मेलयित्वा रूढा शकटान्य् आरूढाः परिच्छदा
एषान्ते ॥१९॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** व्रजान्
व्रज-वर्ति-गवादीन् एकत्र मेलयित्वा रूढाः शकटान्य् आरूढा परिच्छदा
येषां ते ॥१९॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

------------------------------

**॥ १०.११.३१-३२ ॥**

**वृद्धान् बालान् स्त्रियो राजन् सर्वोपकरणानि च ।**

**अनःस्व् आरोप्य गोपाला यत्ता आत्त-शरासनाः ॥**

**गोधनानि पुरस्कृत्य शृङ्गाण्य् आपूर्य सर्वतः ।**

**तूर्य-घोषेण महता ययुः सह-पुरोहिताः ॥**

**श्रीधर-स्वामी (भावार्थ-दीपिका) : यत्ताः** कृत-प्रयत्नाः ॥३१॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : अनःसु** शकटेषु ।
**सर्वोपकरणानि** भोजन-पात्र-शय्या-पेषण-किर्तन-यन्त्रादि-रूपाणि
॥३१॥ **शृङ्गाणि** शृङ्गाराणि वाद्यानि मृग-शृङ्गाणि वा । यद् वा,

> शृङ्गं तु गवलं हेम-निबद्धाग्रिम-पश्चिमम् ।
>
> रत्न-जाल-स्फुरन्-मध्यं मन्त्र-घोषाभिधं स्मृतम् ॥
> \[भ।र।सि। २.१.३७३\]

इति भक्ति-रसामृतोक्त-लक्साणं शृङ्गम् अत्र ज्ञेयम् । गवलं माहि
शृङ्गम् इत्य् अमरः । केचित् तु गोरिदं गवलम् इहालप्-प्रत्ययो बाहुलकात्
। **सह-पुरोहिताः** शाण्डिल्य-सहिताः, शाण्डिल्यः सर्व-धर्मज्ञो
नन्दादीनां पुरोहितः इति स्कान्दोक्तेः ॥३२॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** रूढ-परिच्छदत्वम् एव
विवृण्वन् यान-प्रकारम् आह---**वृद्धान्** इति द्वाभ्याम् ।
**आत्त-शरासनाः** पथि दुष्ट-कंसादि-भयात् । **सह-पुरोहिताः**
पुरोहित-साहिताः । यद् वा, पुरोहिताश् च ययुः, सह एकदैव
परम-पुण्य-स्थानापेक्षया, निज-गृहाद्य्-अनपेक्षणात् । हे **राजन्न्** इति
भवादृशेनापि सद्यस् तथा गन्तुं न शक्यत इति भावः ॥३१.३२॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** रूढ-परिच्छदत्वम् एव
विवृण्वन् यान् अप्रकारम् आह---वृद्धान् इति युग्मकेन । हे राजन्न् इति
तेषां श्री-कृष्ण-प्रेमार्ति निगमयति [॥२०॥]{।मर्क्}

गृहीत्वा \[१०.११.४३\] इति तैर् व्याख्यातम् । तत्र सह लाङ्गूलं यथा
स्यात्, तथा गृहीत्वा केन द्वार-भूतेनेत्य् अपेक्षायाम् आह---अपरेति योज्यम्
। यद् वा, अपराभ्यां पादाभ्यां सहित लाङ्गूलं तस्य गृहीत्वा
भ्रामयित्वा तम् इति पूर्वेणान्वयः ।
तदानीन्तन-क्षेपण-क्रीडणोपयोगि-कपित्थ-फल-पातनार्थं कपित्थाग्रे
चिक्षेप अच्युत इति तं महा-कायं भ्रामयतोऽपि निज-स्थानाच् च्यवनात् स
इति सार्धकं स दैत्यः महा-काय इति मरणे मायापगमान्
निज-महावत्स-दैत्य-रूपाभिव्यक्तेः षड् विशाध्याये कपित्थानि च
लीलयेति वक्ष्यमाणत्वात् कपित्थ-फलैः सह ह विस्मये
तादृश-महाकायस्यापि बाल-रूपतयैव महा-कपित्थाग्रे प्रक्षेपात्
विस्मतास् तस्य महा-कायत्वादिना हेलया वधेन च साध्विति सहसा
दुर्वितर्क-ज्ञानात् दुर्धर्ष-मारणाच् च तत्र विस्मयाद् धर्षाच् च वीप्सा
तद् वधेनामराणां च परम-हितम् अभूद् इत्य् आह---देवाच् चेति
॥३२.३३॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** यत् ताः प्रयत्नवन्तः ॥३१॥

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** दर्शयन् भ्रू-संज्ञया
बलद् एवं ज्ञापयन् मुग्ध इव अजानन् इव आसदत् निकटं प्राप
॥३१॥

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अपराभ्यां सहितं
लाङ्गूलं तस्य गृहीत्वा अच्युतः संसार-सिन्धौ च्युतिस् तस्य दूरीकुर्वन्
कपित्थाग्रे इति तद् देहेनैव क्रोडोपयोगिक-पित्थ-फल-पातनार्थम् इति
भावः । गतं जीवितं यतस् तद् यथा-स्यात् तथा प्राहिणोत् स
वत्सासुरः ॥३२.३३॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

------------------------------

**॥ १०.११.३३ ॥**

**गोप्यो रूढ-रथा नूत्न-कुच-कुङ्कुम-कान्तयः ।**

**कृष्ण-लीला जगुः प्रीत्या निष्क-कण्ठ्यः सुवाससः ॥**

**श्रीधर-स्वामी (भावार्थ-दीपिका) : नूत्नैः** **कुच**-गतैः
**कुङ्कुमैः** **कान्तिर्** यासां ताः । नूत्नेषु कुचेषु यत् कुङ्कुमं, तेन
कान्तिर् यासाम् इति वा ॥३३॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** आद्य-समासे कुच-पदे
लक्षणाकरणात् समासान्तरम् आह---**नूत्नेष्व्** इति । **निष्कं**
पदक-संज्ञं हेम-भूषणम् ॥३३॥

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** तत्रैव विशेषम्
आह---**गोप्य** इति द्वाभ्याम् । **रूढा** आरूढा **रथाः**
शकट-भेदाः । किं वा, उच्चैर् गानार्थं शोभा-भरार्थं च
शकटतो\ऽप्य् उत्तमा विस्तीर्णोच्चतरा यान-विशेषा याभिस् ताः । **नूत्न-**
इति तैर् व्याख्यातम् । यद् वा, **नूत्न-कुचेषु** **कुङ्कुमाद्** अप्य् अधिका
**कान्तिर्** यासाम् । नूत्नेति वृद्धानां व्यावर्तनार्थम् । किं वा, सदा
सर्वासाम् अपि रथ-रूढानां तासां प्रायो नित्य-नव-यौवनत्वात् ।
**कृष्णस्य** चित्ताकर्षकस्य **लीलाम्** । **निष्काणां** स्त्री-भूषणेषु
मुख्यत्वात् तैर् अन्यान्य् अपि ज्ञेयानि ॥३३॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अत्रैव विशेषम् आह---गोप्य
इति द्वाभ्याम् । रूढा आरूढाः रथाः तत् प्रायाः शकट-भेदा याभिस् ताः
निष्काणां स्त्री-भूषणेषु मुख्यत्वात् तैर् अन्यान्य् अपि ज्ञेयानि नूत्नेत्य् अत्र
तेषां प्रथमाथस्तु समीचीनः सर्वैर् एव व्रज-जनैस् तद् गुण-गानस्य
प्रसिद्धत्वात् कृष्ण-रामाभ्यां सह तयोर् जन-कर्तृकायाः कथायाः
श्रवणोत्सुके तयोर् एव कर्तृभूतयोर् वा ॥२२॥

---------------------------------------------------------------------------------------------------------------------

*अन्यैर्* *न व्याख्यातम्।*

------------------------------

**॥ १०.११.३४ ॥**

**तथा यशोदा-रोहिण्याव् एकं शकटम् आस्थिते ।**

**रेजतुः कृष्ण-रामाभ्यां तत्-कथा-श्रवणोत्सुके ॥**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : तत्-कथा** कृष्ण-राम-कथा
तल्-लीलेति यावत् ॥२४॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : तथा** इति वाक्यालङ्कारे,
पूर्वोक्त-समुच्चये वा । ततश् च तयोर् अपि निष्क-कण्ठिकादिकं
द्रष्टव्यम् । **कृष्ण-रामाभ्यां** सह **एकम्** एव **शकटम् आस्थिते**
आरुढे । तत्र हेतुः---**तयोः** कृष्ण-रामयोः सकाशात्
**कथा-श्रवणोत्सुके**, स्नेहेन तयोर् अन्योन्यम् अत्यागात् । यद् वा, द्वयोर्
अपि पुत्रयोः कथा-श्रवणे\ऽभेदेन द्वयोर् अपि मात्रोर् औत्सुक्यात् । यद्
वा, तयोर् अन्योन्यं या वार्ता, तच्-छ्रवणोत्सुके, कृष्णस्यादौ निर्देशो
यथा-संख्य-न्यायात् । किं वा, माधुरी-भरेण तस्यैव कथा-श्रवणे
औत्सुक्य-विशेषात् तेन शोभा-विशेषाच् च ॥३४॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** [+++]{।मर्क्}

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** एकं शकटम् इति द्वयोर्
एव पुत्र-द्व-विरह-सहनाशक्तेः ॥२३॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

------------------------------

**॥ १०.११.३५ ॥ +++**

**वृन्दावनं सम्प्रविश्य सर्व-काल-सुखावहम् ।**

**तत्र चक्रुर् व्रजावासं शकटैर् अर्ध-चन्द्रवत् ॥**

**श्रीधर-स्वामी (भावार्थ-दीपिका) : व्रजावासं** गोकुल-वसति-स्थानम्
॥३५॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : अर्ध-चन्द्रवद्**
अर्ध-चन्द्राकारम् । अर्ध-चन्द्रवद् इति पश्चाद्-भागे
प्रतिस्व-द्रव्य-स्थापनार्थम्, अग्र-भागे
विस्तीर्ण-गवादि-सुख-निर्गमार्थं शकटी-वाट-पर्यन्तश्
चन्द्रार्धाकार-संस्थितः \[वि।पु। ५.६.३०\] इति विष्णु-पुराणे । एवं
तद्-दिने शकटैर् एव चक्रुः, दिनान्तरे तु यथा श्री-हरिवंशे---

> कण्टकीभिः प्रवृद्धाभिस् तथा कण्टकिभिर् द्रुमैः ।
>
> निखातोच्छ्रित-शाखाभिर् अभिगुप्तं समन्ततः ॥ \[ह।वं। २.९.२२\]
> इति ।

कालिय-हृदाद् दाक्षिण-प्राय-दिशि चतुःक्रोशी-विस्तीर्णाष्ट-क्रोशी दीर्घो
**व्रजावास**-गोवर्धनम् अग्रे विधायैव इति ज्ञेयम् ॥३५॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** सम्यक् सुखेन
यमुनानोत्तरणादि-पूर्वकं प्रविश्य, तच् च ग्रीष्मारम्भे ज्ञेयम् ।
पूर्णस्तु धर्म-समयस् तयोस् तत्र वने सुखम् इत्य्-आदिना
श्री-हरिवंशादौ वृन्दावन-क्रीडायाः प्राग् एव ग्रीष्म्र्तु-वर्णनात्,
यमुनोत्तरणं च तदानीं तेषाम् अतिसुकरत्वात् स्पष्टं नोक्तम् । तच् च
कालिय-हृदाद् उपरि स्थाने प्रसिद्धम् । सर्वस्मिन् काले सुखम् आ सम्यक्
वहति प्रापयति तथा तत्, अतस् तत्र शीतोष्णादि-बाधा गृहाद्य् अपेक्षा च
नास्तीति भावः । व्रजो गवाम् आवासः स एव तेषाम् अप्य् आवासस् तम् । यद्
वा, व्रजस्य व्रज-वर्तिनां सर्वेषाम् एवावासम् आवावासं वसतिस्थानम् ।
अर्ध-चन्द्रवद् इति तस्मिन् दिने यमुना-तीरे विश्रामात् तस्थ च ऋजुत्वात्
तत्र शकट-वर्ग-वेष्टनेनार्ध-चन्द्राकारतयैवावास-सन्निवेश-सिद्धेः
। यद् वा, यमुनायास् तत्रर्ध-चन्द्राकृतित्वेन सन्निवेशात् तथोक्तम् ।
यद् वा, पश्चाद् भागे द्रव्यादि-स्थानापेक्षयाग्रे च गवादीनां
सुख-निर्गमाय विस्तीर्ण-द्वारापेक्षया सदा सर्वत्र
तथैवावास-सन्निवेशोपपत्तेः । तथा च श्री-विष्णु-पुराणे---

> स समावासितः सर्वो व्रजो वृन्दावने ततः ।
>
> शकटीवाट-पर्यन्तश् चन्द्रार्धाकार-संस्थितः ॥ \[वि।पु। ५.६.३१\]
> इति ।

श्री-हरि-वंशे\ऽपि---

> निवेषं विपुलं चक्रे गवाञ्वैव हिताय च ।
>
> शकटावर्तपर्यन्तं चन्द्रार्धाकार-संस्थितिम् ॥ \[ह।वं। २.९.२०\]
> इति ।

एवं तद् दिने शकटैर् एव चक्रुर् दिनान्तरे च यथा-रुचि
स-कण्टक-शाखादि-परिवेष्टनेन लतादि-संवेष्टनेन च गवाम् आत्मनश्
चावासं रचयामासुर् इति बोधव्यम्, तथा च श्री-हरि-वंशे---

> कण्टकीभिः प्रवृद्धाभिस् तथाकण्टकितैर् द्रुमैः ।
>
> निखातोच्छ्रित-शाखाभिर् अभिगुप्तं समन्ततः ॥ \[ह।वं। २.९.२२\]
> इति ।

अन्ये\ऽपि विशेषास् तत्रैव---मध्ये योजन-विस्तारं तावद् द्विगुणम् आयतम्
\[ह।वं। २.९.२१\] इति । तथा कालिय-हृद-वर्णने व्रजस्योत्तरतस्
तस्य क्रोश-मात्रे निरामये \[ह।वं। २.११.४८\] इत्य्-आदि । एवं
कालीह-हृदस्य दक्षिणे क्रोशान्तरे दैर्घं योजन-द्वयं व्याप्य व्रजः
। यत्र च श्री-नन्दराजस्य मुख्य-वासः प्रावो नन्दीश्वर-गिरि पार्श्वे,
श्री-यमुना च ततो दूरवर्तिन्य् अपि तदानीन्तनानाम् आशु-गम्या निकटैव
भाति, तच् चाग्रे व्यक्तं भावि । गवाम् आवासस् तु कदाचिन् नन्दीश्वरे,
कदाचिच् च सुतृणापेक्षया प्रायस् तत् पूर्वतः कुत्र कुत्रापि तदा च तत्र
तत्रैव गोपा गोप्यश् च दुग्धाद्य् अर्थं यान्तीति युक्त्या लोक-प्रसिद्ध्या
व्यवहार-दृष्ट्या च ज्ञेयम्, अत-एवेतस् ततः काले काले व्रजतीति व्रज
उच्यत इति दिक् ॥३५॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** सम् इति सम्यक् सुखेन मार्गं
ददौ सिन्धुर् इव श्रियः-पतेः इतिवत् । किं वा, मिथो
बद्ध-प्लवी-कृत-महा-शकट-वृन्दैर् यमुनोत्तरादि-पूर्वकं प्रविश्य
उत्तरण-स्थानं तु योजन-परिमितत्वात् कालिय-हृदाद् उत्तरतो ज्ञेयं ।
दक्ष् इणतो मथुरा-नैकट्येन सङ्कटत्वात् । अथवा,
कालिय-ह्रद-दक्षिणस्यां दिशि वक्ष्यमाणाद् व्रज-वासान् मथुरा-वृन्दावनं
सन्धिर् वत्स-क्रीडन-भक्त-क्रीडनयोर् मध्य-प्रदेश एव तत् स्यात्
महा-काननत्वेन निर्जनत्वात् अर्ध-चन्द्रवद् इति पश्चाद् भागे
द्रव्यादि-स्थानापेक्षया पुरतश् च गवादीनां सुख-निर्गमाय
विस्तीर्ण-द्वारापेक्षया सदा सर्वत्र तथैवावास-सन्निवेशोपपत्तेः तथा
श्री-विष्णु-पुराणे---

> स समावासितः सर्वो व्रजो वृन्दावने ततः ।
>
> शकटी-वाट-पर्यन्तश् चन्द्रार्धाकार-संस्थितिः ॥ \[वि।पु। ५.६.३०\]
> इति ।

श्री-हरिवंशे---

> निवेशं विपुलं चक्रे गवां चैव हिताय च ।
>
> शकटावर्त-पर्यन्तश् चन्द्रार्धाकार-संस्थितम् ॥ \[ह।वं।
> २.९.२०\] इति ।

एवं तद् दिने शक्तटैर् एव चक्रुः दिनान्तरे च तथा श्री-हरिवंशे---

> कण्टकीभिः प्रवृद्धाभिस् तथा कण्टकिभिर् द्रुमैः ।
>
> निखातोच्छ्रित-शाखाभिर् अभिगुप्तं समन्ततः ॥ \[ह।वं। २.९.२२\]
> इति ।

अत्र कण्टकीभिः कण्ट-युक्ताभिर् वल्लीभिर् इत्य् अर्थः । आसां द्रुमाणां
च जीवितम् एव रोपणं ज्ञेयं शाखानां तु छिन्नानां तथान्यो विशेषस्
तत्रैव मध्ये योजन-विस्तारं तावद् द्विगुणम् आयतम् इति तथा
कालिय-हृद-वर्णने व्रजस्योत्तरतस् तस्य क्रोश-मात्रे निरामये इत्य्-आदि
उत्तर-शब्दोत्र प्राय ईशान-कोण-वाची तस्य दक्षिणस्यान् दिशि महा-पुर्या
मथुराया निवेशात् ईशान-कोणस्य चोत्तरानुगतत्वात् । अत एवादि-वाराहेऽपि
तत् स्थान-माहात्म्यम्---

> उत्तरे हरि-देवस्य दक्षिणे कालियस्य तु ।
>
> अनयोर् देवयोर् मध्ये मृतास् ते चापुनर्भवाः ॥इति ।

अत्र हरि-देवो गोवर्धनाधिष्ठाता कालियः कालिय-दमन इति ज्ञेयं
मथुराया नातिदूरत्वेपीदं स्थानं निर्जनम् एव पुर्याः पश्चाद् दिग्
गतत्वात् महा-घन-वनत्वाच् च एवं कालिय-हृदस्य नैऋत-कोणे
क्रोशान्तरे सट्टीकराख्यं प्रदेशम् अन्तर्भाव्यदैर्घ्ये योजन-द्वयं
व्रजः स्यात् किं तु गोवर्धनम् अग्रे निधायेति ज्ञेयम् अन्यत्र हि
द्वारायोग्यत्वं दक्षिणस्यां मथुराख्य-महा-नगर-वासेन आग्नेय्यान्तेन
यमुना च पूर्वस्यां यमुनायाम् ऐशान्यां कालिय-हृदेन गवादि-प्रचारस्या
सङ्कीर्णत्वात् उत्तरस्यां वायव्यां पश्चिमस्यां च शीत-वाताद्य् आगमेन
दुःख-हेतुत्वात् अद्यापि मथुरादि-देशे ऐशान्यादिदिक चतुष्टयाद्
अन्यत्रैव गोष्ट-द्वार-निर्माण-दर्शनाच् च । अतः---

> न नः पुरोजन-पदा न ग्रामा न गृहा वयम् ।
>
> वनौकसस् तात नित्यं वन-शैल-निवासिनः ॥

इत्य् उक्त्वा पुरोद्वाराग्र-देशस्थत्वात् श्री-गोवर्धनस्यैव पूजा-विधानं
वक्ष्यते तद् एवं श्री-नन्द-राजस्य मुख्यावासो नन्दीश्वर-गिरिम् अभितो
यः प्रसिद्धः स तु कालान्तरे जात इति ज्ञेयम् अत एव इतस् ततो
व्रजतीति व्रजो निरुच्यते अत एव गोठ-नन्द-निलयो वा गोरै इति
लोक-विख्यात्यागोष्ट-नन्द-निलय-गोकुलाख्यानि स्थानान्तराणि चट्रैव
वृन्दावने दृश्यन्त इति दिक् ॥३५॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** तत्रेति श्री-हरि-वंश-रीत्या
कालिय-ह्रदाद् दक्षिण-प्रायायां दिशि अष्ट-क्रोशी दीर्घं चतुष्क्रोशी
विस्तीर्णो व्रजावास इति ज्ञेयम् ॥३५॥

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अर्ध-चन्द्रवद् इति
पश्चाद् भागं प्रति स्व-द्रव्य-स्थापनार्थम् अग्र-भागे विस्तीर्णे
गवादीनां सुख-निर्गमार्थं च शकटी-वाट-पर्यन्तश्
चन्द्रार्धाकार-संस्थितिः इति श्री-विष्णु-पुराणे च एवं तद् दिने शकटैर्
एव चक्रुः दिनान्तरे तु यथा श्री-हरि-वंशे---

> कण्टकीभिः प्रवृद्धाभिस् तथा कण्टभिर् द्रुमैः ।
>
> निर्वातोच्छ्रित-शाखाभिर् अभि-गुप्तं समन्ततः ॥ \[ह।वं।
> २.९.२२\] इति ॥३५॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

------------------------------

**॥ १०.११.३६ ॥**

**वृन्दावनं गोवर्धनं यमुना-पुलिनानि च ।**

**वीक्ष्यासीद् उत्तमा प्रीती राम-माधवयोर् नृप ॥**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : राम-माधवयोः**
बल-कृष्णयोः । **उत्तमा** अत्यन्ता । हे **नृप** ! इति सम्बोधनं तु
प्रहर्षाधिक्याद् एव । उत्तमा वैकुण्ठाद्य् अपेक्षाया अहो मधुपुरी धन्या
वैकुण्ठाच् च गरीयसी इति प्राप्तैतादृश-माहात्म्या
मधुवन-महावनापेक्षया चेति ज्ञेयम् ॥३६॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** तत्रापि स्थान-त्रयम्
अतिमनोहरम् इत्य् आह---वृन्देति । पूर्वोक्त्या गोवर्धन-यमुना-पुलिनानां
तद्-अन्तर्गतत्वे\ऽपि पृथग् उक्तिस् तत्र तत्र तत् तत् प्रसिद्धेस् तत् तत्
सौन्दर्यादिभेदस्य चापेक्षयोत्तमेत्य् अन्यत्रापि प्रीतिर् जातैवैषु
चाधिकेत्य् अर्थः । यद् वा, वैकुण्ठापेक्षयोत्तमा, अत एव
माधव-शब्द-प्रयोगः । एवम् आश्चर्येण प्रहर्षेण वा हे नृपेति ।
कृष्णस्य प्रीत्यां तत्रैव रामस्य प्रीतिर् इति द्ययोः साम्येन निर्देशः
॥३६॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तच् च वृन्दावनं
भेदत्रयात्मकम् एव श्री-कृष्णस्यापि परम-मनोहरम् इत्य् आह---वृन्देति
। वृन्दावनम् इति केवल-वनस्य सौष्ठवं गोवर्धनम् इत्य्-आदिना
तत्रत्य-विशेषाणाम् उत्तमेति वैकुण्ठाद्य् अपेक्षया अहो मधुपुरी धन्या
वैकुण्ठाच् च गरीयसी इति प्राप्त-तादृश-महान्त्य-मधुवन-महावनाद्य्
अपेक्षया च अत एव माधव-शब्द-प्रयोगः सर्व-लोक-रमण-हेतोर् अपि
रामस्येत्वेव किं वक्तव्यं तस्याप्य् आलम्बन-रूपस्य सर्व-सम्पत्तिदेव्याः
पत्युर् अपीत्य् अर्थः । एवम् आश्चर्येण प्रहर्षेण चाह हे नृपेति
॥३६॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** [+++]{।मर्क्}

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

------------------------------

॥ १०.११.३७ ॥

**एवं व्रजौकसां प्रीतिं यच्छन्तौ बाल-चेष्टितैः ।**

**कल-वाक्यैः स्व-कालेन वत्स-पालौ बभूवतुः ॥**

**श्रीधर-स्वामी (भावार्थ-दीपिका) : स्व-कालेन** तद्-योग्य-कालेन
॥३७॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : कल-वाक्यैर्**
मधुरास्फुटैर् वचनैः, ध्वनौ तु मधुरास्फुटे कले इत्य् अमरः ।
तद्-योग्य-**कालेन** वत्स-पालनऋह-समयेन ॥३७॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** एवम्
उक्त-श्री-वृन्दावनागमनादि-प्रकारकैः, किंवोक्त-सदृशैर् अद्भुतैः
स्वाभाविकैश् चान्यैर् अपि मनोहरैश् चेष्टितैः कल-वाक्यैश् च
व्रजओकसां सर्वेषाम् एव प्रीतिम् आनन्दं कुवन्तौ सन्तौ, यच्छन्ताव् इति
कल-वाक्याव् इति पाठे स एवार्थः, यद्य् अपि पूर्वम् एव
मृद-भक्षण-लीलायां वाक्याभिव्यक्तिर् उक्तास् ते, तथाप्य् अत्र कल-वाक्याव्
इति मधुर-विचित्र-वार्ता-विशेषाभि-प्रायेण । स्वकलेनेति चतुर्
वर्ष-वयः-प्राकट्य इत्य् अर्थः । अत्रैवम् उह्यम्---वृहद् वने
वर्ष-त्रयं स्थितौ, चतुर्थे वृन्दावनम् आगम्गत्य बाल्य-लीलया दिनानि
कतिचिन् नित्वानन्तरं वत्स-पालौ बभूवतुर् इति । यच् च श्री-हरिवंशे
बृहद् वन-क्रीडायाम् एवोक्तम्---

> एवं तै बाल्यम् उत्तीर्णौ कृष्ण-सङ्कर्षणावुभौ ।
>
> तस्मिन्न् एव व्रज-स्थाने सप्तवर्षौ बभूवतुः ॥ \[ह।वं। २.८.१\]
> इति,

तच् च कल्प-भेद-व्यवस्थयान्योन्य-बहुल-विरुद्धवत् परिहार्यम्
॥३७॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अत्र श्री-बृहद्-वन-लीलायां
प्रसिद्ध्या वयो-योग्यतादिना च क्रमो\ऽयं लक्ष्यते पूतना-वधः
शकट-भञ्जनं नाम-करणं रिङ्गणम् अघृष्ट-जानु-रिङ्गणं
तृणावर्त-वधः प्रथम-विश्व-दर्शनं गोपीभिः स्तोभित \[भा।पु।
१०.११.७\] इत्य्-आदि क्रीणीहि भो \[भा।पु। १०.११.१०\] इत्य्-आदि
वत्स-पुच्छ-ग्रहणं मृत्तिका-भक्षणं द्वितीय-विश्व-दर्शनं
दधि-पयश्-चौर्यम् उलूखल-बन्धः सरित्-तीर-गतम्
इत्य्-आदि-वृन्दावन-प्रवेश इति ।

अथ श्री-वृन्दावन-लीलाम् उपक्रमते । एवं पूर्वोक्त-प्रकारेण
**कल-वाक्यैर्** मनोहर-भाषितैश् च प्रीतिम् आनन्दं यच्छन्तौ ।
\"कल-वाक्यौ\" इति पाठे स एवार्थः । **स्व-कालेन** इति
कौमार-मध्य एवेत्य् अर्थः ।

> कालेनाल्पेन राजर्षे रामः कृष्णश् च गोकुले ।
>
> अघृष्ट-जानुभिः पद्भिः विचक्रमतुर् ओजसा ॥ \[भा।पु। १०.८.२६\]

इत्य् उक्तत्वाच् चतुर्थस्यापि वर्षस्यापि वर्षस्यान्तेऽवश्यं
कौमार-परित्यागो लभ्यते पञ्चमस्य तु साधारणापत्तेः वृन्दावने च
कौमार-लीला-वत्स-हरण-सम्बन्धि वर्सास्यान्तर्भावात् प्रायः सार्धम्
एक-वर्षं भवेत्, एवं विहारैः कौमारैः कौमारं जहतुर् व्रजे
\[भा।पु। १०.११.५९, १०.१४.६१\] इति । तद्-अनन्तरम् उक्त्वा ततश् च
पौगण्ड-वयः-श्रितौ व्रज \[भा।पु। १०.१५.१\] इति हि वक्ष्यते ।
तस्माद् अत्रैवम् ऊह्यं बृहद्-वने मास-त्रयाधिक-वर्ष-द्वयं स्थित्वा
तृतीये वृन्दावनम् आगत्य, बाल्य-लीलया मासान् कतिचिन् नीत्वा,
तद्-अनन्तरं **वत्स-पालौ बभूवतुर्** इति । अतो यत् तु श्री-हरिवंशे
बृहद्-वान-क्रीडायाम् एवोक्तम्---

> एवं तौ बाल्यम् उत्तीर्णौ कृष्ण-सङ्कर्षणाव् उभौ ।
>
> तस्मिन्न् एव व्रज-स्थाने सप्त-वर्षौ बभूवतुः ॥ \[ह।वं।
> २.८.१\] इति ।

तच् च प्रौढत्वापेक्षया सप्त-वर्षाव् इवेति मन्तव्यं । विरोधान्तरवत्
कल्प-भेद-विवक्षयेति केचित् ॥३७॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : कल-वाक्यैर्** मनोहर-भाषितैश् च
॥२६॥

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : स्व-कालेन**
स्वोचित-समयेन ॥२६-२७॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

------------------------------

॥ १०.११.३८ ॥

**अविदूरे व्रज-भुवः सह गोपाल-दारकैः ।**

**चारयामासतुर् वत्सान् नाना-क्रीडा-परिच्छदौ ॥**

**श्रीधर-स्वामी (भावार्थ-दीपिका) :** कौमार-लीलां
निरूपयति---**अविदूर** इत्य्-आदिना ॥३८॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** कौमार-लीलां
कुमारावस्थ-लीलाम् । अविदूरे समीपे । चारयामासतुः तृणानि
भक्षयाञ्चक्रतुः ॥३८॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : अविदूर** इति नातिदूरे
बाल्यान् न चातिनिकटे सुतृणाभावात्[^७२] सुख-विहारासिद्धेश् च, किन्तु
व्रज-स्थानाद् आह्वान-प्राप्य-प्रदेश इत्य् अर्थः । **नाना**-विधा
वेणु-शृङ्ग-वेत्र-तुम्बी-वीणा-कन्दुकादयः **क्रीडायाः** **परिच्छदाः**
साधनानि ययोस् तौ ॥३८॥

[^७२]: सतृणाभावात्


---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : अविदूर** इति नातिदूरे बाल्यात्
न चातिनिकटे सतृणाभावात् सुख-विहारासिद्धेश् च, किं तु व्रज-स्थानाद्
आह्वान-प्राप्य-प्रदेश इत्य् अर्थः । **नाना**-विधा
वेणु-वेत्र-शृङ्ग-वीणा-१०कन्दुकादयः **क्रीडायाः** **परिच्छदाः**
साधनानि ययोस् तौ ॥३८॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : रामादय** इति
तद्-गुण-संविज्ञानतापि घटते तच् च षष्ठ-सन्दर्भस्य
शततम-वाक्यत्वात् पूर्वत्र द्रष्टव्यम् ॥३८॥

व्रजं बालान् इति पूर्ववत् श्री-कृष्णाभिप्रायेण ॥२७॥

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** रामादय इति रामस्य
सर्वज्ञस्यापि तद् वध-समर्थस्यापि मोहे भ्रातृ-स्नेह एव हेतुर्
द्रष्टव्यः रुक्मणी-हरणे\ऽपि श्रुत्वैतद् भगवान् रामो
विपक्षीय-नृपोद्यमम् \[भा।पु। १०.५३.२०\] इत्य्-आदौ तस्य तादृशत्वस्य
द्रक्ष्यमाणत्वात् ॥३८॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

------------------------------

॥ १०.११.३९ ॥

**क्वचिद् वादयतो वेणुं क्षेपणैः क्षिपतः क्वचित् ।**

**क्वचित् पादैः किङ्किणीभिः क्वचित् कृत्रिम-गो-वृषैः ॥**

**श्रीधर-स्वामी (भावार्थ-दीपिका) : क्षेपणैर्** बिल्वामलकादि
**क्षिपतो** दूरे चालयतः । **किङ्किणी**-युक्तैः **पादैः** क्षिपतस्
ताडयतः । वत्स-पाला एव द्वि-त्राः कम्बलादि-पिहिता **वृष**-रूपम्
अनुकुर्वन्ति । तैः सह स्वयम् अपि तथैव वृषायमाणौ नर्दन्तौ
तद्-अनुकारि-शब्दान् कुर्वन्तौ युयुधाते इत्य् अर्थः ॥३९॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : क्षेपणैर्** अश्म-यन्त्रैर् वा
**कृत्रिम-गो-वृषैर्** मृद्-आदि-निर्मित-गो-वृषैर् वा ॥३९॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** तान् एव दर्शयन्
बाल्य-क्रीडाम् आह---**क्वचिद्** इति द्वाभ्याम् । कस्मिंश्चित् काले प्रदेशे वा
तत्-तद्-योग्ये **वेणु**-वादनं देश-कालादिकं प्राप्य, अतः-प्रभृत्य् एव
प्रवृत्तम् इति ज्ञेयम् । **क्षेपेणैव** क्वचित् **पादैश्** च **क्षिपतस्**
ताडयतः, **परस्परम्** इति परेणान्वयः । यद् वा, अन्यं किञ्चिद् इति
शेषः । यद् वा, **क्षेपणैर्** यन्त्रादिभिः, **पादैश्** च वेणुम् एव
किञ्चिद् अन्याद् व, दूरे **प्रक्षिपतः** ॥३९॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तान् एव दर्शयन् बाल्य-क्रीडाम्
आह द्वाभ्याम् । तत्र क्वचिद् इति सार्धकं कस्मिंश्चित् काले देशे वा
तत्-तद्-योग्ये वेणु-वादनं च वयो-देशयोर् वैशिष्ट्यात् तत्-प्रभृत्य् एव
प्रवृत्तम् इति ज्ञेयम् । **क्षेपणैर्** यन्त्रादिभिः बिल्वामलकादिकं दूरे
प्राक्षिपतः **किङ्किणी**-युक्तः **पादैः** नृत्यतः इति शेषः ।
स्व-स्व-यूथत्वे नापादितैः **कृत्रिम-गो-वृषैः** सह ॥३९॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : क्षेपणैर्** यन्त्र-विशेषैः
लोष्ट्रादिकं **क्षिपतः,** **किङ्किणी**-युक्तैः **पादैः** नृत्यत इति
शेषः । **कृत्रिम-गो-वृषैः** स्व-स्व-युथीकृतैः ॥३९॥

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** [+++]{।मर्क्}

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

------------------------------

॥ १०.११.४० ॥

**वृषायमाणौ नर्दन्तौ युयुधाते परस्परम् ।**

**अनुकृत्य रुतैर् जन्तूंश् चेरतुः प्राकृतौ यथा ॥**

**श्रीधर-स्वामी (भावार्थ-दीपिका) : रुतैः** शब्दैः । **जन्तून्**
हंस-मयूरादीन् ॥४०॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *इत्य् अर्थ* इति । नहि
केवलं शब्दं युद्धं विना वृषाः कुर्वन्तीति भावः । **अनुकृत्य**
विडम्ब्य ॥४०॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** यथा प्राकृतौ
लौकिक-बालाव् इवेति बाल्य-लीला-निष्ठोक्ता । यद् वा, प्रकृष्टम् आकृतम्
आकृतिर् ययोर् वन्य-वेशादिना परम-सुन्दरौ सन्ताव् इत्य् अर्थः । यथा
यथाव **चेरतुर्** इतस् ततो बभ्रमतुर् इति वेणु-वादनादि-क्रीडायाः
परिभ्रमणम् एव मुख्यं प्रयोजनम्, वत्स-चारणं च गौणं केवलं
तद्-उपकरणत्वेनेति बोधयति । तत्र वेश-विलास-विशेष-चोक्तः
श्री-विष्णु-पूराणे---

> बर्हि-पत्र-कृता-पीडौ वन्य-पुष्पावतंसकौ ।
>
> ग्प-वेणु-कृतातोद्यौ पत्र-वाद्य-कृतस्वनौ ॥
>
> काक-पक्षधरौ बालौ कुमाराव् इव पावकी ।
>
> हसन्तौ च रमन्तौ च चेरतुस् तन् महद् वनम् ॥
>
> क्वचिद् धसन्तावन्यो\ऽयं क्रीडमानौ तथापरैः ।
>
> गोप-बालैः समं वत्सांश् चारयन्तौ विचेरतुः ॥
> \[वि।पु।५.६.३३-३५\] इति

हरि-वंशे च---

> पर्ण-वाद्यं श्रुति-सुखं वादयन्तौ वराननौ ।
>
> शुशुभाते वन-गतौ त्रि-शीर्षाव् इव पन्नतौ ॥
>
> मयूराङ्गज-कर्णौ तौ पल्लवापीडधारिणौ ।
>
> वन-माला-कुलोरस्कौ द्रुम-पोताविबोद्गतौ ॥
>
> अरविन्द-कृतापीडौ रज्जु-यज्ञोपवीतिनौ ।
>
> सशिक्य-तुम्बकरकौ गोप-वेणु-प्रवादकौ ॥
>
> क्वचिद् धसन्ताव् अन्यो\ऽन्यं क्रीडमानौ क्वचित् क्वचित् ।
>
> पर्ण-शय्यासु संसुप्तौ क्वचिन् निद्रान्तरैषिणौ ॥
>
> एवं वत्सान् पालयन्तौ शोभमानौ महा-वनम् ।
>
> चञ्चर्यन्तौ रमन्तौ स्म किशोराव् इव चञ्चलौ ॥ \[ह।वं।
> २.८.३-७\]

अत्र त्रिशीर्षव् इवेति वेणी-त्रय-युत-शिरस्कत्वात् । एवं वत्स-पालनेन
प्रथमे\ऽहनि बाल्य-क्रीडोद्दिष्टा, अन्यस्मिन्न् अपि प्रायस् तादृश्य् एवोह्या
॥४०॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अन्व् इत्य् अर्धकम् । प्राकृतौ
लौकिक-बालकौ यथा तथैवेति निर्धारणावेशेन बाल्य-लीला-निष्ठोक्ता
एवं वेणु-वादनादि-क्रीडया परिभ्रमणम् एव मुख्यं प्रयोजनं
वत्स-चारणं तु तद् उपकरणत्वेणेति बोधयति । तत्र
वेष-विलास-विशेषाश् चोक्तः श्री-विष्णु-पुराणे---

> बर्हि-पत्र-कृतापीडौ वन्य-पुष्पावतंसकौ ।
>
> गोप-वेणु-कृतातोद्यौ पत्र-वाद्य-क्र्त-स्वनौ ॥
>
> काक-पक्ष-धरौ बालौ कुमाराव् इव पावकी ।
>
> हसन्तौ च रमन्तौ च चेरतुस् तन् महद् वनम् ॥
>
> क्वचिद् धसन्ताव् अन्योन्यं क्रीडमानौ तथा परैः ।
>
> गोप-बालैः समं वत्सांश् चारयन्तौ विचेरतुः ॥
> \[वि।पु।५.६.३३-३५\] इति ।

श्री-हरि-वंशे च---

> पर्ण-वाद्यं श्रुति-सुखं वादयन्तौ वराननौ ।
>
> शुशुभाते वन-गतौ त्रिशीर्षाव् इव पन्नगौ ॥
>
> मयूराङ्गज-कर्णौ तु पल्लवापीड-धारिणौ ।
>
> वन-माला-कुलोरस्कौ द्रुम-पोताव् इवोद्गतौ ॥
>
> अरविन्द-कृतापीडौ रज्जु-यज्ञोपवीतिनौ ।
>
> स-शिक्य-तुम्ब-करकौ गोप-वेणु-प्रवादकौ ॥
>
> क्वचिद् हसन्ताव् अन्योन्यं क्रीडमानौ क्वचित् क्वचित् ।
>
> पर्ण-शय्यासु संसुप्तौ क्वचिन् निद्रान्तरैषिणौ ।
>
> एवं वत्सान् पालयन्तौ शोभमानौ महा-वनम् ।
>
> चञ्चूर्यन्तौ रमन्तौ स्म किशोराव् इव चञ्चलौ ॥ \[ह।वं।
> २.८.३-७\] इति ।

अत्र त्रिशीर्षाव् इवेति वेणी-त्रय-युत-शिरस्कत्वात् । एवं वत्स-पालने
प्रथमेऽहनि बाल-क्रीडा दृष्टा अन्यस्मिन्न् अपि प्रायस् तादृश्य् एवोह्या ।
तत्रैव कदाचिद् विशेषम् आह---कदाचिद् इत्य्-आदिना । यमुना-तीर इति
प्रायो वत्स-क्रीडनक-भक्त-क्रीडनकयोः समीपे स्वकैर् ममतास्पदैः
प्रियतमैर् इत्य् अर्थः । तैः सहेति
तादृश-लीला-सुख-विघातकत्वेनातिद्वेष्यत्वं व्यञ्जितम् ॥४०॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** [+++]{।मर्क्}

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

------------------------------

॥ १०.११.४१ ॥

**कदाचिद् यमुना-तीरे वत्सांश् चारयतोः स्वकैः ।**

**वयस्यैः कृष्ण-बलयोर् जिघांसुर् दैत्य आगमत् ॥**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : जिघांसुः** हननेप्सुः
॥४१॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** तत्रैव कदाचिद् विशेषम्
आह---**कदाचिद्** इत्य्-आदिना । **स्वकैर्** आत्मीयैः । यद् वा, स्वयोः
कं सुखं येभ्यस् तैः स्वकैः सुख-रूपैर् वेति सर्वथा प्रियतमैर्
इत्य् अर्थः । **वयस्यैर्** इति प्रायः सम-वयस्कता च द्योतिता, तैः
सहेति तेषां सन्तोषार्थम् अवश्यं जिघांसु-दुष्ट-वधः कार्य इति भावः
॥४१॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** [+++]{।मर्क्}

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** समीडिरे प्रशशंसुः
आनक-शङ्ख-सहितैः संस्तवैर् वैदिक-तान्त्रिकैश् च समीडिरे तुष्टुवुः
॥४१॥

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** कृष्ण-बलयोर् इति षष्ठी
आर्षी ॥३०॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

------------------------------

॥ १०.११.४२ ॥

**तं वत्स-रूपिणं वीक्ष्य वत्स-यूथ-गतं हरिः ।**

**दर्शयन् बलदेवाय शनैर् मुग्ध इवासदत् ॥**

**श्रीधर-स्वामी (भावार्थ-दीपिका) :** मुग्ध इवाजानन्न् इव । आसदत्
समीपम् आगमत् ॥४२॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : तं** दैत्यं मुग्ध
इवाज्ञात इव ॥४२॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** हरि-दुष्टानां
प्राण-हरणाच् छिषष्टानां च मनोहरणात् । यद् वा, मुक्ति-प्रदानेन
तस्यापि सर्व-दुःख-हर्तेति भावः । बलदेवाय दर्शयन् सङ्केतेन तं
ज्ञापयन्न् इति दैत्यत्वेन तद्-वत्स्यापि वधार्थम् । यद् वा, मुखतया
दुष्टान्तिकयाने तत् तत्त्व्;अज्ञान-शङ्कया
भाविपरम-स्निग्धाग्रज-चिन्ता-निरासार्थम् ॥४२॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** वत्स-मध्ये वत्स-रूपेण
गमनं च भयं बलात् कंस-प्रहितत्वं च बोधयति पूतनादि-हननात्
हरिः दुष्टानां प्राण-हरणात् शिष्टानां च मनो-हरणात् मुक्ति-प्रदानेन
तस्यापि सर्व-दुःख-हरणात् बल-देवाय दर्शयन् सङ्केतेन ज्ञापयन् इति
कौतुकार्थम् ॥४२॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** स्वस्थानम् आगतं प्राणम्
इति कृष्णं प्रकर्षेणेतस् ततः सकाशाद् आनीय तद् वत्
स-बक-वध-चरित्रं जगुर् उच्चैस् स्वरेणोचुः । यद् वा, स्वरतालादिना
गीतं जग्रन्तुर् दिनान्तरे\ऽपि गानार्थम् इति भावः ॥४२॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

------------------------------

॥ १०.११.४३ ॥

**गृहीत्वापर-पादाभ्यां सह-लाङ्गूलम् अच्युतः ।**

**भ्रामयित्वा कपित्थाग्रे प्राहिणोद् गत-जीवितम् ॥**

**श्रीधर-स्वामी (भावार्थ-दीपिका) : सह लाङ्गूलं** यथा भवति
तथा **अपर-पादाभ्यां** **गृहीत्वा** ॥४३॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : अपर-पादाभ्यां**
पश्चिम-पादाभ्याम् । कपित्थाग्रे दधि-फल-संज्ञ-वृक्षोपरि
**प्राहिणोच्** चिक्षेप । **कपित्थाग्रे** प्रक्षेपणं तु
तदानीन्तन-क्रीडोपयोगि-फल-पातनार्थम् एवेति तोषिणी-कारः ॥४३॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अपराभ्यां पश्चिमाभ्यां
सहितं लाङ्गुलं तस्य गृहीत्वा, तम् इति पूर्वेणान्वयः । भ्रामणेनैव
गत-जीवितं कपित्थ-फल-पातनार्थं कपित्थाग्रे चिक्षेपः अच्युत इति
भ्रमणादिनापि निज-स्थानान्त च्युतो भवतीति शक्ति-विशेषो दर्शितः
॥४३॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** [+++]{।मर्क्}

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अति-प्रियेण श्री-कृष्णेन
स्व-दर्शन-दानेनैवादृताः तृषितान्य् अमृतं पिबन्ती-वेक्षणानि येषां ते
ऐक्षन्त क्षतादि-शङ्कया सर्वाङ्गेषु न्यभालयन्तः ॥४३॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

------------------------------

॥ १०.११.४४ ॥

**स कपित्थैर् महा-कायः पात्यमानैः पपात ह ।**

**तं वीक्ष्य विस्मिता बालाः शशंसुः साधु साध्व् इति ॥**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : स** दैत्यः । अन्यैः
**कपित्थैः** । कपित्थ-शाखा-युक्त-फलैर् वा । **तं** पतितं
दैत्यम् ॥४४॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : स** दैत्यो **महा-काय**
इति मरणे मायापगमान् निज-दैत्य-रूपाभिव्यक्तेः, अतस् तेनैव
**पात्यमानैः** **कपित्थ**-वृक्षैः सह । यद् वा, षड्विंशाध्याये
कपित्थानि च लीलया \[१०.२६.९\] इति वक्ष्यमाणत्वात् स्वयम् एव पातयितुम्
इष्यमाणैः कपित्थ-फलैः सह । ह **विस्मये** । **विष्मितास्** तस्य
महा-कायत्वादिना हेलया वधेन च **शशंसुः**, श्री-कृष्णं तुष्टुवुः ।
वीप्सा महा-दुष्ट-वधेन । तत्र च भगवद्-दाक्ष्य-विशेषेण
प्रहर्ष-भरात्, तद्-वधेन अमराणां च परम-हितम् अभूद् इत्य्
आह---**देवाश् च** इति । तद्-वत्स-वधं च
विविधाश्चर्यानुभवेनानद्भुतत्वाद् **बाला** व्रजे नोचुः । किं वा,
क्रीडा-सहस्रासक्ततया तदानीं विस्मृत्य पश्चाद् बक-वधे वृत्ते
प्रसङ्गाद् अनुस्मृत्य तद्-धतम् एकदैव कथयामासुर् इति ज्ञेयम्
॥४४॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** स दैत्यो महा-काय इति
मरणे माहापगमान्न् निज-दैत्य्-रूपाभिव्यक्तेः, अतस् तेनैव पात्यमानैः
कपित्थ-वृक्षैः सह । यद् वा, षाड्-विशाध्याये कपित्थानि च लीलया
\[९म श्लो\] इति वक्ष्यमाणत्वात् स्वयम् एव पातयितुम् इष्यमाणैः
कपित्थ-फलैः सह । ह विस्मये, विष्मितास् तस्य महा-कायत्वादिना
हेलया वधेन च शाशंसुः, शृइ-कृष्णं तुष्टुवुः । विप्सा
महा-दुष्ट-वधेन । तत्र च भगवद्दाक्ष्य-विशेषेण प्रहर्षभरात्,
तद् वधेनामराणां च परम-हितम् अभूद् इत्य् आह---देवाश्चेति ।
तद्-वत्सवधं च विविधाश् चर्यानुभवेनानद्भुतत्वाद् बाला व्रजे नोचुः
। किं वा, क्रीडासहस्रासक्ततया तदानीं विस्मृत्य पश्चाद् बक-वधे
वृत्ते प्रसङ्गाद् अनुस्मृत्य तद्द्धतम् एकदैव कथयामासुर् इति ज्ञेयम्
॥४४॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** [तत्र गोपानाम् अन्योन्यं
विस्मयोक्तिम् आह त्रिभिः । मृत्यवः मृत्यु-हेतवः भयं कृतं
निरपराधानाम् अस्माकं बालकस्यास्य च यस्माद् अपकारः प्रथमं कृतस्
तस्मात् ॥४४॥]{।मर्क्}

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) : विस्मिता** इति तस्य
महाकायत्वेन हेलया वधेन च ॥४४॥

------------------------------

॥ १०.११.४५ ॥

**तौ वत्स-पालकौ भूत्वा सर्व-लोकैक-पालकौ ।**

**स-प्रातराशौ गो-वत्सांश् चारयन्तौ विचेरतुः ॥**

**श्रीधर-स्वामी (भावार्थ-दीपिका) :** सर्वेषां लोकानाम् **एकौ**
मुख्यौ **पालकौ** । **प्रातर्-आशः** प्रातर्-भोज्यम् अन्नं तत् सहितौ
॥४५॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : तौ** कृष्ण-बलौ । एके
मुख्यान्य-केवलाः इत्य् अमरः । **सर्व-लोकैक-पालकाव्** अपि
भक्त-वात्सल्यात् **वत्स-पालकाउ** । **स-प्रातराशौ** प्रातर्
भोजन-सहितौ । प्रातः-शब्दोऽत्र पूर्वाह्न-परः । सायं प्रातर्
मनुष्याणाम् अशनं देव-निर्मितम् इति स्मृतौ तथा व्याख्यातत्वाद् ।
अन्यथा आद्य-यामे न भुञ्जीत इति विरोधः स्यात् ।
मध्याह्न-कर्तव्य-भोजन-सहिताव् इति तात्पर्यम् । बालत्वाद् यथा
श्रुतम् एवास्तु वा ॥४५॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : सर्व-लोकानां**
मुख्य-**पालकाव्** अपि **वत्स-पालकौ** **भूत्वा** इति
भक्त-वात्सल्यादि-विशेष उक्तः । यद् वा, **वत्स-पालकौ भूत्वा
सर्व-लोकैक-पालकौ** सन्तौ वत्स-पालन-द्वारा
तत्-तन्-मधुर-विहार-विस्तारेण स्वत एव तत्-कीर्तनादिना जगतः
परम-रक्षा-सिद्धेः । तत्र पालकत्वे द्वयोर् अपि साम्येन निर्देशः,
श्री-बलदेवस्य तद्-अवतारत्वेन परम-भक्तत्वेन च श्री-भगवता
सहाभेद-मननात् । एवम् अन्यत्राप्य् ऊह्यम् । **स-प्रातराशौ** अश्यत
इत्य् आशं गृहीत-प्रातर्-भोज्याव् इत्य् अर्थः । यद् वा, अशनम् आशः
कृत-प्रातर्-भोजनाव् इत्य् अर्थः । **वि**शेषेण पूर्वतः किञ्चिद्
वयो-बलाधिक्य-प्रकटनेन किञ्चिद् दूर-प्रदेश-प्रयाणादिना
समग्र-दिनम् एव **चेरतुर्** यतो **गवां** वनान्तश् चरन्तीनां
धेनूनां **वत्सान्** **चारयन्तौ** सायं व्रजे समागतानाम् एव तासां
वत्सापेक्षणात्, एवं विकाले गो-दोहनावसरे गवां व्रजागमनात् प्राक् तयोर्
गृहागमनं ज्ञेयम् ॥४५॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : सर्व-लोकानां**
मुख्य-**पालकाव्** अपि **वत्स-पालकौ** **भूत्वा** इति
भक्त-वात्सल्यादि-विशेष उक्तः । यद् वा, **वत्स-पालकौ** भूत्वा
**सर्व-लोकैक-पालकौ** सन्तौ वत्सासुरादि-वधेन देव-लोकादि-पालनात्
। **स-प्रातराशौ** अशनम् आशः प्रातर्-भोजन-कारिणौ सन्ताव् इत्य्
अर्थः । **विशेषेण** पूर्वतः किञ्चित् वयो-बलाधिक्य-प्रकटनेन
किञ्चिद् दूर-प्रदेश-प्रयाणादिना समग्र-दिनम् एव **चेरतुः,** यतः
**गवां वत्सान् चारयन्तौ** सायं व्रजे समागतानाम् एव तासां
वत्सापेक्षणात् ॥४५॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : एक-पालकौ** मुख-पालकौ
**प्रातराशः** प्रातर् भोजनम् ॥४५॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) : एक-पालकौ**
मुख-रक्षकौ **प्रातराशेन** प्रभात-भोजनेन सहितौ ॥४५॥

------------------------------

॥ १०.११.४६ ॥

**स्वं स्वं वत्स-कुलं सर्वे पाययिष्यन्त एकदा ।**

**गत्वा जलाशयाभ्याशं पाययित्वा पपुर् जलम् ॥**

**श्रीधर-स्वामी (भावार्थ-दीपिका) : अभ्याशं** समीपम् ॥४६॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : जलं** **पाययिष्यन्तः**
पानं कारयिष्यन्तः । **जलस्याशयः** स्थानं महासरः । तच् च
नन्दीश्वर-गृहे पूर्वतः प्रसिद्धं बक-स्थलम् । तद्-**अभ्याशम्**
स्थानेऽभिप्राय आशयः इति यादवः ॥४६॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** बकासुर-वधं वक्ष्यन्
सर्वेषां बालानां युगपद्-बक-दर्शनार्थं सहैवागमनम् आह---**स्वम्**
इति । **सर्वे** श्री-कृष्णादयः, **जलाशये** महा-सरो नन्दीश्वर-गिरेः
पूर्वतो बक-स्थलम् इति प्रसिद्धम्, तस्यान्तिकम् ॥४६॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** बकासुर-वधं वक्ष्यन्
सर्वेषां बालानां युगपद् वक-दर्शनाच् चयम् आह---स्वम् इति । सर्वे
श्री-कृष्णादयः जलाशयो महा-सरः नन्दीश्वर-गिरेः पूर्वतो बक-स्थलम्
इति प्रसिद्धं तस्यान्तिकं महा-सत्त्वम् अतिस्थूल-प्राणि-विशेषम्
अवस्थितं बकवद् अवधानेनैकत्र स्थिरतया वर्तमानम् अतस् तस्माद्
गिरेश्च्युतं शृङ्गम् इव तस्य श्वेतशिलत्वात् बृहद् आकारस्यापि तत्र दूरे
च्युतत्वे हेतुः व्रजेति वै प्र्सिद्धौ महान् दुष्टतमत्वादिना वपुषा च
बक-रूप-धृक् नित्यम् एव किं वा तद्-दुष्ट-चेष्टार्थं तीक्ष्ण-तुण्डो\ऽपि
बलवान् अपि अग्रसद् एव नत्वन्यात् किञ्चिद् अनिष्टं कर्तुम् अशक्नोद् इत्य्
अर्थः । ग्रसनम् अपि केवलं श्री-भगवद् इच्छयैवेत्य् आह---कृष्णं
दुर्वितर्क-विचित्र-लीला-महार्णवत्वेन प्रसिद्धम् इत्य् अर्थः ॥४६॥

![](मेदिअ।इमगे३।प्न्ग्){wइद्थ्="६.५इन्" हेइघ्त्="१.८३७५इन्"}

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) : जलाशयो** महासरः
नन्दीश्वर-गिरेः पूर्वतो बकस्थलम् इति ख्यातं तस्य **अभ्याशम्**
अन्तिकं गत्वा ॥४६॥

------------------------------

॥ १०.११.४७ ॥

**ते तत्र ददृशुर् बाला महा-सत्त्वम् अवस्थितम् ।**

**तत्रसुर् वज्र-निर्भिन्नं गिरेः शृङ्गम् इव च्युतम् ॥**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ये गोपाः । तत्र
जलाशयाभ्याशे । **महत् सत्त्वं** पराक्रमो व्यवसायो वा यस्य तम्
असुरम् ॥४७॥

> सत्त्वोऽस्त्री जन्तुषु क्लीवे व्यवसाये पराक्रमे ।
>
> आत्मभावे पिशाचे च रदे द्रव्य-स्वभावयोः ॥

इति यादवः । दृष्ट्वा च तत्र सुस्नेसुः । उद्विग्ना बभूवुर् इति यावत्
॥४७॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : महा-सत्त्वम्**
अतिस्थूल-प्राणि-विशेषम् एव स्थितं बक-रूपत्वाद् बकवद् अवधानेन
एकत्रैव स्थिरतया वर्तमानम् । अतो **गिरेश् च्युतं शृङ्गम् इव** ।
च्युतत्वे हेतुः---**वज्र** इति । एतेन कठिनतराङ्गत्वादिकम् अपि
ध्वनितम् । तस्य च तत्र सदैव बक-रूपेणावस्थितिः । किं वा,
तदानीम् एव तत्र दुर्बुद्ध्य्-आगमनं बोद्धव्यम् । **तत्रसुश्** च,
सतां भाव्य्-अनर्थस्य प्राग् एव मनस्य् उदयात् । यद् वा,
परम-स्निग्ध-स्वभावेन महा-दुष्ट-दर्शनाच् छ्री-भगवत्य्
अनिष्ट-शङ्कोत्पत्तेः, यतस् **ते बालाः** श्री-कृष्णैक-प्राणास् तद्-वयस्या
इत्य् अर्थः । यद् वा, ते सर्वे श्री-कृष्णादयः भीतवद् व्याघ्र-सिंहयोः
\[१०.१५.१४\] इति पञ्चदशाध्याय-वक्ष्यमाणवत् सो\ऽप्य् अत्रस्यत् ।
अन्ये\ऽपि सर्वे तल्-लीलानुसारेण अत्रस्यन्न् इत्य् अर्थः॥४७॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी, क्रम-सन्दर्भः,
बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : वज्रेण निर्भिन्नं**
**गिरि-शृङ्गम् इव** ॥४७॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) : वज्रेण निर्भिन्नं गिरेर्**
नन्दीश्वरस्य शृङ्गं शिखरम् इव तस्य श्वेत-शिलत्वात् ॥४७॥

------------------------------

॥ १०.११.४८ ॥

**स वै बको नाम महान् असुरो बक-रूप-धृक् ।**

**आगत्य सहसा कृष्णं तीक्ष्ण-तुण्डो \ऽग्रसद् बली ॥**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** स महा-सत्त्वो **नाम्नापि
बको** **रूपम्** अपि **बकस्यैव** **दध्रे** इति भावः । **सहसा**
शीघ्रम् ॥४८॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : वै** प्रसिद्धौ ।
**महान्** दुष्टतरत्वादिना वपुषा च, **बक-रूप-धृक्** नित्यम् एव ।
किं वा, तदानीम् एव दुश्चेष्टार्थं **तीक्ष्ण-तुण्डो\ऽपि** बलवान् अप्य्
**अग्रसद्** एव, न त्व् अन्यत् किञ्चिद् अनिष्टं कर्तुम् अशक्नोद् इत्य् अर्थः ।
ग्रसनम् अपि केवलं श्री-भगवद्-इच्छयैवेत्य् आह---कृष्णं
दुर्वितर्क्य-विचित्र-लीला-महार्णवम् इत्य् अर्थः ॥४८॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी), बलदेव-विद्यभूषणः
(वैष्णवानन्दिनी) :** *न व्याख्यातम्***।**

------------------------------

॥ १०.११.४९ ॥

**कृष्णं महा-बक-ग्रस्तं दृष्ट्वा रामादयो\ऽर्भकाः ।**

**बभूवुर् इन्द्रियाणीव विना प्राणं विचेतसः ॥**

**श्रीधर-स्वामी (भावार्थ-दीपिका) : राम** आदिर् येषां ते, न तु रामः
॥४९॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : राम आदिर्** येषाम् इत्य्
अतद्-गुण-संविज्ञानो बहु-व्रीहिः । अत आह---*न तु राम* इति।
**विचेतसो** ज्ञान-हीनाः पाषाण-तुल्याः । यद् वा, रामस्यापि तादृशत्वे
भ्रातृ-स्नेह एव हेतुः । रुक्मिणी-हरणे तद् उक्तम्---श्रुत्वैतद् भगवान्
रामः \[भा।पु। १०.५३.२०\] इत्य् आरभ्य, भ्रातृ-स्नेह-परिप्लुतः इति ।
तद् अपि तद्-योग-माययैवेति ॥४९॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : विचेतसो** **बभूवुर्**
मुमुहुः । श्री-भगवन्-माहात्म्य-वेदिनो\ऽपि दुष्टं **बकं** सद्यो
हन्तुं शक्ता अपि श्री-बलदेवादयः परम-स्नेहाकृताः सद्यः
सर्व-ज्ञान-क्रीया-शक्ति-रहिता बभूवुर् इति । अत्र
दृष्टान्तः---**प्राणं** **विना** **इन्द्रियाणि इव** इति
ज्ञान-क्रिया-शक्ति-युक्तान्य् अपीन्द्रियाणि कथञ्चित् प्राणे मुख्ये लीने सति
सपदि किञ्चिद् अपि कर्तुम् असमर्थानि यथा नश्यन्तीव, तद्वद् इत्य् अर्थः
॥४९॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : विचेतसो** **बभूवुर्** मुमुहुः
। श्री-भगवन्-माहात्म्य-वेदिनो\ऽपि दुष्टं बकं सद्यो हन्तुं शक्ता अपि
श्री-बलदेवादयः परम-स्नेहाकुलतया सद्यः
सर्व-ज्ञान-क्रीया-शक्ति-रहिता बभूवुर् इत्य् अर्थः । अत्र
दृष्टान्तः---**प्राणं** **विना** **इन्द्रियाणि इव** इति श्री-बलदेवस्यापि
तादृशत्वं श्री-रुक्मिणी-हरणाय गते श्री-कृष्णे दृश्यते, श्रुत्वैतद्
भगवान् रामो विपक्षीय-नृपोद्यमम् \[भा।पु। १०.५३.२०\] इत्य्-आदौ
॥४९॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : रामादय** इति रामस्य
सर्वज्ञस्यापि तद्-वध-समर्थस्यापि मोहे भ्रातृ-स्नेह एव हेतुर्
द्रष्टव्यः रुक्मिणी-हरणेऽपि, श्रुत्वैतद् भगवान् रामो
विपक्षीय-नृपोद्यमम् \[भा।पु। १०.५३.२०\] इत्य्-आदौ तस्य तादृशत्वस्य
द्रक्ष्यमाणत्वात् ॥४९॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) : रामादय** इति
सर्वज्ञस्यापि तन्-मारण-समर्थस्यापि रामस्य मोहो
भ्रातृ-वात्सल्य-निमित्तको बोध्यः, अनिष्टाशङ्कीनि बन्धु-हृदयाणि
भवन्ति इति न्यायात् । वक्ष्यति चैवं रुक्मिणी-हरणे ॥४९॥

------------------------------

॥ १०.११.५० ॥

**तं तालु-मूलं प्रदहन्तम् अग्निवद्**

**गोपाल-सूनुं पितरं जगद्-गुरोः ।**

**चच्छर्द सद्यो\ऽतिरुषाक्षतं बकस्**

**तुण्डेन हन्तुं पुनर् अभ्यपद्यत ॥**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : जगद्-गुरोर्** ब्रह्मणः ।
**तुण्डेन** चञ्चुना ॥५०॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : तालु-मूलम्** अग्निवत्
**प्रदहन्तं** कौतुकेन केनापी हेतुना वा मुखान्तः-प्रविष्टस्य गले
नेतुम् अशक्यस्य तालु-मूल एव लग्नत्वात् । प्र-शब्देनाग्नितो\ऽपि
दाह-विशेषो बोधितः । **जगद्-गूरोर्** ब्रह्मणः **पितरम्** अपि
**गोपालस्य** वन्य-जनस्य **सूनुं** बालकम् इति विरोधे\ऽप्य्
अविरोधवत् तस्य दुवितर्क्या परमाश्चर्य-लीलेयं घटेतैवेति । यद्
वा, गोपाल-सूनुम् अपि जगद्-गुरोः पितरम् इति महा-कौतुकित्वात् तस्य
बकेन ग्रसनं परमेश्वरत्वाच् च सम्यग् ग्रसनाशक्यत्वं सम्भवेद्
एवेति भावः । एवं बाल्य-क्रीडा-विशेषस्य तत्रैव
निजैश्वर्य-विशेषस्य सम्प्रदर्शनेन भगवता विशेषः पूर्ववज् ज्ञेयः
। **अतिरूषा** तं **हन्तुम्** **अभ्यपद्यत** उद्यतो\ऽभूत्,
यतो\ऽ**क्षतं** क्षत-रहितम् । यद् वा, स्व-बलेन किञ्चित्
स-क्षती-कर्तुम् अशक्तम् अपि **हन्तुम् अभ्यपद्यत** । तत्र
हेतुः---**अति** इति । महा-क्रोधेन विचारापगमाद् इति भावः । यद् वा,
क्षतं यथा स्यात्, तथा हन्तुं प्रहर्तुम् ॥५०॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तालु-मूलम् अग्निवत्
प्रदहन्तं युद्ध-वैचित्री-कौतुकेन मुखान्तः प्रविष्टस्य गले नेतुम्
अशक्यस्य तालु-मूल एव लग्नत्वात् गोपाल-सूनुम् अपि केनचिद् अंशेन
जगद्-गुरोर् ब्रह्मणः पितरम् इति महा-कौतुकित्वात् तस्य बकेन ग्रसनं
महानुभावत्वाच् च सम्यग् ग्रसनाशकत्वं सम्भवेद् एवेति भावः ।
**अतिरुषा** **तं हन्तुम् अभ्यपद्यत** उद्यतोऽभूत्, यतः **अक्षतं**
क्षत-रहितम् । यद् वा, स्व-बलेन किञ्चित् सक्षती-कर्तुम् अशक्तम् अपि
अभ्यपद्यत । तत्र हेतुः---**अति-** इति महा-क्रोधेन विचारापगमाद्
इत्य् अर्थः ॥५०॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : तं** कृष्णं
**प्रदहन्तम्** इति तस्य नीलोत्पल-सुकुमार-शीतलस्यापि स्पर्शो वह्नेर्
इव वज्रस्येव तत्-तनु-दोषाद् एव जातो जिह्वा-दोसात् सिताया अपि तिक्तत्वम्
इवेति ज्ञेयम् । **अक्षतं** क्षत-रहितम् इति तत्र श्री-कृष्ण-गात्रस्य
वज्रायितत्वं ध्वनितम् ॥५०॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) : तं** कृष्णं बकश्
**चच्छर्द** **अक्षतं** तं **पुनर्** अपि **तुण्डेन** चञ्चुना
**हन्तुम्** **अभ्यपद्यत तालु-मूलम् अग्निवत्** **प्रदहन्तम्**
इन्दीवर-मृदुर् अशीतलस्य कृष्णस्य अग्नेर् इव वज्रस्येव स्पर्शस्
तत्-तालु-दोषद् एव रसना-दोषात् सिताया इव तिक्तत्वम् इत्य् एके । वस्तुतस्
तु क्रूरया शक्त्या स सिद्धः **जगद्-गुरोर्** विरिञ्चस्य **पितरम्** अपि
**गोपालस्य** नन्द-राजस्य **सूनुम्**

॥५०॥

------------------------------

॥ १०.११.५१ ॥

**तम् आपतन्तं स निगृह्य तुण्डयोर्**

**दोर्भ्यां बकं कंस-सखं सतां पतिः**[^७३] **।**

[^७३]: गतिः


**पश्यत्सु बालेषु ददार लीलया**

**मुदावहो वीरणवद् दिवौकसाम् ॥**

**श्रीधर-स्वामी (भावार्थ-दीपिका) : तुण्डयोश्** चञ्च्वोः ।
**वीरणवद्** अग्रन्थि-तृण-विशेषवत् ॥५१॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : वीरणं** श्री-तृणं विदुः
इति कोशात् । कटोपादान-भूतम् इति प्रसिद्धम् । यस्य मूलम् उशीरं
तद्-वीरणम् इति तोषणी ॥५१॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : निगृह्य** नितरां गृहीत्वा,
ग्रहणेन पीडयित्वा वा । **कंस-सखम्** इति महा-दुष्टत्वं
बलिष्ठत्वादिकं सूचितम् । **सतां गतिर्** इति तेषां रक्षार्थम् अवश्यं
तद्-वधो युक्त इति भावः । एवं पद-द्वयेन
दुष्ट-निग्रह-शिष्टानुग्रह-लक्षणं दारण-प्रयोजनम् उक्तम् । यद् वा,
**कंस-सखम्** इति तद्-दारणेन कंसो\ऽपि दारित इवेति । **सतां
गतिर्** इति च श्री-रामादीनां प्राणा रक्षिता इत्य् अर्थः । अतस् ते मोहतो
व्युत्थापिता इति ज्ञेयम् । अत एव इतस् ततो भगवन्तं वा **पश्यत्सु**
तेषां सन्तोषार्थं **लीलया** अनायासेन भङ्गी-विशेषेण वा ।
**वीरणवद्** \[**ददार**\] विदारितवान् । एवम् अत्रेदं
तत्त्वम्---\"मुग्धवन् मया उपेत्य गृहीतो वत्सासुरो\ऽनवहितत्वाद् एव
किञ्चित् कर्तुम् अशक्तो\ऽप्रयासेन हत इति न मन्त्यव्यम्, किन्तु जानता
अवहितेनापि निजाशेष-शक्तिं दर्शयतापि न किञ्चिन् मम केनापि कर्तुं
शक्यते\" इति बोधयित्वा सुहृद्-वर्गान् प्रहर्षयितुं श्री-भगवान् एव
तद्-गले प्रविष्ट इति । अन्यथा कथञ्चिद् अपि बकेन तद्-ग्रसनं न
सम्भवेद् इति दिक् । तद्-वधेन देवानाम् अपि हितम् अकरोद् इत्य्
आह---**दिवौकसां** सर्वेषां एव स्वर्ग-वासिनां **मुदावह** इत्य् एवं
बकासुरस्य महा-भयङ्करत्वादिकम् अपि ध्वनितम् ॥५१॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : निगृह्य** ग्रहणेन पीडयित्वा
**कंस-सखम्** इति महा-दुष्टत्व-बलिष्ठत्वादिकं सूचितम् । **सतां
गतिर्** इति तेन तद्-वधो युक्त इति भावः । एवं पद-द्वयेन
दुष्ट-निग्रह-शिष्टानुग्रह-लक्षणं दारण-प्रयोजनम् उक्तं । यद् वा,
कंस-सखम् इति तद्-दारणेन कंसो\ऽपि दारित इवेति । सतां गतिर् इति
च श्री-रामादीनां प्राणा रक्षिता इत्य् अर्थः । अतस् ते
तद्-एक-जीवन-स्वभावत्वात् तन्-निर्गमे स्वत एव मोहतो व्युत्थिता इति
ज्ञेयम् । उशीरं यस्य मूलं तद् **वीरणं** तस्येषीकाम् इवेत्य् अर्थः ।
एवम् अत्रेदं तत्त्वं---\"मुग्धवन् मयोपेत्य गृहीतो
वत्सासुरोऽनवहितत्वाद् एव किञ्चित् कर्तुम् अशक्तोऽप्रयासेन सहत इति न
मन्तव्यं, किं तु जानता अवहितेनापि निजाशेष-शक्तिं दर्शयतापि न
किञ्चिन् मम केनापि कर्तुं शक्यते\" इति बोधयित्वा सुहृद्-वर्गान्
प्रहर्षयितुं भगवान् एव तद्-गले प्रविष्ट इति । तद्-वधेन देवानाम्
अपि हितम् अकरोद् इत्य् आह---**दिवौकसां** सर्वेषाम् एव **मुदावह** इति
एवं बकासुरस्य महा-दुरन्तत्वादिकम् अपि ध्वनितम् ॥५१॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : तुण्डयोश्** चञ्च्वोर्
**निगृह्य** नितरां गृहीत्वा **मुदावहः** आनन्द-प्रापकः उशीरं यस्य
मूलं तद् **वीरणं** तद्वत् ॥५१॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) : तुण्डयोश्** चञ्च्वोर्
**निगृह्य** **वीरणवत्** यन् मूलम् उशीरं तद् **वीरणं** तृणं, तद्वत्
। **दिवौकसां** **मुदावहो** हर्ष-प्रापकः ॥५१॥

------------------------------

॥ १०.११.५२ ॥

**तदा बकारिं सुर-लोक-वासिनः**

**समाकिरन् नन्दन-मल्लिकादिभिः ।**

**समीडिरे चानक-शङ्ख-संस्तवैस्**

**तद् वीक्ष्य गोपाल-सुता विसिस्मिरे ॥**

**श्रीधर-स्वामी (भावार्थ-दीपिका) : समीडिरे** तुष्टुवुः । **आनकैः
शङ्खैर्** अन्यैश् च **संस्तवैः** सह ॥५२॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : बकारिं** कृष्णं, तद्
बक-हिंसन-रूपं वा तत्। तन्-मरणोत्तरं पुष्प-वृष्ट्य्-आदि ॥५२॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** मुदावहने लक्षणम्
एवाह---तद् एति । सम्यग् अवाकिरन् व्यापयामासुर् नन्दनस्य मल्लिकादिभिः
पुष्पैर् इति तेषां परमोत्तमता सूचिता । आनक-शङ्क-वाद्य-सहितैः
संस्तवैर् उत्तमस् तोत्रैः **सम्यग् ईडिरे** तुष्टुवुस् तल् लीलया
बक-विदारणं **सुर-लोक-वासि**नां च महोत्सवं वीक्ष्य साक्षाद्
अनुभूय **विसिस्मिरे** विस्मिता बभूवुः, यतो गोप-पुत्राः
श्री-कृष्ण-स्नेहाकुल-चित्ततयान्यानुसन्धान-शक्ता इत्य् अर्थः । किं वा,
स्वर्ग-वासिनाम् अपि महोत्सवेन बकस्य महादुष्टताद्य् अनुमानाद्
**विसिस्मिरे**, यतो गोपाल-सुता देवेषु सादरा इति भावः । यद् वा,
विशेषेण स्थितं चक्रूर् नन्दनस्य मल्लिकादि-पुष्पाणां
श्री-वृन्दावनजेभ्यस् तेभ्यो\ऽतिन्यूतत्वेन, तथानकादिवाद्य् अस्य
वेणु-दलादि वाद्यतो\ऽतिन्यूनत्वेन, तथा देवं संस्तावानां
गोकुल-वासी-स्तोत्रेभ्यो\ऽतिन्यूतत्वेन पुष्प-वर्साद्य् उत्कर्षासिद्ध्या
महोत्सव-लक्षणासम्पत्तेः, यतो गोपाल-सुताः श्री-कृष्ण-प्रिय-सखाः
परम-विदग्धा इत्य् अर्थः ॥५२॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** मुदावहने लक्षणम्
एवाह---**तदा** इति । **सम्यक् अवाकिरन्** तैर् व्याप्तं चक्रुः ।
**नन्दनस्य मल्लिकादिभिः** पुष्पैर् इति तेषां परम-प्रियैर् इत्य् अर्थः
। **आनक-शङ्ख-**वाद्य-सहितैः **संस्तवैर्** उत्तम-स्तोत्रैः
**सम्यक् ईडिरे** तुष्टुवुः, बक-वध-कर्मणा प्रशशंसुः संस्तवैः
पुरुष-सूक्तादिभिर् इत्य् अर्थः । **विसिस्मिरे**
मित्राभ्युदयज-परमानन्द-मयं विस्मयं प्रापुर् इत्य् अर्थः । यतो
गोपालानां तेषां यत् किञ्चित् तद्-एकाभ्युदयैक-जीवनानां
तत्-स्नेह-विशेषावृतैश्वर्य-ज्ञानानां सुताः ॥५२॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** समाकिरन् सम्यग् आकीर्णं
व्याप्तं चक्रुर् इत्य् अर्थः । संस्तवैः प्राचीनैः ॥५२॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

------------------------------

॥ १०.११.५३ ॥

**मुक्तं बकास्याद् उपलभ्य बालका**

**रामादयः प्राणम् इवेन्द्रियो गणः ।**

**स्थानागतं तं परिरभ्य निर्वृताः**

**प्रणीय वत्सान् व्रजम् एत्य तज् जगुः ॥**

**श्रीधर-स्वामी (भावार्थ-दीपिका) :** स्व-**स्थानम् आगतं** प्राणम्
इव कृष्णम् । **प्रणीय** एकी-कृत्य ॥५३॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : परिरभ्य** आलिङ्ग्य । तत्
बक-हिंसनम् ॥५३॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : तं** बकारिं स्व-**स्थानम्
आगतं** सन्तम् **उपलभ्य** समीपे प्राप्य **परिरभ्य** **निर्वृताः**
सन्तः । **बकास्यान् मुक्तम्** इति स्नेहोद्रेकेण निर्भरालिङ्गनम्, तेन च
निर्वृति-भरं सूचयति । तेषाम् आदौ श्री-भगवन्-निकटे स्वयम्
अनागमनं हर्ष-भराकुलत्वेन । किं वा, तदानीम् अपि सम्यक्
स्वास्थ्यानुदयेन अशक्तेर् इति ज्ञेयम् । यद् वा, **स्थानागतम्** इति
प्राणस्यैव विशेषणम् । दृष्टान्तस् तु सद्यः स्वस्थतायां
तद्-एक-हेतुः---निर्वृतायां च । यद् वा, **उपलभ्य** ज्ञात्वा
**स्व-स्थाने आगतम्** अपि धावित्वाग्रे\ऽभिगम्य **परिरभ्य** । अन्यत्
समानम् ।

**वत्सान्** **प्राणीय** दिनान्तरवत् कालम् अनवेक्ष्य सर्वान् परावृत्य ।
यद् वा, पालकानां दुर्दशां दृष्ट्वा दुःखेनेतस् ततो गतान् मेलयित्वा ।
यद् वा, प्रकर्षेणानीय मृत-प्रायांस् तान् भगवद् अमृत-दृष्ट्या
जीवयित्वेत्य् अर्थः । **तद्** बक-वधादिकं **जगुः**, प्रहर्षेण
गीतवद् उच्चैः सुस्वरेण कथयामासुः । यद् वा, तदानीम् एव तद्-गीतं
निबद्ध्य तद्-द्वारा कथयन्न् इत्य् अर्थः ॥५३॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** स्नेह-विशेषम् एव
दर्शयति---**तं** बकारिं स्व-**स्थानम् आगतं** सन्तम् **उपलभ्य**
समीपे प्राप्य पश्चात् **परिरभ्य** **निर्वृताः** सन्तः **बकास्यान्
मुक्तम्** इति-स्नेहोद्रेकेण निर्भरालिङ्गनं तेन च परम-निर्वृति-भरं
सूचयति । तेषाम् आदौ श्री-भगवन्-निकटे स्वयम् आगमनं, तदानीम् अपि
सम्यक् स्वास्थ्यानुदयेन अशक्तेर् इति ज्ञेयम् । तच् च
**प्राणादि**-दृष्टान्तेनैव व्यञ्जितं । स्थान-गतम् इति प्राणेऽप्य् अन्वितं
**वत्सान् प्रणीय** दिनान्तरवत् कालम् अनपेक्ष्य सर्वान् परावर्त्य । यद्
वा, पालकानां दुर्दशां दृष्ट्वा दुःखेन इतस् ततो गतान् मेलयित्वा **तद्**
बक-वधादिकं **जगुः,** सम्भ्रम-मिश्रेण प्रहर्षेण गीतवद् उच्चैः
सुस्वरेण कथयामासुः । एवं वत्स-वधाश् चानद्भुततमत्वेन
असुरत्वाप्रतीति-शङ्कया च तद्-दिने नोक्त्वा सम्प्रत्य् एव कथित इति
ज्ञेयं । षड्विंशाध्याये श्री-गोपैः तस्याप्य् अनुवादात्, श्री-शुकस्य
प्रेमज-विस्मृतेर् वा ॥५३॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी), बलदेव-विद्यभूषणः
(वैष्णवानन्दिनी) :** *न व्याख्यातम्।*

------------------------------

॥ १०.११.५४ ॥

**श्रुत्वा तद् विस्मिता गोपा गोप्यश् चातिप्रियादृताः ।**

**प्रेत्यागतम् इवौत्सुक्याद् ऐक्षन्त तृषितेक्षणाः ॥**

**श्रीधर-स्वामी (भावार्थ-दीपिका) : अतिप्रियेण** अतिप्रीत्या **आदृताः**
सादराः । **प्रेत्यागतम्** **इव** लोकान्तराद् आगतम् इव । **तृषितान्य्**
अतृप्तान्य् अमृतं पिबन्तीव **ईक्षणानि** येषां ते ॥५४॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : तत्** बक-मारणम् ।
दर्शनेऽलं-बुद्धि-रहिता इति **तृषितेक्षणा**र्थः ॥५४॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** गोपा गोप्यश् च विस्मिताः
सत्यः, अतो\ऽत्यन्त-प्रीत्या आदृता व्याप्ता, अत-एवौत्सुक्याद् आसक्त्या
ऐक्षन्तु तं चिरं तद् द्र्शनान् न निवृत्ता बभूवुर् इत्य् अर्थः, यतस्
तृषितेक्षेणा अतृप्त-नेत्राः परम-प्रीत्य् औत्सुक्याद् ईक्षणे हेतुः---प्रेत्येति
इव उत्प्रेक्षायां स्नेहभरेण तेषां तथा मननात् । यद् वा, प्रेत्य् आगतं
कञ्चित् कश्चिद्-बन्धुर् इव, अथ वा गोप्यो विस्मिता बभूवुः । त्व् अर्थे
चकारः प्रेमभरेण तासां ग्पेभ्यो विशेषात् तम्
एवाभिव्यञ्जयति---अतिप्रियेण प्राणाधिकेन श्री-कृष्णेनादृताः
प्रेम-दृष्ट्यादिना सम्मानिताः, अतस् तृषितेक्षणाः सत्य औत्सुक्याद् ऐक्षन्त
। यद् वा, दिवा तद् विरहेण स्वतस् तद् दर्शन-तृष्णा-युक्तेक्षणा एव
विशेषतो बक-वधादि-श्रवणेनौसुक्याद् ऐक्षन्त । अन्यत् समानम्
॥५४॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : गोपा गोप्यश् च विस्मिता** अहो
बत \[५५\] इत्य्-आदि-वक्ष्यमाण-रीत्या जात-विस्मयाः। अतोऽ**तिशयेन
प्रियं** प्रेम-युक्तं यथा स्यात्, तथा **आदृताः** तद्-रक्षणादिषु
जातात्यन्त-मनः-प्रयत्नाः । अत एव **औत्सुक्यात्** आसक्त्या **ऐक्षन्त**
तं चिरं तद्-दर्शनान् न निवृत्ता बभूवुर् इत्य् अर्थः । यतस्
**तृषितेक्षणाः** अतृप्त-नेत्राः परम-प्रीत्यौत्सुक्याद् ईक्षणे
हेतुः---**प्रेत्य** इति । **इव** उत्प्रेक्षायां, स्नेह-भरेण तेषां तथा
मननात् । यद् व, **प्रेत्यागतं** कञ्चित् कश्चिद् बन्धुर् इव । यद् वा,
दिवा तद्-विरहेण स्वतस् तद्-दर्शन-तृष्णा-युक्तेक्षणा एव, विशेषतो
बक-वधादि-श्रवणेनौत्सुक्याद् ऐक्षन्त । अन्यत् समानम् ॥५४॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

------------------------------

॥ १०.११.५५ ॥

**अहो बतास्य बालस्य बहवो मृत्यवो\ऽभवन् ।**

**अप्य् आसीद् विप्रियं तेषां कृतं पूर्वं यतो भयम् ॥**

**श्रीधर-स्वामी (भावार्थ-दीपिका) : अहो बत** इत्य्-आदि-श्लोक-त्रयस्य
इति नन्दादय इत्य् अनेनान्वयः । **अपि** एवम् अपि **तेषाम्** एवानिष्टम्
**आसीत्** । **यतस्** तैः **पूर्वम्** अन्येषां **भयं** **कृतम्**
॥५५॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : अहो** आश्चर्ये । **बत**
खेदे । **मृत्यवो** मृत्यु-हेतवः । एवम् अपि बहु-विध-मृत्यु-हेतौ
सत्य् अपि । **तेषां** मृत्यु-हेतूनाम् । **यतः** कारणात् । तैर्
मृत्यु-हेतुभिः पूतनादिभिः । पूर्वम् अन्य-जन्मनि । अन्येषां लोकानाम् ।
भयं दुःखम् । \"भुङ्क्ते जनो यः । पर-दुःखस् तत्\" इत्य् उक्तेः ।
यो हि यस्य विषमं विचिन्तयेत् प्राप्नुयात् स कुमतिर् हि तत्-फलम् इति
हरि-विलासोक्तेश् च । यद् वा, अनेन श्री-कृष्णेन पूर्वम् अभयं
भय-निवर्तकं कर्म कृतम् ॥५५॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** तत्र गोपानाम् अन्योन्यं
विस्मयोक्तिम् आह---**अहो** इति त्रिभिः । अहो आश्चर्ये, बत खेदे । किं
वा, अहो बतेत्य् एकम् एव पदम् अत्यन्त-खेदे, अस्यैव मृत्यवस्तद्
धेतवः । बालस्येति स्नेहभरेण तेषां तस्मिन् सदा बाल-बुद्धेः ।
अन्यत् तैर् व्याख्यातम् यद् वा, तत्र हेतुं तर्कयन्ति, अपि किं तेषां
बकादिनां विप्रियम् अनिष्ठम् अनेन पूर्वं कतम् आसीत्, यतो यस्माद्
अनिष्टकरणाद् येभ्यो वा भयम् अस्यास्माकं वा भवतिः ॥५५॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : अहो** इति चतुष्कम् । **इति**
इति चतुर्थेनान्वयात् । व्याख्या तु पृथक् क्रियते । तत्र गोपालानाम्
अन्योन्यं यथा युक्तं विस्मयोक्तिम् आह---**अहो** इति त्रिभिः । **अहो**
आश्चर्ये । **बत** खेदे। अस्यैव **मृत्यवः** तद्-धेतवः ।
**बालस्य** इति स्नेह-भरेण । अन्यत् तैः । यद् वा, **यतः पूर्वं**
प्रथमम् आगत्य तस्य **भयं कृतम्** ॥५५॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तत्र गोपानाम् अन्योन्यं
विस्मयोक्तिम् आह त्रिभिः । **मृत्यवः** मृत्यु-हेतवः **भयं**
**कृतं** निरपराधानाम् अस्माकं बालकस्यास्य च यस्माद् अपकारः
प्रथमं कृतस् तस्मात् ॥५५॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

------------------------------

॥ १०.११.५६ ॥

**अथाप्य् अभिभवन्त्य् एनं नैव ते**[^७४] **घोर-दर्शनाः ।**

[^७४]: नैवैते


**जिघांसयैनम् आसाद्य नश्यन्त्य् अग्नौ पतङ्गवत् ॥**

**श्रीधर-स्वामी (भावार्थ-दीपिका) :** अथ **घोर-दर्शना** अपि
**नाभिभवन्ति** न घर्षयन्ति ॥५६॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यद्य् अपि घोर-दर्शना ।
**अथापि** तथापि । **एनं** श्री-कृष्णम् । **घर्षयन्ति**
तिरस्कुर्वन्ति । **जिघाङ्घया** हननेच्छया । **पतङ्गवच्**
छलभवत् । पतङ्गः शलभे शालि-प्रभेदे पक्षि-सूर्ययोः इति मेदिनी
। असद् ब्रह्मेति चेद् वेदः स्वयम् एव भवेद् असत् इति श्रुतिर् इवेति
भावः ॥५६॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : अथापि** यद्य् अपि पूर्वं
विप्रियाचरणाद् धन्तुम् आयान्ति, तथापीत्य् अर्थः । **घोरं दर्शनम्**
अपि, किम् उत कर्म येषां ते\ऽप्य् **एते** बकादयः । \"ते\" इति क्वचित्
पाठः। **नाभिभवन्ति** धर्षयितुं न शक्नुवन्तीत्य् अर्थः ।
**एव** निर्धारे । लौकिकवद् उक्तिर् अप्य् एषां तेषां
स्नेह-भराक्रान्त-चित्तत्वान् न किल दोषाय कल्पत इति सर्वत्रैवोह्यम्
। न केवलम् एतावद् एव, किन्तु स्वयं सदा एव म्रियन्ते\ऽपीत्य्
आहुः---**जिघांसया** इति । कुतो\ऽप्य् आगतानां बहूनाम् अप्य् एकस्माद् एव
स्वयं सद्यो-मरणे दृष्टान्तः---**अग्नौ पतङ्गवद्** इति ॥५६॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तेषाम् एव विप्रियत्वं
विवृणोति---**अथापि** इति । **अथ** पूर्व-हेतोर् एव **घोर-दर्शना**
**अपि** इत्य् अन्वयः । अथवा तत्र हेतुं तर्कयन्ति तेषां बकादीनां,
पुरानेन व्रजपते ! साधवो दस्यु-पीडिता \[भा।पु। १०.८.१७\]
इत्य्-आदि-गर्गोक्त-रीत्या विप्रियम् अनिष्टम् अनेन पूर्वं कृतम् आसीत् यतः
येभ्यो भयम् अस्य भवति । **अथापि** यद्य् अपि पूर्व-विप्रियाचरणाद्
धन्तुम् आयान्ति, तथापीत्य् अर्थः । **घोरं दर्शनम्** अपि, किम् उत
कर्म येषां ते\ऽपि **एते** बकादयः इति तेषां पापिष्ठत्वम् उक्तम् ।
\"नैवं ते घोर-दर्शना\" इति क्वचित् पाठः । **नाभिभवन्ति**
धर्षयितुं न शक्नुवन्तीत्य् अर्थः । **एव** इति कदाचित् कथञ्चिद्
अपीत्य् अर्थः । न केवलम् एतावद् एव किन्तु स्वयं सद्य एव म्रियन्ते
अपीत्य् आहुः---**जिघांसया** इति । कुतोऽप्य् आगतानां बहूनाम् अप्य् एकस्माद्
एव स्वयं सद्यो मरणे दृष्टान्तः अग्नौ पतङ्गवद् इति अनेनास्य
पुण्य-प्रभावत्वम् अप्य् उक्तम् । अतो हिंस्रः स्व-पापेनेत्य्-आदिवद्
एवोत्प्रेक्षितम् ॥५६॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** नन्व् अनेन बालकेन
पूर्व-जन्मनि तेषां विप्रियं प्रथमं कतमत एवास्मिन् जन्मनि हन्तुम्
एनम् एते एवायान्तीति कथं न सम्भाव्यते ? तत्राहुः---**अथापि** ।
यद्य् एवम् अपि स्यात्, तर्हि तैर् अयम् अभिभूयेतैवेत्य् अर्थः । किन्तु
**ते नाभिभवन्ति** अभिभवितुं न शक्नुवन्ति प्रत्युत जिघांसया
इत्य्-आदि ॥५६॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** *न व्याख्यातम्।*

------------------------------

॥ १०.११.५७ ॥

**अहो ब्रह्म-विदां वाचो नासत्याः सन्ति कर्हिचित् ।**

**गर्गो यद् आह भगवान् अन्वभावि तथैव तत् ॥**

**श्रीधर-स्वामी (भावार्थ-दीपिका) :** गर्गो यद् आह---तस्मान्
नन्दात्मजोऽयं ते नारायण-समो गुणैः \[भा।पु। १०.८.१९\] इत्य्-आदि
॥५७॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अहो ब्राह्मणानां प्रभाव
इत्य् अभिप्रेत्याह---**गर्ग** इति ॥५७॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** एवं
श्री-भगवन्-माहात्य्मानुभवेनापि ते स्नेह-भरेण तम् \"ईश्वरो\ऽयम्\"
इति न विदुः, किन्तु \"को\ऽपि महा-पुरुषो\ऽयम्\" इति निश्चित्य
गर्ग-वाक्येन तद् एव द्रढ्यन्ति । **अहो** इति आश्चर्ये ।
**ब्रह्म-विदां** वेदार्थ-तत्त्व-ज्ञानां, भक्ति-निष्ठानाम् इत्य् अर्थः।
**असत्या** **न सन्ति** न भवन्ति । **अन्वभावि** अनुभूतम् इति
श्री-वल्लवेन्द्रस्य भागवतत्वाद् बन्धुवात्सल्याच् च रहस्य् अपि
गर्गेणोक्तं श्री-भगवन्-माहात्य्मयं तेषु किञ्चिद् अभिव्यक्तम् अभूद् इति
गम्यते । तच् च सहज-स्नेहवतां तेषां स्नेह-विवृद्धय एवाकल्पतेति
॥५७॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तत्र प्रमाणं दर्शयन्तोऽपि
वात्सल्य-स्वभावेन साश्चर्यम् आहुः---**अहो** इति । **ब्रह्म-विदां**
वेदार्थ-तत्त्वज्ञानां भक्ति-निष्ठानाम् इत्य् अर्थः । **असत्या न सन्ति**
न सम्भवन्ति । **अन्वभावि** अनुभूतम् इति । श्री-वल्लवेन्द्रस्य
सरल-स्वाभावत्वाद् बन्धु-वात्सल्याच् च रहस्य् अपि गर्गेणोक्तं तन्
माहात्म्यं तेषु किञ्चिद् अभिव्यक्तम् अभूद् इति गम्यते ॥५७॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तत्र हेतुर् अस्य
नारायण-समत्वम् एवेत्य् आहुः---अहो इति । गर्गो यद् आह---नारायण-समो
गुणैः \[भा।पु।१०.८.१९\] इत्य्-आदि ॥५७॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** कथम् एतत् सम्भवति ?
तत्राह---अहो इति । अस्य सर्वेश्वरत्वात् तत्र गर्ग-वाक्यं प्रमाणम् इति
नन्द-राजस्य सारल्याद् बन्धु-सौहार्दाच् च रहस्य् अपि गर्गोक्तस्य किञ्चित्
प्रकाशनं बोध्यम् ॥५७॥

------------------------------

॥ १०.११.५८ ॥

**इति नन्दादयो गोपाः कृष्ण-राम-कथां**[^७५] **मुदा ।**

[^७५]: कथाः


**कुर्वन्तो रममाणाश् च नाविन्दन्**[^७६] **भव-वेदनाम् ॥**

[^७६]: नाविदन्

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : इति** पूर्वोक्त-रीत्या ।
**रममाणास्** साह्लादाः । **भव-वेदनां** संसार-दुःखम् ॥५८॥

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : इति** अनेन प्रकारेण ।
रामस्यैतादृश-प्रसङ्गाभावे\ऽपि निर्देशस् तयोर् अन्यो\ऽन्यं
स्नेह-भरेणैक्यात् । तत्र च श्री-कृष्णस्य प्राधान्याद् आदौ पूर्ववन्
निर्देशः । यद् वा, रमयन्ति सुखयन्तीति रामा याः **कथाः,** ताः ।
\"कथाम्\" इति क्वचित् पाठः । **कुर्वन्तः** कथयन्तः । यद् वा,
गाथादि-रूपेण निबध्नन्तो\ऽत एव **रममाणाः** सुखम् अनुभवन्तः,
किं वान्यो\ऽयं श्री-भगवता सह वा क्रीडन्तः । **भव-वेदनां**
सांसारिक-दुःखं **नाविदन्** न ज्ञातवन्तो\ऽपि, किम् उत प्रापुर् इत्य्
अर्थः । एतच् चानुषङ्गिकम् ॥५८-५९॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : इत्य्** अनेन प्रकारेण गता
आगमिष्यमाणाश् च **कृष्ण-राम-कथाः,** \"कथाम्\" इति क्वचित् पाठः,
**कुर्वन्तः** कथयन्तः । न केवलम् एतावद् एव, अपि तु **रममाणाः**
श्री-भगवता सह क्रीडन्तश् च **भव-वेदनां** भवे संसारे
सांसारिकाणां यद् दुःखं, तेष्व् अवतीर्णां अपि **नाविदन्** न
ज्ञातवन्तोऽपि । अतः क्षुधार्ता इदम् अब्रुवन् \[भा।पु। १०.२२.३८\]
इत्य्-आदौ यत् तेषां क्षुधादिकं दृश्यते, तत् तु न भव-सम्बन्धि, किं
तु लीलोपोद्वलकात्वाल् लिला-मयम् एवेति भावः । अत्र एवं विहारैर्
\[५९\] इत्य्-आदि-पद्यम् अपि पठन्ति । अत्र पुरतः पुनः
कौमार-लीला-वर्णनं स्मृति-विशेष-चमत्काराभिनयेन अतोऽग्रेऽपि तस्य
पुनर् उक्तिर् इति ज्ञेयं सम्बन्धोक्ताव् उभयत्र व्याख्यातत्वात्
॥५८-५९॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : कथां कुर्वन्तः**
आस्थान्याम् उपविश्य बाल्य-चापल्य-कथां वत्स-बकादि-वध-कथां च
पुनः पुनः संलपन्तः गीत-पद्यादिभिर् उपनिबध्नन्तो वा **भवस्य**
सांसारस्य **वेदनां** ज्ञापनं---\"भो व्रज-राज ! वयं तावद्
भवताम् अर्धं व्यतीतम् एव अधुनापि कथं
पुत्र-कलत्र-कुटुम्बादि-कथासु निमज्जथ ? घोरः संसारो\ऽयं वर्तते
। अस्माद् उद्धारार्थं ज्ञान-वैराग्य-तपो-नारायण-स्मरणादिषु कथं न
यतध्वे ?\" इति देशान्तरागत-वृद्ध-गोपालादिभिर्
ज्ञापितं---**नाविदन्** नैवावदधुः । व्याख्यान्तरं त्याज्यं न पुनः
कल्पते राजन् ! संसारो\ऽज्ञान-सम्भवः \[भा।पु। १०.६.४०\] इति
पूर्वोक्तेस् तेषां संसारस्यैव निषेधात् कुतस् तदीय-पीडा-शङ्का ? इति
------------------------------

**इति** अनेन प्रकारेण गता आगमिष्यमाणा किन्तु लिलोपोद्वलकत्वाल्
लीलामयम् एवेति भावश् च । \"कृष्ण-राम-कथाम्\" इति क्वचित् पाठः ।
**कुर्वन्तः** कथयन्त न केवलम् एतावद् एव, अपि तु **राममाणा**
श्री-भगवता सह क्रीडन्तश् च **भव-वेदनां** भवे संसारे
संसारिकाणां यद् दुःखं तत् तेष्व् अवतीर्णा अपि **नाविदन्** न
ज्ञातवन्तो\ऽपि । अतः क्षुधार्ता इदम् अब्रुवन् \[भा।पु। १०.२२.३८\]
इत्य्-आदौ यत् तेषां क्षुधादिकं दृश्यते, तत् तु न भव-सम्बन्धि
॥५८-५९॥

इति सारार्थ-दर्शिन्यां हर्षिण्यां भक्त-चेतसाम् ।

एकविंशोऽत्र दशमे सङ्गतः सङ्गतः सताम् ॥\*॥

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) : कृष्ण-राम-कथां**
बाल्य-चपल्यादि-विषयां पूतना-वधादि-विषयां च **कुर्वन्तो** मिथः
संलपन्तः **भव-वेदनां नाविदन्** तदानीं कृष्ण-वीक्षार्थम् आगतस्य
भवस्य श्री-शिवस्यापि वेदनां तद्-विषयां ज्ञानं नालभन्त ।
**रममाणाः** कृष्णेन सार्धं क्रीडन्तस् तद्-आवेशाच् छिवागमनम् अपि
नावदध्युः । वेदना ज्ञान-पीडयोः इति मेदिनी । तत्-समानं तु
श्री-यशोदाद्या व्यधुर् इति बोध्यम् । **भव-वेदनां** संसार-पीडाम् इति
तु भ्रान्तम् एव, न पुनः कल्पते राजन् \[भा।पु। १०.६.४०\] इत्य्-आदिना
तेषां संसार-प्रतिषेधाद् एव ॥५८॥

------------------------------

॥ १०.११.५९ ॥

**एवं विहारैः कौमारैः कौमारं जहतुर् व्रजे ।**

**निलायनैः सेतु-बन्धैर् मर्कटोत्प्लवनादिभिः ॥**

**श्रीधर-स्वामी (भावार्थ-दीपिका) :**

वत्स-यूथ-गत हत्वा वत्स-दम्भासुरं हरिः ।

मुनि-यूथ-गतं चाहन्न् अग्रण्यं दम्भिनां बकम् ॥\*॥

इति श्रीमद्-भागवते महापुराणे दशम-स्कन्धे पूर्वार्धे टीकायां
वत्स-बक-वधो नामैकादशो\ऽध्यायः ॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : कौमारैर्**
बालावस्था-भवैः **विहारैः** क्रीडा-विशेषैः । कश्चित् स्तम्भादि-मूले
निलीय तिष्ठति, तम् अपरो न्विश्य गृह्नातीति या क्रीडा, तन् **निलायनं**
। स्व-शरीरेण मृद्-दार्व्-आद्यैर् जल-रोधनं **सेतु-बन्धः** । यथा
वृक्षाद् वृक्षान्तरम् उत्प्लवते
तथोत्तङ्ग-मृत्तिका-निर्मित-शिशुमाराकारोपरि शिरसि पदं निधाय
पतनम् **उप्लवनम्** । पांशु-भित्तौ मणिं निधाय तद् उपरि हस्तं
निदधाति कश्चित् कश्चित् तम् अन्विष्य गृह्नातीतीयम् अपि काचित् क्रीडास्ति
सात्र **आदि**-पदाज् ज्ञेया । अन्या वाधुनिक-बाल-प्रसिद्धा
वीटाक्षेप-कन्दुक-क्षेपादि-रूपा इति ॥५९॥

*वत्सस्य दम्भः* छद्म यस्य स वत्स-दम्भः, स चासाव् *असुरश्* चेति
तथा । *अग्रण्यं* मुख्यम् । यत्र बकः स्थितस् तत्र र्षयो\ऽप्य्
अतिष्ठंस् तपः कुर्वाणा इति ज्ञेयम् ॥\*॥

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** *पूर्व-श्लोकस्य टीका
द्रष्टव्या।*

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**बलदेव-विद्यभूषणः (वैष्णवानन्दिनी) :** **एवम्** इति ।
**जहतुर्** अन्तर्धापयामासतुः ॥५९॥

*अन्यैर् न व्याख्यातम्।*

------------------------------

इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यां
संहितायां वैयासिक्यां दशम-स्कन्धे

नाम एकादशोऽध्यायः ।

॥ १०.११ ॥
