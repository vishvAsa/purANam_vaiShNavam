+++
title = "७० अथाशीतितमो\\ऽध्ययः"

+++

 सुदामोपाख्यानम्-पत्नी-प्रेरणया सुदाम्नो भगवत्-समीपे गमनं भगवता तस्य सत्कारश् च ।

**॥ १०.८०.१ ॥**

**श्री-राजोवाच---**

भगवन् यानि चान्यानि मुकुन्दस्य महात्मनः ।

वीर्याण्य् अनन्त-वीर्यस्य श्रोतुम् इच्छामि हे प्रभो ॥

**श्रीधर-स्वामी (भावार्थ-दीपिका) :**

अथाशीतितमे कृष्णः श्री-दामानं गृहागतम् ।

सम्पूज्यापृच्छद् अर्थेप्सुं गुरु-वास-कथां मुदा ॥

सुरारि-मारको हरिः पुरा चकार शं सताम् ।

अतः परं विनैव तन्-निजोपकारम् आचरत् ॥

आचरितानि[^१] श्रुत्वा पुनर् मुकुन्द-वीर्याणि पृच्छति---**हे** **भगवन्** ! **श्रोतुम्** इच्छामीत्य् अन्वयः ॥१॥

[^१]: राम-चरितानि (ब)



______


**वंशीधरः (भावार्थ-दीपिका-प्रकाशः) :** अथ बलदेव-तीर्थ-यात्रानन्तरम् । अर्थेप्सुं धनार्थिनम् । पुरा पूर्वोपाख्यानेषु । शं कल्याणम् । अतो दैत्य-हननेन सज् जनावनात् । तं सुरारि-नाशम् । निजाभक्ताः । अधुना न केवलं हरि-भक्तानां पारत्रिकम् एव सुखं किन्त्व् ऐहिकम् अप्य् अलौकिकं तद् भवतीत्य् अध्याय-द्वयेनाह---**अन्यानि** असुर-संहाराद् इतराणि भक्त-वात्सल्य-बोधकानि ॥१-२॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** च तु । **मुकुन्दस्य** तु, पूर्वोक्त-श्री-बलदेव-चरितापेक्षया । यद् वा, अपि च श्री-बलदेवस्याशृण्म, एवं मुकुन्दस्यापि **श्रोतुम्** इच्छामेति तच्-छ्रवणेच्छाधिक्यं द्योतयति । यद् वा, अन्यान्य् अपि **यानि** वीर्याणि अद्भुत-चरितानि सन्ति, तानि सर्वाण्य् एव **श्रोतुम्** इच्छाम । यद् वा, आशिषि पञ्चमी, त्वत्-प्रसादात् तच्-छ्रवणेच्छास्माकं भवत्व् इत्य् अर्थः । इच्छामेति बहुत्वं विनयेन श्रोतॄणाम् अन्येषाम् अपि सर्वेषां परिग्रहात् । तानि च भवान् वेत्त्य् एवेत्य् आशयेनाह---**भगवन्** **हे** सर्वज्ञेति । आशीः-पक्षे तव कृपया तत् सम्भवेद् एवेत्य् आह---**भगवन्** ! **हे** महा-दया-युक्तेति । श्रवणेच्छायां हेतवः---**मुकुन्दस्य** परमात्मानन्द-प्रदस्य । किं च, महान् अपरिच्छिन्न आत्मा बुद्धिर् वा यस्य तस्य । किं च, अनन्तं वीर्यं प्रभावः सामर्थ्यं वा यस्य तस्य । किं च, **प्रभो**र् निजेष्टेश्वरस्य । एवं वीर्याणाम् अपि परमात्मानन्द-प्रदत्वम् अपरिच्छिन्नत्वं सर्व-शक्तिमत्त्वं प्रेम-सेव्यत्वं चाभिप्रेतम् । विशेषणानाम् एषां यथोत्तरं श्रवणेच्छा-हेतुत्वे श्रैष्ठ्यम् ॥१॥


______


**जीव-गोस्वामी (लघु-वैष्णव-तोषणी) :** कथा-समाप्तिम् इवालक्ष्य सोत्कण्ठः पृच्छति । वस्तुतस् तु विष्णोः स दयितो भवेद् इत्य् अनेनोक्तां तद् दयम् ततस् तज्-जनित-कथा-रुचि-विशेषं च प्राप्य, ताभ्यां पृच्छति---**भगवन्**! **हे** सर्वज्ञ! **मुकुन्दस्य** सर्व-दुःख-विमोचकस्य **महात्मनः** सर्वोत्तम-स्वभावस्य पूर्वोक्त-श्री-बलदेव-चरितापेक्षया । श्री-बलदेवस्य श्रुत्वैव मुकुन्दस्यापि[^२] श्रोतुम् इच्छामेति प्रार्थनायां लोट् । तच्-छ्रवणेच्छाधिक्यं द्योतयति । यद् वा, अन्यान्य् अपि **यान्य् वीर्याणि** अद्भुत-चरितानि सन्ति, तानि सर्वाण्य् एव श्रोतुम् इच्छामः, यद् वा, आशिषि पञ्चमी, त्वत्-प्रसदत् तच्-छ्रवणेच्छास्माकं भवत्वित्य् अर्थः । इच्छामेति बहुत्वं, विनयेन श्रोतॄणाम् अपि सर्वेषां परिग्रहात् । तानि च भवान् वेत्ति एव इत्य् आशयेनाह---भगवन् हे सर्वज्ञेति । शीःपक्षे त कृपया तत् सम्भवेद् इत्य् आह---भगवन् हे महादयायुक्तेति । श्रवणेच्छायां हेतवः---मुकुन्दस्य परमानन्द-प्रदस्य । किं च, महान् अपरिच्छिन्न आत्मा बुद्धिर् वा यस्य तस्य । किम् च, अनन्त-वीर्यां प्रभावः सामर्थ्यं वा यस्य तस्य । किं च, प्रभोः निजेष्टश्वरस्य, यद् वा, आयुंस्यपि यथेष्टं दादुं शक्तस्येत्य् अर्थः । अत्यतृप्ति-विलसितम् एवेदम् । एवं विर्याणाम् अपि परमानन्द-प्रदत्वम् अपरिच्छिन्नत्वं प्रेम-सेव्यत्वं चाभिप्रेतम् । विशेषणानाम् एषां यथोत्तरं श्रवणेच्छा-हेतुत्वे श्रैष्ठ्यम् ॥१॥

[^२]: मुकुन्दस्य यान्य् अन्यानि वीर्याणि प्रभावमय-चरितानि च श्रोतुम्
    इच्छामो वयम्, प्रार्थनायां लोट् । अन्येषाम् अपि वीर्याणां सम्भावने
    हेतुः---अनन्त-वीर्यस्येति । एवं तव कथने योग्यता तथा तद्
    वीर्याणाम् एव तादृशत्वात् अस्माकं तन्-मात्र-श्रवणौचित्यं, तथा
    तेषाम् आनन्त्यञ्चेति सर्वाण्य् एव तानि कथयेति भावः ।

    ननु, द्वित्राण्य् एव दिनानि तव जीवितम् इति कथम् एतावत्याशा
    सम्पद्येत ? तत्राह---प्रभोर् इति । आयुंष्यपि यथेष्टं तादुं
    शक्तस्येत्य् अर्थः, अन्यतृप्ति-विलसितम् एवेदम्।


ननु द्वित्राण्य् एव दिनानि तव जीवतिम् इति कथम् एतावत्य् आशा सम्पद्येत तत्राह---**प्रभोर्** इति । आयुष्य् अपि यथेष्टं दातुं शक्तस्येत्य् अर्थः । अन्य-तृप्ति-विलसितम् एवेदम् ॥१॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :**

अशीतितम आयातः श्री-दामा हरिणार्चितः ।

स-प्रेम-पृष्ट उक्ता च कथा गुरुकुलाश्रया॥

**हे प्रभो** ! तानि श्रोतुम् इच्छाम इत्य् अन्वयः ॥१॥


______


**॥ १०.८०.२ ॥**

को नु श्रुत्वा सकृद्[^३]-ब्रह्मन्न् उत्तमः-श्लोक-सत्-कथाः[^४] ।

[^३]: मुहुर् ब्र्ह्म \[गो।प्रे-टी\]


[^४]: सत्-कथां-विज।


विरमेत विशेष-ज्ञो विषण्णः का[^५]म-मार्गणैः ॥

[^५]: कामस्य विषयि-भोगस्य मार्ग-गणैरन्वेषणै श्लेषेण काम-वाणैर्
    विषादं प्राप्तः।


**श्रीधर-स्वामी (भावार्थ-दीपिका) : उत्तम-श्लोकस्य** श्री-कृष्णस्य **सत्यो** मनोहरा विषय-वैतृष्ण्य-जनिकाः **कथाः** । **विशेषज्ञः** सारवित् । **विषण्णो** विषादं प्राप्तः ॥२॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः), श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** ननु युष्माभिर् बहूनि तानि श्रुतान्य् एव, किं पुनस् तद्-इच्छया ? तत्राह---**को न्व्** इति । असकृद् अपि श्रुत्वा को नु पुमन् विरमेत्, अपि तु न कोऽपि । तत्र हेतुः---**उत्तमः** सर्वोत्कृष्टः, किं वा, उद्गतं तमः संसारोऽज्ञानं वा यस्मात्, तथा-भूतः **श्लोको** यशो यस्य, तस्य भगवतः **पावनीः कथा** इति तासाम् अपि तमो-नाशकत्वं च सूचितम् ।

ननु तथापि मधुर-रस-पान-बाहुल्येनेव मुहुः श्रवणेन तत्र कदाचित् तृप्तिः शङ्क्यते ? तत्राह---**विशेषज्ञ** इति । सार-ग्राहित्वेन नित्य-नूतनतया तत्र मुहुर् इच्छा वर्धत एव, न तु तृप्तिः स्याद् इति भावः । तथा चोक्तं श्री-शौनकादिभिः प्रथम-स्कन्धे---वयं तु न वितृप्यामः \[भा।पु। १.१.१९\] इत्य्-आदि ।

अहो आस्तां सारज्ञता-रहित्येन तद्-रसाननुभवाद् विरामः,[^६] नित्यानुभूयमान-दुःख-ध्वंसार्थम् अपि विरन्तुं न युज्यत इत्य् आह---**विषण्ण** इति । **काम-मार्गणैः** स्मर-शरैः । एतद् उपलक्षणम्, क्रोधादि-वेगैर् अपि क्रोधादीनां कामानुगत्वात् । तथा चोकं गीतासु---**काम** एष क्रोध एष \[गीता। ३.३७\] इत्य् आदि ।

[^६]: अहो इत्य्-आदित आरभ्य विराम इत्य्-अन्तं भ।संस्करणे नास्ति।


यद् वा, कामस्य विषय-भोगस्य मार्गणैर् अन्वेषणैः साधनैर् इत्य् अर्थः । बहुत्वं वैविध्याद् बाहुल्याच् च । यद् वा, अ-कार-प्रश्लेषेण **काम**-मार्गणैर् अविषण्णोऽपि, आत्मारामः पूर्ण-कामोऽपीत्य् अर्थः । **विशेषज्ञश्** चेत् **को नु विरमेत्** ? हे **ब्रह्मन्** ! इति तत् त्वया ज्ञायत एवेति भावः ॥२॥


______


**जीव-गोस्वामी (लघु-वैष्णव-तोषणी) :** ननु युष्माभिर् बहूनि तानि श्रुतान्य् एव, किं पुनस् तद् इच्छया ? तत्राह---**को** न्व् इति । **असकृद्** अपि **श्रुत्वा को नु** पुमान् **विरमेत्** ? अपि न को\ऽपि । तत्र हेतुः---**उत्तमाः** उद्गते तमसी अज्ञान-दुःखे यस्मात्, तादृशः **उत्तमः** सर्वोत्कृष्टो वा **श्लोको** यस्य, तस्य भगवतः **सतीः** श्री-कृष्णावतार-सम्बन्धित्वेन तदीय-कथास्व् अपि श्रेष्ठाः **कथाः** ।

ननु बहवो विरमन्तो\ऽपि दृश्यन्ते ? तत्राह---**विशेषज्ञ** इति । **विशेषौ** माहात्म्य-माधुर्य-रूपे वैशिष्ट्ये **जानात्य्** अनुभवति यः, स इति ।

अहो आस्तां तद्-अनुभवे जाते विरामः नित्यानुभूयमान-दुःख-ध्वंसार्थम् अपि विरन्तुं न युज्यत इत्य् अत आह---**विषण्ण** इति । **कामस्य** विषय-भोगस्य **मार्गणैर्** अन्वेषणैः, श्लेषेण बाणैर् विषण्ण इति ॥२॥


______


**जीव-गोस्वामी (क्रम-सन्दर्भः) :** असकृद् इति । यो विशेषज्ञः, यो वा काम-मार्गणैर् विषण्णः, सोऽपि सोऽपि ॥२॥


______


**जीव-गोस्वामी (बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) : असकृद्** अपि **श्रुत्वा** ननु विरमन्तो\ऽपि बहवो दृश्यन्ते तत्राह---विशेषज्ञ इति । निर्विशेष-तत्त्व-ज्ञानिन एव विरमन्तु, अप्राकृत-गुण-रूप-लीलास्वाद-**विशेषज्ञस्** तु **को विरमेत्** ? किं च, नित्यानुभूयमान-दुःख-ध्वंसार्थम् अपि विरमितुं न युज्यते, इत्य् आह---**विषण्णः** । विषण्णो\ऽपि अन्यथा श्रवण-द्वयं व्यर्थम् एव स्याद् इति भावः ॥२॥


______


**॥ १०.८०.३ ॥**

सा वाग् यया तस्य गुणान् गृणीते

करौ च तत्-कर्म-करौ मनश् च ।

स्मरेद् वसन्तं स्थिर-जङ्गमेषु

शृणोति तत्-पुण्य-कथाः स कर्णः ॥

**श्रीधर-स्वामी (भावार्थ-दीपिका) :** कथा-श्रवणं स्तुवन् दृष्टान्ततयान्यार्थान् आह---**सा** **वाग्** इति । ताव् एव **करौ** यौ **तत्-कर्म**-कर्तारौ । तद् एव मनो यत् **स्थिर**-**जङ्गमेषु** **वसन्तं** स्मरेत् । यस् **तस्य** पुण्याः **कथाः** **शृणोति** स एव **कर्णः** ॥३॥


______


**वंशीधरः (भावार्थ-दीपिका-प्रकाशः) : यया** वाचा । **तत्-**कर्मार्चनादि कुरुत इति । तथा अनेन **वाग्** आदि-पदानाम् अन्वर्थतोक्ता । वक्तीति वाक् । करोतीति करः । मन्यते जानातीति मनः । कर्णयति शृणोतीति **कर्णः** । क्रमाद्-वचिकृञ्मनि-कर्णीनां परिभाषण-करण-ज्ञानाकर्णनार्थकानां धातूनाम् एते\ऽन्वर्थकाः प्रयोगाः ॥३॥


______


**श्रीनाथ-चक्रवर्ती (चैतन्य-मत-मञ्जुषा) : स्थिर**-**जङ्गमेषु** सन्तम्, वा इवार्थे, तद्-एक-भावनया सर्वत्रैव **तत्**-स्फूर्तेः ॥३॥


______


**सनातन-गोस्वामी (बृहद्-वैष्णव-तोषणी) : यया** कृत्वा तस्योत्तम-श्लोकस्य **गुणान्** सौन्दर्य-माधुर्य-कारुण्यादीन् **गृणीते** उच्चारयति जनः, सैव वाक् । अन्यथा भेक-जिह्वावद् वैयर्थ्येन वाक्-त्व् अस्यैवासिद्धेः, निन्द्यत्वाद् वा । एवम् अग्रेऽपि सर्वं करादीनां सर्वेषां कर्तृत्वेऽपि । ययेति वाचः करणत्वं तस्या जीव-दुर्वशत्व-बोधनार्थम् । सर्वेन्द्रिय-क्षोभिकाया बहु-विधाया वाचो महा-यत्नेनैव भगवद्-गुणोच्चारणे प्रवृत्तेः ।

यद् वा, जीवस्य भगवन्-नामोच्चारणादिना परमात्म-पुरुषार्थ-साधने तस्या एव श्रैष्ठ्य-बोधनार्थं, तत्र तस्याः प्रवृत्त्या सर्वेन्द्रियाणां क्षोभि-निवृत्तेः, निर्वृतेश् चेत् । तथान्येषाम् अपि श्रवण-द्वारा हित-सिद्धेर् इति दिक् । **गुणान्** इति बहुत्वं स्वभावतस् तेषां बाहुल्यात् । किं वा वार्तान्तर-निरसनार्थं बहूनां तेषाम् उच्चारणापेक्षया गृणीत इति वा, आत्मन इव श्रोतॄणाम् अपि हितस्यापेक्षया **कर्म** पूजा-परिचर्यादि । स्थिरेषु **जङ्गमेषु** च जीवेषु वसन्तम् इति सदा सर्वत्रैव स्मरण्णापेक्षया स्थिरतो जङ्गमानां पश्चाद् उक्तिस् तेषु प्रकाश-बाहुल्यात् । यद् वा, वृन्दावनस्य स्थिरेषु कदम्बादिषु[^७] **जङ्गमेषु** च गवादिषु सान्निध्येन **वसन्तं** स्मरेत्, **तस्य** पुण्याः **पुण्य**-करीः साक्षात्-**पुण्य**-रूपा वा मनोज्ञा वा **कथाः** । **कर्णः** श्रवणेन्द्रियम् । यद् वा, करयोः साहचर्यात् कर्णाव् इति ज्ञेयम् । **तस्य** नित्य-द्वित्व-सिद्धेर् एकत्वोक्ताव् अपि द्वित्वं गम्यत एव । तच् च पूर्वं विवृतम् । एवम् अग्रे चक्षुर् अपि । पुण्येति सर्वासाम् अपि कथानां स्वभावतः पुण्यत्वेन स्वरूप-मात्र-निर्देशः, मधुर-लीला-कथापेक्षया वा ॥३॥

[^७]: कदल्यादिषु।



______


**जीव-गोस्वामी (लघु-वैष्णव-तोषणी) :** अन्यथा कर्णस्य वैयर्थ्यम् एवेति दर्शयितुं **तत्-**सहयोगेन अन्यान्य् अपीन्द्रियाणि तथा दृष्टान्तयति-सेति । गुणान् इति बहुत्वं प्रीतौ जातायां

नाना-गुणानुसन्धानात् करणतया वाचः-प्रवृत्तेः कर्त्रधीनत्वं निर्दिश्य पुनर् अपरितोषेण सर्वेन्द्रियाणां तत्र स्वतः प्रवृत्तिर् एव समीचीनेति ज्ञापयन् करादीनि कर्तृत्वेनैव निर्दिशति, **तत्**-कर्मकराव् इत्य्-आदिना । **कर्म** पूजापरिचर्यादि स्थिरेत्य् आदि सदा सर्वत्रैव स्मरणापेक्षणाम पुण्याः **पुण्य-**करीर् मनोज्ञा वा **कथाः** **कर्णः** श्रवणेन्द्रियम् अस्य ज्ञानेन्द्रियत्वाज्-ज्ञानस्य चैकेनापि सिद्धिः करादिवन् न द्वित्वाद्य् अपेक्षत्वम् इत्य् एकत्वं निर्दिष्टम् एवं चक्षुर् अपि वक्ष्यते ॥३॥


______


**जीव-गोस्वामी (क्रम-सन्दर्भः) : स्थिर**-जङ्गमेष्व् इति सदा सर्वत्रैव स्मरण्णापेक्षया ॥३॥


______


**जीव-गोस्वामी (बृहत्-क्रम-सन्दर्भः) :** स **वाग्** इत्य् आदि । **स्थिर**-**जङ्गमेषु** वसन्तम्, स्थिराः संसार-वासनयानुत्तरला[^८] ये जङ्गमाः प्राणिनो महान्तस् तेषु **वसन्तं** तेषां हृदये सन्तम् ॥३॥

[^८]: अनुतरलो।



______


**विश्वनाथ-चक्रवर्ती (सारार्थ-दर्शिणी) :** न केवलं कर्णस्यैव किन्तु कृष्ण-सम्बन्धं विना सर्वेषाम् अप्य् अङ्गानां वैयर्थ्यम् आह---**सा** **वाग्** इत्य् आदि । अन्यानि **वाग्** आदीनि तु जिह्वासती दार्दुरिकेव \[२.३.२०\] इत्य् आदि शौनकोक्तेर् निन्द्यान्य् एव इत्य् अर्थः । **तत्**-कर्म कराव् एव **करौ** धन्यौ स्थिरेषु **जङ्गमेषु** **वसन्तं** स्मरेत् यन् मनस् तद् एव मन इति यत्र यत्र नेत्रं पतति, तत्र तत्रैव कृष्ण-स्मरण-शीलं मन एव धन्यम् इत्य् अर्थः ॥३॥


______


**॥ १०.८०.४ ॥**

शिरस् तु तस्योभय[^९]-लिङ्गम् आनमेत्

[^९]: उभय-लिङ्गं तत्-प्रभक्त-रूपं चेति तोष।


तद् एव यत् पश्यति तद् धि चक्षुः ।

अङ्गानि विष्णोर् अथ तज्-जनानां

पादोदकं यानि भजन्ति नित्यम् ॥

**श्रीधर-स्वामी (भावार्थ-दीपिका) : उभय-लिङ्गं** इति स्थिरं जङ्गमं च तस्यैव लिङ्गं मत्वा **आनमेत्तद्** **एव** शिरः । **तद्** **एव** तस्य लिङ्गं स्थिरं जङ्गमञ् च तस्यैव **लिङ्गम्** इत्य् **एव** **यत् पश्यति-तद्** **एव** **चक्षुः** । तान्य् एवाङ्गानि **यानि पादोदकं** भजन्तीति ॥४-६॥


______


**वंशीधरः (भावार्थ-दीपिका-प्रकाशः) :** तस्यैव भगवतो लिङ्गं मूर्तिम् । लिङ्गं चिह्न **तु** माने च मूर्ति-प्रकृति-हेतुषु । शिश्ने च शिव-लिङ्गे च ज्ञान-ज्ञापकयोर् अपि । इति निरुक्तिः । **तज्-जनानां** हरि-भक्तानाम् । श्रिञ् सेवायाम् । अस्य नमन-लक्षण-सेवायां शिर इति निपात्यते । चष्टे पश्यतीति **चक्षुः** । दर्शने\ऽपि चक्षिर् अस्ति । अङ्गन्ति पान-स्नानादि-रूपां सेवां प्राप्नुवन्तीत्य् **अङ्गानि** । **अथ** को\ऽर्थो मङ्गलानि शुभानि । अथेति मङ्गलानन्तरारम्भ-कार्त्स्न्याधिकार-समुच्चयेष्व् इति । एतेन शीर्षादीनाम् अप्य् अन्वर्थतोक्ता ॥४॥


______


**श्रीनाथ-चक्रवर्ती (चैतन्य-मत-मञ्जुषा) :** उभय-लिङ्गं भगवन्-मूर्तिं वैष्णवं च । विष्णोः **पादोदकं** गङ्गा-जलं, शाल-ग्रामादि-जलं च । **तज्-जनानां** वैष्णवानां **पादोदकं** च जल-मात्रम् ।*।*४॥


______


**सनातन-गोस्वामी (बृहद्-वैष्णव-तोषणी) :** उभय-लिङ्गं श्री-शाल-ग्रामादि-रूपं **तद्**-भक्त-रूपं च । यद् वा, चलाचल-मूर्तितया द्वि-रूपम् । आ सम्यक् । भूमि-स्पर्शादिना नमेत् । **एव** शब्देन विचित्र-रूप-दर्शन-शीलस्य चक्षुषोऽन्यत्र प्रवृत्तिं निरस्यति । हि **एव**, **तद्** **एव**, निश्चये वा । अस्य पूर्वत्र परत्राप्य् अनुषङ्गः । विष्णोः श्री-शालग्रामादि-विविध-रूपेण विश्व-व्यापकस्येति पादोदकस्य सौलभ्यं सूचितम् । **अथ** अपि । तस्य **विष्णोर्** जनानाम् अपि । **भजन्ति** श्रद्धया धारयन्ति, **नित्यम्** इत्य् अस्य सर्वास् ते प्रयुक्तत्वात् पूर्वैर् अपि सर्वैः सहान्वयः । **अङ्गानि** नाभेर् ऊर्ध्वानि ज्ञेयानि । अधस् **तद्**-धारण-निषेधात् । यथा कथञ्चित् तन्-नामोच्चारणादिभिर् वाग् आदीनां सार्थकत्वेऽपि तथा तथा तत्-सिद्ध्य् उक्तिस् तत्-तत्-सम्यक्तयैव साफल्य-सम्यक्त्व-सिद्धेर् इति दिक् । साध्यस्य श्रवणस्य प्रस्तावेऽन्येषाम् उदाहरणाद् दृष्टान्ततयेति तैर् व्याख्यातम् ।

यद् वा, एवम् **एव** वाग् आदीनि सार्थकानि भवन्ति । मम दुर्भगस्य तत्-**तद्** अभावेन सर्वाणि तानि व्यर्थान्य् **एव** । केवलं त्वत्-प्रसादाच् छ्रवणेन्द्रियम् **एव** सफलं भवत्व् इति भावः । अयं **तु** भक्त्यातिदैन्याद् **एव** ॥४॥


______


**जीव-गोस्वामी (लघु-वैष्णव-तोषणी) :** उभय-लिङ्गं विष्णोस् तज्-जनानां चेति व्यक्तीभावित्वात् श्री-मद् अर्चादि-रूपं तद्-भक्त-रूपं च आ सम्यक् भूमि-स्पर्शादिना नमेत् एव शब्देन विचित्र-रूप-दर्शन-शीलस्य चक्षुषो\ऽन्यत्र प्रवृत्ति निरस्यति तद्धि-तद् एव अनेनैव पूर्वत्राप्य् उत्तरत्रापि निर्धारो ज्ञेयः अथानन्तरं तस्य विष्णोर् जनानाम् अपि भजन्ति श्रद्धया धारयन्ति नित्यस्य सर्वान्ते प्रयुक्तत्वापूर्वैर् अपि सर्वैः सहान्वयः । अङ्गानि नाभेर् ऊर्ध्वानि ज्ञेयानि अधस् ताद्-धारण-निषेधाद्-यथा-कथञ्चिन्-नामोच्चारणादिभिर् वाग् आदीनां सार्थकत्वे\ऽपि तथा तत्-सिद्ध्य् उक्तिः तत्-तत्-सम्यक्तयैव साफल्य-सम्यक्तासिद्धेः करादीनां दृष्टान्तत्वे\ऽप्य् अयं भावः एवम् एव वाग् आदीनि सार्थकानि भवन्ति ।

मम तु तत्-तद् अभावेन सर्वाणि तानि व्यर्थान्य् एव केवलं त्वत्-प्रसादाच्-छ्रवणेन्द्रियम् एव सार्थकं भवत्विति । **विष्णु**-रातेनेति । स्वस्मिस् तादृश-तद् अनुग्रह-भावेनोद्दीप्त-प्रेम्ण इत्य् अर्थः । अत एव सम्यक् सोत्कण्ठं पृष्टः स च स्वतो **भगवान्** भगवल्-लीला-तत्त्वज्ञत्वेन सर्वज्ञ-शिरोमणिः किं च, बादरायणस्य सर्व-वेदान्त-सारज्ञस्य पुत्रः तेन पुनः सम्प्रश्नेन तु श्री-वसुदेव-नन्दने समग्रैश्वर्यादि-समग्र-कारुण्यादि-गुण-निवासे नितरां मग्न-हृदयः सन्न् अब्रवीत् । तस्य परम-कृपामयं कथास्व् एव विशेष स्मृत्वा कथयामास इत्य् अर्थः ॥४॥


______


**जीव-गोस्वामी (क्रम-सन्दर्भः) :** उभय-लिङ्गं श्री-मद् अर्चादि-रूपं, **तद्**-भक्तादि-रूपं च *।*।४॥


______


**जीव-गोस्वामी (बृहत्-क्रम-सन्दर्भः) :** उभय-लिङ्गं भगवन्-मूर्तिं वैष्णवं च, विष्णोः **पादोदकं** **तज्-जनानां** च ॥४॥


______


**विश्वनाथ-चक्रवर्ती (सारार्थ-दर्शिणी) :** उभय-लिङ्गं विष्णस् **तज्-जनानां** चेति व्यक्ती-भावित्वात् । विष्णु-प्रतिमा-रूपं च तत् द्वयम् **एव** **यत् पश्यति-तद्** **एव** **चक्षुः** **अङ्गानि** नाभेर् ऊर्ध्ववर्तीनि ज्ञेयानि ॥४-६॥


______


**॥ १०.८०.५ ॥**

**सूत उवाच---**

विष्णु-रातेन सम्पृष्टो भगवान् बादरायणिः ।

वासुदेवे भगवति निमग्न-हृदयोऽब्रवीत् ॥

**श्रीधर-स्वामी (भावार्थ-दीपिका) :** *न व्याख्यातम्।*


______


**वंशीधरः (भावार्थ-दीपिका-प्रकाशः) : निमग्न-**हृदयः प्रविष्ट-चेताः ॥५॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** विष्णुना उत्तरा-गर्भान्तः-प्रविष्टेन भगवता रातो ब्रह्मास्त्रात् रक्षित्वा पाण्डवेभ्यो दत्त इति श्री-भगवन्-महा-कृपा-पात्रत्वं सूचितम् । अत एव सम्यक् सन्यायस-दैन्यादिना पृष्टः । अतः श्रोतृ-रस-विशेषोत्पत्त्या वक्तुर् अपि तद्-उदयात् । **वासुदेवे** श्री-वसुदेव-नन्दने, अत एव **भगवति** तादृश-श्री-दाम-विप्रानुग्रहादिना निजाशेष-माहात्म्य-प्रदर्शके, नितरां मग्नम् अमृताब्धौ मज्-जनवत् प्रविष्टं हृदयं यस्य तथा-भूतः सन्, यतो **भगवान्** श्री-कृष्ण-प्रेम-सम्पत्तिमान् । तत्रैव हेतुः---वादरायणिर् भगवतः श्री-व्यासस्य बदरिकाश्रम-कृत-महा-तपः-फल-रूप इत्य् अर्थः । यद् वा, यथोक्तौ हेतुः---**भगवान्** सर्वज्ञः, श्रोतुर् भाव-विशेषोदये सति तद् अनुरूप-मधुर-कथा कथ्येत्य् आदिकं जानन्न् इति भावः । अन्यत् समानम् ।

एवं कथायां कालादि-क्रमापेक्षा न कार्या, प्रष्टुर् भावानुसारेण रसोत्पत्त्या वक्तुस् तद्-अनुरूप-कथनाद् इति ज्ञेयम् ॥५॥


______


**जीव-गोस्वामी (लघु-वैष्णव-तोषणी) :** विष्णु-रातेनेति । स्वस्मिंस् तादृश-तद् अनुग्रह-भावेनोद्दीप्त-प्रेम्णेत्य् अर्थः । अयन्तु भक्ताभिमान-दैन्याद् एव । विष्णुना उत्तरा-गर्भान्तः-प्रविष्टेन भगवता रातः ब्रह्मास्त्राद्रक्षित्वा पाण्डवेभ्यो दत्त इति श्री-भगवन्-महा-कृपा-पात्रत्वं सूचितम् । अत-एव सम्यक् सन्याय-दैन्यादिना सोत्कण्ठं पृष्टः, अतः श्रोतृ-रस-विशेषोत्पत्त्या वक्तुर् अपि तद् उदुयात् वासुदेव श्री-वसुदेव-नन्दने, अत-एव भगवति तादृश-श्रीदाम-विप्रानुग्रहादिना निजाशेष-माहात्म्य-प्रदर्शके नितरां मग्नम् अमृताव्धौ मज्जनवत् प्रविष्टं हृदयं यस्य तथा-भूतः सन् । यतो भगवान्[^१०] श्री-कृष्ण-प्रेम्णि मतिमान्, तत्रैव हेतुः---वादरायणिर् भगवतः श्री-वेदव्यासस्य वदरिकाश्रमे कृत-महातपः-फल-रूप इत्य् अर्थः । यद् वा, तथोक्तौ हेतुः---भगवान् सर्वज्ञः श्रोतुर् भाव-विशेषोदये सति तद् अनुरूप-मधुर कथा-कथनादिकं जानन्न् इति भावः । अन्यत् समानम् ।

[^१०]: स च स्वतो भगवान् भगवल्-लीला-तत्त्वज्ञत्वेन
    सर्वज्ञ-शिरोमणिः । किम् च, वाडरायणस्य सर्व-वेदान्तसारज्ञस्य
    पुत्रः, तेन पुनः सम्प्रश्नेन तु श्री-वसुदेव-नन्दने
    समग्रैर्श्वर्यादि-समग्र-कारुण्यादि-गुण-निवासे नितरां
    मग्न-हृदयः सन्न् अव्रवीत् । तस्य परम-कृपामयं कथास्वेव
    विशेषं स्मृत्वा कथयामाषेत्य् अर्थः।


एवं कथायां कालादि-क्रमापेक्षया न कार्या, प्रष्टुर्भावानुसारेण रसोत्पत्त्या वक्ता तद् अनुरूप-कथनाद् इति ज्ञेयम् ॥५॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**॥ १०.८०.६ ॥**

**श्रि-शुक उवाच---**

कृष्णस्यासीत् सखा कश्चित् ब्राह्मणो ब्रह्म-वित्तमः ।

विरक्त इन्द्रियार्थेषु प्रशान्तात्मा जितेन्द्रियः ॥

**श्रीधर-स्वामी (भावार्थ-दीपिका) :** *न व्याख्यातम्।*


______


**वंशीधरः (भावार्थ-दीपिका-प्रकाशः) :**

> श्रीदामानौ सखायौ द्वौ लाङ्गलिवासुदेवयोः । >
> एको गोपाल-लीलायां द्वितीयः शास्त्र-चिन्तने ॥ >
> आद्यो गोपः परो विप्रो द्वाव् एव परम-प्रियौ । >
> राम-केशवयो ज्ञेयौ श्री-कृष्णस्य विशेषतः ॥ इति बृहत्-संहितोक्तेः > ।

श्रीदामा नाम गोपालो राम-केशवयोः सखा । इदम् एवार्धं पृथुकोपाख्यानेऽपि मण्डुक-प्लुति-न्यायेनानेयम् । तत्र गोपाल-पदं शॢएषेण गा वेद-लक्षणा वाणीः पालयते तद् उक्तानुष्ठानेनेति गोपाऌओ विप्र इति वक्ति । अत एव स्वामि-चरणैः श्रीदाम-सुहृद इति व्याख्यातम् किम् च, तत्रैव श्रीदाम-पदार्थ्ऽप्य् अयुक्तः---

> अमर्त्या लभ्या या सम्पत् सा श्रीर् इत्य् अभिधीयते । >
> श्रीशेन दत्ता सा यस्मै स श्रीदामाभिधीयते ॥

तच् चेहोक्तं स्वयं भवता---प्राप्तो माम् अस्य दास्यामि सम्पदोऽमर्त्य-दुर्लभाः इति एतेन श्रीदाम-पदं पृथुकोपाख्याने नास्ति प्रत्युक्तं प्राप्तो माम् इति वाक्येन सूचितत्वात् ।

ननु, **कश्चिद्** इत्य् उक्तेः सुदामेतर एव किं न स्यात् तत्रेदं बोध्यम् । श्रीदामा-नाम-भक्तार्थं भूम्य्-आनीतेन्द्र-वैभव इत्य् अष्टोत्तरशत-नाम-पाठात् स एवेति । साक्षात्-तन् नाम तु श्री-कृष्णस्य ज्येष्ठ-गुरु-भ्रातृत्वेन गुरुत्वाद् एव श्री-योगिन्द्रेण नोपात्तम् ।

> आत्म-नाम गुरोर् नाम नामातिकृपणस्य च । >
> श्रेयस्कामो न गृह्नीयात् ज्येष्ठापत्य-कलत्रयोः ॥ इति स्मृतेः ।

यद् वा, **ब्राह्मणो ब्रह्म-वित्तमः** इत्य् अनेनैव सुदाम-श्रीदाम-नाम-नाम्नोर् ग्रहणम् अर्थैक्येन पर्यायत्वात्, तथा हि---ब्रह्मणो वेदस्य विल् लाभो यस्मात् स ब्रह्मवित् । वेदनं वित् विल् लाभोऽतो भावे क्विप् । वेदाध्यापकत्वेनात्युदारोऽतिशयेऽर्थे तम् अपो विधानात् ।

> सर्वेभ्य एव दानेभ्यो विद्या-दानं विशिष्यते । >
> अहार्य-धनम् एतद्धि तद्-दाता सर्व-दायकः ॥ इति स्मृतेः ।

सुष्ठु ददातिति सुदामा । श्रिः ददातिति श्रिदामा । सुष्ठु श्रि-शब्द-वाचको वेद एव, सा हि श्रिर् अमृत सताम् इति श्रुतेः ॥६॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** कृष्णस्य सर्व-चित्ताकर्षक-सद्-गुण-निधेः **कश्चिद्** एकः श्रीदाम-नामा **ब्रह्म-वित्तमो** ब्रह्म वेदस् तद् अर्थ-विदां मध्ये श्रेष्ठ इत्य् अर्थः, भगवद्-भक्त्य्-एक-निष्ठत्वात् । अत **इन्द्रियार्थेषु** विषयेषु **विरक्तः** । कुतः ? **प्र**कर्षेण **शान्तः** कामादि-क्षोभ-रहित **आत्मा** चित्तं यस्य सः । तच् च कुतः ? **जितानि** वशीकृतानि **इन्द्रियाणि** सर्वाणि येन सः ॥६॥


______


**जीव-गोस्वामी (लघु-वैष्णव-तोषणी) : कृष्णस्य** इति युग्मकम् । सर्व-चित्ताकर्षक-सद्-गुण-निधेः **कश्चिद्** एकः श्रीदाम-नामा श्रीदाम-रङ्क-भक्तार्थं भूम्य्-आनितेन्द्र-वैभवः इति बृहत्-सहस्र-नाम-पाठात् । ब्राह्मणत्वेऽपि विशेषम् आह---**ब्रह्म-वित्तमः** वेदार्थ-विदां श्रेष्ठ इत्य् अर्थः । श्री-भगवद्-भक्त्य्-एक-निष्ठत्वात् । अत एव **इन्द्रियार्थेषु** विषयेषु **विरक्तः** । कुतः ? **प्र**कर्षेण **शान्तः** कामादि-शोक-रहित **आत्मा** चित्तं यस्य सः । तच् च कुतः ? **जितेन्द्रियः** ॥६॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** भीमेनापि स द्वैरथ एव जेतव्यः शताक्षौहिणी-युतस् तु मा जेतव्यः ॥६॥


______


**॥ १०.८०.७ ॥**

[^११]यदृच्छयोपपन्नेन वर्तमानो गृहाश्रमी ।

[^११]: प्रयत्नं विना समीप-लब्धेनार्थेन वृत्तिं कल्पयन्।


तस्य भार्या कुचैलस्य[^१२] क्षुत्-क्षामा च तथा-विधा ॥

[^१२]: कुचैला च---गो।प्रे।टी।


**श्रीधर-स्वामी (भावार्थ-दीपिका) : तथा-विधा** **कुचैला** । किं च, **क्षुत्**-**क्षामा** यत् किञ्चित् सम्पन्नम् अन्नं तस्मै परिविष्य स्वयं क्षुधा जीर्णा ॥७॥


______


**वंशीधरः (भावार्थ-दीपिका-प्रकाशः) : तस्य** विप्रस्य । **तथा-विधा** भर्तृवन् मलिन-वस्त्रा । न केवलं मलिनाम्बरैर् एवेत्य् आह---*किं च* इति ॥७-९॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** अतो **गृहाश्रम्य्** अपि **यदृच्छया** प्रयत्नं विना **उपपन्नेन** समीपे लब्धेन स्वयम् उपस्थितेन वा द्रव्येण **वर्तमानो** वृत्तिं कल्पयन् **कुचेलस्य** जीर्ण-मलिन-क्षुद्र-वस्त्रस्य । **च** अपि । **भार्यापि** आसीद् इति पूर्वेणैवान्वयः ॥७॥


______


**जीव-गोस्वामी (लघु-वैष्णव-तोषणी) :** अतो **गृहाश्रम्य्** अपि **यदृच्छया** प्रयत्नं विनापि **उपपन्नेन** समीप-लब्धेन अर्थेन **वर्तमानः** वृत्तिं कल्पयन् **कुचेलस्य** जीर्ण-मलिन-क्षुद्र-वर्णस्य **भार्या** चासीद् इति पूर्वेणैवान्वयः । **तथाविधा** तादृश-सद्गुणा ॥७॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) : तथा-विधा** तादृश-गुण-युक्ता **क्षुत्-क्षामा** चेति **च-**कारात् क्षुत्-क्षामत्वम् इत्य् एको गुणस् तु तस्माद् अप्य् अधिकस् तस्याः प्राप्तं यत् किञ्चिद् अन्नं तस्मै परिवेष्य स्वयं क्षुधयैव स्थितत्वाद् इति भावः ॥७॥


______


**॥ १०.८०.८ ॥**

पति-व्रता पतिं प्राह म्लायता वदनेन सा ।

दरिद्रा[^१३] सीदमाना वै वेपमानाभिगम्य च ॥

[^१३]: दरिद्रं इति पाठे पत्युर् विशेषणं।


**श्रीधर-स्वामी (भावार्थ-दीपिका) : पति**-**व्रता** सती । **म्लायता** शुष्यता **वदनेन** । **सीदमाना** भर्तुर् भोग-सम्पादनाशक्त्यावसीदन्ती । **वेपमाना** भयेन कम्पमाना ॥८-१०॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः), श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) : वै** अपि । भयेन वेपमानापि । अभिमुखे गत्वा । **च**-कारात् प्रणम्य च । भयेनैव **म्लायता** **वदनेन** प्रकर्षेण श्री-भगवत्-सख्य-स्मारणादिना, कीं वा, प्रणयेनाह । कुतः ? **पति**-**व्रता** । किं **च**, **दरिद्रं** दुःखितम् इत्य् अर्थः । अन्यत् तैर् व्याख्यातम् ।

यद् वा, क्षुत्-क्षामत्वेनैव **सीदमाना** सदा-वशा द्रवती, अतो वेपमाना । किं **च**, **म्लायता** **वदनेन** विशिष्टा । यतः **पतिव्रता**, इति पत्युर् अपि तादृशत्वं ध्वनितम् । तद् एवाभिव्यञ्जयति---**दरिद्रं**, यतो रङ्कम् इति । अतः **प्राह** । **वै** प्रसिद्धौ ॥८॥


______


**जीव-गोस्वामी (लघु-वैष्णव-तोषणी) :** वदन-म्लान्यादि-त्रयं प्रथमतो भर्तृ-भोग-सम्पादनाशक्त्या निरन्तर-बुभुक्षयैव च ततो भगवति भक्तीतर-प्रार्थनानर्हत्व-भावनया **पति-**भयेन सम्भवति ॥८॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) : सीदमाना** भर्तृ-भोग-सम्पादनासामर्थ्यात् सीदन्ती वेपमाना भगवति भक्तीतर-प्रार्थनाया अनर्हत्वात् **पति-**भयेन सकम्पा ॥८॥


______


**॥ १०.८०.९ ॥**

ननु ब्रह्मन् भ[^१४]गवतः सखा साक्षाच् छ्रियः पतिः ।

[^१४]: भगवतः पुज्यस्य तव।


ब्रह्मण्यश् च शरण्यश् च भगवान् सात्वतर्षभः ॥

**श्रीधर-स्वामी (भावार्थ-दीपिका), वंशीधरः (भावार्थ-दीपिका-प्रकाशः), श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** ननु भो **ब्रह्मन्**! वेद-स्वरूपेति त्वया तत्-सर्वं विज्ञायत एवेति भावः । तद् एवाह---भगवत इत्य्-आदिना । **साक्षाच्-**छ्रियः **पतिः** स्वयम् एव प्रत्यक्षी-भूतो वा लक्ष्मी-कान्तः **भगवतः** **सखा** भवत इति वक्तव्ये भगवत इति गौरवात् । श्रियः पतिर् इति सर्व-विभूति-प्रदान-सामर्थ्यम् उक्तम् ।

ननु तादृशेन सहाधमस्य मम सख्यं कुत इति चेत्-तत्राह---ब्रह्मण्यो ब्राह्मण-हितकारीति ।

ननु ब्राह्मण्यं च मम कुत इति चेत्-तत्राह---शरण्यः शरणागत-वत्सल इति ।

ननु शरणागत-लक्षणम् अपि नास्तीति चेत्-तत्राह---**भगवान्** परम-दयालुर् इत्य् अर्थः । कुतः? सात्वतर्षभो यादवेन्द्रः कृपयैव यदुकुले\ऽवतीर्णत्वात् ।

यद् वा, तत्रापी **सात्वतर्षभः** कारुण्याद्य्-अशेष-गुण-प्रकटनार्थं यदुकुले\ऽवतीर्य तत् श्रेष्ठतां प्राप्त इत्य् अर्थः । यद् वा, ननु तथापि केन हेतुना मयि तेन कृपा कार्येति चेत्-तत्राह---**सात्वतर्षभः** कंस-भयादिनाति-दुःखितानां यादवानां परिपालक इत्य् अर्थः । इति दीन-वात्सल्यं सूचितम् । यद् वा, सात्वतर्षभत्वेन सहज-कारुण्यं अतस् तस्य कृपायां कृपालुत्वम् एव हेतुः न तत्रान्यो\ऽन्वेषणीय इति भावः ॥९॥


______


**जीव-गोस्वामी (लघु-वैष्णव-तोषणी) : भगवतः** पूज्यस्य भवत इत्य् अर्थः । साक्षात्-सर्वेषां प्रकट एव श्रियः **पतिः** ननु तादृशेन सहाधमस्य मम सख्यं कुत इति चेत्-तत्राह---ब्रह्मण्यः ब्राह्मण-हितकारीति ननु तादृशं ब्राह्मण्यं च मम कुत इति चेत्-तत्राह---शरण्यः शरणागत-वत्सल इत्य् अर्थः । को\ऽसौ? तत्राह---**भगवान्** **सात्वतर्षभः** तद्-रूपत्वेनावतीर्णो\ऽयम् इत्य् अर्थः ॥९॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** ननु श्री-पतिना दीनस्य मम कुतः सख्यं तत्राह---ब्रह्मण्यः मम तादृशं ब्राह्मण्यम् अपि नास्तीति चेत् शरण्यः भक्त्य् अभावान्-मम शरणागतत्वम् अपि नास्तीति चेत् **भगवान्** सर्वज्ञतया तव दुःखं दृष्ट्वा दयिष्यत एव इत्य् अर्थः । ननु स्व-कर्म-फल-भोगेषु मद्-विधेष्व् अनन्तेषु दुःखि-जीवेषु मध्ये सर्वत्र समः स मह्यम् एव कथं धनं दद्याद् इति चेन्-मैवम् इत्य् आह---सात्वतां भक्तानाम् ऋषभः पतिर् इति स मा ददातु नाम किन्तु व्यजनादिभिस् तं परिचरन्तः परम-कृपालवस् तद्-भक्तास् तु दास्यन्त्येवेति भावः । सात्वतान् यदुवंश्यान् स पालयत्येव त्वत्-पालने तस्य को भारः को वा दोषो भवितेति भावः ॥९॥


______


**॥ १०.८०.१० ॥**

तम्[^१५] उपैहि महा-भाग साधूनां च परायणम् ।

[^१५]: उपैहि समीपे गच्छ । उपेहि इति पाठः।


दास्यति द्रविणं भूरि सीदते ते कुटुम्बिने ॥

**श्रीधर-स्वामी (भावार्थ-दीपिका) :** *न व्याख्यातम्।*


______


**वंशीधरः (भावार्थ-दीपिका-प्रकाशः) :** तं भगवन्तम् । **ते** तुभ्यम् । **सीदते** दरिद्राय ॥१०॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** अतस् तम् उपैहि, तत्-समीपे गच्छ । ननु, तथाप्य् अत्यन्तायोग्यत्वाल्-लज्जे विभेमि च, तत्राह---साधूनां भवादृशां परायणं परमाश्रयम्, तद् एकाश्रयत्वेन सतां भयादिना तद् अनाश्रयणम् अयुक्तम् इति भावः ।

ननु, साधुत्वे सति तद् आस्तां नाम, अहन्त्व् असादुर् एव, नेत्य् आह---हे महा-भागेति, अन्यथा तेन सह सख्यानुपपत्तिर् इति भावः । अतो भवता अप्रार्थितम् अपि धनं तच् च भूरि वहुलं ते तुभ्यं दास्यति । कुतः ? सीदते दारिद्र्येण सदा क्षुधादिना दुःखं लभमानाय, किं च, कुटुम्विने, इति दान-पात्रतापि सूचिता ॥१०॥


______


**जीव-गोस्वामी (लघु-वैष्णव-तोषणी) : तम्** इति सार्धकम् । अतस् **तम् उपैहि** तत्-समीपे गच्छ । ननु तथाप्य् अत्यन्तायोग्यत्वाल्-लज्जया बिभेमि च तत्राह---**साधूनां** भवादृशां परायणं परमाश्रयं तद् एकाश्रयत्वेन भयादिना तद् अनाश्रयणं सताम् अयुक्तम् इति भावः ।

ननु साधुत्वे सति तद् आस्तां नाम अहं त्व् असाधुर् एवेत्य् आह---हे **महा-**भागेति । अन्यथा तेन सह सख्यानुपपत्तेर् इति भावः । अतो भवतान् अभ्य् अर्थितम् अपि धनं तच् च **भूरि** बहुलं **ते** तुभ्यं **दास्यति** किं **च**, **सीदते** दारिद्रयेण क्षुधादिना सदा दुःखं लभमानाय किं **च**, **कुटुम्बिने** इति दान-पात्रता सूचिता ॥१०॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) : साधूनां** चेति । **च-**काराद्दीनानां च । यदि त्वम् आत्मानं साधुं न मन्यसे तदा दीनं तु भवस्य् एवेति भावः । अतः **सीदते** **कुटुम्बिने** इति दान-पात्रत्वं द्योतितम् ॥१०॥


______


**॥ १०.८०.११ ॥**

आस्तेऽधुना द्वारवत्यां भोज[^१६]-वृष्ण्य-अन्धकेश्वरः ।

[^१६]: भोजादय ईश्वरा यस्मात्।


स्मर[^१७]तः पाद-कमलम् आत्मानम् अपि यच्छति ।

[^१७]: स्मरतो भजत इति चतुर्थ्यर्थे सष्ठौ तोष।


किं न्व् अर्थ-कामान् भजतो नात्यभीष्टान् जगद्-गुरुः ॥

**श्रीधर-स्वामी (भावार्थ-दीपिका) :** भोज-**वृष्ण्य**-अन्धकेश्वर इति तत् स्वीकार-मात्रेण सर्वे ते दास्यन्तीति भावः । **नात्यभीष्टान्** परिपाक-विरसत्वात् ॥११॥


______


**वंशीधरः (भावार्थ-दीपिका-प्रकाशः) :** ते भोजादयः । इति भाव इति-स्वामिना-दृतस्य भृत्याः परमादरं कुर्वन्तीति प्रसिद्धः । परमार्थम् आह\--किन्त्व् इति । पाक-विरसान् परिणामे सन्तापकरान् । **जगद्-गुरुः** सर्व-हित-कर्तेति हेतु-गर्भित-विशेषणम् ॥११॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** नन्व् असौ निज-बन्धु-सन्तोषणार्थं कदाचिद् इन्द्र-प्रस्थे कदाचिन् मथुरायां कदाचिद्-युधार्थम् अन्यत्रापि गच्छेद् इति दूरं गन्तुम् अशक्तेन मया कथं प्राप्तव्य इति चेत्, तत्राह---आस्त इति । तद् इतोऽनतिदूरे श्री-द्वारकां गच्छेति भावः । अन्यत् तैर् व्याख्यातम् ।

यद् वा, कुत आस्ते ? तद् आह---भोजेति । युद्धादि-निवृत्त्या यदुभिः सह विलासार्थम् अधुना तत्रैव निवासाद् इति भावः । यदूनां बहुल-कुल-भेदेऽप्य् एषाम् एवोक्तिः प्राधान्याद् भक्ति-विशेषाद् वा । यद् वा, भोजादय ईश्वराः सर्व-सम्पत्तिम् अन्तो यस्मात् स इति गमन-मात्रेणैव तव सर्व-सम्पत्तिर् भवितेति भावः ।

ननु तथाप्य् अत्ययोग्याय भूरि न दास्यत्य् एव, तत्राह---स्मरत इति चतुर्थ्यां षष्ठी । **पाद**-**कमलम्** एकम् **अपि** स्मरतस् तच्-चिन्तन-मात्रे प्रवर्तमानायाप्य् आत्मानं सर्वेश्वरम् **अपि** **यच्छति**, तद्-वश्यं करोतीत्य् अर्थः । **भजतो** भजते श्रवणाद्य्-अशेष-भक्तिं कुर्वते यथा-विधि पूजयते वा जनाय ।

यद् वा, सख्येन भजते तुभ्यम् अर्थ-**कामान्** किमु अर्थान् कामांश् च **नात्य् अभीष्टान्** परिपाक-विरसत्वेन प्रायोऽनभीष्टान् **अपि** यच्छतीति किमु वक्तव्यम् । अतो जगतो **गुरुः** । शास्त्रादि-द्वारार्थादि-दोष-दर्शकोऽपि तद्-इच्छया ददात्य् एवेत्य् अर्थः ।

यद् वा, ननु तर्हि न दास्यत्य् एव, तत्राह---**जगद्**-गुरुर् इति । अयं भावः---यथा पिता क्रीडनादिकं तुच्छम् **अपि** प्रार्थयमानाय बालकाय स्नेहेन तद्-इच्छया दत्ते, पश्चाद् रत्नालङ्कारादिकम् **अपि**, तथा असाव् अर्थ-**कामान्** आदौ ददाति, पश्चात् परम-पदं चेति ॥११॥


______


**जीव-गोस्वामी (लघु-वैष्णव-तोषणी) :** नन्व् असौ निज-बन्धु-सन्तोषार्थं कदाचिद् इन्द्र-प्रस्थे कदाचिद्-वृन्दावने कदाचिद्-युद्धार्थम् अन्यत्रापि गच्छेद् इति दूरं गन्तुम् अशक्तेन मया कथं प्राप्तव्यम् इति चेत्-तत्राह---आस्त इति । तद् इतोऽनातिदूरां श्री-द्वारकां गच्छ । अन्यत्-तैर् व्याख्यातम् । यद् वा, कुत आस्ते ? तद् आह---भोजेति । युद्धादि-निवृत्त्या यदुभिः सह विलासार्थम् अधुना तत्रैव निवासार्हत्वाद् इति भावः । यद् वा, भोजादयः ईश्वराः सर्व-सम्पत्तिम् अन्तो यस्मात् स इति गमनमात्रेणैव तव सर्व-सम्पत्तिर् भवितेति भावः । यद् वा, द्वारकावासतो नतिचिरकाल-गतम् इदं वृत्तं ज्ञेयम् ।

ननु तथाप्य् अत्य् अयोग्याय भूरि न दास्यत्य् एव तत्राह---स्मरत इति । चतुर्थ्यां षष्ठी **पाद-कमलम्** एकम् **अपि** **स्मरतः** तच्-चिन्तन-मात्रे प्रवर्तमानायापि आत्मानं सर्वेश्वरम् **अपि** **यच्छति** तद्-वश्यं करोतीत्य् अर्थः । भजतः भजते श्रवणाद्य् अशेष-भक्तिं कुर्वते, यथा-विधि पूजयते वा जनाय यद् वा, सक्येन भजते तुभ्यं अर्थ-**कामान्** किमु अर्थान् कामांश् च यच्छतीति किमुत वक्तव्यम् इत्य् अर्थः । किमुततरां सख्यसौभाग्ययुक्ताय तुभ्यम् इति भावः । तेषां न्यूनत्वे हेतुः **नात्यभीष्टान्** परिणाम-विरसत्वेन प्रायो\ऽनभीष्टान् ननु तर्हि तान् अवज्ञया न दास्यत्येव तत्राह---जगतो **गुरुः** सर्व-धर्मोपदेष्टा ततो भक्तस्य मनोरथं किम् इति न पूरयेद् इति भावः । यद् वा, जगतो **गुरुः** पितेति अयम्-भावः---यथा पिता क्रीडनकालिकं तुच्छम् **अपि** प्रार्थयमानाय बालकाय स्नेहेन तदिच्छया दत्ते पश्चाद्-रत्नालङ्कारादिकम् **अपि** तथासावर्थ**-कामानपि** ददाति पश्चात्-परम-पदं चेति ॥११॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** ननु स साम्प्रतम् इन्द्रप्रस्थे द्वारकायां वा असुर-मारणार्थम् अन्यत्र क्वाप्य् आस्ते वा तत्राह---आस्त इति । अधुना न्यस्त-शस्त्रः स्व-नगराद् अन्यत्र न यातीत्य् अर्थः । भोज-**वृष्ण्य** अन्धकेश्वर इति तत्-स्वीकार-मात्रेण ते\ऽपि दास्यन्तीति भावः ।

ननु तद् **अपि** धनं प्रार्थयितुम् अहं लज्जे तत्राह---स्मरत इति । चतुर्थ्य् अर्थे षष्ठी स्मरण-मात्रं कुर्वते जनाय अप्रार्थकायापि स्व-मात्मानम् **अपि** ददाति किं पुनर् अकामान् परिणाम-विरसत्वात् । दातुं **नात्यभीष्टान्** यतो जगतां गुरुर् हितकर्ता याचकानां त्व् इच्छया तान् अप्य् अप्रार्थितो\ऽपि तेन तत्र गत्वा त्वया तूष्णीम् एव स्थेयं स तु त्वद् अभीष्टं बहुधनं त्वद्धित-कारित्वात् स्वाभीष्टं स्व-चरण-पद्म-माधुर्यं च दास्यतीति द्योतितम् ॥११॥


______


**॥ १०.८०.१२ ॥**

स एवं भार्यया विप्रो बहुशः प्रार्थितो मु[^१८]हुः ।

[^१८]: मुहुः इति पाठः।


अयं हि परमो लाभ उत्तमःश्लोक-दर्शनम् ॥

**श्रीधर-स्वामी (भावार्थ-दीपिका) :** *न व्याख्यातम्।*


______


**वंशीधरः (भावार्थ-दीपिका-प्रकाशः) : स** विप्रः ॥१२॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** भार्ययेत्य् आवश्यक-तद्-भरणार्थं तद्-वाक्यं परिपाल्यम् इति भावः । तत्र च विशेषेण प्राति कामं पूरयतीति विप्रः । तत्रापि बहुशश् चिरकालं बहुल-न्यायादि-प्रदर्शनेन वा तत्रापि मुहुर् वारं वारं मुहुर् इति पाठे पाठान्तरे कृपा-कोमल-स्वभाव इत्य् अर्थः । प्रार्थितः सन् मनो दधे इति परेणान्वयः ।

यद् वा, प्रार्थित इत्य् एतत्-क्रिययैव वाक्य-समाप्तिः अतो गमनाय मतिं दधे प्राग्-**बहुशः** दर्शनेनापि गमने स्थितं संशयं निरस्य निश्चयं कृतवान् इत्य् अर्थः ।

ननु तथाप्य् एकान्तिस् तस्य धनेच्छया यद् अयुक्तं तत्राह---अयम् इति । यद् वा, मतिं मनस् तद् अनिच्छुम् अपि दधे युक्त्या प्रवर्तयामास । कयेत्य् अपेक्षायाम् आह---अयम् इति । **हि** एव अयम् एव को\ऽसाव् इत्य् अत्राह---उत्तमेति । यस्य यशः श्रवणादिना संसार-ध्वंसादिकं भवति तस्य दर्शनं साक्षात्कार इत्य् **अयं** परम इति सर्व-पुरुषार्थ-फल-रूपाया भक्तेर् अपि तत्-फलत्वात् । मनसा स्थीरीकृतेन सम्यक् दृढतया चिन्तयित्वा । हे कल्याणीति श्री-भगवद्**-दर्शन-**मङ्गले प्रवर्तनात् । तर्हि तद्दीयतां तत्-प्रार्थनं च रिक्त-पाणिर् न पश्येत राजानं देवतां गुरुम् इत्य्-आदि-न्यायात् सख्य-स्वभावाद् वा ॥१२-१३॥


______


**जीव-गोस्वामी (लघु-वैष्णव-तोषणी) : स** एवम् इति सार्धकम् । भार्ययेत्यावश्यक-तद्-भरणार्थं तद्-वचनं पाल्यम् इति भावः । तत्रापि च विशेषेण प्रतिकामं पूरयतीति विप्रः तत्रापि बहुषु बहुल-युक्ति-प्रदर्शनेन तत्रापि मुहुर्वारं वारं मृद्विति पाठे क्रिया-विशेषणम् एवं-प्रार्थितो\ऽपि अयं हीत्य्-आदि मनसा सञ्चिन्त्यैव गमनाय मतिं दधे । दीयताम् इत्य् अस्यानन्तरम् उवाचेति शेषः । हे कल्याणि इति श्री-भगवद्-दर्शन-मङ्गलो प्रवर्तनात् तत्-प्रार्थनं च रिक्त-पाणिता-दोष-निरासाय ॥१२-१३॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) : बहुशः** प्रार्थित इति तस्याः भार्यात्वात् तस्य च मृदुत्वाद् इति भावः । तस्याः प्रार्थनया अप्रसन्नं मनः परामर्शेन प्रसादयति-अयम् इति ॥१२॥


______


**॥ १०.८०.१३ ॥**

इति सञ्चिन्त्य मनसा गमनाय मतिं दधे ।

अप्य् अस्त्य् उपायनं किञ्चिद् गृहे कल्याणि दीयता[^१९]म् ॥

[^१९]: दीयताम् इत्य् उवाचेति शेषः।


**श्रीधर-स्वामी (भावार्थ-दीपिका) : अप्य्** अस्ति किम् अस्तीति प्रश्नः ॥१३॥


______


**वंशीधरः (भावार्थ-दीपिका-प्रकाशः) : इति** हरि-दर्शन-लाभम् ॥१३॥


______


**श्रीनाथ-चक्रवर्ती (चैतन्य-मत-मञ्जुषा), सनातन-गोस्वामी (बृहद्-वैष्णव-तोषणी), जीव-गोस्वामी (वैष्णव-तोषणी, क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) : अप्य्** अस्ति गृहे अस्ति चेद्दीयतां रिक्तपाणिः सख्युस्तस्य गृहं कथं यास्यामीति भावः ॥१३-१४॥


______


**॥ १०.८०.१४ ॥**

याचित्वा चतुरो मुष्टीन् विप्रान् पृथुक-तण्डुलान् ।

चैल-खण्डेन तान् बद्ध्वा भर्त्रे प्रादाद् उपायनम् ॥

**श्रीधर-स्वामी (भावार्थ-दीपिका) :** *न व्याख्यातम्।*


______


**वंशीधरः (भावार्थ-दीपिका-प्रकाशः) :** पृथुकः स्याच्-चिपिटके इत्य् अमरः ॥१४॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) : याचित्वा** प्रतिवेशि**-विप्रान्** यतो **विप्रान्** चतुर इति चतुर्-वर्गस्य चतुर्विध-मोक्षस्य वा सिद्ध्य्-अपेक्षया वा किं वा, चतुर्-दिक्षु वर्तमानांश् चतुरः प्रतिवेशिनः प्रत्येकम् एक-मुष्टि-प्रार्थनात् पृथुकाश् च ते तण्डुलाश् चेति तथा **तान्** इति प्रतिवेशि-ब्राह्मणीनाम् अपि तादृशतया किं वा, तस्या एव तादृश-क्षुत्क्षामत्वेन प्रार्थ्यानीत-धान्येषु दृढ-कुट्टनाशक्त्या पृथुकानाम् अपि तण्डुल-रूपत्वात् । चेलस्य जीर्ण-वस्त्रस्य खण्डम् एकाल्पभागस् तेन **बद्ध्वा** उपायन-रूपतया प्रकर्षेण भर्तृ-वस्त्रान्तर्-दृढ-धारणादिनादात् । एतच्-च सर्वं श्री-भगवति निजाकिञ्चनता विज्ञापनार्थं तस्याश्चातुर्यम् इति न ज्ञेयम् । किन्तु अतिदारिद्र्येणाकिञ्चनत्वाद् एव ॥१४॥


______


**जीव-गोस्वामी (लघु-वैष्णव-तोषणी) : याचित्वा** प्रति **विप्रान्** प्रति चतुर इत्य् अधिक-न्यूनतायां प्रयोजनाभावात् **पृथुक-**तण्डुलाः नवार्ध-भ्रष्ट-धान्य-कुट्टनाज् जाताश्-चिपिट-तण्डुलाः ॥१४॥


______


**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**॥ १०.८०.१५ ॥**

स तान् आदाय विप्राग्र्यः प्रययौ द्वारकां किल ।

कृष्ण-सन्दर्शनं मह्यं कथं स्याद् स्याद् चिन्तयन् ॥

**श्रीधर-स्वामी (भावार्थ-दीपिका) : मह्यं** मम ॥१५॥


______


**वंशीधरः (भावार्थ-दीपिका-प्रकाशः) : तान्** पृथुक-तण्डुलान् ॥१५॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** सो\ऽपि **तान्** एवादाय अन्य-सद्भावात् **प्रययौ** कृशत्वादिना गन्तुम् अशक्तो\ऽपि प्रयासेन ययौ यतो विप्रेष्व् अग्र्यः श्री-भगवद्-भक्तत्वात् । **किल** निश्चितम् । इत्य् अशक्त्यादिना मार्गान्-निवृत्तिर् निरस्ता यद् वा, वितर्के ततश् च परेणास्यान्वयः ।

यद् वा, प्रकर्षेण ययौ तद् एवाह---कृष्णस्य साक्षाद्-भगवतः सन्दर्शनं साक्षाद्-दर्शनं **मह्यं** मां प्रति **कथं** केन प्रकारेण किं वा किं **स्याद्-**भविता किलेति **चिन्तयन्** सन्न् इति । सन्-दर्शनम् **स्याद्** सदा चित्ते दर्शनं सूचितम् एव । तथापि साक्षात्कारस्यैव परम-फलत्वं बोधयति ॥१५॥


______


**जीव-गोस्वामी (लघु-वैष्णव-तोषणी) :** सो\ऽपि **तान्** एवादाय अन्यासद्-भावात् **किल** वार्तायाम् ॥१५॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) : कथं** **स्याद्** **स्याद्** द्वाः-स्थैर् वारयिष्यमाणत्वाद् **स्याद्** भावः ॥१५॥


______


**॥ १०.८०.१६ ॥**

त्रीणि गुल्मान्य् अतीयाय तिस्रः कक्षाश् च स-द्विजः ।

विप्रोऽगम्यान्धक-वृष्णीनां गृहेष्व् अच्यु[^२०]त-धर्मिणाम् ॥

[^२०]: अच्युतोऽविच्छिन्नो धर्मोऽस्त्य् एषाम्, अच्युतस्य धर्म आराधनं
    येषाम् अस्तीति वा।


**श्रीधर-स्वामी (भावार्थ-दीपिका) :** गुल्मानि रक्षार्थं सैन्य-स्थानानि । कक्षाः प्रतोलीः । अतीयायातिक्रम्य जगाम् । सद्-विजो द्विजैः सहितः । ततश् च अगम्या दुर्गमा येऽन्धका वृष्णयश् च तेषां गृहेषु ॥१६॥


______


**वंशीधरः (भावार्थ-दीपिका-प्रकाशः) :** प्रतोलीः रथ्याः रथ्या प्रतोली विशिखाः इत्य् अमरः । ततो गुल्मादि-लङ्घनानन्तरं अच्युत-**धर्मिणाम्** अनवच्छिन्न-धर्माणां हरि-भक्तानां वा ॥१६॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** गुल्म-लक्षण-विशेषश् चोक्तः---

> नव-द्विपं नव-रथं सप्त-विंशति सप्तिकम् । >
> गुल्मं तज्-ज्ञैः स्मृतं पञ्च-चत्वारिंशत्-पदातिकम् ॥

इति तावत् सैन्यस्य स्थानम् एव गुल्मम् इत्य् उपचारात् तादृशानि **त्रीणि** । नन्व-गम्यानां गृहेषु कथं प्रवेशः? तद् आह---अच्युतः स्थिरः क्षत्रियत्वेन ब्रह्मण्यतादि-लक्षणो यो धर्मस् तद्वताम् ।

यद् वा, अच्युतस्य ब्रह्मण्य-देवत्वादि-निज-माहात्म्ये सदा सुस्थिरस्य भगवत इव धर्मो ब्राह्मण-भक्त्यादिस् तद्वतां वैष्णवत्वेन स्वत एव ब्राह्मणानां वैष्णवाद् अराद् इत्य् अर्थः ॥१६॥


______


**जीव-गोस्वामी (लघु-वैष्णव-तोषणी) :** त्रीणीत्य् अर्धकम् । गुल्मलक्षणम् इदम् उक्तन्---

> नवद्विपं नव-रथं सप्त-विंशति-सप्तिकम् । >
> गुल्मं तज्-ज्ञैः स्मृतं पञ्चचत्वारिंशत्-पदातिकम् ॥ इति ।

अत्र तु पुररक्षकतावत् सेना-निवेश-स्थलम् एव गुल्मम् इत्य् उपचारात् तादृशानि **त्रीणि** । विप्र इति सार्धकम् ।

ननु दुर्गम-गृहाणां गृहेषु कथं प्रवेशः तत्राह---अच्युतस्य ब्रह्मण्य-देवत्वादि-निज-माहात्म्ये सदा सुस्थिरत्वेन तन्-नाम्नस् तस्यैव धर्मः तद्वतां यद् वा, भगवद्-धर्मवतां वैष्णवत्वेन स्वत एव ब्राह्मणानां वैष्णवानां चादराद् इत्य् अर्थः ॥१६॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**जीव-गोस्वामी (बृहत्-क्रम-सन्दर्भः) : त्रीणि** गुणानीत्य् आदि । **त्रीणि** गुल्मानि **तिस्रः** **कक्षाश्** च स-**द्विजः** द्विजैर् अन्यैः सहितः स-विप्रोऽतीयायेत्य् एकं वाक्यम् । पुनर् उत्तर-वाक्ये स्व्य्-अष्ट-सहस्राणां हरेर् महिषीणां मध्ये एकतमं मुख्यतमं गृहं द्विजो विवेशेति, एक एवेति मनने पुनर् द्विज-शब्दोपादानम् । विवेशैकतमम् इत्य् आदि । एकतमं प्रधानतमं श्री-रुक्मिणी-भवनं यथावद् गतः सन् विवेशेत्य् अन्वयः । कीदृशं ? ब्रह्मानन्दं ब्रह्मानन्द-स्वरूपम् ॥१६॥


______


**विश्वनाथ-चक्रवर्ती (सारार्थ-दर्शिणी) :** गुल्मानि पुरबहिर्-द्वर-रक्षक-सेना-निवेश-स्थलानि कक्षाः पुरान्तर्-द्वार-दीर्घ-गृह-प्रकोष्ठान् स **द्विजः** तत्रत्यद्-विज-सहितः अगम्याः ये अन्धक-वृष्णयस् तेषां गृहेषु तद्-गृह-निकटे इत्य् अर्थः ॥१६॥


______


**॥ १०.८०.१७ ॥**

गृहं द्व्य्-अष्ट-सहस्राणां महिषीणां हरेर् द्विजः ।

विवेशैकतमं श्री-मद् ब्रह्मानन्दं गतो यथा ॥

**श्रीधर-स्वामी (भावार्थ-दीपिका) :** तथा **हरेर्** **द्व्य्**-**अष्ट**-**सहस्राणां** **महिषीणां** च ये गृहास् तेषु मद्ये **श्री-मद्**-एकतमं **गृहं** विवेश । तदा च स द्विजो **ब्रह्मानन्दं** **गतो** **यथा** तथा बभूवेति शेषः ॥१७॥


______


**वंशीधरः (भावार्थ-दीपिका-प्रकाशः) :** तदा च गृह-प्रवेशावसरे ॥१७॥


______


**श्रीनाथ-चक्रवर्ती (चैतन्य-मत-मञ्जुषा) :** विवेशैकतमम् इत्य्-आदि । एक-तमं प्रधानतमं श्री-रुक्मिणी-भवनम् इत्य्-आदि । **ब्रह्मानन्दं** ब्रह्मानन्द-स्वरूपं **यथा** यथावद् गतः प्रविष्टः । अतस् तल्-लोक-स्थ-पुरारामादेर् ब्रह्मानन्द-सदृशत्वं प्रतिपादितम् ॥१७॥


______


**सनातन-गोस्वामी (बृहद्-वैष्णव-तोषणी) :** हरेः सर्व-दुःक-हरस्य सर्व-मनोरहस्य चेति गृहस्य तादृशत्वं तेन विप्रस्यापि तद्-दर्शनेन सर्व-दुःख-निवृत्तिम् आनन्देन\॥। \[प्रमोद\] न-प्रकाराद्य्-अनुसन्धानं च सूचयति **श्री-मद्** इति सर्व-महिषी-वर्ग-श्रेष्ठायाः बहु-कुटुम्बिन्याः श्री-रुक्मिण्याः गृहस्य श्रैष्ठ्येन शोभाभरात् । तथा च पाद्मोत्तर-खण्डे गद्यं रुक्मिण्य्-अन्तः-पुर-द्वारि तूष्णीं क्षणं तस्थौ \[प।पु। ६.२५२.३२\] इत्य्-आदि । अतो\ऽग्रे शैब्या-स्थाने भैष्मीति पाठ एव सङ्गतः । तथा च निरन्तराध्यायेऽपि तावच् छ्री जगृहे हस्तम् \[भा।पु। १०.८१.१०\] इति । राघवत्वेऽभवत्वे \ऽभवत् सीता रुक्मिणी कृष्ण-जन्मनि \[वि।पु। १.९.१४२\] श्री-विष्णु-पुराणोक्त्या तस्या एव श्रीर् इति प्रसिद्धः ॥१७॥


______


**जीव-गोस्वामी (लघु-वैष्णव-तोषणी) : श्री-मद्** इति । श्री-रुक्मिण्या गृहस्य श्रैष्ठ्येन शोभाभरात् तथा च पाद्मोत्तर-खण्डे गद्यं---

स तु रुक्मिण्यान्तः-पुरद्वारि क्षणं तूष्णीं स्थित इत्य्-आदि । अतो\ऽग्रे शैब्या-स्थाने गुर्जरादि-प्रसिद्धः साक्षाद् इति पाठ एव सङ्गतः । तथा-चानन्तराध्याये\ऽपि तावच्-छीर् जगृहे-हस्तम् \[भा।१०.८१.१०\] इति राघवत्वे\ऽभवत्सीता रुक्मिणी कृष्ण-जन्मनि \[वि।पु। १.९.१४२\] इति श्री-कृष्ण-पुराणोक्त्वा तस्या एव प्राधान्येन श्री-र् इति प्रसिद्धेः तद् अन्य-सर्व-विस्मारणांशे दृष्टान्तः ब्रह्मेति ॥१७॥


______


**जीव-गोस्वामी (क्रम-सन्दर्भः) :** तद्-अन्य-सर्व-विस्मरणांशे दृष्टान्तः---ब्रह्मानन्दम् इति ॥१७॥


______


**जीव-गोस्वामी (बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) : द्व्यष्ट**-सहस्रणां **हरेर्** **महिषीणां** **द्व्यष्ट**-सहस्र-महिषी-गृहाणां मध्ये एकतमं मुख्यतमं **गृहं** विवेश इत्य् अन्वयः । तच् च **गृहं** रुक्मिणी-गृहम् एव यद् उक्तं पद्मोत्तर-खण्ड-गद्यम्---स तु रुक्मिण्य्-अन्तः-पुर-द्वारि क्षणं तूष्णीं स्थितः इत्य् आदि । तद् अन्य-सर्व-विस्मरणांशे दृष्टान्तः---ब्रह्मेति ॥१७॥


______


**॥ १०.८०.१८ ॥**

तं विलोक्याच्युतो दूरात् प्रिया-पर्यङ्कम् आस्थितः ।

सहसोत्थाय चाभ्येत्य दोर्भ्यां पर्यग्रहीन् मुदा ॥

**श्रीधर-स्वामी (भावार्थ-दीपिका) : पर्यग्रहीत्** पर्यरम्भत ॥१८॥


______


**वंशीधरः (भावार्थ-दीपिका-प्रकाशः) : तं** विप्रम् ॥१८-१९॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** अच्युतः सर्व-सद्-गुण-सद्-व्यवहारेभ्यः किं वा, यथा-कथञ्चिज्-जातात् सख्याद् विच्युति-रहित इति भावः । अतः प्रियायाः **पर्यङ्कम्** आश्रितो\ऽपि "पर्यङ्क आस्थित" इति चित्-सुखः । अर्थः स एव । **दूराद्** एव **विलोक्य** साक्षाद् दृष्ट्वा । किं वा, दूराद् एव **सहसा** सद्यः सम्भ्रमेण वा **उत्थाय** अभ्येत्य च अग्रतो गत्वा **मुदा** **दोर्भ्यां** प्रसारिताभ्यां परितः सर्वाङ्ग-व्याप्त्या **अग्रहीत्** गाढं पर्यरम्भत ॥१८॥


______


**जीव-गोस्वामी (लघु-वैष्णव-तोषणी) :** अच्युत-देव-सर्व-सद्-गुण-सद्-व्यवहारेभ्यः यथा-कथञ्चिज्-जातात् सख्याच् च विच्युति-रहित इत्य् अर्थः । अतः **प्रियायाः पर्यङ्क** **आस्थितो**\ऽपि । "पर्यङ्क आश्रित" इति चित्-सुखः । अर्थः स एव । टीकायां *पर्यरम्भत* इत्य् अस्यालिङ्गद् इत्य् अर्थः ॥१८॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) : अभ्येत्य** प्राङ्गनम् आगत्य **पर्यग्रहीत्** परिरेभे ॥१८॥


______


**॥ १०.८०.१९ ॥**

सख्युः प्रियस्य विप्रर्षेर् अङ्ग-सङ्गातिनिर्वृतः[^२१] ।

[^२१]: निवृत इति पाठान्तरम्॥


प्रीतो व्यमुञ्चद् अब्-बिन्दून् नेत्राभ्यां पुष्करेक्षणः ॥

**श्रीधर-स्वामी (भावार्थ-दीपिका) : अब्-बिन्दून्** आनन्दाश्रूणि ॥१९॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः), श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) : सख्युः** सहाध्यायित्वात् । किं च, **प्रियस्य** परम-भक्तत्वात् । यद् वा, प्रिय-सखस्य इत्य् अर्थः । यतो **विप्रश्** चासौ **ऋषिश्** च श्री-भगवद्-भक्त्य्-आदि-माहात्म्यज्ञस् तस्य । अतो\ऽ**ङ्ग-सङ्गेन** सर्वाङ्ग-गाढालिङ्गनेन **अत्य्**अन्तं **निर्वृतः** स्वस्थ-चित्तः **प्रीतश्** च हृष्टः सन् । यद् वा, **अतिनिर्वृतः** परम-सुखी, **प्रीतश्** च प्रेम-सम्पत्ति-परिपूर्णः सन् **वि**शेषेण असाधारणतया **अमुञ्चत्** । यतः **पुष्कर**वद् विशालायत्**एक्षण** इति बहुलानन्दाश्रु-विमोके योग्यतोक्ता । यद् वा, तेन श्री-नेत्रयोः सौन्दर्याधिकता सूचिता ॥१९॥


______


**जीव-गोस्वामी (लघु-वैष्णव-तोषणी) : सख्युः** स-तीर्थत्वेन सह विहारिणः तेष्व् अपि बहुषु **प्रियस्य** प्रेम-विशेष-विषयस्य । किं च, **विप्रश्** चासौ **ऋषिश्** च श्री-भगवद्-भक्त्य्-आदि-माहात्म्यज्ञः तस्य **निर्वृतिर्** आनन्दः **प्रीतिः** स्नेह इति भेदः **वि**शेषेण **अमुञ्चत्** । तत्र **पुष्करेक्षण** इति श्री-नेत्रयोः सौन्दर्याधिकता सूचिता ॥१९॥


______


**जीव-गोस्वामी (क्रम-सन्दर्भः) : निर्वृतिर्** आनन्दः । **प्रीतिः** स्नेहः ॥१९॥


______


**जीव-गोस्वामी (बृहत्-क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**॥ १०.८०.२० ॥**

अथोपवेश्य पर्यङ्के स्वयं सख्युः समर्हणम् ।

उपहृत्यावनिज्यास्य पादौ पादावनेजनीः ॥

अग्रहीच् छिरसा राजन् भगवाल् लोक-पावनः ।

व्यलिम्पद् दिव्य-गन्धेन च[^२२]न्दनागुरु-कुङ्कुमैः ॥

[^२२]: चन्दनादिभिः सहैव धृष्टेन गन्धेन।


**श्रीधर-स्वामी (भावार्थ-दीपिका) : समर्हणम्** उपायनम् **उपहृत्य** समर्प्य । **पादावनेजनीर्** अपः ॥२०॥


______


**वंशीधरः (भावार्थ-दीपिका-प्रकाशः) : अथ** अङ्ग-सङ्गानन्तरम् । **अस्य** विप्रस्य ॥२०-२१॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) : अथ** चिर-परिरम्भणानन्तरम् एव **उपवेश्य** इति भयादिना अनुपविशन्तं बलाद् आकृष्य स्वयम् उपवेश्य इत्य् अर्थः । स्वयम् इत्य् अस्य यथा-योग्यं परैर् अप्य् अन्वयः । अन्यत् तैर् व्याख्यातम् ।

तत्र किञ्चिद् उपायम् आदौ समर्प्य इत्य् अर्थः । यद् वा, उत्तम-पूजोपकरणम् **उपहृत्य** तत्-प्रकारम् एवाह---**अवनिज्य** इत्य्-आदिना द्वयेन । अथ वा, स्वयम् एवानीय यतः **सख्युर्** अवनिज्य स्वर्ण-शृङ्गारेण श्री-रुक्मिण्या दत्तेन जलेन प्रक्षाल्य **भगवान्** साक्षात् परमेश्वरो\ऽप्य् **अग्रहीत्** । किम् अर्थम्? **लोक-पावनस्** तच्-छिक्षणेन लोकान् पावयितुम् इति । यद् वा, लोक-पावनो\ऽप्य् अग्रहीत् । कुतः? भगवान् ब्रह्मण्य-देवत्वाद्य्-अशेष-गुण-प्रकटन-पर इत्य् अर्थः । हे **राजन्न्** इति श्री-भगवतस् तादृश-व्यवहारेण प्रेम-विवशत्वात् । यद् वा, प्रीत्या राजमानः सत् । **दिव्येन गन्धेन अगुर्व्**-आदि-साधित-सुगन्धि-द्रव्य-विशेषेण **चन्दनादिभिश्** च सहैव पिष्टैः । यद् वा, दिव्य-गन्धेन सहितैः पिष्ट-चन्दनादिभिर् **वि**शेषेण भक्ति-च्छेदादिना **अलिम्पत्** ॥२०-२१॥


______


**जीव-गोस्वामी (लघु-वैष्णव-तोषणी) : अथ** चिर-परिरम्भणानन्तरम् एव **उपवेश्य** इति भयादिना अनुपविशन्तं बलाद् आकृष्य स्वयम् उपवेश्य इत्य् अर्थः । **स्वयम्** इत्य् अस्य यथा-योग्यं परैर् अप्य् अन्वयः । **समर्हणं** पूजा-द्रव्यं स्वयम् एव **उपहृत्य,** ततः **स्वयम्** एव **अवनिज्य** इत्य्-आदि ।

**भगवान्** साक्षात् परमेश्वरो\ऽप्य् **अग्रहीत्** । किम्-अर्थं ? **लोक-पावनः** तच्-छिक्षणेन **लोकान् पावयितुम्** इति । यद् वा, भगवान् अपि लोक-पावनो\ऽप्य् अग्रहीत् । अहो विनयादि-सौशील्यम् इति भावः। **व्यलिम्पद्** इत्य् अर्धकम् । **दिव्येन गन्धेन** **अगुर्व्**-आदि-साधित-सुगन्धि-द्रव्य-विशेषेण **चन्दनादिभिश्** च सहैव पिष्टैः **वि**शेषेण भक्ति-छेदादिना **अलिम्पत्** तम् इति शेषः ॥२०-२१॥ ।


______


**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**॥ १०.८०.२२ ॥**

धूपैः सुरभिभिर् मित्रं प्रदीपावलिभिर् मुदा ।

अर्चित्वावेद्य ताम्बूलं गां च स्वागतम् अब्रवीत् ॥

**श्रीधर-स्वामी (भावार्थ-दीपिका) :** *न व्याख्यातम्।*


______


**वंशीधरः (भावार्थ-दीपिका-प्रकाशः) : गां** चेति व्याख्यातम् अक्रूरोपाख्याने ॥२२॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** धूपादिभिश् च मुदा **अर्चयित्वा** यतो **मित्रं** सखायं **ताम्बूलं** **गां** च **आवेद्य** समर्प्य, भोजनं च यथा-समयं स्नपन-पूर्वकं भावि । तच् च भुक्त्वा \[भा।पु। १०.८१.१२\] इत्य्-आदिनाग्रे वक्ष्यत्य् एव ॥२२॥


______


**जीव-गोस्वामी (लघु-वैष्णव-तोषणी) : अर्चित्वा** अर्चयित्वा परमान्नादि-भोजनं च यथा-समयं स्नपन-पूर्वकं ज्ञेयम् । तच् च भुक्त्वा \[भा।पु। १०.८१.१२\] इत्य्-आदिनाग्रे वक्ष्यत्य् एव ॥२२॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) : पादावनेजनीर्** अपः ॥२०-२२॥


______


**॥ १०.८०.२३ ॥**

कुचैलं मलिनं क्षामं द्विजं धमनि-सन्ततम् ।

**देवी पर्यचरत् साक्षाच्**[^२३] **चामर-व्यजनेन वै ॥**

[^२३]: शैब्या इति पाठस् तोषण्यां गृहितः, सारार्थ-दर्शिन्यां च धृतः
    । शैब्या इति पाठे तस्या रुक्मिणी-गृहागतत्वां कल्प्यम् इति
    रामतेजः-पाण्डेयः।


**श्रीधर-स्वामी (भावार्थ-दीपिका) : धमनि**भिः शिराभिः **सन्ततं** व्याप्तम् ॥२३॥


______


**वंशीधरः (भावार्थ-दीपिका-प्रकाशः) :** शिरा नाडी धमनी तु शिरा हट्ट विलासीन्यस् तु योषिति इति मेदिनी । शैब्या भद्रा । अत्र "पर्यचरत् साक्षात्" इति पाठ एव श्रीधर-सम्मतः । अग्रे पर्यङ्क-स्थां श्रियं हित्वा \[१०.८०.२६\] इत्य् अत्र तावच् छ्रीर् जगृहे हस्तं तत्-परा परमेष्ठिनः \[भा।पु। १०.८१.१०\] इत्य् अत्र च । श्री-पदोपादानात् स्वामिभिः शैब्या-परत्वेन व्याख्यानाच् च । अत एव चक्रवर्तिना गृहं व्यष्ट-सहस्राणाम् इत्य् अत्र रुक्मिणी-गृहम् इति व्याख्याय तत्र पाद्मोत्तर-खण्ड-वाक्यं प्रमाणत्वेन न्यस्तम् । स तु रुक्मिण्य् अन्तः-पुर-द्वारि क्षणं तूष्णीं स्थितः इति बल-बोधिन्यां शैब्येति पाठम् अङ्गीकृत्य शैब्या लक्ष्मणेति व्याख्या श्री-पदं लक्ष्म्य्-अंश-भूत-लक्ष्मणा-परत्वे तत्र च शैब्या-शब्दस्य लक्ष्मणा-पर्यायत्वे मानम् अन्वेष्यम् । अशीतितमाध्याये शैब्ये रोहिणि लक्ष्मणे \[भा।पु। १०.८३.६\] इत्य् अत्र शैब्ये मित्रविन्दे इति पर्यायालेखनात्-परस्पर-विरोधो विवेचनीयः सुधीभिर् इति । अतः शैब्येति पाठो\ऽशोभनः प्रतिभाति ॥२३-२४॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** कुचेलम् इति वस्त्राप्रदानं सूचयत्य् एव, तच् च सकारणम् अग्रे व्यक्तं भावि । मलिनत्वादिकं च दारिद्र्येण तैलोद्वर्तनाद्य्-अभावाद् एव । विशेषणैश् चैभिः श्री-रुक्मिण्या परिचरायोग्यता तस्योक्ता । एवं तेषां यथोत्तरं श्रैष्ठ्यम् । तथापि, किं च, **देवी** जगत्-पूज्यापि, किं वा, रूप-गुणादिभिर् विद्योतमाना, **पर्यचरत्**, यतो भैष्मी श्री-भगवद्-अर्थं कन्यात्वेऽपि त्यक्त-बन्धु-वर्गादिका परमात्म-पतिव्रतेति भावाः । **वै** प्रसिद्धौ ॥२३॥


______


**जीव-गोस्वामी (लघु-वैष्णव-तोषणी) :** कुचेलम् इति । वस्त्राप्रदानं सूचयति । तच् च सकारणम् अग्रे व्यक्तं भावि **मलिनं** विवर्णम् इत्य्-आदिकं शीतादि-दुःखेनैव एभिस् तु विशेषणैः परिचरणीयत्वायोग्यता तस्योक्ता । एवं तेषां यथोत्तरं श्रेष्ठ्यं तथापि **पर्यचरत्**, का? या साक्षात् स्वयम् एव **देवी** पट्ट-राज्ञी श्री-रुक्मिणीत्य् अर्थः । इति श्री-भगवद्-वृत्तस्य अपि परम-ब्रह्मण्यत्वं दर्शितम् ॥२३॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**जीव-गोस्वामी (बृहत्-क्रम-सन्दर्भः) : देवी** पर्यचरच् छैव्येत्य्-आदि । **देवी** रुक्मिणी । कीदृशी ? शैब्या । शिवं कल्याणं तस्य समूहं शैवम् । तत्र साधुः शैब्या । नयथोत्तराध्याये---तावच् छ्रीर् जगृहे हस्तं \[भा।पु। १०.८१.१०\] इत्य् अस्यासङ्गतिः । वस्तुतस् तु श्री-रुक्मिण्य् ए**वै**कतमं गृहम् इति च तस्या एव गृहस्य प्राधान्यम् ॥२३॥


______


**विश्वनाथ-चक्रवर्ती (सारार्थ-दर्शिणी) :** साक्षात् **देवी** रुक्मिणी शैब्येति काचित्कः पाठः पाद्मोत्तर-खण्ड-सम्मतः ॥२३॥


______


**॥ १०.८०.२४ ॥**

अन्तः-पुर-जनो दृष्ट्वा कृष्णेनामल-कीर्तिना ।

विस्मितोऽभूद् अति-प्रीत्या अवधूतं सभाजितम् ॥

**श्रीधर-स्वामी (भावार्थ-दीपिका) : अवधूतं** मलिनम् ॥२४॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः), श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** अमल-कीर्तिनेति । साधु-वर्ग-पूज्यत्वेनावधूत-सभाजनानर्हतोक्ता । तथापि किं च कृष्णेन साक्षात्-भगवताप्य् **अति-प्रीत्या** परमात्म-प्रेम्णा सभाजितं **दृष्ट्वा**, जन इति वर्गापेक्षयैकत्वं, अवधूतम् इति तैर् व्याख्यातम् एव । यद् वा, गार्हस्थ्येऽपि तल्-लिङ्गादर्शनात् ॥२४॥


______


**जीव-गोस्वामी (लघु-वैष्णव-तोषणी) : अवधूतं** श्री-कृष्णेन सभाजितं **दृष्ट्वा** ॥२४॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** अमल-**कीर्तिना** ततः प्रभृति श्री-दाम-परिचरण-रूपा कीर्तिः सुदाम-दारिद्र-भञ्जन-रूपं नाम चाभूत् **अवधूतं** मलिन-वेशम् ॥२४॥


______


**॥ १०.८०.२५ ॥**

किम् अनेन कृतं पुण्यम् अवधूतेन भिक्षुणा ।

श्रिया हीनेन लोकेऽस्मिन् गर्हितेनाधमेन च ॥

**श्रीधर-स्वामी (भावार्थ-दीपिका) :** विस्मयम् आह---**किम्** अनेनेति द्वाभ्याम् ॥२५॥


______


**वंशीधरः (भावार्थ-दीपिका-प्रकाशः) : किम्** अनिर्वचनीयम् ॥२५॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) : भिक्षुणा** याचकेन । **श्रिया** धनादि-सम्पत्त्या **हीनेन** । अतो दरिद्रेणास्मिन् लोके सर्व-जन-मध्ये **गर्हितेनाधमेन** **च**, निकृष्टेनेति पुण्य-योग्यता निरस्ता । एवं विशेषणानाम् एषां यथोत्तरं श्रैष्ठ्यम् । अनेनापि किं कतरत् पुण्यं सुकृतं परम्-जन्मनि **लोकेऽस्मिन्न्** इत्य् अस्यात्रैव वान्वयः । अस्मिन् मर्त्य-लोके जन्मनि वा, **कृतं** **किम्** इति तादृश-पुण्यासम्भवात् । ज्ञानं च सद् वयम् अपि तद् एव करवामेति भावः ॥२५॥


______


**जीव-गोस्वामी (लघु-वैष्णव-तोषणी) : श्रिया** सम्पत्त्या **हीनेन** **भिक्षुणा** या**च**केन अतो\ऽस्मिन् लोके गर्हितेन ततश् चाधमेन निकृष्टेन इति पुण्य-योन्यता निरस्ता ॥२५॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** विस्मयम् आह---**किम्** अनेनेति द्वाभ्याम् । अधम-वेषत्वाद् अधमेन ॥२५-२६॥


______


**॥ १०.८०.२६ ॥**

योऽसौ त्रि-लोक-गुरुणा श्री-निवासेन सम्भृतः ।

पर्यङ्क-स्थां श्रि[^२४]यं हित्वा परिष्वक्तोऽग्रजो यथा ॥

[^२४]: प्रियां इति पाट्ःअः।


**श्रीधर-स्वामी (भावार्थ-दीपिका) : सम्भृतः** संमानितः ॥२६॥


______


**वंशीधरः (भावार्थ-दीपिका-प्रकाशः) :** श्रियं श्य्रंश-भूतां शैब्याम् ॥२६॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** असौ, अयम् अधुना साक्षात् एवेत्य् अर्थः । **त्रिलोक**-**गुरुणा** श्री-ब्रह्मादि-पूयेनापीति गर्हिताधमस्य श्रियो नितरां वासो यस्मिन् वास-स्थानं वा तेनापीति च श्री-हीन्डेः सम्माननानर्हतोक्ता । अहो आस्तां वा विप्रत्वादिना सम्माननं, परिष्वङ्गं तु ईदृशं नार्हत्य् एवेत्य् आशयेनाह---प्रियां **पर्यङ्क-**स्थाम् अपि **हित्वा** परिष्वक्तः । तच् च महादरेण परमात्म-स्नेहेन चेति सूचयति---यथाग्रज इति । गद-प्रद्युम्नादिषु तादृशस्यादरस्य चाभावाच् छ्री-बलदेवोपमा । पाठान्तरे महिषी-वर्ग-श्रेष्ठां श्री-रुक्मिणीम् अपि । अन्यत् तैर् व्याख्यातम् । यद् वा, सम्मतः स्वीकृतः । तद् एवाह---**पर्यङ्क**स्थाम् इति । अन्यत् समानम् ॥२६॥


______


**जीव-गोस्वामी (लघु-वैष्णव-तोषणी) :** असौ अयम् अधुना साक्षाद् एव इत्य् अर्थः । **त्रिलोक-गुरुणा** श्री-ब्रह्मादि-पूज्येनापीति गर्हिताधमस्य श्रियो नितरां वासो यस्मिन् तेनापीति च श्री-हीनादेः सम्मानतान् अर्हतोक्ता अतः आस्तां वा विप्रत्वादिना सन्माननं परिष्वङ्गं त्वीदृशं नार्हत्य् एवेत्य् आशयेनाह---प्रियां श्री-रूपां **पर्यङ्क-**स्थाम् अपि **हित्वा** परिष्वक्तः श्रियम् इति तु पाठो\ऽनुवृत्तः परिष्वङ्गश् च महादरेण परम-स्नेहेन चेति सूचयति **यथा**ऽग्रज इति तद् इदं श्री-मद् अन्तःपुर-जन-वचनम् इति युक्तम् एव अन्येषां श्री-भगवतस् तथा-विधाने तु नायुक्तताभानम् इति तद्-वचनत्वेनोक्तम् ॥२६॥


______


**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**॥ १०.८०.२७ ॥**

कथयां चक्रतुर् गाथाः पूर्वा गुरु-कुले सतोः ।

आत्मनोर् ललिता राजन् करौ गृह्य परस्परम् ॥

**श्रीधर-स्वामी (भावार्थ-दीपिका) :** सतोर् वसतोः । **गृह्य** गृहीत्वा ॥२७॥


______


**वंशीधरः (भावार्थ-दीपिका-प्रकाशः) : आत्मनोर्** निजयोः ॥२७॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** पुर-जन-विस्मयापनोदार्थम् इव तत्त्वतस् तस्य सुखार्थं स्व-स्नेह-भरं प्रकाशता । किं वा, सख्य-स्वभावाद् एव तेन सह सङ्गम्य कर-ग्रहण-परम्कं पूर्वाः प्रिय-वार्ताः श्री-भगवता कथिता इत्य् आह---कथयाञ्चक्रतुर् इति । **आत्मनोर्** **गाथाः** परमात्माद्भुतत्वेन कविभिर् गीततया निबद्धा लोक-प्रसिद्धा वा वार्ताः । गुरोः **कुले** गृहे । तथा च विश्वे---कुलं जन-पदे गृहे इत्य् आदि । **ललिताः** सर्व-लोक-मनोहराः, परस्परं **करौ** गृहीत्वेति । सख्येति सख्येनात्यन्त-स्नेहात् कथने श्री-भगवतः प्राधान्येऽपि कथयाञ्चक्रतुर् इति साम्येनोकिर् विप्रस्याप्य् अग्रे प्रतिवचनात् । किं वा, अनयैव तस्यात्मनो वा प्रीत्य्-अर्थं मध्ये मध्ये किञ्चिद् अनुक्त्यानुमोदने बलाच् छ्री-भगवतैव तस्य प्रवर्तनं ऊह्यम् । मिथो हस्त-ग्रहणं च श्री-भगवतैव तं प्रति परमात्माग्रहेण स्व-कर-ग्राहणात् । किं वा, श्री-भगवता प्रकाशितेन स्नेह-भरेण तस्य वैवश्यापादनात् । इति प्रेमोद्रेकेण सम्बोधयति---**राजन्न्** इति ॥२७॥


______


**जीव-गोस्वामी (लघु-वैष्णव-तोषणी) :** पुरजन-विस्मयापनोदनार्थम् इव तत्त्वतो मिथः सख्य-सुखोदयार्थं स्व-स्नेहभरं प्रकाशयन् कर-ग्रहण-पूर्वकं पूर्वाः प्रियवार्ताः गुरोः **कुले** गृहे तथा च विश्वः कुलं जनपदे गृहे इत्य्-आदि ललिताः सर्व-लोक-मनोहराः परस्परं **करौ** गृहीत्वेति श्री-भगवता व्याञ्जितेन सख्येन तस्यापि सख्योदयात् ॥२७॥


______


**जीव-गोस्वामी (क्रम-सन्दर्भः) :** कथयाञ्**चक्रतुर्** इति विप्रस्यापि मध्ये मध्ये तत्-पूरणाद् इति ज्ञेयम् ॥२७॥


______


**जीव-गोस्वामी (बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) : गृह्य** गृहीत्वा ॥२७॥


______


**॥ १०.८०.२८ ॥**

**श्री-भगवान् उवाच---**

अपि ब्रह्मन् गुरु-कुलाद् भवता लब्ध-दक्षिणात् ।

समावृत्तेन धर्म-ज्ञ भार्योढा सदृशी न वा ॥

**श्रीधर-स्वामी (भावार्थ-दीपिका) :** भार्या ऊढा परिणीता **न** वेति गृहस्थ-लिङ्ग-दर्शनाद् भोगादर्शनाच् च संशयाद् इव प्रश्**न**ः ॥२८॥


______


**वंशीधरः (भावार्थ-दीपिका-प्रकाशः) :** गृहस्थ-लिङ्गम् उष्णीश-बन्धनादि । भुज्यन्ते इति भोगा वस्त्र-भूषणादयः ॥२८॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) : अपि** किं? अनेन **लब्ध**-दक्षिणत्वादेः सर्वस्यापि प्रश्नो ज्ञेयः । हे **ब्रह्मन्न्** इति मया सह सर्वे वेदाः साङ्गा भगवता परम्म् अधीता एवेति भावः । **सदृशी** रूप-गुणादिनात्म-तुल्या । हे धर्मज्ञेति समावर्तनानन्तरम् अनाश्रमित्व-दोष-परिहारार्थम् अवश्यं भार्या परिग्राह्येति धर्मं भवान् वेत्त्य् एवेति भावः ॥२८॥


______


**जीव-गोस्वामी (लघु-वैष्णव-तोषणी) :** तत्र श्री-भगवानुवाचेति प्राचुर्यात् **अपि** किम् अनेन **लब्ध-**दक्षिणत्वादेः सर्वस्यापि प्रश्नो ज्ञेयः । हे **धर्म-**ज्ञेति यदि समावर्तनं कृतं तर्ह्य् अनाश्रमित्व-दोष-परिहारार्थम् अवश्यं भार्या प्रतिग्राह्येति धर्मं भवान् वेत्त्य् एवेति भावः ॥२८॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** भार्या ऊढा परिणीता **न** वेति गृहस्थ-लिङ्ग-दर्शनाद् भोगादर्शनाच् च संशयाद् इव प्रश्नः । हे धर्मज्ञेति । यदि समावर्तनं कृतं तर्ह्य् अनाश्रमित्व-दोष-परिहारार्थम् अवश्यं भार्या परिग्राह्येति धर्मं भवान् वेत्त्य् एवेति भावः ॥२८॥


______


**॥ १०.८०.२९ ॥**

प्रायो गृहेषु ते चित्तम् अकाम-विहितं तथा ।

नैवातिप्रीयसे विद्वन् धनेषु विदितं हि मे ॥

**श्रीधर-स्वामी (भावार्थ-दीपिका) :** अप्रतिषेधाद् उद्वाहम् अनुमतं मत्वाह---प्राय इति । तर्हि **ते** चित्तं नूनम् **अकाम**-विहतं कामैर् विहतं न भवतीति मे विदितम् । **तथा** **हि**, **धनेषु** वस्त्रादिषु नैवाति-प्रीयसे । हे **विद्वन्न्** इति । विदुषस् तवैतद् युक्तम् इति भावः ॥२९॥


______


**वंशीधरः (भावार्थ-दीपिका-प्रकाशः) :** अप्रतिषेधान्मया विवाहो न कृत इत्युत्तराप्रदानात् इति भाव इति-न हि संसारतत्त्वविदो विषयासक्ताभवन्तीत्याशयः ॥२९॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** ननु तर्हि संशय-लोपात् किं प्रश्नेन ? तत्राह---प्राय इति । तदेत्य् एतद् एव, तर्हीति तैर् व्याख्यातम् । अतोऽयम् एव पाठस् तत्-सम्मतः । **हि** एव, विदितम् एव । प्राय इत्य् अनेन **तथा** वि-शब्देनाति-शब्देन च कदाचित् किञ्चित् काम-हतत्वं किञ्चित् प्रीतिं च सूचयति । अत एव संशयेन प्रश्नः । इति सम्यक् कामाद्य्-अभावे सति समावर्तनानन्तरम् अविवाहेऽप्य् अनाश्रमित्व-दोषो निरस्तः ॥२९॥


______


**जीव-गोस्वामी (लघु-वैष्णव-तोषणी) : अकाम**-विहतम् इति । **धनेषु** नातिप्रीयस इति चापाततस् तददाने व्याजार्थं तत्र प्राय इत्य् अनेन वि-शब्देनाति-शब्देन च वासनाया मूर्च्छितत्वेन च स्थितिं सूचयित्वा कामम् अपि दास्यामीति निगूढम् आश्वासितं च अन्यत्-तैः तत्र तर्हीति चूर्णिकार्थम् अनुसृत्य अध्याहृतं **तथा** हीति तथेत्य् अनेन हि-शब्दस्यान्वयात् ॥२९॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** त्वया लज्जया सम्प्रत्य् अवचनाद् अपि सर्वम् अहम् अज्ञासिषम् एवेत्य् आह---प्राय इति । सम्प्रति गृहस्थस्यापि **ते** **चित्तम्** **अकाम**-विहतं, न कामैर् विहन्तुं शक्यम् । हे **विद्वन्** ! विदितम् अत एव अधुना तानि तानि न दीयन्ते प्राय इत्य् अतीति पादाभ्यां भार्यानुरोधेन धनादिषु प्रीयसे चेत्य् अत एव पश्चात् तानि दास्यन्ते चेति भावः । पश्यत भोः किलायं गृहस्थोऽप्य् अतिनिस्पृहः परस्मात् किम् अपि न कामयते बलाद् दत्तम् अपि न गृह्णातीति द्वारकायां तत्-प्रतिष्ठा-ख्यापनार्थम् एव तस्य सकामत्वं न प्रकटीकृतं नापि किञ्चित् प्रकटं दत्तं चेति ज्ञेयम् ॥२९॥


______


**॥ १०.८०.३० ॥**

केचित् कुर्वन्ति कर्माणि कामैर् अहत-चेतसः ।

त्यजन्तः प्रकृतीर् दैवीर् यथाहं लोक-सङ्ग्रहम् ॥

**श्रीधर-स्वामी (भावार्थ-दीपिका) :** काम-हतत्वाभावे किं गृह-धर्म-क्लेशेनेत्य् आशङ्क्याह---केचिद् इति । **दैवीर्** ईश्वर-मायारचिताः **प्रकृतीर्** विषय-वासनास् **त्यजन्तः** । **कामैर्** अनाकृष्ट-चेतसाम् अपि कर्म-करणे दृष्टान्तः---यथाहम् इति । **लोक**-सङ्ग्रहं **लोक**स्य सङ्ग्रहो ग्रहणं यथा भवति तथाहम् ईश्वरोऽपि **कर्माणि** यथा करोमि तद्वत् ॥३०॥


______


**वंशीधरः (भावार्थ-दीपिका-प्रकाशः) :** स्वयम् आशङ्क्य समाधत्ते---कामह-तत्वेत्य्-आदिना ।

> यदि ह्य् अहं न वर्तेयं जातु-कर्मण्य्-अतन्द्रितः । >
> मम वर्त्मानुवर्तन्ते मनुष्याः पार्थ सर्वशः ॥ इति श्री-मुखोक्तेः > ॥३०॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** किन्तु सम्यक् काम-हतत्वाभावेऽपि केषाञ्चिद् विषय-वासना-क्षयणार्थं विवाहो युक्त इत्य् आह---केचिद् इति । विवेकिनः **कर्माणि** गृहस्थ-धर्मान् ॥३०॥


______


**जीव-गोस्वामी (लघु-वैष्णव-तोषणी) : कर्माणि** गृहस्थ-धर्मान् **केचित्** **कामैर् अहत-चेतसः** केचित्तु दैवीः प्रकृतीस् **त्यजन्तः** इत्य् आवृत्त्यान्वयः । ननूत्तरः पक्षः सम्भवतु पूर्वस् तु न भवेद् इत्य् आशयाह---यथाहम् इति । लोकस्य सङ्ग्रहो येन तादृशं यथा स्यात् ॥३०॥


______


**जीव-गोस्वामी (क्रम-सन्दर्भः) : केचित्** **कामैर्** **अहत**-**चेतसः**, **केचित्** तु दैवीः प्रकृतीस् त्यजन्त इत्य् आवृत्त्यान्वयः ॥३०॥


______


**जीव-गोस्वामी (बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** त्वम् अतिविरक्तोऽप्य् अन्य इव सन्न्यासं नाकरोर् इत्य् अत्र तत् त्वाम् अहं जाने इत्य् आह---केचिद् विरक्ताः **कामैर्** अनाकृष्ट-चेतसोऽपि **कर्माणि** **कुर्वन्ति**, केचिच् च दैवीः **प्रकृतीर्** देव-निर्मितान् चित्तस्य स्वभावान् दुर्लक्ष्य-सूक्ष्म-विषय-वासनात्मक-मालिन्य-मयान् त्यजन्तस् त्यक्तुं च **कर्माणि** कुर्वनि । तत्र पूर्वेषां दृष्टान्तः **यथाहं** **लोक**-सङ्ग्रहं यथा स्यात् तथा कर्म करोमीति ॥३०॥


______


**॥ १०.८०.३१ ॥**

क[^२५]च्चिद् गुरु-कुले वासं ब्रह्मन् स्मरसि नौ यतः ।

[^२५]: कचित् इति पाठः।


द्विजो विज्ञाय विज्ञेयं तमसः पारम् अश्नुते ॥

**श्रीधर-स्वामी (भावार्थ-दीपिका) : नौ** आवयोः । यतो गुरोः । **विज्ञेयं** परमात्म-तत्त्वम् । **तमसः** संसारस्य ॥३१॥


______


**वंशीधरः (भावार्थ-दीपिका-प्रकाशः) :** पारं परमात्मानं यस् तस्य पारे\ऽभिविराजते परः इत्य्-आद्य् उक्तेः ॥३१॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** मौनं सम्मति-लक्षणम् इति न्यायेन तत्-स्वीकारम् आलक्ष्य मुख्य-हेतु-परम्-गाथा एव कथयितुम् आरभमाणो वक्ष्यमाण-कष्त-वार्ताया दोष-परिहारार्थं सुख-हेतुत्व-बोधनार्थं चादौ **गुरु**-तत्-सेवादि-माहात्म्यम् आह---कच्चिद् इति चतुर्भिः । **नौ** वासम् । हे **ब्रह्मन्न्** इति स्मरण-योग्यतोक्ता । विशेषणानुभव-विश्वासादिना ज्ञाता । विज्ञेयम् इति वि-शब्देन भगवत्-तत्त्वम् अभिप्रेतम् । अनुक्तं तैर् अपि[^२६] व्याख्यातम् । परमात्मत्त्वम् इति, अतोऽनायासेनावान्तर-फलतया संसारं तरति । किं वा, **तमसः** सर्व-दृश्सर्व-पार-समाप्ति-श्री-वैकुण्ठ-लोकं लभत इत्य् अर्थः ॥३१॥

[^२६]: अतस् तैर् अपि।



______


**जीव-गोस्वामी (लघु-वैष्णव-तोषणी) :** मौनं सन्मति-लक्षणम् इति न्यायेन तत्-स्वीकारम् आलक्ष्य सख्य-हेतु-पूर्व-गाथा एव कथयितुम् आरभमाणो वक्ष्यमाण-कष्टवार्तायां दोष-परिहारार्थं सुख-हेतुत्व-बोधनार्थं चादौ **गुरु**-तत्-सेवादि-माहात्म्यम् आह---कच्चिद् इति चतुर्भिः । **नौ** **वासं** **विज्ञाय** अनुभूय विज्ञेयम् इति वि-शब्देन श्री-भगवत्-तत्त्व-मभि-प्रेतम् । **तमसः** सर्वज्ञानदुःख-मयतः प्रकृतेः पारं श्री-वैकुण्ठ-लोकं लभत इत्य् अर्थः ॥३१॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** माम् अतिनीचम् अपि यद् एवं संमानयति, तन् मां परिचित्यान्यस्य कस्यचिद् भानेन वेति मनसि सन्दिहानस्य तस्य सन्देहापगमार्थं **गुरु-**कुल-**वासं** स्मारयति---कच्चिद् इति द्वादशभिः । **नौ** आवयोः । **विज्ञेयं** भगवत्-तत्त्वं **तमसः** संसारस्य ॥३१॥


______


**॥ १०.८०.३२ ॥**

स वै सत्-कर्मणां साक्षाद् द्विजातेर् इह सम्भवः ।

आद्योऽङ्ग यत्राश्रमिणां यथाहं ज्ञानदो गुरुः ॥

**श्रीधर-स्वामी (भावार्थ-दीपिका) :** तत्रात्म-ज्ञान-प्रदस्य गुरोर् अत्यन्तं पूज्यत्वं वक्तुं पुरुषस्य त्रीन् गुरून् आह---स व इति । **इह** संसारे यत्र सम्भवो जन्म-मात्रं स पिता तावद् आद्यः प्रथमो **गुरुः** पूज्यः । कर्म-विद्या-प्रदं गुरुम् आह---द्विजातेः **सत्**अः पुंसः **सत्**-**कर्मणां** यत्र **सम्भवः** । उपनीय वेदाध्यापक इत्य् अर्थः । स द्वितीयो **गुरुः**, यथाहम् ईश्वरस् तथा प्रथमाद् अपि पूज्य इत्य् अर्थः । ब्रह्म-विद्या-प्रदं गुरुम् आह---आश्रमिणां सर्वेषाम् अपि ज्ञान-दो यः, स तु **साक्षाद्** अहम् एवेति ॥३२॥


______


**वंशीधरः (भावार्थ-दीपिका-प्रकाशः) :** तत्र तावत् । इत्य् अर्थ इति-आचार्य इति भावः । इत्य् अर्थ इति---

उत्पादक-ब्रह्म-दात्रोर् गरीयान् ब्रह्मदः पिता । इति मात्स्ये ॥

ब्रह्म गायत्री वेदो वेति ज्ञेयम् । अहम् एवेति---ददामि बुद्धि-योगं तं येनमाम् उपयान्ति ते \[गी। १०.१०\]। इति गीतोक्तेः ॥३२॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) : वै** एव, स एव, प्रसिद्ध इति वा । यत्र यतः ॥३२॥


______


**जीव-गोस्वामी (लघु-वैष्णव-तोषणी) :** स **वै** स एव यत्र निमित्ते अस्य त्रिरावृत्त्यान्वयः निमित्ते द्विजातेः सत इति तृतीयस्याप्य् अपेक्षितत्वात् यतः **ज्ञानदो** मत्-तत्त्वोपदेशकः स्वतो\ऽप्य् उत्तमे ज्ञेयान्तरे सति गुरोस् तुल्यत्वम् एवोच्येत अत एव स्वपरितोष एव फलत्वेनोपसंहरिष्यते नाहम् इत्य्-आदिना ॥३२॥


______


**जीव-गोस्वामी (क्रम-सन्दर्भः) :** ननूत्तरः पक्षः सम्भवतु नाम, पूर्वं तु न सम्भवेद् इत्य् आशङ्क्याह---यथाहम् इति । स वईत्य् अत्रापि यत्रेत्य् अस्य त्रिर्-आवृत्तिः कार्या । यत्र **सम्भवः**, यत्र निमित्ते द्विजातेः सतः, यत्रैव च निमित्ते **सत्**-**कर्मणां** सम्भव इति ॥३२॥


______


**जीव-गोस्वामी (बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) : इह** खलु पिता उपनेत्य मदीय-तत्त्वोपदेष्टा चेति त्रय एव गुरवो भवन्ति । तेष्व् अन्त्य एवातिपूजनीय इत्य् आह---स वा इति । **इह** संसारे यत्र सम्भवो जन्म-मात्रं स आधान-कर्ता पिता तावद् आद्यो **गुरुः** । यत्र द्विजातेः **सत्**अः पुंसः **सत्**-**कर्मणां** **सम्भवः**, स उपनेता सावित्र्य्-उपदेष्टा द्वितीयो **गुरुः** । यस् तु आश्रमिणाम् आश्रमिभ्यश् चतुर्भ्य एव **ज्ञानदो** मत्-तत्त्वोपदेष्ता, स **यथाहं** मत्-तुल्यत्वेनातिपूजनीय इत्य् अर्थः ॥३२॥


______


**॥ १०.८०.३३ ॥**

नन्व् अर्थ-कोविदा ब्रह्मन् वर्णाश्रमवताम् इह ।

ये मया गुरुणा वाचा तरन्त्य् अञ्जो भवार्णवम् ॥

**श्रीधर-स्वामी (भावार्थ-दीपिका) :** अतो ज्ञान-प्रदं गुरु-रूपं मामाश्रित्य **ये** संसारं तरन्ति ते बुद्धिमन्त इत्य् आह---**नन्व्** इति । हे **ब्रह्मन्**, ते ननु वर्णाश्रम-वतां मध्**ये**ऽर्थ-**कोविदा**ः । **इह** मनुष्य-जन्मनि, तत्रापि वर्णाश्रमवत्त्वे सति **ये** **मया** **गुरुणा** गुरु-रूपेण वक्त्रा **वाचा** उपदेश-मात्रेणाञ्जः सुखेनैव भवार्णवं तरन्तीति ज्ञान-प्रदाद् गुरोर् अधिकः सेव्यो नास्तीत्य् उक्तम् ॥३३॥


______


**वंशीधरः (भावार्थ-दीपिका-प्रकाशः) :** गुरूणां मध्ये ज्ञानद एव श्रेष्ठो\ऽतो हेतोः । तत्रापि मनुष्य-जन्मन्य् अपि ॥३३॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** ननु निश्चये । हे **ब्रह्मन्न्** इति ब्रह्मानुभवेन वेदार्थ-तत्त्व-ज्ञानेन तत् तवैव सुसिद्धम् इति भावः । अञ्ज इति विज्ञेय-विज्ञानेन भक्ति-सुसिद्ध्यावान्तर-फलतया भवार्णव-तरणस्य सुख-सिद्धेः ॥३३॥


______


**जीव-गोस्वामी (लघु-वैष्णव-तोषणी) :** ननु निश्चये अञ्ज इति विज्ञेय-विज्ञानेन भक्तेः सिद्ध्या अवान्तर-फलतया भवार्णव-तरणस्य सुख-सिद्धेः ॥३३॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** तृतीय-गुरुर् एव संसारात् तारयतीत्य् आह---ननु निश्चितम् एव वर्णाश्रमवतां मध्**ये** ते एवार्थ-**कोविदा**ः, **ये** **मया** मद्-रूपेण मत्-तत्त्वोपदेष्टा **गुरुणा** **वाचा** मन्-मन्त्रोपदेश-मात्रेणैवाञ्जः सुखेनैव भवार्णवं तरन्ति ॥३३॥


______


**॥ १०.८०.३४ ॥**

नाहम् इज्या-प्रजातिभ्यां तपसोपशमेन वा ।

तुष्येयं सर्व-भूतात्मा गुरु-शुश्रूषया यथा ॥

**श्रीधर-स्वामी (भावार्थ-दीपिका) :** अत एव तद्-भजनाद् अधिको धर्मश् च नास्तीत्य् आह---**नाहम्** इति । **इज्या** गृहस्थ-धर्मः । प्रजातिः प्रकृष्ट-जन्म उपनयनम्, तेन ब्रह्मचारि-धर्म उपलक्ष्यते, ताभ्याम् । तथा तपसा वाणप्रस्थ-धर्मेण । उपशमेन यति-धर्मेण वा । अहं परमेश्वरस् तथा न **तुष्येयं**, **यथा** **सर्व**-**भूतात्मा**पि **गुरु**-**शुश्रूषया** ॥३४॥


______


**वंशीधरः (भावार्थ-दीपिका-प्रकाशः) :** अत एव ज्ञानप्रद-गुरोर् मद्-रूपत्वाद् एव । मद्-भजनाज्-ज्ञानद-**गुरु-**सेवातः **सर्व-भूतात्मा**पि **गुरु-**सेवातो\ऽहं **यथा** तुष्ये तथा नान्यैर् धमैर् इति । **गुरु-**सेवा कृता येन तेन सर्वं कृतं शुभम् । इत्य्-आदि-पुराणाद्-**गुरु-**सेवैव परो धर्मो\ऽतोन्यथा **सर्व-**धर्म-वैयर्थ्यं स्याद् इति भावः ॥

> नित्यं कार्या गुरोः सेवावसरे कार्य-सङ्कुलैः । >
> निजोपाधिक-धर्माणां साङ्गतावाप्तये नृभिः ॥ >
> आषाढ्यां पौर्णमास्यां सा कार्या पूजा प्रयत्नतः । >
> आषाढ्यां पौर्णमास्यां च व्यास-पूजाकृतो नराः ॥ >
> सुविद्या-धन-सम्पत्तिं लभन्ते चाक्षयां सदा । >
> आषाढ्यां च नर-श्रेष्ठ व्यासार्चाविमुखो नरः ॥ >
> याम्यैः पाशैः परिवृतः कष्टं प्राप्नोति दारुणम् । >
> कामाल्-लोभात्-तथा मोहाद्-व्यासार्चां न करोति यः । >
> तस्य सांवत्सरो धर्मो नाशमायाति पाण्डव । >
> व्यास-पूजा गुरौ कार्या ब्राह्मणे\ऽध्यापके शुचौ ॥ >
> यद्-वोपनेतरि गुरावलाभे पुस्तकादिषु । >
> अध्यापके क्षत्रियादौ विप्रे त्यक्त-निजाश्रमे ॥ >
> सा न कार्या कदाचिच्-च व्यासार्चा शुभम् ईप्सुभिः ॥ >
> व्यासार्चने पूर्णमासी त्रिमुहूर्ताधिका वरा ॥

त्रि-मुहूर्ताधिका नो चेत्-तदा पूर्वदिने भवेत् । त्यक्त-निजाश्रमे इत्य् उक्तेः कलि-प्रवृत्त नाना-शास्त्रीय-मार्ग-प्रवृत्ते ब्राह्मणोऽपि गुरौ सा न कार्येति भावः । पुस्तकादिष्व् इहादि-पदेन शालिग्रामाक्षत-पुञ्ज-तन्-मूर्त्यादयो ग्राह्या इति ।

> धर्मोपदेष्टा सर्वेषां व्यासः **सर्व**-गुरुर् मतः । >
> तद् अर्चिते\ऽचिताः सर्वे पितरो गुरवो\ऽमराः ॥

इति सर्वं स्मृतिसारे संहितायां चेह प्रसङ्गाद् उक्तं स्पष्टम् । अलं प्रकृतानुप्रकृतेन ॥३४॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) : सर्व**-भूतात्मेति । **सर्व**-जीवानाम् अन्तर्यामित्वेन तेषां सेवया मत्-सन्तोष-सम्भवेऽपि **गुरु**-सेवयैव तुष्येयम् । गुरोर् मद्-भक्त-वरत्वात् साक्षाद् मद्-रूपत्वाद् वेति भावः ॥३४॥


______


**जीव-गोस्वामी (लघु-वैष्णव-तोषणी) : सर्व-**भूतात्मेति । **सर्व**-भूतानाम् अन्तर्यामित्वेन तेषां सेवया मत्-संतोष-सम्भवे\ऽपि **गुरु-**सेवया तुष्येयम् इत्य् अतिशय-विवक्षया तां विनान्य-वैयर्थ्यापत्तेश् च मद् आवेशेन साक्षान्-मद्-रूपत्वात् मद्-भक्तवर-रूपत्वाच् चेति भावः । अन्यत्तैः । यद् वा, **इज्या** मत्-पूजा प्रजातिर्-मद्-दीक्षा तपो मात्-समाधिः उपशमो मन्-निष्ठा तैर् अपीति किन्त्व् अर्थद्वयम् इदं स्व-धर्म-भगवद्-धर्मोपदेष्टृत्वेन **यथा**यथं गुरुद्वय-तारतम्ये ज्ञेयम् ॥३४॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** तस्मान् मद्-उपदेष्टा **गुरु**र् एवातिशयेन शुश्रूषणीय इत्य् आह---**नाहम्** इति । **इज्या** होमो ब्रह्मचारि-धर्मः । प्रजातिः प्रजा पुत्रोत्पादनं गृहस्थ-धर्मः । ताभ्यां तपसा वनस्थ-धर्मेण उपशमेन यति-धर्मेण वा अहं परमेश्वरस् तथा न **तुष्येयं** **यथा** **सर्व**-भूतानाम् आत्मापि **गुरु**-**शुश्रूषया** ॥३४॥


______


**॥ १०.८०.३५ ॥**

अपि नः स्मर्यते ब्रह्मन् वृत्तं निवसतां गु[^२७]रौ ।

[^२७]: गुरौ गुरु-समीपे।


गुरु-दारैश् चोदितानाम् इन्धनानयने क्वचित् ॥

**श्रीधर-स्वामी (भावार्थ-दीपिका) :** किं च, अस्माकं गुरु-शुश्रूषणं किम् **अपि** दैवाद् एव सम्पन्नं, तत् किं त्वया स्मर्यत इति पृच्छति---**अपि** न इति । **गुरौ** निवसताम् अस्माकं यत् किम् **अपि** **वृत्तं** तत् । **क्वचित्** कदाचित् ॥३५॥


______


**वंशीधरः (भावार्थ-दीपिका-प्रकाशः) :** घुणाक्षर-न्यायेन जातं गुरु-शुश्रूषणम् आह---किञ्चेति । दैवाद् एवाचिन्तितम् एव । तद् गुरु-सेवनम् । गुरु-दारैर् इति दार-शब्दस्य बहु-वचनान्तत्वात्, तत्-पुरुषस्य परप्रधानत्वाद्-वृत्ताव् **अपि** बहुत्वम् एवेति ॥३५॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** एवं श्री-गुरु-सेवा-माहात्म्यम् उक्त्वा लोक-शिक्षणार्थं तत्-प्रकारं दर्शयन्न् एकत्रैव दुःकह्-प्राप्त्य्-आदिना सख्यस्य हेतु-विशेषं प्रतिपादयन् दार्ढ्यं बोधयति---अपीत्य् आदिना । **नः** इति श्री-बलदेवापेक्षया । **गुरौ** गुरु-गृहे । **ब्रह्मन्न्** इति पुनः पुनः सम्बोधनेन लज्जा-भयादिकं निरस्यन् सख्यम् एव द्रढयन् स्व-सन्दर्शने मुखम् उन्नमयंस् तं प्रहर्षयति ॥३५॥


______


**जीव-गोस्वामी (लघु-वैष्णव-तोषणी) :** श्री-गुरु-सेवामाहात्म्यम् उक्त्वा लोक-शिक्षार्थं तत्-प्रकारं दर्शयन् एकत्रैव दुःख-प्राप्त्य्-आदिना सख्यस्य हेतु-विशेषं प्रतिपादयन् तत्र दार्ढ्यं बोधयति---अपीत्य्-आदिना । न इति श्री-बलदेवापेक्षया पूर्वं सतोर् इति द्विवचनं तु तद् अपेक्षयापि स्वयोर् ऐक्य-व्यञ्जनया तं स्नेहयति स्म, **गुरौ** गुरु-गृहे **ब्रह्मन्न्** इति मुहुः सम्बोधनेन लज्जा-भयादिकं निरस्यन् सख्यम् एव दृढयन् स्व-सन्दर्शनाय मुखम् उन्नमयंस् तं प्रहर्षयति ॥३५॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) : गुरौ** निवसताम् अस्माकं यद् **वृत्तं** तत् किं **स्मर्यते**? ॥३५॥


______


**॥ १०.८०.३६ ॥**

प्र[^२८]विष्टानां महारण्यम् अपर्तौ सु-महद् द्विज ।

[^२८]: प्रविष्टेष्व् अस्मासु सत्सु।


वात-वर्षम् अभूत् तीव्रं निष्ठुराः स्तनयित्नवः ॥

**श्रीधर-स्वामी (भावार्थ-दीपिका) : अपर्तौ** अपगते ऋतौ अकाल इत्य् अर्थः । **वात**श् च वर्षं च तयोः समाहारः । स्तनयित्नवो गर्जितानि चाभवन् ॥३६॥


______


**वंशीधरः (भावार्थ-दीपिका-प्रकाशः) :** इत्य् अर्थ इति-वर्षाकालम् अन्तरेणेति भावः ॥३६॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** प्रविष्टानां प्रविष्टेष्व् अस्मासु सत्सु । **अपर्तौ** अवर्षाकालेऽपि । **तीव्रं** दुःसहम् । हे द्विजेति तद् अद्भुत-वृत्त-स्मरणात् तेन कौतुकाद् वा ॥३६॥


______


**जीव-गोस्वामी (लघु-वैष्णव-तोषणी) :** प्रविष्टानां प्रविष्टेष्व् अस्मासु सत्सु अपर्तु शीतर्तौ प्राप्ते **तीव्रं** दुःसहम् हे द्विजेति तद् अद्भुत-वृत्त-स्मरणात् तेन कौतुकाद् वा निष्टुरास्तीव्राः स्तनयित्नवो महा-गर्जितं कुर्वाणा विद्युत्पाताश् चाभवन् ॥३६॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) : अपर्तौ** अपगत-वर्ष-ऋतौ शीत-काल इत्य् अर्थः । स्तनयित्नवो गर्जनवन्तो मेघाः ॥३६-३७॥


______


**॥ १०.८०.३७ ॥**

सूर्यश् चास्तं गतस् तावत् तमसा चा[^२९]वृता दिशः ।

[^२९]: संवृत-विज।


निम्नं कूलं [^३०]जल-मयं न प्राज्ञायत किञ्चन ॥

[^३०]: कजलौधेन-विज।


**श्रीधर-स्वामी (भावार्थ-दीपिका) : निम्नं** **कूलं** नतम् उन्नतं च स्थानम् ॥३७॥


______


**वंशीधरः (भावार्थ-दीपिका-प्रकाशः) : तावत्**-तदा । **जलमयं** प्रचुर-जलम् । **किञ्चन** तृण-कण्टकादि च ॥३७॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** च-काराभ्यां द्वयोर् अपि प्राधान्यम्, यौगपद्यात् । **निम्नं** नीच-स्थानं **कूलं** च तटम् उन्नतं **किञ्चन** न प्रकर्षेणाज्ञायत । किञ्चित् सम्यङ् न ज्ञातम् अस्माभिः । यतो **जल**-**मयं** जलेन प्लावितम् इत्य् अर्थः ॥३७॥


______


**जीव-गोस्वामी (लघु-वैष्णव-तोषणी) :** च-काराभ्यां द्वयोर् अपि प्राधान्यं यौगपद्यात् **निम्नं** नीचं स्थानं **कूलं** च तटमुन्नतं किञ्चानेन प्रकर्षेणाज्ञायत किञ्चिद् अपि सम्यक् न ज्ञातम् अस्माभिः यतो **जलमयं** जलेन प्लावितम् इत्य् अर्थः ॥३७॥


______


**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**॥ १०.८०.३८ ॥**

वयं भृशं तत्र महानिलाम्बुभिर्

निहन्यमाना मुहुर् अम्बु-सम्प्लवे ।

दिशोऽविदन्तोऽथ परस्परं वने

गृहीत-हस्ताः परिबभ्रिमातुराः ॥

**श्रीधर-स्वामी (भावार्थ-दीपिका) :** अम्बूनां सम्प्लवो व्यमिश्रणं यस्मिन्न् एकोदके तस्मिन् वन इत्य् अर्थः । परिबभ्रिम भृञ् भरणे इति धातो रूपम् । परि परितो ब[^३१]भ्रिम । इड्-आगमश् छान्दसः । भारान् धृतवन्त इत्य् अर्थः ॥३८॥

[^३१]: बभ्रिम ब्ंभ्रमिम । भ्र्मम्यतेष्टिलोप आर्ष इति तोष।



______


**वंशीधरः (भावार्थ-दीपिका-प्रकाशः) : तत्र** **वने** इत्य् अर्थ इति-मार्गादीनां जलाच्छादितत्वेनैकोदकतयाप्रतीयमान इति भावः । इत्य् अर्थ इति-सभारा इतस् ततो अगच्छाम इति भावः ।

गमनस्य परि-शब्दावगतत्वाद् इति ॥३८॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** महद्भिर् अनिलैर् अम्बुभिश् च वृष्टि-जलैर् **मुहुर्** नितरां हन्यमानाः । अथ अत आतुरा विवशाः सन्तो बभ्रिम बभ्रमिमेत्य् अर्थः ॥३८॥


______


**जीव-गोस्वामी (लघु-वैष्णव-तोषणी) :** परितो बभ्रिम बभ्रमिम इत्य् अर्थः । भ्रम-धातोष्टिलोप आर्षः ॥३८॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** परिबभ्रिम परितो भ्रमणं करवाम इन्धन-भारम् अवहाम वा भ्रम-धातोर् भृञ्-धातोर् वा छान्दसः प्रयोगः ॥३८-३९॥


______


**॥ १०.८०.३९ ॥**

ए[^३२]तद् विदित्वा उदिते रवौ सान्दीपनिर् गुरुः ।

[^३२]: एतद् अस्मद्-दुःखम्।


अन्वेषमाणो नः शिष्यान् आचार्योऽपश्यद् आतुरान् ॥

**श्रीधर-स्वामी (भावार्थ-दीपिका) :** *न व्याख्यातम्।*


______


**वंशीधरः (भावार्थ-दीपिका-प्रकाशः) :** एतत् इन्धनार्थम् अस्मत्-प्रेषणम् । **विदित्वा** भार्यातो\ऽवगम्य । **आतुरान्** क्लिष्टान् ॥३९॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** एतत् महा-वात-वृष्ट्य्-आदिनास्माकं वने वास-दुःखादिकं ज्ञात्वा, अनुदितेऽप्य् अन्वेषमाण इतस् ततोऽन्व्यिष्यन् । यत आचार्यः सदाचारे साधुः परम-सद्-वृत्त इत्य् अर्थः ॥३९॥


______


**जीव-गोस्वामी (लघु-वैष्णव-तोषणी) : एतद्** अस्मद्-दुःखं **विदित्वा** वितर्क्य गुरुर् महान् अपि ॥३९॥


______


**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**॥ १०.८०.४० ॥**

अहो हे पुत्रका यूयम् अस्मद्-अर्थेऽतिदुःखिताः ।

आत्मा वै प्राणिनां प्रेष्ठ[^३३]स् तम् अनादृत्य मत्-पराः ॥

[^३३]: श्रेष्ठः इति पाठः।


**श्रीधर-स्वामी (भावार्थ-दीपिका) :** उवाच कृपया श्लोक-त्रयीम् । यथा वयं कृतार्था इत्य् आह---**अहो** इति । **आत्मा** देहः ॥४०॥


______


**वंशीधरः (भावार्थ-दीपिका-प्रकाशः) :** यया श्लोक-त्रय्या । तमात्मानम् । अनादृत्यागणय ॥४०॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) : अहो** खेदे । **हे** पुत्रकाः ! इत्य् अतिस्नेहात् । अस्माकम् अर्थे प्रयोजनार्थम् । **अस्मद्** इति भार्याद्य्-अपेक्षया । किं चात्मेति । **वै** प्रसिद्धौ । **मत्**-परा बभूविथ ॥४०॥


______


**जीव-गोस्वामी (लघु-वैष्णव-तोषणी) : अहो** इति य **आत्मा** **प्राणिनां** प्रेष्ठस् **तम्** अप्य् **अनादृत्य** **मत्पराः** सन्तो **यूयम् अस्मद्** अर्थे दुःखिता जाता इत्य् अर्थः । मद् इत्य् एकत्वं निर्दिशन्न् अप्य् **अस्मद्** इति बहुत्वं निर्दिशन् **मत्-**सम्बन्धिष्व् अपि तत्परा जाता इति व्यनक्ति स्म ॥४०॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** उवाच चेत्य् आह त्रिभिः---**अहो** इति ॥४०॥


______


> **॥ १०.८०.४१-४२ ॥** >
> **एतद् एव हि सच्-छिष्यैः कर्तव्यं गुरु-निष्कृतम् ।** >
> यद् वै विशुद्ध-भावेन सर्वार्थात्मार्पणं गुरौ ॥ >
> तुष्टोऽहं भो द्विज-श्रेष्ठाः सत्याः सन्तु मनोरथाः । >
> छन्दांस्य् अयात-यामानि भवन्त्व् इह परत्र च ॥

**श्रीधर-स्वामी (भावार्थ-दीपिका) :** गुरोर् निष्कृतं प्रत्युपकारः । सर्वे अर्थाः यस्मात् स आत्मा देहस् तस्यार्पणं विनियोगः ॥४१॥

**अयात**-**यामानि** यातो यामो यस्य पक्वस्यान्नस्य तद्-गत-सारं भवति तद्वद् अन्यद् अपि गत-सारं गौण्या वृत्त्या या[^३४]तयामम् इत्य् उच्यते । अगत-साराणि छन्दांसि मत्तोऽधीयमानानि **भवन्त्व्** इत्य् अर्थः ॥४२॥

[^३४]: जीर्नं च परि-भुक्तं च यातयामम् इत्य् अमरः।



______


**वंशीधरः (भावार्थ-दीपिका-प्रकाशः) :** इयद् **एव** \[**एतद् एव**-इत्य् अत्र इयद् **एव**-पाठे\ऽयम् अर्थः\] । एतावन्-मात्रम् **एव** ॥४१॥

गौण्या वृत्त्या-शोणो धावतीतिवत् तत्-तद्-गुण-सम्बन्धाद्गौणी वृत्तिर् भवतीति । इत्य् अर्थ इति-मत्तो\ऽधीतं सकलम् **इह** **परत्र** च सफलं भवत्व् इति भावः ॥४२॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** अतो **गुरु**-सेवा युष्माकम् अधुना सुसम्पन्नेत्य् आह---इयद् इति । हि निश्चये । **वै** **एव** । यद् **एव** । एवाद्य्-अव्यय-त्रयेण तद्-अन्यन् निरस्तम् । अतो वो युष्मान् प्रति तुष्टोऽहम् । हे **द्विज**-**श्रेष्ठाः** ! इत्य् अभीष्ट-सिद्धेः । यद् वा, तच् च युष्माकं साद्गुण्येनैवेति भावः । यद् वा, द्विजेषु श्रेष्ठा ये मनोरथा इहास्मिन् लोके **परत्र** च **सत्याः** सफलाः **सन्तु** । कथं ? तद् आह---छन्दांसीति मन्त्रा वेदा वा सर्वे । अन्यत् तैर् व्याख्यातम् ।

यद् वा, इहास्मिन् जन्मनि परस्मिंश् च भवन्तु स्वयं स्फुरन्त्व् इत्य् अर्थः ॥४१-४२॥


______


**जीव-गोस्वामी (लघु-वैष्णव-तोषणी) :** अतो **गुरु**-सेवा युष्माकं सुसम्पन्नेत्य् आह---इयद् इति ॥४१॥

अतो वो युष्मान् प्रति तुष्टो\ऽहं । हे द्विज-श्रेष्ठाः इत्य् अभिष्ट-सिद्धेः । यद् वा, तच् च युष्माकं साद्गुण्येनैवेति भावः । यद् वा, द्विजेषू श्रेष्ठा ये मनो-रथा इहास्मिन् लोके परत्र च सत्याः साफलाः सन्तु । कथम् ? तद् आह---छन्दांसीति । मन्त्रा वेदा वा सर्वे अन्यत् तैर् व्याख्यातम् । यद् वा, इहास्मिन् जन्मनि परंस्मिश् च भवन्तु स्वयं स्फुरन्तित्य् अर्थः ॥४२॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** गुरोर् **निष्कृतम्** ऋण-शोधनं सर्वेऽर्थाः ममतास्पदम् आत्मा अहन्तास्पदं च तयोर् अर्पणम् ॥४१॥

**अयात**-**यामानि** अगत-सारानि । जीर्णं च परिभुक्तं च यातयामम् इदं द्वयम् इत्य् अमरः ॥४२॥


______


**॥ १०.८०.४३ ॥**

इत्थं-विधान्य् अनेकानि वसतां गुरु-वेश्मनि ।

गुरोर् अनुग्रहेणैव पुमान् पूर्णः प्र[^३५]शान्तये ॥

[^३५]: प्रसान्तये संसार-दुःख-निव्र्त्तये योग्यो भवतीति शेषः।


**श्रीधर-स्वामी (भावार्थ-दीपिका) : इत्थं**-**विधान्य्** एवं प्रकाराण्य् **अनेकानि** वृत्तानि किं त्वया स्मर्यन्त इति शेषः । फलितम् उपसंहरति, **गुरोर्** इति ॥४३॥


______


**वंशीधरः (भावार्थ-दीपिका-प्रकाशः) :** फलितं **गुरु-**सेवन-लब्धं वस्तु । प्रशान्तये मोक्षाय । पूर्ण ऐहिकाम् उष्मिक-सुख-भोगेन विरक्तः सन् । एवकारेण---

> न यत्-प्रसादायुत-भाग-लेशमन्ये च देवा गुरवो जनाः स्वयम् । >
> कर्तुं समेताः प्रभवन्ति पुंसस् तम् ईश्वरं त्वां शरणं प्रपद्ये > ॥ \[भा।पु। ८.२४.४९\] इति सूचितम् ॥४३॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** प्रशान्तये प्रकृष्ट-सुखाय । तेन पूर्णो भवति । किं वा, अनुग्रहेण पूर्ण एव प्रशान्तये भवतीत्य् अर्थः । अस्माभिः कृत्वा किम् अनिर्वृतम् । किन्तु अस्माकं सर्वम् एव सुसम्पन्नम् इत्य् अर्थः ॥४३॥


______


**जीव-गोस्वामी (लघु-वैष्णव-तोषणी) :** इत्थम् इत्य् अर्धकम् । **गुरोर्** इत्य् अपि सर्व-काम-पूर्णो भवति प्रशान्तये प्रकृष्ट-सुख-स्वरूपाय मोक्षाय श्री-भगवद् अनुभवाय च भवतीत्य् अर्थः ॥४३॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** अनेकानीति वृत्तान्य् अभूवन्न् इति शेषः ॥४३॥


______


**॥ १०.८०.४४ ॥**

**श्री-ब्राह्मण उवाच---**

किम् अस्माभिर् अनिर्वृत्तं देव-देव जगद्-गुरो ।

भवता सत्य-कामेन येषां वासो गुरोर्[^३६] अभूत् ॥

[^३६]: गुरौ गुरु-समीपे।


**श्रीधर-स्वामी (भावार्थ-दीपिका) : अस्माभिः किम् अनिर्वृत्तम्** असम्पन्नं, **येषाम्** अस्माकं **भवता** सह **वासोऽभूत्** ॥४४॥


______


**वंशीधरः (भावार्थ-दीपिका-प्रकाशः) : किम्** *असम्पन्नं* ? किन्तु सर्वम् एव सम्पन्नम् एव । **सत्य-कामेन** सत्य**-**सङ्कल्पेन । **गुराव्** इति सामीपिकाधारे सप्तमी, गुरु-गृह इत्य् अर्थः॥४४॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** तत्र हेतुम् आह---**देव-देव** इत्य् आदि । हे **देवानां** श्री-ब्रह्मादीनाम् अपि **देव** ! पूज्येति हे जगतो **गुरो** ! इति च तथा **सत्य-कामेन** इच्छा-मात्रेण सद्यः-सिध्यत्-सर्वार्थेन । किं वा, सद्यः-सफल-भक्त-मनोरथकेनेति **गुरौ** वासायोग्यतोक्ता, तथाप्य् **अभूत्** ॥४४॥


______


**जीव-गोस्वामी (लघु-वैष्णव-तोषणी) :** सङ्क्षेपेण सर्वोत्तरम् आह---**किम्** इति द्वाभ्याम् । **अस्माभिर्** हेतुभिः **किम् अनिर्वृत्तं** ? किन्त्व् अस्माकं भवतां पृष्टम् अपृष्टं सर्वम् एव सुसम्पन्नम् इत्य् अर्थः । तत्र हेतुम् आह---**देव**-**देव** इत्य्-आदि-सम्बोधनाभ्याम् । यथा, **सत्य-कामेन** इति च ॥४४॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) : किम्** **अनिर्वृत्तम्** ? अपि तु सर्वम् एव निर्वृत्तं सुसम्पन्नम् इत्य् अर्थः । **सत्य-कामेन** सत्य-सङ्कल्पेनेति भवतो गुरुकुल-वासः स्वेच्छाधीनः समिद्-वहने वात-वर्षादि कृच्छ्राम् अपि गुरु-भक्ति-ज्ञापकस्य तव स्वेच्छाधीनम् एवान्यथा वातादीनां का खलु त्वयि शक्तिः, भीषास्माद् वातः पवते \[तै।उ। २.८.१\] इत्य्-आदि-श्रुतेः ? अस्माकं तु तत्र तत्-साहित्यं महा-भाग्य-फलम् इति भावः ॥४४॥


______


**॥ १०.८०.४५ ॥**

यस्य च्छन्दो-मयं ब्रह्म देह आवपनं विभो ।

श्रेयसां तस्य गुरुषु वासोऽत्यन्त-विडम्बनम् ॥

**श्रीधर-स्वामी (भावार्थ-दीपिका) :** भवतस् तु सर्वम् एतद् विडम्बन-मात्रम् इत्य् आह---**यस्य** इति । **छन्दो-मयं** वेदाख्यं **ब्रह्म** । तथा **श्रेयसाम्** **आवपनं** तद्-उद्भव-स्थानं **देहो** मूर्तिर् **यस्य,** **तस्य** तव ॥४५॥


______


**वंशीधरः (भावार्थ-दीपिका-प्रकाशः) :** एतत् कथनं तु सामान्यत एव, न तु त्वाम् उद्दिश्येत्य् आह---*भवत* इति । **श्रेयसां** तपो-यज्ञ-दानादि-फलानाम् । आसमन्ताद् उप्यते बीज-रूपेण सन्तन्यते\ऽन्नादि यत्र तद् **आवपनम्** । **यस्य** तवेति अनुकरणं लोक-सङ्ग्रहार्थम् एवेति भावः ॥४५॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** तद् एव प्रपञ्चयंस् तद्-वासे कारणम् आह---**यस्य** इति । अनेन तथा **विभो** ! हे सर्वैश्वर्य-पूर्ण ! इत्य् अनेन च वेदार्थं तत्-फल-श्रेयोऽर्थं च गुरु-गृह-वासः परिहृतः ।

ननु तर्हि किम् अर्थं ? तत्राह---**अत्यन्तं** **विडम्बनम्**, ड-लयोर् एकत्वाद् विलम्बनं लोक-शिक्षणाश्रयणम् इत्य् अर्थः । **गुरुष्व्** इति बहुत्वं श्री-रघुनाथाद्य्-अवतारे श्री-विश्वामित्राद्य्-अपेक्षया । यद् वा, श्री-भगवद्-गुरुत्वेन भक्त्या गौरवात् । अन्यत् तैर् व्याख्यातम् ।

यद् वा, **श्रेयसाम् आवपनम्** उद्भव-कारणं **ब्रह्म** **देह** एका मूर्तिह् । यद् वा, देहे विषये श्री-पुरुषावतारे श्री-ब्रह्मावतारे च वेदस्य तन्-मुखोद्भवत्वात् । अन्यत् समानम् ॥४५॥


______


**जीव-गोस्वामी (लघु-वैष्णव-तोषणी) :** तर्हि ममाध्ययनादिना किं ? तत्राह---**यस्य** इति । छन्दो-**मयं** वेद-प्रधानं तद् एक-गम्यम् अत एव **श्रेयसां** सर्व-पुरुषार्थानाम् उद्भव-स्थानं च यद्-वस्तु तद् एव **यस्य** देहः अत्यन्त-**विडम्बनम्** अनुकरण-मात्रं लीला-कौतुकम् एवेति यावत् ॥४५॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) : छन्दो-मयं** **ब्रह्म** एव **यस्य** तव **देहः** । **श्रेयसां** सर्वेषाम् **आवपनं** क्षेत्रम् ॥४५॥

इति सारार्थ-दर्शिन्यां हर्षिण्यां भक्त-चेतसाम् ।

दशमेऽत्राशीतितमः सङ्गतः सङ्गतः सताम् ॥


______



______

(१०.८१)**

**अथैकाशीतितमोऽध्यायः**

 सुदाम्नः स्व-पुरी-प्रत्यागमनं तत्र भगवद्-दत्तम् ऐश्वर्यम् उपलभ्य भगवद्-वात्सल्य-गुण-गानम् ।

**॥ १०.८१.१ ॥**

**श्री-शुक उवाच---**

स इत्थं द्विज-मुख्येन सह सङ्कथयन् हरिः ।

सर्व-भूत-मनो-ऽभिज्ञः स्मयमान उवाच तम् ॥

**श्रीधर-स्वामी (भावार्थ-दीपिका) :**

एकाशीतितमे सख्युर् जग्ध्वा पृथुक-तण्डुलान् ।

श्रियं निर्मितवान् इन्द्र- दुर्लभां तु तद्-आश्रमे ॥

**सङ्कथयन्** सुख-गोष्ठीः कुर्वन् । **सर्व**-भूतानां मनसो**ऽभिज्ञः** । मद्-अर्थं पृथुकान् आनीय दातुं लज्जित इति जानन्न् इत्य् अर्थः ॥१॥


______


**वंशीधरः (भावार्थ-दीपिका-प्रकाशः) :** जग्ध्वा भक्षयित्वा । तद् आश्रये तद्-गृहे । स **हरिः** । इत्य् अर्थ इति । राज-राजाधिपे भगवति बहु-सु-स्वाद्वन्न् आद्य-शनकर्तरि दरिद्र-जनाशनार्हम् इदम् अन्नम् अहं कथं दास्यामीति व्रीडितो\ऽयं ज्ञातवान् इति भावः ॥१॥


______


**श्रीनाथ-चक्रवर्ती (चैतन्य-मत-मञ्जुषा) :** अस्मिन् अध्याये केवलम् अष्टात्रिंश-साङ्ख्यक-श्लोकस्य व्याख्यानं कृतम् ॥१॥


______


**सनातन-गोस्वामी (बृहद्-वैष्णव-तोषणी) :** स निजाशेष-भगवत्ता-प्रकटनेनानिर्वचनीय-माहात्म्यो **हरिः** सर्वेषां तस्य वा मनोहरो भगवान् । द्विजेषु विप्रेषु **मुख्येन** तत्-प्रिय-सखत्वाच्-छ्रेष्ठेन **सह** । अत एव सङ्कथयन्, इत्य् अन्योन्यं प्रहर्षोदय उक्तः । **स्मयमानः** तावता प्रयत्नेन सन्तोषात् तं ब्राह्मणम् **उवा**च ॥१॥


______


**जीव-गोस्वामी (लघु-वैष्णव-तोषणी) :** स इति युग्मकम् । सः पूर्व-वर्णित-ब्रह्मण्यत्व-भकत-सौहृद्यादि-गुणः यतो **हरिः** **सर्वमनो-**हरत्वात्-तन्-नामैवासौ अत एव द्विजेषु **मुख्येन** तत्-प्रिय-सखत्वाच्-छ्रेष्ठेन तेन **सह** **सङ्कथयन्** सङ्कथा-रसेन तमानन्दयन्न् इत्य् अर्थः । तत्र हेतुः, सर्वेति । तत्र हेतुर्-भगवान् इति । तत्र च वैशिष्ट्यं कृष्ण इति **सर्व-भूत-मनो** \ऽभिज्ञ इति मद् अर्थं दूरस्तावता प्रयासेन पृथुक-तण्डुलाः समानीताः दृष्ट्वापि मद्-वैभवं तद् अर्थम् आनीतं कथं क्षेप्तव्यम् इति प्रेम्णा जलादौ न विक्षिप्ताः सम्प्रत्य् अपि यत्नेनैव रक्षिताः तथापि दातुं लज्जत इति च सङ्कथने जानन्न् इत्य् अर्थः । अत एव स्मयमानः प्रेम्णा तं ब्राह्मणं प्रकर्षेण कौतुक-रस-प्रसाद-सानन्दत्वेन ईक्षन् ईक्षमाणश् च तच् च निरीक्षणेन कदायं दास्यतीत्य् अनुसन्धानेन इत्य् अर्थः । तद्-ग्रन्थि-निरीक्षणेनोपलक्षित इति वा तथापि यतो ब्रह्मण्यः ब्राह्मण-जाताव् एव तावत्-सहजहितः किमुत तादृशीत्य् अर्थः ततो\ऽप्य् अदत्ते प्रहसन् मत्-प्रजावत्या यद् उपायनं दत्तं तद्-भवान् कथं गोपयतीति परिहसन्न् **उवा**च यतः प्रियं सखायम् इति खलु वाक्यालङ्कारो तद् एवं सतां गतिः स एव सतां परमाश्रय इत्य् अर्थः ॥१-२॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**जीव-गोस्वामी (बृहत्-क्रम-सन्दर्भः) :** अस्मिन् अध्याये केवलम् अष्टात्रिंश-साङ्ख्यक-श्लोकस्य व्याख्यानं प्राप्यते।


______


**विश्वनाथ-चक्रवर्ती (सारार्थ-दर्शिणी) :**

एकाशीतितमे भुक्त-पृथुको\ऽस्मै परोक्षतः ।

दत्त्वाप्य् अतुल-सम्पत्तिं स्वं मेने ऋणिनं **हरिः** ॥

**सर्व**-भूतानाम् अपि किम्-पुनस् तस्य मनसो\ऽभिज्ञ इति मद् अर्थं पृथुकान् आनीयापि दातुं लज्जत इति सहसैव जानन्न् इत्य् अर्थः । **स्मयमान** इति तवैतत् उपायनम् अहं व्यक्ती-करिष्याम्य् एवेति द्योतयामास तं ब्राह्मणं ब्रह्मण्य इति तस्य ब्राह्मणत्वे स्वयं तस्य भजनीय इत्य् अर्थः । प्रहसन्न् इति मल्-लोभ-नीयमानीतं वस्तु कियन्तं क्षणं त्वं स्वकक्षे निह्रोष्यसीति स्व-प्रागल्भ्य-प्रद्योतकः प्रहासः प्रेम्णा निरीक्षणेनेति प्रेम-पूर्वकं यत् कक्षस्थ-पृथुक-ग्रन्थि-निरीक्षणं तेन उपलक्षितः तं प्रेक्षमाण इति तव् एदं धमनि-सन्ततत्वम् इदं च कुचेलत्वम् अत्रत्य् अजनानां विस्मय-रस-पोषक-मतः-परम् अपि श्वस्तन-प्रहरद्वय-पर्यन्तं स्थास्यति न ततः-परम् इति भावः । सर्वत्र हेतुः सतां गतिर् इति ॥१-२॥


______


**॥ १०.८१.२ ॥**

ब्रह्मण्यो ब्राह्मणं कृष्णो भगवान् प्रहसन् प्रियम् ।

प्रेम्णा निरीक्ष[^३७]णेनैव प्रेक्षन् खलु सतां गतिः ॥

[^३७]: पृथुक-ग्रन्थि-निरीक्षणेनोपलक्षितः प्रहसन् मम प्रजावत्या
    दत्तं तद्-भगान् कथं गोपयतीत्य्-आदिना परिहसन्न् उवाच।


**श्रीधर-स्वामी (भावार्थ-दीपिका) : प्रहसन्** क्ष्वेलीं कुर्वन् ॥२॥


______


**वंशीधरः (भावार्थ-दीपिका-प्रकाशः) :** क्ष्वेलिङ् क्ष्वेलिस्यात्-सवयोहास्ये इति निरुक्तिः ॥२॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** यतो **ब्रह्मण्यो** ब्राह्मण-हितकारी किं च, **प्रहसन्** यतः **प्रियम्** । सर्व-भूत-मनो\ऽभिज्ञत्वे हेतुः---**भगवान्** सर्वैश्वर्य-युक्तः, यतः कृष्णः यद् वा, प्रियत्वे हेतुः **ब्राह्मणं** सहैव वेदार्थ-तत्त्वाभिज्ञम् इत्य् अर्थः । किं च, स्वयं ब्रह्मण्यः प्रहसने हेत्व् अन्तरं-कृष्णः सर्व-चित्ताकर्षक-लीलः । किं च **भगवान्** सर्व-सद्-गुण-पूर्ण इति । अतः **प्रेम्णा** यन्-निरीक्षणम् अवलोकनं तेन **प्रेक्षन्** प्रेक्षमाणः यतः **सतां** भक्तानां **गतिः** परमाश्रयः । एतत्-पद्यार्धं न सार्वत्रिकम् ॥२॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**॥ १०.८१.३ ॥**

**श्री-भगवान् उवाच---**

किम्[^३८] उपायनम् आनीतं ब्रह्मन् मे भवता गृहात् ।

[^३८]: किं तत्-कथय देहीति वा शेषः।


अण्व् अप्य् उपाहृतं भक्तैः प्रेम्णा भूर्य् एव मे भवेत् ।

भूर्य् अप्य् अभक्तोपहृतं न मे तोषाय कल्पते ॥

**श्रीधर-स्वामी (भावार्थ-दीपिका) :** लज्जया त्व-कथयतस् ताम् अपनुदन्न् आह---अण्व् अपीति द्वाभ्याम् ॥३॥


______


**वंशीधरः (भावार्थ-दीपिका-प्रकाशः) :** तां लज्जाम् । दरिद्रस्य मम भूरि-द्रव्यासत्त्वात् । भवतो महतो\ऽल्पं तुष्टि-करं **न** स्याद् इति नानीतम् इति चेदाह---आण्वपीति । भक्तैर् भक्ति-युक्तैः प्रेम्णान्तरप्रीत्या । **उपाहृतं** सम्शङ्कयाह । एतेन-द्रव्य-भूरित्वाभूरित्वे मत्-प्रीतौ **न** हेतू किन्तु भक्तिर् एवेत्य् उक्तम् ॥३॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) : किम् आनीतं** तत्-कथय देहि वेति शेषः । हे **ब्रह्मन्न्** इति । विप्र! स्वाभाविक-वदान्यत्वेन तद्-**भवता** निह्नितुं नोपयुज्यत इति भावः एवं प्रहसनं वोह्यम् । भक्तैस् तत्रापि **प्रेम्णा** किं वा, भक्तत्वाद् **एव** प्रेम्णोपहृतं समर्पितम् । यद् वा, भक्ति-विषयक-मत्-**प्रेम्णा** **भूर्येव** **भवेत्** अभक्तै-रूपहृतं तु **न** **कल्पते** योग्यं **न** समर्थं वा **न** भवति । पाठान्तरे\ऽपि कथञ्चित् कैश्चिद्-भक्तोपहृतम् अति अर्थः, स **एव** ॥३॥


______


**जीव-गोस्वामी (लघु-वैष्णव-तोषणी) : किम्** इत्य् अर्धकम् । **किमानीतं** तत्-कथयेति देहि वेति शेषः । हे **ब्रह्मन्न्** इति । वेदार्थविदा त्वया मद् अर्थम् **आनीतं** स्वयं ग्रहीतुं **न** युज्यत इति स-नर्म-भावः तत्रापि **गृहात्-**पत्नीतः सकाशाद् इति पूर्ववत् किं च, भवान् मित्रोचितं **न** व्यवहरति यत्-परम-पति-व्रतया पत्न्या-प्रेरितो\ऽपि मां याचितुं सङ्कुचति अहं तु तद् उचित-स्वच्छ-व्यवहारपरः यतो याचित्वैव गृह्णामीति परिहासं परित्यज्य तं प्रोत्साहयन् यथार्थम् आह---अण्वपीति । स्वल्पम् **अप्य्** अन्नादिकं **भक्तैः** सादरैः तत्रापि प्रेम-वद्भिः **प्रेम्णा** यद् वा, भक्त-विषयक-मत्-**प्रेम्णा** **भूर्येव** **भवेत्** तावतैव बहुकाल-तृप्तिः स्याद् इत्य् अर्थः अभक्तैर् उपहृतं **मे** **तोषाय** **न** **कल्पते** **न** सम्पद्यते तेषु **न** किञ्चिद् अपि रोचत इत्य् अर्थः ॥३॥


______


**जीव-गोस्वामी (क्रम-सन्दर्भः) : भक्तैः** सादरैः तत्रापि प्रेम-**भक्तैः** **प्रेम्णा** ॥३-५॥


______


**जीव-गोस्वामी (बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) : भवता-**गृहाद् इति भवादृशेन प्रियेण मादृशस्य प्रियस्य निकटं प्रति यत्-स्वगृहाच्चिराद् आगमनं तत् किं रिक्त-हस्त्वेन सम्भवेद् इत्य् अनुमानाद् **एव** विदितम् इति भावः । ननु तदत्य् अल्पम् एवातो\ऽत्र दर्शयितुम् अहं लज्जे इत्य् अत आह अण्वपीति ॥३॥


______


**॥ १०.८१.४ ॥**

पत्रं पुष्पं फलं तोयं यो मे भक्त्या प्रयच्छति ।

तद् अहं भक्त्य्-उपहृतम् अश्नामि[^३९] प्रयतात्मनः ॥

[^३९]: अत्र तोयस्य पेयत्वेऽप्य् अशनोक्तिस् तद् एकाहारत्व-विवक्षया
    अब्भक्ष इतिवत्।


**श्रीधर-स्वामी (भावार्थ-दीपिका) :** *न व्याख्यातम्।*


______


**वंशीधरः (भावार्थ-दीपिका-प्रकाशः) : तद्**-दर्शयति-पत्रम् इति । विदुरस्य **पत्रं** गजेन्द्रस्य **पुष्पं** शबर्याः **फलं** रन्तिदेवस्य तोयम् इति एतेषां प्रीत्या समर्पित-पत्रादिभिर् एव तृप्तेः प्रसिद्धत्वात्-तत्-पत्रादि ॥४॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** अकिञ्चनत्वादिना अन्नाद्य् असद्भावे सति केवलं पत्रादिकम् अपि **तोयं** वेति विकल्पो\ऽत्रानुसन्धेयः । **भक्त्या** प्रेम्णा अतः प्रकर्षेण यच्छति **अहं** स्वयम् एवाश्नामि स्वीकरोमि । कुतः? भक्त्योपहृतं तत्-कुतः? **भक्त्या** विशुद्ध-चित्तस्य यद् वा, भक्त्यैवोपहृतं स्वीकृतं **तद्** **अश्नामि** । तत्र पत्र-पुष्पयोर् अशनायोग्यत्वे\ऽप्य् अशनं भक्ति-सुधासम्बन्ध-बलात् । तोयस्य पेयत्वे\ऽपि तत्-तत् छत्रि-न्यायेन तोयैकाहारापेक्षया वेति दिक् ॥४॥


______


**जीव-गोस्वामी (लघु-वैष्णव-तोषणी) :** असद्-भावे सति पत्रादीनां मध्ये यत्-किञ्चिल्-लभ्यते **तद्** एकम् अपीत्य् अर्थः । अत एव क्रमानुक्तिः **भक्त्या** प्रेम्णा अतः प्रकर्षेण यच्छति **अहं** स्वयम् एवाश्नामि स्वीकरोमि कुतः भक्तोपहृतं ततस् तेषाम् उपहरण-मात्रं मद् अशने कारणं न तु मन्त्रादिकम् अपीति भावः । पुनर् उक्ति-भक्तौ स्वलालसां ख्यापयति **भक्त्य्** उपहृतत्वे हेतुः **प्रयतात्मनः** विशुद्ध-चित्तस्य कामनान्तरशून्यस्येति यावत् । तत्र पत्र-पुष्पयोर् असनायोग्यत्वम् अप्य् अशननिर् देशस्ते अप्य् अश्नन्न् इवोपभुञ्जे किं वा भोज्याभावे ते **अश्नामि** फलतोये तु सुतराम् अश्नाम्येवेति गमयति तोयस्य पेयत्वे\ऽप्य् अशननिर् देशस्तोयारवत्-**तद्** एक-तृप्त्य् अपेक्षया ॥४॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** ननु निर्बुद्धिना यदा स्व-गृहादिदं त्व् अदर्थं गृहीतं **तद्**आ किम् अपि न विचारितम् अधुना तु विमृशामि त्व् अद्भक्षण-योग्यम् इदं न भवत्यतो न दीयत इत्यत आह---पत्रम् इति । अत्र **भक्त्य् उपहृतम्** इति पौनरुक्त्याद्-**भक्त्य्** एति न करणे तृतीया किन्तु सहार्थे तेन **भक्त्या** युक्तो मद्-भक्त-जनो यद्-ददाति तच् च भक्त्यैव उपहृतं चेत्-तर्हय् अश्नामि न तु कस्यचिद् अनुरोधेन इत्य् अर्थः । अयम् अर्थः वस्तु खलु स्वाद्व् अस्वादु वा भवतु किन्तु स्वाद्व् इदम् इति बुद्ध्या मद्-भक्तेन भक्त्यैव यत् दीयते तन्-मे अति स्वाद्व् एव भवेत्-तत्र न मे को\ऽपि विवेकस् तिष्ठतीति अश्नामीति घ्रेयम् अप्य् अनशनीयम् अपि पुष्पम् **अहं** भक्त-प्रेम-मोहितो\ऽश्नामि ननु देवतान्तर-भक्तस्य **भक्त्य्** उपहृतं वस्तु किं नाश्नासि यतो मद्-भक्त-जनो यद्-ददातीति ब्रूषे तत्र सत्यं नाश्नाम्येव् एत्य् आह---प्रयतात्मन इति । मद्-भक्त्यैव स शुद्धान्तः-करणो भवति नान्यथा यद् वा, भक्तौ प्रकर्षेण यतमान-मनसः अतस्-तस्यैवाश्नामि नान्यस्य इत्य् अर्थः ॥४॥


______


**॥ १०.८१.५ ॥**

इत्य् उक्तोऽपि द्विजस् तस्मै व्रीडितः पतये श्रियः ।

पृथुक-प्रसृतिं राजन् न प्रायच्छद् अवाङ्-मुखः ॥

**श्रीधर-स्वामी (भावार्थ-दीपिका) :** *न व्याख्यातम्।*


______


**वंशीधरः (भावार्थ-दीपिका-प्रकाशः) : तस्मै** कृष्णाय । प्रसृतिम् अर्धाञ्जलिम् । अर्धाञ्जलौ तु प्रसृतिः इति यादवः ॥५॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** पृथुकानां प्रसृतिं चतुर्-मुष्टिभिः प्रसृतिस् तत्-परिमितान् चिपिटन् **तस्मै** प्रयत्नेनापि तदीयेन नायच्छत् । **व्रीडितः** अतो\ऽवाङ्मुखः सन् व्रीडायां हेतुः---**श्रियः** पतय इति ॥५॥


______


**जीव-गोस्वामी (लघु-वैष्णव-तोषणी) :** पृथुकानां प्रसृति चतुर्-मुष्टिभिः प्रसृतिः तत्-परिमितान् चिपिटान् **तस्मै** प्रकर्षेण स्वेच्छया नायच्छत् किन्तु **व्रीडितः** सन्न् अवाङ्-मुखो बभूव **इत्य्** अर्थः । व्रीडायां हेतुः **श्रियः** पतय इति ॥५॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** पृथुकानां **प्रसृतिं** मुष्टिचतुष्टयं व्रीडित **इत्य्** अत्र हेतुह् **पतये** श्रिय इति श्री-पतिं खलु कठोरविरसांश्चिपिटान् कथं भोजयामीति विमृश्येति भावः । **अवाङ्-**मुख इति भोः प्रभो । मा मां विडम्बय बहुशो याच्यमानो\ऽप्यहं तुभ्यमिदं **न** दास्यामीति मे सङ्कल्प इति विप्राभिप्रायः गृहादागमनसमये मद्भक्तस्यन् तव यः सङ्कल्पः स नान्यथा भवितुमर्हतीति भगवदभिप्रायः ॥५॥


______


**॥ १०.८१.६ ॥**

सर्व-भूतात्म-दृक् साक्षात् तस्यागमन-कारणम् ।

विज्ञायाचिन्तयन् नायं श्री-कामो माभजत् पुरा ॥

**श्रीधर-स्वामी (भावार्थ-दीपिका) : सर्व**-भूतानाम् आत्म-दृग् अन्तः-करण-साक्षी ॥६॥


______


**वंशीधरः (भावार्थ-दीपिका-प्रकाशः) :** तस्य सुदाम्नः । अयं सुदामा ॥६॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** साक्षाद् एव **सर्व-**भूतानाम् आत्म-**दृक्** यद् वा, अन्तर्याम्य् अपि साक्षाद्-भूतः प्राकट्यं प्राप्तः अतस् तस्य द्विजस्यागमने कारणं धनार्थम् आग्रहेण पत्न्याः प्रेरणं विज्ञाय सम्यग्-ज्ञात्वा अचिन्तयत् । किम्? तदाह---नेत्य् आदिना । **श्री-**कामः सन् पूर्व-जन्मनि मा मां नाभजत् । इति सख्यार्थम् एवाभजद् इति सूचितम् ॥६॥


______


**जीव-गोस्वामी (लघु-वैष्णव-तोषणी) :** तर्हि **श्री-**भगवांस् तु किं व्यवसितवान् इत्य् अपेक्षायाम् आह---सर्वेति सार्धैश् चतुर्भिः । साक्षाद् एव सर्वेषां भूतानाम् आत्मनां च **दृक्** द्रष्टा तद् अन्तर्यामी पुरुषः सो\ऽपि **साक्षात्**-तुल्यो\ऽन्यूनरूपो यस्य सः विष्टभ्याहम् इदं कृत्स्नम् एकांशेन स्थितो जगत् \[गी। १०.४२\] इति इतर-गृहीताभ्यः **साक्षात्-**प्रत्यक्ष-तुल्ययोः इत्य् अमरः विज्ञाय अपरोक्षतया ज्ञात्वा किम् अचिन्तयत्-तद् आह---नायम् इत्य्-आद्यधिकेनैकेन । **श्री-**कामः सन् **पुरा** पूर्व-जन्मनि मा मां नाभजन् इति सख्यार्थम् एवाभजद् इति सूचितम् ॥६॥ ।


______


**जीव-गोस्वामी (क्रम-सन्दर्भः) :** सर्वेषां भूतानामात्मनां च **दृक्** द्रष्टा तद् अन्तर्यामी पुरुषः सोऽपि **साक्षात्-**तुल्यो\ऽन्यून-रूपो यस्य सः ॥६-९॥


______


**जीव-गोस्वामी (बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** आत्म**-दृक्** अन्तः-करण-साक्षी यद् वा, सर्वेषां भूतानाम् आत्मनां च **दृक्** द्रष्टा अचीन्तयत् सर्वज्ञो\ऽपि मद्-भक्तस्यास्य कथम् ईदृशं दारिद्र्यम् अभूद् इति तत्-प्रेमम् उग्धश्चिन्तयामास तत्-क्षण एव अधिगत-तत्त्वः स्व-गतम् आह---नायम् इति ।

ननु निष्काम-भक्तस्याप्य् अननुसंहितं फलं सद्-विषय-भोगो भवत्य् एव यद् उक्तं

> धर्मस्य ह्य् अपवर्गस्य नार्थो\ऽर्थायोपकल्पते । >
> नार्थस्य धर्मैकान्तस्य **कामो** लाभाय हि स्मृतः । >
> कामस्य नेन्द्रिय-प्रीतिः \[भा।पु। १०.२०.९-१०\] इति उच्यते

निष्काम-भक्तस्य स्वभाव-भेदाद् अननुसंहितं फलं द्विधं स्यात् दिष्टम् अदिष्टं च यस्य विषय-भोग-मात्रे एव द्वेषस् तस्य विषय-भोगो नैव स्याद् इति भारतादौ तथा दर्शनाद् अतो\ऽस्य विप्रस्य प्राग्-एतज्-जन्मनि च भोगे द्वेष एव केवलं भार्यानुरोधाद्-भगवद्-दर्शन-लोभाच्-चायात इति ॥६॥


______


**॥ १०.८१.७ ॥**

पत्न्याः पति-व्रतायास् तु सखा प्रिय-चिकीर्षया ।

प्राप्तो माम् अस्य दास्यामि सम्पदोऽमर्त्य-दुर्लभाः ॥

**श्रीधर-स्वामी (भावार्थ-दीपिका) :** अमर्त्यानां देवानाम् अपि **दुर्लभाः** ॥७॥


______


**वंशीधरः (भावार्थ-दीपिका-प्रकाशः) : अस्य** सख्युः ॥७॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** ननु तर्हि कथम् अधुना धनार्थम् आगतः? तत्राह---पत्न्या इति । तत्-**प्रिय-**चिकीर्षायां हेतुः-पतिव्रतायाः इति । ननु तर्हि वदान्यानन्तरं कुतो न गतः? तत्राह---सखेति । मत्-सख्येन मय्य्-एवागमनं योग्यम् इति भावः ।

यद् वा, ननु तथापि स्वयं तद् अर्थम् आगन्तुं नार्हति तत्राह---सखेति । सख्येन ततो मत्-सन्दर्शनम् एव मुख्य-प्रयोजनम् इति । अतो\ऽस्य अस्मै **दास्यामि** यद् वा, **अस्य** स्वाधीना एव इत्य् अर्थः । यद् वा, साक्षात्-तं प्रत्यदानेन केवलं तत्-पत्नी-प्रीत्य् अर्थम् एव दानेन सम्बन्ध-मात्रापेक्षया सम्-प्रदानत्वाभावाद् अस्येति ॥७॥


______


**जीव-गोस्वामी (लघु-वैष्णव-तोषणी) :** ननु, तर्हि कथम् अधुना धनार्थम् आगतः तत्राह---पत्न्या इति । तत्-**प्रिय-**चिकीर्षायां हेतुः---पतिव्रताया इति करुणया धर्म-हानिभिर् याचेतेति भावः । अनेन सो\ऽपि सुष्ठु **पति-**सेवनार्थम् एव तमेनं मद्-याचनार्थं प्रेषितवतीति भावः ।

ननु तर्हि वदान्यान्तरं कुतो न गतः तत्राह सखेति मत्-सख्येन मय्य् एवागमनं योग्यम् अन्यत्र गमने सङ्कोचे च सति सख्यम् एव न स्याद् इति किं च, सख्येन मुख्यतया मत्-सन्दर्शनम् एव प्रयोजनम् इति भावः । अतः **अस्य** अस्मै **दास्यामि** यद् वा, **अस्य** स्वाधीना एव इत्य् अर्थः । यद् वा, साक्षात्-तं प्रत्य-दानेन केवलं तत्-पत्नीप्रीत्य् अर्थम् एव दानेन सम्बन्ध-मात्रापेक्षया सम्प्रदानत्वाभावाद् अस्येति ॥७॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** अत एव पुनः स्व-गतम् आह---पत्न्या इति । **पति-**व्रताया इत्य् अनेन तस्या अप्य् एतत् प्रेमानुरोधेनैव सकामत्वं स्वतस् **तु** परम-निःस्पृहत्वम् एवेत्य् अतो\ऽमर्त्यानां देवानाम् अपि **दुर्लभाः** ॥७॥


______


**॥ १०.८१.८ ॥**

इत्थं विचिन्त्य वसनाच् चीर-बद्धान् द्वि-जन्मनः ।

स्वयं जहार किम् इदम् इति पृथुक-तण्डुलान् ॥

**श्रीधर-स्वामी (भावार्थ-दीपिका) :** अति-जीर्णत्वाद् वसनस्य पुनस् तन्-मध्ये चीरेण **बद्धान्** ॥८॥


______


**वंशीधरः (भावार्थ-दीपिका-प्रकाशः) :** तन्-मत्रे वस्त्र-मध्ये । चीरेण वस्त्र-खण्डेन । इदं **चीर-**बद्धं **किम्** **इति** **द्वि-**जन्मनो वसनात् कक्षस्थ-सङ्कुचित-जीर्ण-वस्त्रात् **स्वयं** जहाराददौ ॥८॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** इत्थम् ईदृशं सम्यक् चिन्तयित्वेति अदत्तं नोपतिष्ठते **इति** न्यायेन तत्-सम्पत्-सिद्ध्य् अर्थं **स्वयं** तदीयं किञ्चित् स्वीकर्तुम् **इति** भावः । तथा च श्री-रुक्मिणी देवी वक्ष्यति एतावतालम् \[भा।पु। १०.८५.१९\] **इति** यद् वा, **इत्थं** तस्य परम-भक्तत्वं सञ्चिन्त्य स्वयम् एव **जहार** बलाद्-वृहीतवान् । कथं **किम् इदम्** इत्य् एवं वदन्न् **इति** शेषो वो वा । द्विजन्मन **इति** ब्राह्मण्येन वसनस्य **पृथुक**-तण्डुलानाम् अपि पावत्र्यादिकं ध्वनितम् ॥८॥


______


**जीव-गोस्वामी (लघु-वैष्णव-तोषणी) :** इत्थम् ईदृशं सम्यक् चिन्तयित्वेति अदत्त्वं नोपतिष्ठत **इति** न्यायेन तत्-सम्पत्-सिद्धय् अर्थं **स्वयं** तदीयं किञ्चित् स्वीकर्तुम् **इति** भावः । तथा च श्री-रुक्मिणी देवी वक्ष्यति । एतावतालम् **इति** । **इत्थं** तस्य परम-भक्तत्वं सञ्चिन्त्य स्वयम् एव **जहार** बलात् गृहीतवान् कथं **किम् इदम्** इत्य् एव वदन् **स्वयं** **जहार** बलाद्वृहीतवान् **द्वि-**जन्मन **इति** ब्राह्मण्येन वसनस्य **पृथुक**-तण्डुलानाम् अपि पावित्र्यादिकं ध्वनितम् ॥८॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** अतिजीर्णत्वाद्-वसनस्य पुनस् तन्-मध्ये चीरेण **बद्धान्** **स्वयं** स्वपाणिना कक्षाद् आकृष्य **जहार** ॥८॥


______


**॥ १०.८१.९ ॥**

नन्व् एतद् उपनीतं मे परम-प्रीणनं सखे ।

तर्पयन्त्य् अङ्ग मां[^४०] विश्वम् एते पृथुक-तण्डुलाः ॥

[^४०]: अस्य अस्मै । यद् वा, तत्-पत्नी-प्रप्रीत्य् अर्थम् एव दानेन
    तत्-संवन्ध-मात्र-विवक्षणेन तत्-संप्रदानत्वाविवक्षणाद् अस्येति
    तोष।


**श्रीधर-स्वामी (भावार्थ-दीपिका) : अङ्ग** हे **सखे** । मं विश्वं विश्वात्मानं माम् ॥९॥


______


**वंशीधरः (भावार्थ-दीपिका-प्रकाशः) :** एतत्**-पृथुक**-तण्डुल-रूपम् अन्नम् ॥९॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** ननु वितर्के । **एतद्** एवोपनीतम् उपायनत्वेनानीतम्, न च मन्तव्यम् **एतद्** उपायन-योग्यं न स्याद् इति, मम **परम-**प्रियत्वादित्य् आह---**मे** **परम-**प्रीतिकरम् इति । तत्र हेतुः---हे **सखे**! इति सख्या त्वया आनीतत्वाद् इति भावः । न च मन्तव्यम् **एतद्** अल्पमपीति विश्वस्यापि तृप्तिं जनयितुं समर्थम् इत्य् आह---तर्पयन्तीति । अन्यत्-तैर् व्याख्यातम् ।

यद् वा, मद् अङ्ग-तुल्य-परमात्मीय इत्य् अर्थः । माम् इति किम् उच्यते **विश्वम्** अपि ॥९॥


______


**जीव-गोस्वामी (लघु-वैष्णव-तोषणी) :** ननु वितर्के **एतद्** एव **उपनीतं** न च मन्तव्यम् एतद् उपायनं योग्यं स्याद् इति मम **परम-**प्रियत्वादित्य् आह **मे** मम **परम-**प्रीतिकरम् इति तत्र हेतुः---हे **सखे** इति सख्या त्वयानीतत्वाद् इति भावः । न च मन्तव्यम् एतद् अल्पम् इत्य् अपि विश्वात्मनो मम तर्पकत्वाद्-विश्वस्यापि तृप्तिं जनयितुं समर्थम् इत्य् आह---तर्पयन्तीति । अन्यत्-तैः यद् वा, यतो माम् अतः सुतराम् अपि विश्वं यथा तरोर्-मूल-निषेचनेनेत्य्-आदि-न्यायात् ॥९॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** विरसमेतन्-मद-योग्यम् इति मा मन्येथा यथो **मे** **परम-प्रीणनं** नाप्य् अलं यतस् तर्पयन्तीत्य्-आदि ॥९॥


______


**॥ १०.८१.१० ॥**

इति मुष्टिं सकृज् जग्ध्वा द्वितीयां जग्धुम् आददे ।

तावच् छ्रीर् जगृहे हस्तं तत्-परा परमेष्ठिनः ॥

**श्रीधर-स्वामी (भावार्थ-दीपिका) : इति** वदन्न् एकां **मुष्टिं जग्ध्वा** । **तत्**-**परा** इति । अयं भावः---एतावता पुंस इहामुत्र च मत्-कटाक्ष-विलास-भूतानां सर्व-संपदां समृद्धयेऽलम् । अतः परं द्वितीय-मुष्ट्य्-अदनेन मा माम् एतद् अधीनां कुर्व् इति ॥१०॥


______


**वंशीधरः (भावार्थ-दीपिका-प्रकाशः) : तावत्** द्वितीय-मुष्टि-ग्रहण-काले । **तत्-परा** इति भगवद्-एक-निष्ठा । अत्राशयम् आह---*अयं भाव* इति । *एतावता* एक-मुष्टि-तण्डुलादनेन *अलं* पर्याप्तम् ॥१०॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** यावद् **आददे** **तावद्** एवेत्य् अतित्वरां बोधयति । अन्यथा भक्षितः स्यात् । **परमेष्ठिनः** परमेश्वरस्यापि **हस्तं जगृहे** । अतस् **तत्-परा** तद्-एकाधीना । यद् वा, परमेष्ठिन इति तावन्-मात्रेणैव सर्व-सम्पत्-सिद्धिः सूचिता । तच् च स्वयम् अभीव्यञ्जितव्यम् एव । अन्यत् तैर् व्याख्यातम् ।

यद् वा, परमेष्ठित्वेन तस्य तादृश-पृथुक-भक्षणायोग्यतोक्ता । किं च, **तत्परा** **सा** श्री-रुक्मिण्य् अपि प्रेम्णा तद्-भक्षणं सोढुम् अशक्तेति शीघ्रं **हस्तं** **जगृह** **इति** भावः । अन्यत् समानम् ॥१०॥


______


**जीव-गोस्वामी (लघु-वैष्णव-तोषणी) :** यावद् **आददे** **तावद्** एवेत्य् अतित्वरां बोधयति, अन्यथा भक्षिता स्यात् । **परमेष्ठिनः** परमेश्वरस्यापि **हस्तं जगृहे,** यतस् **तत्-परा** । ततः परमेष्ठिनस् तस्य तादृश-कदन्न-भोजनं सोढुम् अशक्तेर् इति भावः ॥१०॥


______


**जीव-गोस्वामी (क्रम-सन्दर्भः) : तत्-परा** तादृश-कदन्न-भोजनादि सोढुम् अशक्तेति विवक्षितम् ॥१०-११॥


______


**जीव-गोस्वामी (बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) : जगृहे** स्वपाणिना जग्राह मा भुङ्क्ष्व् एति द्योतयामास तत्र स्वस्य सख्युर् गृहाद् आगतम् इदम् अद्भुतं वस्तु स्वयम् एव यदि सर्वं भोक्ष्यसे तदाहं स्व\[जा\]यातृभ्यः स्व-सपत्नीभ्यः स्व-किङ्करीभ्यः स्वस्मै च विभज्य किं दास्यामि वण्टने खल्व् एकैको\ऽपि पृथुको नायास्यतीति स्वाभिप्रायं श्री-दामानं ज्ञापयामास महा-सौकुमार्यवतो\ऽस्योदर-गताः कठोर-पृथुका अपकरिष्यन्तीति वास्तवं स्वाभिप्रायं स्व-सखीभिर् ज्ञापयामास ॥१०॥


______


**॥ १०.८१.११ ॥**

एतावतालं विश्वात्मन् सर्व-सम्पत्-समृद्धये ।

अस्मिन् लोकेऽथ वामुष्मिन् पुंसस् त्वत्-तोष-कारणम् ॥

**श्रीधर-स्वामी (भावार्थ-दीपिका) : त्वत्**-**तोष-कारणं** तव तोषस्य कारणं यथा भवेत्, तथा **सर्व-संपत्**-**समृद्धये** । यां भक्तस्य समृद्धिं दृष्ट्वा त्वं तुष्येर् इत्य् अर्थः ॥११॥


______


**वंशीधरः (भावार्थ-दीपिका-प्रकाशः) :** पक्षान्तरम् आह---त्वत्-तोषेति । *इत्य् अर्थ* इति---यादृश-भक्त-समृद्ध्या तव तोषो भवेत्, तादृशीं त्व् एक-मुष्ट्य्-अशनेनैवाहं सम्पादयिष्यामीति भावः ॥१०-११॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** उवाच च-यद् वा, कथं जगृहे ? तदाह---एतावतेति । एक-मुष्टि-भक्षणेनैव **पुंसस्** त्वद्-भकस्य पुं-मात्रस्यैव वा सर्वासाम् एव

सम्पदां विभूतीनां **समृद्धये** विवृद्धये अलं पर्याप्तं तत्-परिपूर्णताभूद् इत्य् अर्थः । कुतः? हे विश्वस्य आत्मन् ईश्वर! **त्वत्-**प्रभावाद् इति भावः । अथवेति समुच्चये । अन्यत्-तैर् व्याख्यातम् ।

यद् वा, एतावता द्वितीय-मुष्टि-भक्षणेनालं प्रयोजनं नास्तीत्य् अर्थः । कुतः? त्वत्तोयस्य कारणं त्वद्-भक्त्यादिकम् एव **सर्व-सम्पत्-समृद्धये** भवति । अतो\ऽस्य भक्तिर् एव लोकद्वये **सर्व-**सम्पदः सम्पादयिष्यति तथाप्य् एक-मुष्टि-भक्षणं सख्येन युक्तम् एव अन्येन तु न किञ्चित् प्रयोजनम् इति भावः ॥११॥


______


**जीव-गोस्वामी (लघु-वैष्णव-तोषणी) :** ननु भवतु तस्या वस्तुत एवम् अभिप्रायः, किम् उक्त्वा जगृहे ? इत्य् अपेक्षायाम् आह---एतावतेति । **एतावता** द्वितीय-मुष्टि-पर्यन्तेन भोजनेन अलं, प्रयोजनं नास्ति, किम् उतान्येन तेन इत्य् अर्थः । कुतः ? **पुंसो** जीव-मात्रस्येहामुत्र च **सर्वेषां** तत्-प्रेम-पर्यन्तानां पुरुषार्थानां या **सम्पत्,** तस्याः **समृद्धये** वृद्धये **तत्-तोष-**रूपम् एव **कारणं** भवति । स तु पूर्वत एव विद्यते परम-भक्त्य्-उपहृत-पृथुकैक-मुष्टि-भोजनेन तु सुतरम् अतो मद्-अंशाभास-रूपाया व्यवहार-सम्पद्-अधिष्ठातृ-लक्ष्म्या दृष्टि-मात्रेण या सम्पत् सिद्ध्यति, तस्याः सिद्ध्य्-अर्थं मदीय-परमाश्रयस्य भवतः प्रयासेनालं, किन्त्व् अस्य गृहे सिद्धैव सा इत्य् अर्थः ।

अतो यदि गार्हस्थ्य-सम्पत्तिं सम्प्रति प्रकटं दातुम् इच्छसि, तदा साप्य् अस्य गृहे सिद्धैव तस्माद् अण्व् अप्य् उपाहृतं भक्तैः प्रेम्णा भूर्य् एव मे भवेद् इति भवद्-अनुभव-प्रामाण्येन भोजन-प्रयोजनेन तव सन्तोषे जाते तत्-प्रयोजनान्तरे चास्य समृद्धि-भरे जाते किं मुष्ट्य्-अन्तरादनेनेति व्यञ्जनाभाग् अर्थः\--हे **विश्वात्मन्न्** ! इति तत्-परितोषे युक्तैव सर्वा सिद्धिर् इति भावः एतद्-अनन्तरं सखीभिर् विभज्य स्तोकं स्तोकं सा स्वयम् अपि तद्-भोजन-गौरवाद् भुक्तवतीति ज्ञेयं । टीकायां तु **तत्-परा** इत्य् अयं भाव इत्य्-आदिनैव व्याख्यातम् इदं पद्यम् अयम् एतावतेति पद्यार्थ एव तत्-परेत्य् अस्याभिप्राय इत्य् अर्थः । तम् एव व्यञ्जयति---**एतावता पुंस** इत्य्-आदिना । एतावता प्रथम-मुष्टि-भक्षणेनैव **सर्व-सम्पत्-समृद्धिं** दातुम् **अलं** पर्याप्तं तस्य पूर्तिर् जात इत्य् अर्थः । ताम् एव समृद्धिं विशिनष्टि\--**त्वत्-तोषेत्य्**-आदिना । धात्व्-अर्थस्यैव विशेषणम् इदं, न तु क्तिन्-प्रत्ययान्तस्य अतः क्लीबत्वादिकम् । अलं-शब्दो\ऽत्र धर्म-परत्वेन व्याख्यातः, न तु अलम् अस्त्य् अस्य धनम् इत्य्-आदिवत् धर्मि-परत्वेन, अतो हेतुत्व-विवक्षया तृतीया चेति ज्ञेयम् ॥११॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** स्व-प्रेयांसं प्रति तु स्वाभिप्रायं ज्ञापयन्ती मनसैवाह---**एतावता** तु भुक्तेनैवालम् एतावतैव तृप्तो भव अतः परं न भोक्तव्यम् इति भावः । हे **विश्वात्मन्**! तव तृप्तौ विश्वम् एव तृप्तं भवेद् इति भावः । ननु स्व-प्रिय-सखायास्मै महा-**सम्पत्तीर्** दातुम् अन्यद् अपि भोक्तव्यं तत्राह---**अस्मिन्** लोके **अमुष्मिन्** वा लोके पुंसः **सर्व-सम्पत्-समृद्ध्य्-**अर्थं **त्वत्-तोष** एव कारणं भवति विसर्जनीय-लोप आर्षः । तस्माद् **अलं** विरस-कठोर-पृथुल-पृथुक-चर्वणेनेति भावः । एषा रुक्मिण्याः स्व-गतोक्तिर् एव, न तु स्पष्टोक्तिः । तथा चेद् अर्थावगमे सत्य् अधनो\ऽयं धनं प्राप्येत्य् अग्रिम-वाक्यं श्रीदाम्नो न सम्भवेद् इति विवेचनीयम् ॥११॥


______


**॥ १०.८१.१२ ॥**

ब्राह्मणस् तां तु रजनीम् उषित्वाच्युत-मन्दिरे ।

भुक्त्वा पीत्वा सुखं मेन आत्मानं स्वर्-गतं यथा ॥

**श्रीधर-स्वामी (भावार्थ-दीपिका) : स्वर्**-**गतं** स्वर्ग-वासिनम् ॥१२॥


______


**वंशीधरः (भावार्थ-दीपिका-प्रकाशः) :** यस्मिन् दिने गतस् **तां** रात्रिं तद्-दिन-रात्रिम् इत्य् अर्थः । भक्ष्यं **भुक्त्वा** पेयं दुग्धादि **पीत्वा** मेने इति शेषः ॥१२॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** ताम् इति । यस्मिन् दिने गतस् तदीयाम् एकाम् एव व्याप्य इत्य् अर्थः । अच्युतस्य सर्व-सुख-परिपूर्णस्य भगवतो मन्दिरम् इति मन्दिरस्यापि तादृशत्वम् अभिप्रेतम् । अतः **सुखं** यथा स्यात्-तथा **भुक्त्वा** **पीत्वा** च स्वर्गतम् इव मेने । किं वा, य्**अथा** यथावत् । पाठान्तरे सुप्त्वा च छन्दो-भङ्ग आर्षः ॥१२॥


______


**जीव-गोस्वामी (लघु-वैष्णव-तोषणी) :** ताम् इति । यस्मिन् दिने गतस् तदीयाम् एकाम् एव व्याप्य इत्य् अर्थः । अच्युतस्य सर्व-सुख-परिपूर्णस्य भगवतो मन्दिरम् इति मन्दिरस्यापि तादृशत्वम् अभिप्रेतम् । अतः **सुखं** य्**अथा** स्यात् तथा **भुक्त्वा** सायम् अप्य् अशित्वा **पीत्वा** च स्वर्-गतम् इव **मेन** इति लोकोक्ति-मात्रम् अच्युत-मन्दिर इत्य् उक्तत्वात् । किं वा, स्वः-शब्देन वैकुण्ठ-लोको\ऽप्य् उच्यते स्व-चूडामणिं सुभगयन्तम् इवात्म-धिष्ण्यम् \[भा।पु। २.१५.३९\] इति द्वितीयोक्तेः । **यथा** यथावत् द्वारकायास् तन्-नित्यत्वेन परम-वैकुण्ठत्वात् । पाठान्तरे सुप्त्वा च श्री-भगवतैव सहेति ज्ञेयं छन्दो-भङ्ग आनन्दाद् आर्षः ॥१२॥


______


**जीव-गोस्वामी (क्रम-सन्दर्भः) :** स्वर्गतम् इव **मेन** इति लोकोक्ति-मात्रम् । वस्तुतस् तु **स्व**-शब्देन वैकुण्ठो\ऽप्य् उच्यते । **यथा** यथावत् ॥१२-२७॥


______


**जीव-गोस्वामी (बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) : स्वर्-गतं** यथा, स्वर्-गतम् इव ॥१२॥


______


**॥ १०.८१.१३ ॥**

श्वो-भूते विश्व-भावेन स्व[^४१]-सुखेनाभिवन्दितः ।

[^४१]: स्व-सुखेन स्वेषां भक्तानां सुखं यस्मात्-तेन।


जगाम स्वालयं तात पथ्य्[^४२] अनुव्रज्य नन्दितः ॥

[^४२]: पथानुव्रज्य इति पाठः।


**श्रीधर-स्वामी (भावार्थ-दीपिका) : श्वो**-**भूते** उदिते रवौ । विश्वं भावयतीति **विश्व**-भावस् तेनेति पुरतो भाविनाम् इन्द्र-दुर्लभं विभवं सूचयति । **स्व**-सुखेन स्वानन्द-पूर्णेनेति दानेऽदीनतां दर्शयति, नन्दितो विनयोक्तिभिः ॥१३॥


______


**वंशीधरः (भावार्थ-दीपिका-प्रकाशः) :** न हि **विश्व-**कर्तुर्-विप्र-गृहे\ऽलौकिक-सम्पत्-सम्पादनं स्वानन्द-तृप्तस्य च दाने दैन्याभावश् चमत्कृति-हेतुर् इति भावः ॥१३॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** विश्व-भावेनेत्य् अत्र हेतुः---स्वानां सुखं यस्मात् तेनेति । अभितः पाद-स्पर्शादिना वन्दित इति च धनाद्य् अदानं वोधयत्य् एव, केवलादर-मात्रात् हे तातेति महा-कौतुकात् किम्वा तादृश-भगवद्-व्यवहारेण प्रेमोद्रेकात् ॥१३॥


______


**जीव-गोस्वामी (लघु-वैष्णव-तोषणी) :** ततः किं वृत्तम् इत्य् अपेक्षायाम् आह---श्व इति । यतो विश्वेषां भावनः पालकः ततः सुतरां स्वेषां भक्तानां सुखं यस्मात् तथा-भूतः तेन प्रातर् उत्थायाभिवन्दित इति युक्तम् एव ब्रह्मण्यत्वादि-गुण-युक्तत्वम् इति भावः । ततश् च धिक् याञ्चार्थम् अहम् इहागत इत्य् अन्तः-सङ्कोचेनैव श्री-बलदेवम् अप्य् अमिलित्वा शीघ्रं च **स्वालयं** प्रति **जगाम** प्रस्थितवान् ततश् च यथा यथावत् आनिजान्तः-पुरसीम् अव्रजन-विनयोक्ति-परिक्रम-नमस्कार-साञ्जलि-तन्-मुख-वीक्षणादि नीति-युक्तं यथा स्यात्-तथानुव्रज्य **नन्दितः** पथीति पाठे दूरे इत्य् अर्थः । दत्तं तु न किञ्चिद् अपीति कौतुकेन सम्बोधयति हे तातेति ॥१३॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) : श्वोभूते** परदिने विश्वम् एव भावयति सङ्कल्प-मात्रेण सृजतीति **विश्व-**भावस् तेन तस्मात्-तादृश-विचित्र-महा-सम्पन्मय-सुदाम-पुर-सृष्टौ तस्य कः प्रयास इति भावः । **स्व**-सुखेन स्वानन्द-पूर्णेनेति तस्य तादृश-विषयानन्द-मात्र-दाने च कः प्रयत्न इति भावः । यथा यथोचितम् ॥१३-१४॥


______


**॥ १०.८१.१४ ॥**

स चालब्ध्वा धनं कृष्णान् न तु याचितवान् स्वयम् ।

स्व-गृहान् व्रीडितोऽगच्छन् महद्-दर्शन-निर्वृतः ॥

**श्रीधर-स्वामी (भावार्थ-दीपिका) :** व्रीडितः **स्व**-वित्तकार्पण्येन लज्जितः । महतः श्री-कृष्णस्य दर्शनेन **निर्वृतः** सुखं प्राप्तः ॥१४॥


______


**वंशीधरः (भावार्थ-दीपिका-प्रकाशः) : स** च सुदामा । लज्जितो माम् मत्-प्रिया किं वदिष्यतीति सङ्कुचितः । निर्वृतो\ऽवाप्तानन्दः ॥१४-१५॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** विश्व-भावेनेत्य् अत्र हेतुः---स्वानां सुखं यस्मात्-तेनेति अभितः पादस्पर्शादिना वन्दित इति च धनाद्य् अदानं बोधयत्य् एव केवलादरमात्रात् हे तातेति महा-कौतुकात् किं वा, तादृश-भगवद्-व्यवहारेण प्रेमोद्रेकात् । सख्युः सकाशाद्-धनम् अलब्ध्वापि **स्वयम्** इति श्री-भगवान् वा केनापि कौतुकेन न दद्यात् **स्वयम्** अपि नायाचत इत्य् अर्थः । तत्रापि हेतुः---सख्युर् इत्य् एव । श्री-भगवति धनयाचनायोग्यत्वाद् इति भावः । व्रीडितो\ऽपि **महद्-दर्शन-निर्वृतः** सन्-न-गच्छत् । यद् वा, अयाचने हेतुः---वीर्डित इति लज्जय इत्य् अर्थः । अलब्ध्वापि **स्वयम्** एवागच्छत् । तत्र हेतुः---मददति यद् वा, **महद्-दर्शन-**निर्वृतो\ऽपि व्रीडितः सन्न् अगच्छत् । धनार्थम् आगतो\ऽपि तद् अलाभात् ॥१४॥


______


**जीव-गोस्वामी (लघु-वैष्णव-तोषणी) :** सख्युः सकाशाद्-धनम् अलब्ध्वापि स्वगृहानेवागच्छत् **न तु** स्वयं **याचितवान्** तत्र हेतुः, व्रीडित इति । **महद्-दर्शन-**निर्वृत इति च ॥१४॥


______


**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**॥ १०.८१.१५ ॥**

अहो ब्रह्मण्य-देवस्य दृष्टा ब्रह्मण्यता मया ।

यद् दरिद्रतमो लक्ष्मीम् आश्लिष्टो बिभ्रतोरसि ॥

**श्रीधर-स्वामी (भावार्थ-दीपिका) :** निर्वृतिम् एवाह---**अहो** इति चतुर्भिः । यद् यतः **लक्ष्मीम्** उरसि बिभ्रता **आश्लिष्टो**ऽहम् ॥१५॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः), श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** मार्गे श्री-भगवन्-माहात्म्यानुस्मरणेन च भाव-विशेषोत्पत्त्या परम-निर्वृत एवाभूत् । न च किञ्चिद्-दुःखीति बोधयंस् तच्-चिन्ताम् आह---**अहो** इति षड्भिः । **अहो** आश्चर्ये **दृष्टा** साक्षाद् अनुभूता दरिद्रतम इत्य् अवश्यापेक्ष-परिधेययोर् अप्य् अभावेनात्मनो महा-दारिद्रयम् उरसि लक्ष्मीं बिभ्रतेति च तस्य पारमैश्वर्यम् । एवं महा-विरोधेनाश्लेषायोग्यत्वञ् च मह-दुक्तं तथाप्य् आश्लिष्टः ॥१५॥


______


**जीव-गोस्वामी (लघु-वैष्णव-तोषणी) :** यद्यप्य् **अहो** इत्य्-आदिभिः सार्धैर् अष्टभिः कुलकं स्यात् इति तच्-चिन्तयन्न् इत्य् अनेन तद् अनुषङ्गाद्-विचित्रेत्य्-आदि-सार्धेन चान्वयात् तथापि स्पष्टार्थं पृथग् एवाङ्कयित्वा व्याख्यायते **अहो** आश्चर्ये लक्ष्मीं पीत-रेखा-रूपाम् ॥१५॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** निर्वृतिम् एवाह---**अहो** इति चतुर्भिः । यत् यतो **लक्ष्मीम्** उरसि बिभ्रता तेनाहम् आश्लिष्टः ॥१५॥


______


**॥ १०.८१.१६ ॥**

क्वाहं दरिद्रः पापीयान् क्व कृष्णः श्री-निकेतनः ।

ब्रह्म[^४३]-बन्धुर् इति स्माहं बाहुभ्यां परिरम्भितः ॥

[^४३]: विप्र-कुले जात इत्य् एव हेतोः।


**श्रीधर-स्वामी (भावार्थ-दीपिका) : पापीयान्** नीचः ॥१६॥


______


**वंशीधरः (भावार्थ-दीपिका-प्रकाशः) :** दरिद्रस्यातिपाप-फलत्वात्-**पापीयान् इति** । नीचः नीचवत्-परिहार्यः । दरिद्रो\ऽनादृतः क्वचित् इत्य् उक्तेः । **ब्रह्म-बन्धुर्** ब्राह्मणानां **बन्धुर्-**दायादो\ऽयम् **इति** स्मृत्व इत्य् अर्थः ॥१६॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** विरोधम् एवातिविस्मयेनाभिव्यञ्जयन् उक्त-पोष-ण्यायेना ब्रह्मण्यताम् एवाह---क्वेति । **पापीयान्** दुर्भगः **कृष्णः** साक्षाद्-भगवान् एवं

कृष्णत्व-पापीयस् त्वयोस् तथा दारिद्र्य-**श्री-**निकेतनत्वयोर् विरोधः तथापि **ब्रह्म-बन्धुर्** विप्र-कुल-जात **इति** **बाहुभ्यां** द्वाभ्याम् एव **परिरम्भितः**

परिरब्धः स्म विस्मये । एवं परिरम्भे विप्रत्वम् एव कारणम् उक्तं न तु सख्यम् । तत्रात्मनो\ऽतीवायोग्यत्व-मननात्, अतो भगवतो ब्रह्मण्यतैव श्लाघिता न तु भक्त-वत्सलतापीति ॥१६॥


______


**जीव-गोस्वामी (लघु-वैष्णव-तोषणी) :** पूर्वार्थम् एव विशदयति---क्वेति । अहं जीव-विशेषस् तावत्-**क्व**? कृष्णस् तु स्वयं भगवान् **क्व**? तत्राप्य् अहं दरिद्रो धनादिहीनः पापीयांश् च तद्-भाग्य-हीनः **क्व**? स तु **श्री-निकेतनः** स्वभावतस् तत्-सम्पत्तिमान् तत्-तच्-छक्तिमांश् च **क्व** इत्य् अर्थः ।

तत्र तत्र च स तु **ब्रह्म-**बन्धुः विप्रकुले जात **इति** मात्राद्-धेतोर् **बाहुभ्यां** द्वाभ्याम् एव **परिरम्भितः** परिरब्धः स्म विस्मये एवं परिरम्भे विप्रत्वम् एव कारम् उक्तं न तु सख्यं तत्रात्मनो\ऽतीवायोग्यत्व-मननात् अतो भगवतो ब्रह्मण्यतैव श्लाघिता न तु भक्त-वत्सलतापीति ॥१६॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** इतिर् अप्य् अर्थे ॥१६-१९॥


______


**॥ १०.८१.१७ ॥**

निवासितः प्रिया[^४४]-जुष्टे पर्यङ्के भ्रातरो यथा ।

[^४४]: प्रिया जुष्टे इति पाठः।


महिष्या वीजितः श्रान्तो बाल-व्यजन-हस्तया ॥

**श्रीधर-स्वामी (भावार्थ-दीपिका) :** *न व्याख्यातम्।*


______


**वंशीधरः (भावार्थ-दीपिका-प्रकाशः) :** भ्रा-व्यावहारिक-भारस् तीर्यते\ऽनेति भ्रातरः । ऋदोर् अप् इत्य् अप् । भ्राता भ्रा ब्रह्मा प्रकटो भारः इति सौभरिः । भ्रातर इत्य् अदन्तो\ऽपि भ्रातृ-वाचक-शब्दो व्याकरणार्णव-निष्पन्नो ज्ञेयः । यान्युज्-जहार इति भीमसेनोक्तेः छन्दसो वान्यथा दृष्टान्त-वैषम्यं स्यात् । एकत्व-बहुत्वयोर् असम्बन्धात् ॥१७-१८॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** न केवलं परिरब्ध एव श्रिया श्री-रुक्मिण्या **जुष्टे** सेव्ये पूर्वं श्री-भगवता सहाधिष्ठिते वा **पर्यङ्के** निवेशितश् च तच् च परम-स्नेहेनैवेति सूचयति । **भ्रातरो** यथेति बहुत्वं श्री-गदाद्य् अपेक्षया किं वा, गौरवाद् एव ततश्-चाग्रज इति पूर्ववज्-ज्ञेयम् । किञ् च महिष्येति बालव्य-जनं चामरं वीजने हेतुः---**श्रान्तो** दूर-गमनादिना जात-श्रमः ॥१७॥


______


**जीव-गोस्वामी (लघु-वैष्णव-तोषणी) :** न केवलं परिरब्ध एव श्रिया रुक्मिण्या **जुष्टे** सदा भगवता सहाधिष्ठिते **पर्यङ्के** निवासितश् च प्रियेति क्वचित्-पाठः तच् च परमादर-स्नेहाभ्याम् एवेति सूचयति **भ्रातरो** \ऽनुजाः श्री-गदादयो यथेति किं च, महिष्येति वाल-व्यजनं चामरं बीजने हेतुः---श्रान्तः दूरागमनादिना जात-श्रम इति करुणां च दर्शयति ॥१७॥


______


**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**॥ १०.८१.१८ ॥**

शुश्रूषया परमया पाद-संवाहनादिभिः ।

पूजितो देव-देवेन विप्र-देवेन देव-वत् ॥

**श्रीधर-स्वामी (भावार्थ-दीपिका) :** पूजितश् चन्दन-लेपनादिभिः ॥१८॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः), श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** किञ् च शुश्रूषयेति भक्त्या आदि-शब्दात् पूर्वोक्तं **पाद-**प्रक्षालनं दिव्य-गन्धाद्य् अनुलेपनादिकं च देवानां **देवेन** पूज्येनापि किं च विप्राणां देवेनापि **देववत्** इष्ट-देवतावत् पूजितः । पूजितश् च दनालेपनादिभिर् इति तेषां व्याख्ययात्र[^४५] \[व्याख्याम् अत्र\] पाठान्तरम् अनुसन्धेयम् । किं वा, सा टीकैव केनचिन्-मन्द-बुद्धिना कल्पितेति ज्ञेयम्-पूजने **पाद-**संवाहनादीनाम् एव करणत्व-वृत्तेः यद् वा, आदृत इति लेख्ये पूजित इति लेखक-भ्रमात् ॥१८॥

[^४५]: व्याख्यायाम् अत्र।



______


**जीव-गोस्वामी (लघु-वैष्णव-तोषणी) :** किं च, शुश्रूषयेति **पाद-संवाहनादिभिः** या शुश्रूषा सेवा तया पूजितः सत्कृतः स्वयं तु कीदृशेन देवानाम् आराध्येन विप्राणाम् अप्य् आराध्येन क इव **देववत्** इष्ट-**देव** इव ॥१८॥


______


**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**॥ १०.८१.१९ ॥**

स्वर्गापवर्गयोः पुंसां रसायां भुवि सम्पदाम् ।

सर्वासाम् अपि सिद्धीनां मूलं तच्-चरणार्चनम् ॥

**श्रीधर-स्वामी (भावार्थ-दीपिका) :** एवं संपूज्यापि धनस्यादाने कारणं कल्ययति---स्वर्गापवर्गयोर् इति द्वाभ्यं ॥१९॥


______


**वंशीधरः (भावार्थ-दीपिका-प्रकाशः) : तच्**-चरणार्चनं कृष्णाङ्घ्रि-पूजनम् ॥१९॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** पुंसं साध्यो यः स्वर्गोपवर्गश् च संसार-दुःख-ध्वंसस् तयोः तथा **रसायां** **भुवि** च याः सम्पदो विभूतयस् तासां च यद् वा, स्वर्गादिषु याः सम्पदः सम्पत्-तयस् तासां तत्रापवर्गे सम्पद आत्मारामत्वादयो मूलम् इति तदाश्रितस्यात्मनस् तत्-प्राप्ति-योग्यत्वम् **अपि** सूचितम् ॥१९॥


______


**जीव-गोस्वामी (लघु-वैष्णव-तोषणी) :** स्वर्गेति युग्मकम् । **पुंसां** साध्यो यः स्वर्गो\ऽपवर्गश् च संसार-दुःख-ध्वंसः तयोः \[स्था\]**रसायां** **भुवि** च याः सम्पदो विभूतयस् तासां, च मूलम् इति तद्-विना सुष्ठ्वनुष्ठिते\ऽपि साधनान्तरे विघ्नापातात् वस्तु-विचारे निश्छिद्रत्वार्थ-प्रयुक्त-तत्रत्य् अतत्-स्मरणस्यैव साधकतमत्वाद् इति भावः । **चरणार्चनम्** इति चरण-शब्द-साहित्यं भक्ति-मात्र-व्यञ्जनाय कृतं यथा-कथञ्चिद् अर्चन-मात्रे तु तात्पर्यं किन्तु तथापि मैवं ज्ञेयं पसक्तत्वात् वक्ष्यते च मयोपनीतं पृथुकैक-मुष्टिम् \[भा।पु। १०.८१.३५\] इति ॥१९-२०॥


______


**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**॥ १०.८१.२० ॥**

अधनोऽयं धनं प्राप्य माद्यन्न् उच्चैर् न मां स्मरेत् ।

इति कारुणिको नूनं धनं मेऽभूरि नाददात् ॥

**श्रीधर-स्वामी (भावार्थ-दीपिका) :** स्वर्गादीनां यद्य् अपि तस्य चरणार्चनम् एव कारणं तथापि कारुणिकत्वाद् अभूर्य् अपि स्वल्पम् अपि **धनं** मह्यं **नाददात्** ॥२०॥


______


**वंशीधरः (भावार्थ-दीपिका-प्रकाशः) :** अभूर्यपि स्वल्पम् अपि ॥२०॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) : उच्चैर्** अतिशयेन माद्यन् धन-मदेन मत्तो भवन् इत्य् अस्माद्-धेतोः **नूनं** वितर्के तच् च मद्-धितार्थम् एव तस्य सहज-कारुण्यादित्य् आह\--कारुणिक **इति** ॥२०॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी, क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** अभूर्यपि **धनं** नादात् यद् वा, यन्मह्यं नादात्तद् एव मे भूरि **धनं** यद् वा, नु निश्चितम् ऊनम् अल्प**धनं** न अदात् अपि तु भूर्यदात् ॥२०॥


______


**॥ १०.८१.२१ ॥**

इति तच् चिन्तयन्न् अन्तः प्राप्तो निज-गृहान्तिकम् ।

सूर्यानलेन्दु-सङ्काशैर् विमा[^४६]नैः सर्वतो वृतम् ॥

[^४६]: विमानैस् तत्-सदृश-गृह-विशेषैः।


**श्रीधर-स्वामी (भावार्थ-दीपिका) :** इत्य् एवं चिन्तयन्-**निज**-गृहस्यान्तिकं तत् प्रान्तम् । तस्य विशेषणं सूर्येति ॥२१॥


______


**वंशीधरः (भावार्थ-दीपिका-प्रकाशः) :** तस्य गृहस्य । **विमानैः** सप्त-भूमि-प्रासादैः

> विमानो\ऽस्त्री हये पोते प्रासादे सप्त-भूमिके । >
> व्योमयाने सार्वभौम-गृहे मान-विवर्जिते ॥ **इति** निरुक्ति > ॥२१-२२॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** इत्य् एवं तत् श्री-भगवन्-माहात्म्यं धनाप्राप्ति-कारणं चान्तर्-निगूढतया चिन्तयन् तत्र च दिव्य-रत्नमयतया तेजसा शुर्यादि-तुल्यैर् विमानस् तत्-सदृशैर् दिव्य-गृहैः **सर्वतो** वृतं स्थानम् अपश्यद् **इति** शेषः । अनेन विचित्र-प्र-शब्द-सु-शब्दैश् च हरिणाक्षिभिर् इत्य् अनेनापि परम-दिव्यत्वम् उक्तम् । तथा च बृहत्-सहस्रनाम-स्तोत्रे श्रीदाम-रङ्क-भक्तार्थं भूम्यानीतेन्द्र-वैभव **इति** ॥२१॥


______


**जीव-गोस्वामी (लघु-वैष्णव-तोषणी) : इति** **तच्-चिन्तयन्न् इति** सार्धद्वयम् । **इति** एवं तत् श्री-भगवन्-माहात्म्यं धन-प्राप्तिकरणं चान्तर्-निगूढतया चिन्तयन् तत्र च दिव्य-रत्न-मयतया तेजसा सूर्यादि-तुल्यैर् विमानैस् तत्-सदृशैर् दिव्य-गृहैः **सर्वतो** वृतं स्थानम् अपश्यद् **इति** शेषः ॥२१॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** तत्-तदा **निज-**गृहस्यान्तिकं विशिनष्टि-सूर्येत्य्-आदिभिः ॥२१-२२॥


______


**॥ १०.८१.२२ ॥**

विचित्रोपवनोद्यानैः कूजद्-द्विज-कुलाकुलैः ।

प्रोत्फुल्ल-कुमुदाम्भोज-कह्लारोत्पल-वारिभिः ॥

**श्रीधर-स्वामी (भावार्थ-दीपिका) :** विचित्रोपवनादिभिर् वृतम् । कथं भूतैः । कूजद्भिर् **द्विज**-कुलैः पक्षि-समूहैर् आकुलैर् व्याप्तैः । तथा प्रोत्फुल्लानि कुमुदादीनि येषु तानि वारीणि येषु तानि तथा तैः ॥२२॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः), श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** कुमुदोत्पलयोश् च रक्त-नील-वर्ण-भेदेन भेदः अम्भोजं कमलं कह्लारं सौगन्धिकम् ॥२२॥


______


**जीव-गोस्वामी (लघु-वैष्णव-तोषणी) :** अनेन प्रकारेण तत् श्री-कृष्ण-कारुण्यम् अन्तश् चिन्तयन् निज-रहस्यम् इदं कुतो\ऽपि को\ऽपि न शृणुयाद् इति शङ्कया न तु मुखे जल्पन् विमानैस् तत्-सदृशैर् गृह-भेदैः तथा बृहत्-सहस्रनाम-स्तोत्रे श्रीदाम-रङ्क-भक्तार्थ-भूम्यानीतेन्द्र-वैभवः इति कुमुदं श्वेतम् उत्पलं नीलम् अम्भोजं कमलं कह्लारं सौगन्धिकं पुम्भिर्-दासादिभिः स्त्रीभिर् दास्यादिभिः हरिणाक्षिभिर् इत्य् उभयेषां युगपद्-विशेषणत्वेन एक-शेषात्-पुंस्त्वं समासान्ताभाव आर्षत्वाद् अनित्यवद् वा अत्रैवं ज्ञेयं तस्य विप्रस्य द्वारका-वास-रात्रौ स्व-गृहे सुप्तायां पत्न्यां तत्-स्थानं तादृशं तद्-रूपादिकं च सर्वं दिव्यम् अभूत् पश्चात्-प्रातः प्रबुद्धया तया तद्-दर्शनात् सुविस्मितया सत्या स्व-विचारेण तत्रत्य-दास्यादि-द्वारा च स्व-भार्तृ-सङ्गतः श्री-भगवत्-प्रभावासिद्धं ज्ञातं ततश् च स्व-पत्यागमनापेक्षया तद्-वर्त्मनि स्थाने स्थाने लोका नियुक्ता इति ॥२२-२३॥


______


**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**॥ १०.८१.२३ ॥**

जुष्टं स्व्-अलङ्कृतैः पुम्भिः स्त्रीभिश् च हरिणा[^४७]क्षिभिः ।

[^४७]: हरिणाक्षिभिर् इत्य् उभय-विशेषणत्वान् न समासान्तः । अत्रैवं
    ज्ञेयन्---सुदाम्नो द्वारका-वास-रात्रौ स्व-गृहे सुप्तायां तत्-पन्त्न्यां
    च सर्वं स्थानं तद्-रूपादिकं च दिव्यम् अभूत् । प्रातर्
    दिव्य-दास्यादेर् उत्तया स्वभर्तृ-सङ्गत-श्री-कृष्ण-दत्तं ज्ञात्वा
    विस्मितया पत्न्या गमन-ज्यापका जनास् तन्-मार्गे नियुक्ता इति।


किम् इदं कस्य वा स्थानं कथं तद् इदम् इत्य् अभूत् ॥

**श्रीधर-स्वामी (भावार्थ-दीपिका) :** किं च जुष्टम् इति । हरिणीनाम् इवाक्षीणि यासां ताभिः । **तद्** ऐश्वर्यं दृष्ट्वा वितर्कितवांस् तदाह---**किम्** **इदम्** इति । प्रथमं तेजः-पुञ्जं दृष्ट्वा **किम्** **इदम्** इति पश्चाद् विमानानि दृष्ट्वा **कस्य** चेति स्थणं स्वीयम् इति ज्ञात्वा **कथं** **तद्** **इदं** स्थानम् **इत्य्** एवं रूपम् अभूद् इति ॥२३॥


______


**वंशीधरः (भावार्थ-दीपिका-प्रकाशः) :** वशेष-सौभाग्यम् आह---किञ्चेति । तत् अलौकिकम् । तत्-तर्कितम् । **इदं** **स्थानं** तत् द्वारका-सदृशं **कथं** जातम् इति ॥२३॥


______


**श्रीनाथ-चक्रवर्ती (चैतन्य-मत-मञ्जुषा), जीव-गोस्वामी (लघु-वैष्णव-तोषणी) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** पुम्भिर् दासादिभिः स्त्रीभिर् दास्यादिभिः अत्रैवं ज्ञेयम्-**तद्-**विप्र-द्वारका-वासस्यैव रात्रौ स्वगृहे प्रसुप्तायां तत्-पत्न्यां तत्**-स्थानं** तादृशं **तद्-**रूपादिकं च सर्वं दिव्यम् **अभूत्** पश्चात् प्रातः प्रबुद्धया तया तत्-**तद्-**दर्शनात् सुविस्मितया सत्या स्वविचारेण तत्रत्य-दास्यादि-द्वारा वा स्व-भर्तृ-सङ्गत-श्री-भगवत्-प्रभाव-सद्धं ज्ञातम् । ततश् च स्व-पत्यागमनापेक्षया **तद्-**वर्मनि स्थाने स्थाने लोका नियुक्ता इति ॥२३॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** प्रथमं तेजः पुञ्जं दृष्ट्वा **किमिदम्** इति ततो विमानानि दृष्ट्वा **कस्य** वेति तत्-स्थलस्य स्वीयत्वं निश्चित्य् आह\--**कथं** **तद्** इदिम् इति ।

प्रत्य् अगृह्णन्न् इति एताश् च भगवतैव मह्यं दत्ता इति निश्चित्य तान् स अगृहंणात् मनसा स्वीचकार पश्चाद् एता अपि तं प्रत्य् अगृह्णन् स्वामित्वेन स्वीचक्रुः ॥२३-२४॥


______


**॥ १०.८१.२४ ॥**

एवं मीमांसमानं तं नरा नार्योऽमर-प्रभाः ।

प्रत्यगृह्णन् महा-भागं गीत-वाद्येन भूयसा ॥

**श्रीधर-स्वामी (भावार्थ-दीपिका) :** अमर-प्रभास् तत् तुल्यकान्तयः । **प्रत्यगृह्णन्न्** उपायनादिभिर् आदृतवन्तः ॥२४॥


______


**वंशीधरः (भावार्थ-दीपिका-प्रकाशः) : तं** सुदामानम् । तत्-तुल्या देव-तुल्या कान्तिर् यासां तास् तथा ॥२४॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) : महा-**भागम् इति तादृश-विभूति-सिद्धेः श्री-भगवत्-सख्याद्-वा किं वा, तस्यापि तदानीं रूप-विशेषोदयं द्योतयति ॥२४॥


______


**जीव-गोस्वामी (लघु-वैष्णव-तोषणी) :** ननु, ते परम-दिव्य-रूपाः कथं दरिद्र-रूपस्य तस्यानुगतावशोभन्त ? तत्राह---**महा-**भागम् इति । **महा-**भागत्वम् एव सर्वेषां चित्तं चमत्कारयन् शोभा-हेतुत्वाय सम्पद्यत इति भावः ॥२४॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**॥ १०.८१.२५ ॥**

पतिम् आगतम् आकर्ण्य पत्न्य् उद्धर्षाति-सम्भ्रमा ।

निश्चक्राम गृहात् तूर्णं रूपिणी श्री-र् इवालयात् ॥

**श्रीधर-स्वामी (भावार्थ-दीपिका) :** उद्भूतो हर्षो यस्याः सा । अति-सम्भ्रम आदरो यस्याः । आलयात् कमल-वनाद् रूप-धारिणी **श्री-र्** इव । स्वर्गस्य तत्र भगवता आनीतत्वात् स्वर्गिणाम् इव तयो रूपं च बभूवेति भावः ॥२५॥


______


**वंशीधरः (भावार्थ-दीपिका-प्रकाशः) :** तत्र सुदाम्नः स्थाने । तयोस् तत्-स्त्री-सुदाम्नोः । इति भाव इति-यत्-कृपा-कटाक्ष-पाताद् अद्भुतैश्वर्यं जातं तत एव तद्-रूपम् अप्य् अद्भुतम् अभूद् इति तात्पर्यम् ॥२५॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) : आकर्ण्य** पूर्व-नियुक्त-लोकेभ्यः श्रुत्वा अन्यत्-तैर् व्याख्यातम् । यद् वा, **रूपिणी** सौन्दर्यवती पत्नी अत एव **श्रीर् इवालयात्** वैकुण्ठ-लोकात् इति गृहस्यापि परमोत्कृष्टत्वं ध्वनितम् ॥२५॥


______


**जीव-गोस्वामी (लघु-वैष्णव-तोषणी) : आकर्ण्य** पूर्व-नियुक्त-लोकेभ्यः श्रुत्वा अन्यत्-तैः यद् वा, **रूपिणी** **श्री-**रुक्मिनीव सौन्दर्यवती पत्नी अत एव **श्री-र् इवालयात्** वैकुण्ठ-लोकात् ॥२५॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) : रूपिणी** **श्री-र्** इति भग्नच्छदि भित्तिके गृहे सा कुचेला शुष्क-कुचाद्य् अवयवा निशि सुप्ता आसीत् प्रातर् उत्थाय स्वं श्रियं गृहादिकं च तादृशं दृष्ट्वा क्षणं चमत्कार-सिन्धु-मग्ना पश्चाद्-भगवता दत्तं तद्-वैभवं निश्चित्य ततः **पतिम्** आनेतुं **निश्चक्राम** ॥२५॥


______


**॥ १०.८१.२६ ॥**

पति-व्रता पतिं दृष्ट्वा प्रेमोत्कण्ठाश्रु-लोचना ।

मीलिताक्ष्य् अनमद् बुद्ध्या मनसा परिषस्वजे ॥

**श्रीधर-स्वामी (भावार्थ-दीपिका) :** बुद्ध्या अयम् एव वन्द्य इति निश्चयेन । **मनसा** सङ्कल्पेन ॥२६-२८॥


______


**वंशीधरः (भावार्थ-दीपिका-प्रकाशः) :** अयम् एव पतिर् एव ॥२६॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** प्रेम्णा उत्कण्ठा परमोत्सुका चासावश्रु-लोचनाश्रुयुक्त-**लोचना** च किं वा, परमोत्कण्ठयाश्रुलोचना, मीलिताक्षी अश्रु-व्याप्त-नेत्रत्वात् लज्जया वा, हर्षेण वा, नमनाद्य् अशक्त्या वा तत्र बुद्ध्येति नमनाद्-भक्तिं मनसेति च परिष्वङ्गाद्-भावोदयं बोधयति ॥२६॥


______


**जीव-गोस्वामी (लघु-वैष्णव-तोषणी) :** प्रेमोत्कण्ठ्याश्रु-**लोचना** मीलिताक्षी लज्जया अतो बुद्ध्यैव ननाम मनसैव **परिषस्वजे** न तु साक्षाद् इत्य् अर्थः । तत्र बुद्ध्येति पतिर् एको गुरः स्त्रीणाम् इति विचारांशापेक्षया मनसेति राग-प्राधान्येन सङ्कल्प-मात्रापेक्षया कारण-भेदः ॥२६॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) : पतिं** दृष्ट्वेति । धमनि-व्याप्तं शुष्क-गात्रं कुचेलं स्व-**पतिं** सा परिचिनोत्वेतद् अर्थम् एव भगवता सख्युस् तस्य तादृशत्वं न दूरीकृतम् इति ज्ञेयम् ॥२६॥


______


**॥ १०.८१.२७ ॥**

पत्नीं वीक्ष्य विस्फुरन्तीं देवीं वैमानिकीम् इव ।

दासीनां निष्क-कण्ठीनां मध्ये भान्तीं स विस्मितः ॥

**श्रीधर-स्वामी (भावार्थ-दीपिका) :** *न व्याख्यातम्।*


______


**वंशीधरः (भावार्थ-दीपिका-प्रकाशः) : स** सुदामा । विस्मितो जाताश्चर्यः ॥२७॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** प्रकर्षेण स्फुरन्तीं द्योतमानाम् अतो वैमानिकिं विमानेश्वरीं देवीम् **इव** **स** विप्रो **वीक्ष्य** साक्षात् दृष्ट्वा **विस्मितः** ॥२७॥


______


**जीव-गोस्वामी (लघु-वैष्णव-तोषणी) :** पत्नीम् इति युग्मकम् । **स** विप्रः प्रथमं प्रीतः ततः स्वयम् अपि युक्तः सहसा जातेन रूपादिना योग्यतां प्राप्तस् सन् तया सह मन्दिरं प्रविष्टः ॥२७-२८॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) : स** तु स्व-**पत्नीं** तां न परिचिकाय इत्य् आह\--**पत्नीं** स्वभार्यां देवीम् **इव** **वीक्ष्य** **स** **विस्मितः** केयं देवाङ्गना माम् अधमम् अप्य् उपैतीति विस्मयाब्धौ पतितः ततश् च तवैवेयं सा भार्येति ताभिर् ज्ञापितस्-तत्-क्षण एव स्व\[म् एव\]देहं च दिव्य-सौन्दर्य-तारुण्य-वस्त्रालङ्काराद्य् आश्रितं **वीक्ष्य** प्रीतः महेन्द्र-भवनं यथेति श्रीदाम-रङ्क-भक्तार्थ-भूम्यानीतेन्द्र-वैभव इति बृहत्-सहस्र-नाम-स्तोत्रम् ॥२७-३१॥


______


**॥ १०.८१.२८ ॥**

प्रीतः स्वयं तया युक्तः प्रविष्टो निज-मन्दिरम् ।

मणि-स्तम्भ-शतोपेतं महेन्द्र-भवनं यथा ॥

**श्रीधर-स्वामी (भावार्थ-दीपिका) :** *न व्याख्यातम्।*


______


**वंशीधरः (भावार्थ-दीपिका-प्रकाशः) : तया** पत्न्या ॥२८-२९॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** किं च प्रीति इति स्वयम् एव पद्भ्यां न त्व् अग्रे\ऽभिगतेनापि यानादिना प्रविष्ट इत्य् अर्थः ॥२८॥


______


**जीव-गोस्वामी (क्रम-सन्दर्भः) :** प्रथमं प्रीतः ततः स्वयम् अपि युक्तः रूपादिभिर्योग्यतां प्राप्तः सन् ॥२८-३९॥


______


**जीव-गोस्वामी (बृहत्-क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**॥ १०.८१.२९ ॥**

पयः-फेन-निभाः शय्या दान्ता रुक्म-परिच्छदाः ।

पर्यङ्का हेम-दण्डानि चामर-व्यजनानि च ॥

**श्रीधर-स्वामी (भावार्थ-दीपिका) :** यत्र मन्दिरे **पयः** **फेन**-**निभाः** **शय्या** आस्तरणानीत्य्-आदि-संपदस् तत्र सर्व-संपदां समृद्धीर् विलोक्य तर्कयाम् आसेति चतुर्थेनान्वयः । यत्र च **दान्ता** गज-दन्त-मयाः पर्यङ्काः ॥२९॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः), श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** तद् एव दर्शयति-पय इति त्रिभिः । पयसो दुग्धस्य फेनं परमं कोमलं धवलं तत्-तुल्या **रुक्म-**परिच्छदा स्वर्णखचिता इत्य् अर्थः । चामराण्य् एव **व्यजनानि** यद् वा, चामराणि **व्यजनानि** च ताल-वृन्तादीनि, **च**-काराद्-रत्नानि चासनानि ॥२९-३०॥


______


**जीव-गोस्वामी (लघु-वैष्णव-तोषणी) :** तद् एव वर्णयति---पय इति चतुष्केण । चामराणि **व्यजनानि** च तल-वृन्दादीनि स्वच्छनि स्फाटिकानां कुट्यानि भित्तयो येषु तेषु तदीयेषु क्रीडा-गृहेषु महत् मारकतं मरकत-समूहो येषु तेषु यद् वा, महा-मरकत-मयेषु गृहेषु रत्न-रूपा दीपाः भ्राजमानाः सन्ति पाठान्तरे रत्न-दीपैः सह रत्न-संयुता इति रत्न-मयालङ्कारवत्त्वात् ॥२९-३१॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**॥ १०.८१.३० ॥**

आसनानि च हैमानि मृदूपस्तरणानि च ।

मुक्तादाम-विलम्बीनि वितानानि द्युमन्ति च ॥

**श्रीधर-स्वामी (भावार्थ-दीपिका) :** यत्रासनानि च मृदून्य् उपस्तरणानि तूलादि-मयानि येषु तानि । यत्र **मूक्ता-दाम**-विलम्बवन्ति **द्युमन्ति** च **वितानानि** ॥३०-३१॥


______


**वंशीधरः (भावार्थ-दीपिका-प्रकाशः) : द्युमन्ति** द्युतिमन्ति ॥३०॥


______


**श्रीनाथ-चक्रवर्ती (चैतन्य-मत-मञ्जुषा), सनातन-गोस्वामी (बृहद्-वैष्णव-तोषणी), जीव-गोस्वामी (लघु-वैष्णव-तोषणी, क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**॥ १०.८१.३१ ॥**

स्वच्छ-स्फटिक-कुड्येषु महा-मारकतेषु च ।

रत्न[^४८]-दीपान् भ्राजमानान् ललना रत्न-संयुताः ॥

[^४८]: रत्न-दीपैः इति पाठे तैर् सह भ्राजमाना रत्न-हार-युता
    ललनाः सन्ति।


**श्रीधर-स्वामी (भावार्थ-दीपिका) :** *न व्याख्यातम्।*


______


**वंशीधरः (भावार्थ-दीपिका-प्रकाशः) :** यत्र **स्वच्छस्फटिककुड्येषु** विमलस्फाटिकभित्तिषु । **रत्न**दीपाः सन्ति कुड्यं भित्तौ विलेपनेइति मेदिनी ॥३१॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** स्वच्छानि स्फाटिकानां कुड्यानि येषु तेषु यदीयेषु क्रीडा-गृहेषु महत् मारकतं मरकत-समूहो येषु तेषु यद् वा, **महा-**मरकतामयेषु च गृहेषु **रत्न**-रूपा दीपा भ्राजमानाः सन्ति पाठान्तरे **रत्न-**दीपैः सह **रत्न-**संयुता इति रत्नमयालङ्कारमयत्वात् ॥३१॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी, क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**॥ १०.८१.३२ ॥**

विलोक्य ब्राह्मणस् तत्र समृद्धीः सर्व-सम्पदाम् ।

तर्कयाम् आस निर्व्यग्रः स्व-समृद्धिम् अहैतुकीम् ॥

**श्रीधर-स्वामी (भावार्थ-दीपिका) :** स ब्राह्मणो **निर्व्यग्रः** सन् स्थिरः सन् **अहैतुकीम्** आकस्मिकीं स्वस्य समृद्धिं **तर्कयाम्** **आस** कुत एषा समृद्धिर् आगतेति ॥३२॥


______


**वंशीधरः (भावार्थ-दीपिका-प्रकाशः) : तत्र** मन्दिरे । समृद्धिं वृद्धिम् ॥३२॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) : तत्र** **स्व**-गृहे **सर्व**-सम्पदां समृद्धीर् इत्य् अतो\ऽनुक्तान्य् अप्य् अन्यानीन्द्र-भवनाधिकानि वैभवानि गृहीतानि स्वस्य समृद्धिं **सर्व-सम्पदाम्** एव किं वा, विभूतिम् इत्य् अर्थः । **तर्कयामास** कुतः? कथं जातेति विचारितवान् । एवं कुत एषा समृद्धिर् आगतेति तेषां व्याख्या अत्रैव युक्ता तर्कणस्य प्रकारापेक्ष्यत्वात् ॥३२॥


______


**जीव-गोस्वामी (लघु-वैष्णव-तोषणी) : तत्र** **स्व-**गृहे **सर्व**-सम्पदां समृद्धीर् इत्य् अतो\ऽनुक्ताप्य् अन्यानीन्द्र-भवनाधिकानि वैभवानि गृहीतानि स्वस्य समृद्धिं विभूतिम् इत्य् अर्थः । **तर्कयामास** कुतः? कथं जातेति विचारितवान् एवं कुत एषा समृद्धि-रागतेति तेषां व्याख्यात्रैव युक्ता तर्कणस्य प्रकारापेक्ष्यत्वा ॥३२॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) : अहैतुकीम्** आकस्मिकीम् ॥३२॥


______


**॥ १०.८१.३३ ॥**

नूनं बतैतन्-मम दुर्भगस्य

शश्वद् दरिद्रस्य समृद्धि-हेतुः ।

महा-विभूतेर् अवलोक[^४९]तोऽन्यो

[^४९]: अवलोकतोऽन्यत् इति पाठः।


नैवोपपद्येत यदूत्तमस्य ॥

**श्रीधर-स्वामी (भावार्थ-दीपिका) :** निश्चिनोति, नूनम् इति । एतन् ममेति । एष चासाव् अहं च तस्यैतन् **मम** । महती विभूतिर् यस्य तस्यावलोकाद् अन्यः ॥३३॥


______


**वंशीधरः (भावार्थ-दीपिका-प्रकाशः) :** बत हर्षे । **दुर्भगस्य** मन्द-भाग्यस्य । अवलोकः कृपा-कटाक्षः ॥३३॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** नूनं वितर्के निश्चये वा । यत हर्षे । एतच्-छब्दार्थम् एव विवृणोति-**दुर्भगस्य** धनादि-भाग्य-हीनस्य अतः शश्वत् नित्यं दरिद्रस्येति यद् **ऊत्तमस्य** अशेषैश्वर्य-प्रकटनार्थं यदुकुले\ऽवतीर्य तच्-छ्रेष्टतां प्राप्तस्य भगवतः अतो **महा-**विभूतेः यद् वा, **महा-विभूतेर्** अस्याः **समृद्धि-हेतुः** अतस् तद् अवलोकनादन्यत् किञ्चिन् न घटते एतत्-तद् अवलोकनेतर-भाग्य-रहितस्य मे सहसैवेदृश-विभूति-सिद्ध्य-सम्भवाद् इति भावः ॥३३॥


______


**जीव-गोस्वामी (लघु-वैष्णव-तोषणी) : नूनं** निश्चये बत हर्षे यदूत्तमस्यावलोकतो\ऽन्यत् किञ्चिद् अपि एतस्य **मम** ह सा समृद्धिर् हेतुर् न । अन्य इति तु पाठः सर्वत्र एतच्-छब्दार्थम् एव हेतुत्वेन विवृणोति **दुर्भगस्य** धनादि-भाग्य-हीनस्य अतः शश्वन्-नित्यं दरिद्रस्येति **यदूत्तमस्य** तु कीदृशस्य महती सर्वतः पूर्णा विभूतिर् लक्ष्मी-रूपा शक्तिर् यत्र तादृशस्य ॥३३॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** एष चासावहं तस्य एतन्-**मम** **महा-**विभूतेस् तस्यावलोकाद् अन्यो न अन्यत्रैवेत्य् अपि पाठः ॥३३॥


______


**॥ १०.८१.३४ ॥**

नन्व् अब्रुवाणो दिशते समक्षं

याचिष्णवे भूर्य् अपि भूरि-भोजः ।

पर्जन्य-वत् तत् स्वयम् ईक्षमाणो

दाशार्हकाणाम् ऋषभः सखा मे ॥

**श्रीधर-स्वामी (भावार्थ-दीपिका) :** ननु स चेद् अवलोकन-मात्रेण महद्-ऐश्वर्यं दत्तवांस् तर्हीदं तुभ्यं मया दत्तम् इति किं नावोचदत आह---**नन्व्** इति । ननु **मे** **सखा** समक्षम् अब्रुवाण एव **याचिष्णवे** याचकाय **भूरि** बह्व् **अपि** **दिशते** ददाति । अत्र हेतुः, **भूरि**-**भोजः** स्वयं तद् देयं **पर्जन्य**-वद् ईक्षमाण इति । अयम् अर्थः, स्वयं तावद् **भूरि**-भोजो बहु-भोज आप्त-कामत्वाल् लक्ष्मी-पतित्वाच् च । अतो यथा पारावार-परिपूरकोऽति-वदान्यः पर्जन्यः कदाचिद् बह्व् **अपि** वर्षम् अल्पम् एव च मन्यमानो लज्जयेव समक्षम् अवर्षन्नात्रौ निद्राणे कर्षके **तत्** क्षेत्रम् आप्लावयति, एव श्री-कृष्णोऽपि स्व-भोगापेक्षया तद् देयम् इन्द्रादि-पदम् अप्य् अति-तुच्छं मन्वानस् तस्य च भजनं बहु मन्यमानः समक्षम् अब्रुवाण एव ददातीति ॥३४॥


______


**वंशीधरः (भावार्थ-दीपिका-प्रकाशः) :** अत्राशङ्कते-**नन्व्** इति । अत्राकथने । पर्जन्यो मेघः । अत्राशयम् आह---अयम् अर्थः---आप्त-कामस्य श्री-पतेश् च सर्व-लोकैश्वर्यम् **अपि** तुच्छं प्रतीयत इति भावः । अत आप्त-कामत्वादेः । एवं **पर्जन्य-वत्** । तस्य निज-भक्तस्य । यथात्युदारः समक्षम् अल्पवस् तु दातुं लज्जमानस् तद्-गृहे प्रेषयति तथा श्री-कृष्णो\ऽपीति ॥३४॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** ननु निश्चये । **भूरि** लोकद्वये बहुलोपभाग्यं भोजयति भक्तान् इति **भूरि-भोजः** । तत्र सर्वत्रैव हेतुः---दाशार्हाणामृषभो निजाशेषस-गुण-प्रकटनपर इत्य् अर्थः । अतो **मे** **सखा** अन्यथा परमाधनेन मया सह तस्य सख्यानुपपत्तिर् इति । यद् वा, हर्ष-भरेणात्मानं बहु-मन्यमानो भक्ति-रसेन माद्यन् स्व-सख्येन[^५०] श्री-भगवतो\ऽत्य् असाधारणं निज-ममतास्पदताधिक्यं द्योतयति-**मे** सखेति । दाशार्हाणम् इति छन्दो-भङ्ग-परिहारार्थं रेफस्य-पृथुच्चारणं छान्दसम् । **दाशार्हकाणाम्** इति चित्सुखः । अन्यत्-तैर् व्याख्यातम् । तत्र निद्राणे कर्षक इति व्याख्यानात्-तथा प्रस्तुते\ऽप्य् असाक्षाद् एव दानाद् अकार-प्रश्लेषणासमक्षं विषक इति ज्ञेयम् इति । अथवा **याचिष्णवे** याचन-शीलायाम् **अपि** अब्रुवाणस् तत्राप्य् असमक्षम् एव दिशति अयाचकाय तु मह्यं ब्रुवाणः साक्षात् कुतो दास्यतीत्य् अर्थः । अन्यत् समानम् ॥३४॥

[^५०]: स्व-मुखेन।



______


**जीव-गोस्वामी (लघु-वैष्णव-तोषणी) : दाशार्हकाणाम्** ऋषभो **मे** मम सखासौ असमक्षं **याचिष्णवे** साक्षाद्-याचकाय किन्तु निगूढ-तद्-वासना-युक्ताय **अब्रुवाणो** \ऽपि असमक्षम् **अपि** **भूरि** साष्ट्यार्दिकम् **अपि** **दिशते** **नन्व्** असमक्षयाचनं कथं जानीयात् तत्राह **तत्स्वयम्** एवेक्षमाणः सर्वज्ञ-शिरोमणित्वाद् इति भावः । तत्र भूरिदाने हेतुः **भूरि**-भोज इति तादृशः **स्वयम्** अल्पं दातुं लज्जत इति भावः । अनुक्त्वैवासाक्षाद् एव च दाने हेतुः असमक्षं याविष्णव इत्य् एवं तद् एव सारस्याय स्याद् इति भावः । स च निरुपाधिकदातुः स्वभावो\ऽन्य् अत्रापि दृश्यत इति आह---**पर्जन्य-**वद् इति । कदाचित् प्रकटमयाचमानेति सुप्तेति लोक-गर्जनं विनापि वर्षतीति दर्शनात् **दाशार्हकाणाम्** ऋसभ इति तादृश-भावनायां निज-भाव-विशेषोद्रेकात् तत्रैव सखेति तेन परमानन्दमदोद्रेकाद् उक्तम् ॥३४॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** ननु स चेद् अवलोकन-मात्रेणैव महद् ऐश्वर्यं दत्तवांस् तर्हि इदं तुभ्यं दत्तम् इति तदैव किं नावोचदत आह---ननु निश्चितम् एव **मे** **सखा** समक्षम् अब्रुवाण एव **याचिष्णवे** मद्-विधयाचक-जनाय **भूर्य् अपि** बहुतरम् **अपि** **दिशते** दिशति ददाति अब्रुवाणत्वे हेतुः **भूरि-भोजः** लक्ष्मी-कान्तत्वादात्य् अन्तिक-भोगाधिक्यवान् अयं भगवत आशयः मत्-प्रिय-सखो\ऽयं स्व-भोग्य-वस्तुतो\ऽप्य् अधिकान् पृथुकान् मह्यं ददौ स्व-गृहे ह्य् अवर्तमानानाम् **अपि** तेषां याचित्वैवानीतत्वात् तस्माद् अस्मै मयापि स्व-भोग्यादधिकम् एव दातुं युक्तं किन्तु मद्-भोग्यस्य समम् एव क्वापि नास्ति अधिकं कुतः स्याद् इति अतः स्व-भोग्यादधिकं च स्व-भोग्य-समं च दातुम् असमर्थो देयम् ऐन्द्रपारमेष्ठ्यादि-पदम् अल्पम् एव मन्यमानो लज्जया अब्रुवाण एव परोक्षम् एव ददातीति तत्र दृष्टान्तः पर्जन्यवद् इति यथा पारावार-परिपूरको\ऽपि वदान्यः पर्जन्यः तम्-दत्तं बहुविधं पूजोपहारं सम्भुज्य कर्षकापेक्षया बह्व् **अपि** वर्षं स्वयं तद् अल्पम् एव देयम् ईक्षमाणः कदाचिल्-लज्जयेव समक्षम् अवर्षन् रात्रौ कर्षकेषु निद्राणेषु **तत्-**क्षेत्राण्याप्लावयति तथ इत्य् अर्थः । **दाशार्हकाणाम्** ऋषभ इति दाशार्हवंश्या एव वदान्यास् तेषाम् **अपि** **ऋषभः** ॥३४॥


______


**॥ १०.८१.३५ ॥**

किञ्चित् करोत्य् उर्व् अपि यत् स्व-दत्तं

सुहृत्-कृतं फल्ग्व् अपि भूरि-कारी ।

मयोपनीतं पृथुकैक-मुष्टिं

प्रत्यग्रहीत् प्रीति-युतो महात्मा ॥

**श्रीधर-स्वामी (भावार्थ-दीपिका) :** तद् एवाह---किञ्चिद् इति । उरु बह्व् **अपि** **स्व**-**दत्तं** **यत्** **किञ्चित्** करोऽत्य्-अल्पं मन्यते । **सुहृत्**-**कृतं** **फल्ग्व्** अति-तुच्छम् **अपि** **भूरि**-**कारी** बहु-मन्यत इत्य् अर्थः । अत एव **मयोपनीतं** समीपं नीतम् । **प्रीति**-युतः स्वयम् एव प्रतिगृहीतवान् ॥३५॥


______


**वंशीधरः (भावार्थ-दीपिका-प्रकाशः) :** तद् एव भक्त-भक्त्य् अपेक्षया **स्व-**दानाल्पमननम् एव । इत्य् अर्थ इति-भक्त-वात्सल्याद् अल्पम् **अपि** बह्व् एव जानातीति भावः । अत एव **भूरि-**मननाद् एव ॥३५॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** न च मन्तव्यं तादृश-दानेनापि तस्य तृप्तिः स्याद् इति भक्तानां भक्तेस् तेन बहुमननादित्य् आह---किञ्चिद् इति । सुहृदां भक्तानां **कृतं** भजनम् अत एव तेषाम् ऋणी किल भवतीति भावः । **महात्मा** परं ब्रह्म इति परमेश्वरत्वेन तादृश-**पृथुकैक**-मुष्टि-ग्रहणायोग्यतोक्ता । तथापि **प्रीति-**युतः सन् **प्रत्य् अग्रहीत्** साक्षाद्-भक्षितवान् इत्य् अर्थः । यद् वा, प्रीत्या प्रतिग्रहेण हेतुः---महान् आत्मा कृपार्द्रत्वादि-स्वभावो यस्य सः अतो मत्-**पृथुकैक**-मुष्टेः सकाशात् तुच्छत्व-मनननेन नूनमसौ लज्जित इवास्त इति भावः ॥३५॥


______


**जीव-गोस्वामी (लघु-वैष्णव-तोषणी) :** न च मन्तव्यं तावद्-दत्त्वापि तस्य तृप्तिः स्याद् इति स्वल्पे\ऽपि भक्त-कृते बहुमाननाद् इत्य् आह---किञ्चिद् इति । तत् मत्-कृतम् एव मुख्यं प्रमाणम् इत्य् आह---मयेति । पूर्वत्र हेतुः **महात्मा** महान् पूज्यः आत्मा कृपार्दादि-स्वभावो यस्य सः अतो मत्-**पृथुकैक-**मुष्टेः सकाशात् तुच्छत्वम् अननेन नूनमसौ लज्जितश् चास्ते इति भावः ॥३५॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** उरु **अपि** बह्व् **अपि** **स्वदत्तं** मह्यम् ईदृशैश्वर्यं **किञ्चित्-**करोति अल्पं मन्यते सुहृदो मद्-विधस्य फल्गु अतितुच्छम् **अपि** वस्तु **भूरिकारी** बहुमन्यत इत्य् अर्थः । **यत्**ओ मयेत्य्-आदि ॥।३५॥


______


**॥ १०.८१.३६ ॥**

तस्यैव मे सौहृद-सख्य-मैत्री-

दास्यं पुनर् जन्मनि जन्मनि स्यात् ।

महानुभावेन गुणालयेन

विषज्जतस् तत्-पुरुष-प्रसङ्गः ॥

**श्रीधर-स्वामी (भावार्थ-दीपिका) :** श्री-कृष्णस्य भक्त-वात्सल्यं दृष्ट्वा तद् भक्तिं प्रार्थयते---तस्येति । सौहृदं प्रेम । सख्यं हिताशंसनं च । **मैत्री** उपकारिकत्वं च । **दास्यं** सेवकत्वम् । **तत्**-समाहार एक-वचनम् । तस्य **तत्** सम्बन्धिनो **मे** मम स्यान् न तु विभूतिः । किं च **महानुभावेन** तेनैव विषज्जतो विशेषण सङ्गं प्राप्नुवतस् तद् भक्तेषु प्रकृष्टः सङ्गः स्याद् इति ॥३६॥


______


**वंशीधरः (भावार्थ-दीपिका-प्रकाशः) :** तद् अभिलषितम् आह---कृष्णस्येत्य्-आदिना । **तस्यैव** श्री-कृष्णस्यैव । एव-कारेणान्ययोगव्य-वच्-छेदः । तेषां सौहृदादीनाम् । समाहार-द्वन्द्वे एक-वचनम् । न तु विभूतिरित्य् अर्थावगतं तस्य अग्रिम-पद्येनानर्थ-हेतु-कथनात् । अन्यद् अभिलषितम् आह---किञ्चेति । महान् जदुत्पादकत्वादि-रूपो\ऽनुभावः । प्रभावो यस्य तेन । तद्-भक्तेषु ब्रह्म-रुद्रादिष्व् अपि । एतेन भगवज्-जन-सङ्गं विना भगवद्-भक्तिर् अपि भक्तानां तोषकरी नेत्य् उक्तम् ॥३६॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** अतो भक्त्य् उद्रेकेणाशास्ते---तस्येति । एव-शब्देन देवतान्तरं तस्यावतारान्तरं च निरस्यति । इत्थम् अस्य यथा-पेक्ष्यम् अग्रे\ऽप्य् अन्वयः । स्याद् अस्तु । तत्र **सौहृद**-दास्ये स्वकर्तृके तद्-विषयके **सख्य**-मैत्र्यौ च **तत्-**कर्तृके स्वविषये स एव मम हितमाशास् तां स एव ममोपकरोतु च इत्य् अर्थः । एवं सौहृदादीनां यथोत्तरं भावतारतम्येन न्यूनत्वं **पुनर्** इत्य् अन्यस्मिन् **जन्मनि** \[**पुनर्** इत्य् अस्मिन् **जन्मनि**\] **तत्-**सत्ता सूचिता यद् वा, त्व् अर्थे जन्मानदिकं यत्र कुत्रापि **स्यात्** सौहृदादिकं तु तस्यैवास्त्व् इत्य् अर्थः । **जन्मनि** जन्मनीति वीप्सया मोक्षो निरस्त एव अथवा सौहृदं दैहिक-सम्बन्धः सख्यं विश्वासः **मैत्री** स्नेहः परमेशां यथोत्तरं श्रेष्ठ्यम् । तत्र मैत्र्याः सकाशाद्-दास्यस्यातिदैन्य-विशेषेण सेवायाः परम-फल-रूपत्वेनैव तेन मननात् स्वदत्ते-दृङ्-महा-विभूतेर् अपि परम-फल-रूप-साक्षात्-सेवापेक्षयेति दिक् । ततश् च **पुनर्** इति वाक्यालङ्कारे अन्यत् समानम् । महान् अनुभावः प्रभाव ऐश्वर्यं यस्य तेन किञ् च गुणानां रूप-लावण्यकारुण्य-वात्सल्यादीनाम् आलयेन यद् वा, गुणानां श्री-व्रजेश्वर्योदरे बद्धानां दाम्नाम् आलयेन श्री-दामोदरेण इत्य् अर्थः । अतो विषज्जतः हेतौ शतृङ् विशेषेण सामीप्यादिना तत्र च गोपाल-बालकत्वेन सङ्गं प्राप्तुम् इत्य् अर्थः । एवम् अस्य पूर्वेण परेणाप्य् अन्वयः । यद् वा, विषज्जतः प्रेम्णा आसक्तिं प्राप्नुवतः सतः अन्यथा भक्त-जनानुग्रहासम्पत्तिस् **तत्-**सङ्ग-सुखाननुभवश् च । विषज्जने हेतुः---गुणालयेनेति तन्-मधुर-रूप-लीला-कारुण्याद्य् अनुसन्धानेन इत्य् अर्थः । ननु तथापि प्रेमासक्तिर् दुर्घटा सत्यम् । **तत्-**प्रभावाद्-घटेतापीत्य् आशयेनाह---महानुभावेनेति ॥३६॥


______


**जीव-गोस्वामी (लघु-वैष्णव-तोषणी) :** यस्माद् एवं तस्मात्-तस्यैवेति येन मम सम्बन्धेन **तत्-**कदन्नम् अपि सास्वादं चर्चितवान् **तस्यैव** इत्य् अर्थः । **सौहृद**-दास्ये स्व-कर्तृके तद्-विषयके **सख्य-**मैत्र्यौ च **तत्-**कर्तृके स्व-विषयके तस्मिन्न् एव प्रेम करवाणि **तस्यैव** च सेवां स एव मम हितम् आशास्तां स एव मामुपकरोतु च इत्य् अर्थः । **पुनर्** इति **पुनर्** अपीत्य् अर्थः । यद् वा, त्वर्थो\ऽयं पुनः-शब्दः जन्मादिकं यत्र कुत्रापि **स्यात्** सौहृदादिकं तु तस्यैवास्त्व् इत्य् अर्थः । सौहृदादिकं तु तैर् व्याख्यातम् अथवा सौहृदं दैहिक-सम्बन्धः सख्यं विश्वासः **मैत्री** स्नेहः पुनः सदैन्योक्तिर्दास्यम् इति यद् वा, सौहृदं निरुपाधि मिथो हित-कारित्वं सख्यं सह विहारमयः प्रणयः मैत्र-स्निग्धता-मात्रम् अपि **दास्यं** कर्म-कारत्वम् अपीति **पुनर्** इति वाक्यालङ्कारे अन्यत्-समानं नन्व् एवकारेण तदीय-सुहृदादयो\ऽपि व्यावर्त्यन्ते नेत्य् आह---महाननुभावः प्रभाव ऐश्वर्यं यस्य तेन किं च, गुणानां रूपतारुण्य-कारुण्य-वात्सल्यादीनाम् आलयेन विषज्जतः विशेषेण सौहृदादिना सङ्गं प्राप्नुवतो मम **तत्-**प्रभावेण तदीय-गुणेनैव च तस्य पुरुषाणां सुहृदादीनां प्रकृष्टः सप्रेमकः सङ्गश् च **स्यात्** ॥३६॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** तस्यैवैतादृश-भक्त-वत्सलस्य सौहृदं स्नेहः सख्यं सहावस्थायित्वमयः प्रणयः **मैत्री** बन्धु-भावः **दास्यं** सेवा तेषां द्वन्द्वैक्यं **महानुभावेन** तेनैव विषज्-जतः विशिष्ट-सङ्गं प्राप्नुवतो मम तद्-भक्तेषु **प्रसङ्गः** **स्यात्** ॥३६॥


______


**॥ १०.८१.३७ ॥**

भक्ताय चित्रा भगवान् हि सम्पदो

राज्यं विभूतीर् न समर्थयत्य् अजः ।

अदीर्घ-बोधाय विचक्षणः स्वयं

पश्यन् निपातं धनिनां मदोद्भवम् ॥

**श्रीधर-स्वामी (भावार्थ-दीपिका) :** ननु भक्तेः फलं संपदं प्राप्य पुनर् भक्तिं किम् इति प्रार्थयसेऽत आह---भक्तायेति । संपदः कोशादीन् नाज्यम् ऐश्वर्यं विभूतीः कलत्र-पुत्रादीन् **न** समर्थयति **न** ददाति, अपि तु दृढां भक्तिम् एव । कुतः । **अदीर्घ**-**बोधाय** । अविवेकिनो मम तु भक्त्य्-अभावाद् एवं जातम्, अतस् तद् भक्तिर् एव स्याद् इति भावः ॥३७॥


______


**वंशीधरः (भावार्थ-दीपिका-प्रकाशः) :** हरिर् ऐहिकम् ऐश्वर्यदो नेति मन्दानुमित-स्वदोष-मार्जनायेयं सम्पादितेति भावेनाशङ्क्य समाधत्ते-नन्व् इति । अतोऽत्र आदिना गजाश्वादि-ग्रहः । ऐश्वर्यं प्रयोजकत्वं न प्रेर्यत्वम् । आदिना पौत्र-स्नुषादि-ग्रहः । सम्पदाद्य् अदाने हेतुम् आशङ्कते---कुत इति । एवं जातम् ऐश्वर्यादि जातम् । यतोऽहम् अदिर्घ-वोधोऽतो हेतोः । इति भाव इति---मम संस्र्ति-निवर्तक-दीर्घ-बोधाय श्री-कृष्ण-भक्तिर् एवास्त्वित्य् आशयः ॥३७॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** ननु भक्त-वत्सलश् चेद् असौ भक्तेभ्यो धनादिकं किं न दत्ते? अनर्थावहत्वाद् इति चेद् अधुना तुभ्यं कुतो दत्तम्? तत्राह---भक्तायेति । **चित्रा** अद्भुता बहुविधा वा **भगवान्** सर्वैश्वर्य-पूर्णो\ऽपि **अजः** सदा स्वयम् एव सिद्धिः अतो दाने\ऽनन्यापेक्षो\ऽपीति भावः । न सम्यक् अर्थयति दत्त इत्य् अर्थः । तत्र हेतुः---धन-मदोद्भवं नितरां पातं स्व-धर्मादिभ्यो नरकेषु पतनं वा **स्वयं** साक्षाद् एव **पश्यन्** यतो **विचक्षणः** सर्वज्ञः ।

ननु तर्हि श्री-ध्रुव-प्रह्लादाम्बरीशादिभ्यः कुतो\ऽदात् ? त्रताह---अदीर्घेति । तेषां स्वतो विवेक-बलेन मदानुद्भवाद् इति भावः । यद् वा, हि यतः **सम्पदो** \ऽदीर्घ-**बोधाय** अविवेकाय भवन्तीति **चित्रा** इत्य् अनेन सम्---शब्देन च भक्तेच्छया किञ्चिद्-दत्ते\ऽपीति सूचयति । अतो निष्कामत्वेन मे पूर्वं किम् अपि दत्तम् अधुना च भार्याग्रहेण जातयेच्छया दत्तम् इति भावः । अन्यत् तैर् व्याख्यातम् ।

यद् वा, अकारे श्री-विष्णौ दीर्घो\ऽकुण्ठो बोधो ज्ञानम् अतो मे भगवद्-विषयक-बोधाभावेन दत्तम् इति भावः । एतच् च भक्ति-स्वभावेन विनयाद्-दैन्याच् चेति ॥३७॥


______


**जीव-गोस्वामी (लघु-वैष्णव-तोषणी) : भगवान्** सर्वैश्वर्य-परिपूर्णो\ऽपि **अजः** सदा स्वयम् एव सिद्धः अतो दाने\ऽप्य् अनन्यापेक्षो\ऽपीति भावः । तासाम् अदाने हेतुः चित्राः विविध-प्रकाराः ततो नाना-प्रकारं भक्तान्तः-करणं स्याद् इति किं च, धनोपलक्षितत्वात् धनं सम्पादादि-त्रयं तन्-मदोद्भवं नितरां पातं स्व-निष्ठातो भ्रंशं **स्वयं** स्व-धर्मादिभ्यो नरकेषु पतनं वा साक्षाद् एव **पश्यन्** यतो **विचक्षणः** सर्वज्ञः ।

ननु तर्हि श्री-ध्रुव-प्रह्लादाम्बरीषेभ्यः कुतो\ऽददात् तत्राह---अदीर्घेति । दीर्घ-बोधानां तेषां स्वतो विवेक-बलेन मदानुद्भावात् **अदीर्घ-बोधाय** मह्यं तु दुराग्रह-दर्शनाद् एव दत्तवान् इति भावः ॥३७॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** ननु, तव भक्तिरस्त्य् एव तत्-फलं सम्पत्तिश् च प्राप्ता तत्र नास्ति मे भक्तिर् नापि भक्तेर् वास्तवं फलं सम्पत्तिर् इत्य् आह---भक्तायेति । सम्पदः केषादीन् राज्यम् ऐश्वर्यं विभूतीः कलत्रादीन् न समर्द्धयति न ददाति **अदीर्घ-**बोधायेति दीर्घ-बोधेभ्यः प्रह्लादादि-भक्तेभ्यो यदिह सम्पदो\ऽपि ददाति तत्रापि तेषां नापकारः मम त्व् **अदीर्घ-**बोधस्य भक्त्य् अभावाद् एव सम्पत्-प्राप्तिर् अभूत्-तद् अलम् अनयेति विमृश्य स यावद् अर्थम् एव विषय-भोगं कुर्वन् स्थण्डिलशायी तदीय-व्रतनिष्ठः श्रवण-कीर्तनादिषु परमाग्रहवान् अभूद् इति ज्ञेयं **भक्ताय** सुखयितुं सम्पदादिकं न समर्द्धयति न सम्यग्-वर्धयति किन्तु तद् अभीप्सित-प्रेम-सेवा-सिद्ध्य् अर्थम् ईषन्-मात्रं वर्धयतीति केचिद् आहुः ऋधु वृद्धौ ॥३७-३८॥


______


**॥ १०.८१.३८ ॥**

इत्थं व्यवसितो बुद्ध्या भक्तोऽतीव ज[^५१]नार्दने ।

[^५१]: जने भक्ते स्वस्मिन्न् अर्दनं उपायन-याचनं यस्य तस्मिन्
    जात-प्रेमा।


विषयान् जायया[^५२] त्यक्ष्यन् बुभुजे नाति-लम्पटः ॥

[^५२]: जायया हेतुना।


**श्रीधर-स्वामी (भावार्थ-दीपिका) : त्यक्ष्यन्** शनैः सनैस् त्यागम् अभ्यस्यन् । **जायया** सह **बुभुजे** ॥३८॥


______


**वंशीधरः (भावार्थ-दीपिका-प्रकाशः) :** नातिलम्पटः अनासक्तः ॥३८॥


______


**श्रीनाथ-चक्रवर्ती (चैतन्य-मत-मञ्जुषा) : विषयान्** बुभुज इति भगवत्प्रसाद-**बुद्ध्या** **बुभुजे**, तत्रापि **त्यक्ष्यन्** अद्य श्वो वा त्यक्ष्यामीति कृत्वा ॥३८॥


______


**सनातन-गोस्वामी (बृहद्-वैष्णव-तोषणी) : बुद्ध्या** विचारेण व्यवसितः कृत-निश्चयतः अतो जनेषु निज-भक्तेष्व् अर्देनं किम् उपायनम् आनीतम् \[भा।पु। १०.८१.३\] इत्य्-आदि-प्रकारेण याचनं यस्य सः परम-भक्त-वत्सलः श्री-कृष्ण इत्य् अर्थः । तस्मिन्न् अतीवा जातप्रेमा, अतो **विषयान्** **त्यक्ष्यन्** तथापि **बुभुजे** । किम् अर्थम्? **जायया** हेतुना पतिव्रतायास् तस्याः प्रीत्य् अर्थम् इत्य् अर्थः । तथापि **नाति-**लम्पटस् तेष्व् अनासक्त एव **बुभुजे** ॥३८॥


______


**जीव-गोस्वामी (लघु-वैष्णव-तोषणी) : बुद्ध्या** विचारेण व्यवसितः कृतनिश्चयः अतो जनेषु निजभक्तेषु अदर्शनं किमुपायनमानीतम् इत्य्-आदि प्रकारेण याचनं यस्य सः परमभक्तवत्सलः श्री-कृष्ण इत्य् अर्थः । तस्मिन्नतीव भक्तः जातप्रेमा अतो **विषयान्** **त्यक्ष्यन्** तथापि **बुभुजे** किमर्थं **जायया** हेतुना पतिव्रतायास्तस्याः प्रीत्यर्थम् इत्य् अर्थः अन्यथा धर्मदोषः स्याद् इति भावः । तथापि **नातिलम्पटः** अतिशयेन नितराम**लम्पटः** तेष्वनासक्त एव **बुभुजे** ॥३८॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**जीव-गोस्वामी (बृहत्-क्रम-सन्दर्भः) : विषयान्** **जायया** **त्यक्ष्यन्**न् इत्य्-आदि । भगवत्प्रसाद**बुद्ध्या** **बुभुजे** अत एव **नातिलम्पटः** तत्रापि **त्यक्ष्यन्** अद्य श्वो वा त्यक्ष्यामीति कृत्वा ॥३८-४१।

इति श्री-मद्भागवते महापुराणे दशमस्कन्धे श्री-मज्जीवगोस्वामिकृतबृहत्क्रमसन्दर्भे एकाशीतितमो\ऽध्यायः ॥८१॥


______


**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**॥ १०.८१.३९ ॥**

तस्य वै देव-देवस्य हरेर् यज्ञ-पतेः प्रभोः ।

ब्राह्मणाः प्रभवो दै[^५३]वं न तेभ्यो विद्यते परम् ॥

[^५३]: दैवं देवता।


**श्रीधर-स्वामी (भावार्थ-दीपिका) :** श्री-कृष्णस्यैवं ब्रह्मण्यता नाति-चित्रम् इत्य् आह---तस्येति ॥३९॥


______


**वंशीधरः (भावार्थ-दीपिका-प्रकाशः) :** ब्रह्मण्यता ब्राह्मण-भक्तिः । **तस्य** श्री-कृष्णस्य । **देव-देवस्य** सर्व-पूज्यस्य **यज्ञ-पतेः** सर्व-कर्म-फलदातुः **प्रभोः** सर्वेश्वरस्यापि पभवः स्वामिनः । यद् वा, प्रभवः समर्था अशुचीनाम् अपि शोधकत्वात्-तद् उक्तं वशिष्ठ-स्मृतौ---

> समाप्ते शौच-काले\ऽपि **न** शुद्धिर् ब्राह्मणैर् विना । >
> शोधयन्त्य् असमाप्ते\ऽपि ततस् ते **प्रभवो** मताः ॥ इति ।

**दैवं** पूज्याः । वेदाः प्रमाणम् इतिवद्-ब्राह्मणा दैवम् इत्य् उद्देश्य-विधेय-भावत्वाल्-लिङ्ग-सङ्ख्यानियमाभावः । **तेभ्यो** ब्राह्मणेभ्यः । **न** ब्राह्मणैस् तुलये भूतम् अन्यत् \[भा।पु। ५.५.२३\] इति श्री-मद्-ऋषभोक्तेः ॥३९॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) : देव-देवस्य** श्री-ब्रह्मादि-पूज्यस्य किञ् च **यज्ञ-**पतेर् विप्राद्य् अनुष्ठेय-यज्ञानां फल-प्रदस्य किञ् च प्रभोर् जगदीश्वरस्य, विशेषणानाम् एषं यथोतरं विप्र-सेवकत्वायोग्यताधिक्यम् । तस्यापि प्रभवः सेव्याः तेभ्यः परमन्यद्-दैवं देवता च नास्ति त एव भक्त्या पूज्या इत्य् अर्थः । एवं ब्राह्मणानां मनोहरणाद्-धरेर् इति ॥३९॥


______


**जीव-गोस्वामी (लघु-वैष्णव-तोषणी) :** तस्येत्य् अस्यावतारिकाटीका श्री-कृष्णत्वम् एव तत्र हेतुर् इत्य् अभिप्रायेण यद् वा, ब्राह्मणस्य **तस्य** गुणातिशयं वक्ष्यन् श्री-भगवते गुण-विशेषम् आह---तस्येति । **देव-देवस्य** श्री-ब्रह्मादि-पूज्यस्य किं च, **यज्ञपतेः** विप्राद्य्-अनुष्ठेयय-ज्ञानां फल-प्रदस्य किं च, प्रभोर्-जगदीश्वरस्य विशेषणानाम् एतेषां यथोत्तरं विप्र-सेवनायोग्यत्वाधिक्यं तस्यापि प्रभवः सेव्याः **वै** एतत्-प्रसिद्धम् एव इत्य् अर्थः तस्मान्न् आश्चर्यम् इति भावः । तस्मात्-तेभ्यः **परम्** अन्यद्-**दैवं** देवता च नास्ति अत एव भक्त्या पूज्या इत्य् अर्थः । एवम् अन्यत्र ग्राम-कतिपयेश्वरम् अन्यादाव् अप्य् असम्भव-सम्भवेन गुणेन सर्व-मनोहरणात् **हरेर्** इति ॥३९॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** भक्तवत्सलस्यापि कृष्णस्यैषा ब्रह्मण्यतैव लोके प्रसिद्धा अभूदित्य् आह---तस्येति । सर्वेषां प्रभोर् अपि **हरेर्** ब्रह्मणा एव प्रभवः **देव**-देवस्यापि **तस्य** ब्राह्मणा एव **दैवं** **यज्ञ-**पतेर् अपि ते एव यजनीया इत्य् अर्थः ॥३९॥


______


**॥ १०.८१.४० ॥**

एवं स विप्रो भगवत्-सुहृत् तदा

दृष्ट्वा स्व-भृत्यैर् अजितं पराजितम् ।

तद्-ध्यान-वेगोद्ग्रथितात्म-बन्धनस्

तद्-धाम लेभेऽचिरतः सतां गतिम् ॥

**श्रीधर-स्वामी (भावार्थ-दीपिका) :** अन्यैर् अजितम् अपि **स्व**-भृत्यैः पराजितं **दृष्ट्वा** तस्य ध्यानं तस्य वेगस् तेनोद्ग्रथितम् आत्म-वन्धनम् अहङ्कारो यस्य सः । **गतिम्** इत्य्-आविष्ट-लिङ्गं **धाम**-विशेषणम् । **सतां** ब्रह्म-विदां प्राप्यम् इत्य् अर्थः ॥४०॥


______


**वंशीधरः (भावार्थ-दीपिका-प्रकाशः) :** अनासक्त-भोगे सुदाम्नः का सिद्धिर् जातेति चेदाह---एवम् इत्थम् ।

तदानासक्त-भोग-पूर्वक-हरि-भक्ति-करण-समये । तस्य श्री-कृष्णस्य । **धाम** स्वरूपम् । आविष्टं व्याप्तं लिङ्गं यस्मिंस् तत्-तथा । व्यासस्य त्यागासम्भवाद् अजहल्-लिङ्गम् इत्य् अर्थः । इत्य् अर्थ इति-गम्यते प्राप्यते साधन-सम्पत्त्या साक्षात्-क्रियत इति । गतिर् इति निरुक्त्यायम् अर्थः ॥४०॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** एवम् अनेनोक्त-प्रकारक-तव्यवहारेण यद् वा, ईदृशः शीघ्रम् एव **तद्-धाम** श्री-वैकुण्ठ-लोकं लेभ इत्य् अन्वयः । यद् वा, द्वारवतीम् । भगवतः सर्वैश्वर्य-युक्तस्य श्री-कृष्णस्य **सुहृत्** सखेति उक्ते वक्ष्यमाणे च तत्-प्रसादे मूलकारणम् उक्तं स्वेस्तद् एक-निष्ठैर् एव भृत्यैः पराजितं वशीकृतं दृष्ट्वेति अतो ब्राह्मणाभिमान-परित्यागेन भक्त्य् एक-निष्ठो भूत्वेति भावः । अत एव **तद्**-ध्यानेति सत्ताम् एकान्तिकान्तिकानाम् अन्यत्-तैर् व्याख्यातम् ।

यद् वा, **सतां** गतिं **स्व-**भक्त-पराजितत्वाद् एव सर्वेषां साधूनाम् आश्रयणीयत्वं च जितम् । अन्यत् समानम् ॥४०॥


______


**जीव-गोस्वामी (लघु-वैष्णव-तोषणी) :** तथापि स विप्रस् त्व् **एवं** पूर्वोक्त-प्रकारेण **स्व-भृत्यैर्** एव **पराजितम् अजितं** **दृष्ट्वा** भक्ताय चित्रा इत्य्-आदिना निश्चित्य तस्य भक्त-वशीकृतत्व् अस्य भक्त्या तम् अमुकेनैव वशीकृतो\ऽसाव् अमुकेनैवम् इति सप्रेम-चिन्तनं तस्य वेगः प्रवाहस् तेन उद्ग्रथितम् आत्म-बन्धनं ब्राह्मणत्वाद्य् अभिमानो यस्य सः **तद्-धाम** श्री-द्वारकाख्यं नित्य-तत्-स्थानम् अचिरतः शीघ्रम् एव लेभे तस्य च तत्-सर्वं नाश्चर्यम् इत्य् आह---**भगवत्-**सुहृद् इति । अन्यत्-तैः यद् वा, **सतां** नित्य-रूपाणां यादवानां **गतिम्** इति ॥४०॥


______


**जीव-गोस्वामी (क्रम-सन्दर्भः) :** भक्तायेति । अदीर्घ-बोधाय मह्यं तु दुराग्रह-दर्शनाद् एव दत्तवान् इति भावः । स विप्रस् त्व् एवम् उक्त-प्रकारेण **स्वभृत्यैर्** एव पराजितं तम् **अजितं** **दृष्ट्वा** भक्ताय चित्रा इत्य्-आदिना निश्चित्य तस्य भक्त-वशीकृतत्वस्य यद्-ध्यानम् अमुकेनैवं वशीकृतो\ऽसावमुकेनैवम् इति चिन्तनं तस्य वेगः प्रवाहः नैतद्-ग्रथितम् आत्म-बन्धनं ब्राह्मणत्वाद्य् अभिमानो यस्य सः ब्रह्मण्यताम् इति किमुत मुख्येन तादृश-परिरम्भणादि ॥४०-४१॥


______


**जीव-गोस्वामी (बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** तस्यैहिकीं सम्पदम् उक्त्वा पारलौकिकीं सम्पदम् आह---एवम् इति । सर्वैर् अजितम् अपि **स्व-**भृत्यैः पराजितं वशीकृतं **दृष्ट्वा-तद्-ध्यान-**वेगेति तस्य पूर्ववृत्तम् उक्तम् ॥४०-४१॥


______


**॥ १०.८१.४१ ॥**

ए[^५४]तद् ब्रह्मण्य-देवस्य श्रुत्वा ब्रह्मण्यतां नरः ।

[^५४]: एतत्-पृथुकोपाख्यानम्, यद् वा, एष उक्तो ब्रह्मण्य-देवस् तस्य।


लब्ध-भावो भगवति कर्म-बन्धाद् विमुच्यते ॥

**श्रीधर-स्वामी (भावार्थ-दीपिका) :** एतत् पृथुकोपाख्यानं **श्रुत्वा** तत्र **ब्रह्मण्यतां** विशेषतः श्रुत्वेति ॥४१॥


______


**वंशीधरः (भावार्थ-दीपिका-प्रकाशः) :** एतच्-चरिताकर्णन-फलम् आह---**एतद्** इति । **लब्ध**ब्-हावः प्राप्त-भक्तिः ॥४१॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** अहो विप्रो\ऽसौ श्री-भगवत्-सखो\ऽचिरात् तद्-धाम प्रापेति चित्रं न मन्तव्यं तत्-कथाश्रवणेनान्यस्यापि तत्-सिद्धेर् इत्य् आह---**एतद्** इति । ब्रह्मण्यं तम् अपि किं पुनः सख्येन तादृश-परिरम्भणादि नरो यः कश्चिद् अपि मनुष्य इत्य् अधिकारापेक्षा निरस्ता । **भगवति** कृष्णे लब्धो भावः प्रेमा येन तथा-भूतः सन् **कर्म-बन्धाद्-**विशेषेण मुच्यते । स्वयम् एव प्रारब्ध-भोगाधीनो न स्यात् । स्वेच्छया सुखं भक्तिम् अनुतिष्ठस् तत्-पदं लभत इत्य् अर्थः । अन्यत् तैर् व्याख्यातम्

______


यद् वा, एष उक्तो यो **ब्रह्मण्य-**देवस् तस्य श्री-कृष्णस्य इत्य् अर्थः । अत एव **भगवति** सर्वैश्वर्य-प्रकटके तस्मिन्न् एव **लब्ध-**भावः ॥४१॥


______


**जीव-गोस्वामी (लघु-वैष्णव-तोषणी) :** अहो भगवन्-मित्रमसौ विप्रः शीघ्रं तद्-धाम प्रापेति चित्रं न मन्तव्यं तत्-कथा-श्रवणेनापि तत्-सिद्धेर् इत्य् आह---**एतद्** इति । **ब्रह्मण्य-**ताम् अपि किं पुनः सख्येन तादृश-परिरम्भणादि नरो यः कश्चिद् अपि मनुष्य इति अधिकारापेक्षा निरस्ता **भगवति** श्री-कृष्णे लब्धो भावः प्रेमा येन तथा-भूतस् सन् **कर्म-बन्धाद्**-विशेषण मुच्यते स्वयम् एव प्रारब्ध-भोगाधीनो न स्यात् स्वेच्छया सुखं भक्तिम् अनुतिष्ठस् तत्-पदं लभत इत्य् अर्थः । अन्यत्-तैः यद् वा, एष उक्तो यो **ब्रह्मण्य-**देवः तस्य श्री-कृष्णस्य इत्य् अर्थः । अत एव **भगवति** सर्वैश्वर्य-प्रकाशके तस्मिन्न् एव **लब्ध**-भावः ॥४१॥


______


**जीव-गोस्वामी (बृहत्-क्रम-सन्दर्भः) :** *न व्याख्यातम्।*


______


**(१०.८२)**

**अथ द्व्यष्टीतमोऽध्यायः**

 प्रभासे सूर्योपराग-पर्वणि यदुभिः सह कुरूणां नन्दादि-गोपानां च समागमः । 

**॥ १०.८२.१ ॥**

**श्री-शुक उवाच---**

अथैक[^५५]दा द्वारवत्यां वसतो राम-कृष्णयोः ।

[^५५]: एकदा राजसूयात्-पूर्वं श्री-रामक्-व्र्जागमनाद् ऊर्ध्वं।


सूर्योपरागः सुमहान् आसीत् कल्प-क्षये यथा ॥

**श्रीधर-स्वामी (भावार्थ-दीपिका) :**

द्व्य्-अशीतितम आगत्य कुरु-क्षेत्रं रवि-ग्रहे ।

वृष्णीन् दृष्ट्वा मुदा भूपाश् चक्रुः कृष्ण-कथा मिथः ॥

श्री-दाम-सु[^५६]हृदे कृष्णः प्रकल्प्यैन्द्रं पदं भुवि ।

[^५६]: सुदाम-सुहृदे इति पाठः।


नन्दादि-सुहृदानन्दी कुरु-क्षेत्रं जगाम सः ॥

**कल्प**-**क्षये** **यथा** सर्व-ग्रास इत्य् अर्थः ॥१॥


______


**वंशीधरः (भावार्थ-दीपिका-प्रकाशः) :** रवि-ग्रहे सूर्य-ग्रहणे । स कृष्णः । *इत्य् अर्थ* इति---कल्प्यते तत्त्व-समूहेनेति **कल्पं** ब्रह्माण्डं जगद् इति यावत् । तस्य **क्षये** प्रलयादौ इत्य् अर्थोऽन्यद् अपि *सर्व-ग्रास*-ग्रहे प्रलय-साम्यं लोके भवतीति भावः । महा-भारतस्य तद्-उत्तर-भावित्वात् ॥१॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** अथ माङ्गल्ये । चिर-विरहार्ततर-व्रज-जनानां श्री-भगवत्-सन्दर्शन-मङ्गल-हेतूद्गमात् । एकदेत्य् अनेनास्योपाख्यानं पृथु-कोपाख्यानानन्तर्यं निरस्तम् । द्वारकायाम् इति श्री-युधिष्ठिरस्य राजसूयं सम्पाद्य साल्वादींश् च हत्वा सुखं तस्यां निवसतोर् इत्य् अर्थः

______


एवं तत्रत्यानां रामणेन रामः परमानन्द-प्रदत्वाच् च कृष्णस् तयोः, यद् वा, रमत इति रामः परम-सुखी, कृष्णश् च पर्मानन्द-घन इति तयोः, एतच् च तयोर् भावि-व्रज-जन-समागम-सुख-विशेषस्याभिप्रायेण, तथा सुमहान् इति सर्व-ग्रासस्य, **कल्प-क्षये** यथेति च, तत्रापि दीर्घ-कालस्येति ॥१॥


______


**जीव-गोस्वामी (लघु-वैष्णव-तोषणी) :** अथ कथान्तरारम्भे पृथुकोपाख्यानाद् अनन्तरं वा एकदेति राज-सूयात् पूर्वं कदाचिद् इत्य् अर्थः । द्वरकायां **वसतो** श्री-मथुरां त्यक्त्वा कियन्तम् अपि समयम् उषित्वा श्री-बलदेव-व्रज-गमनाद् ऊर्ध्वं कदाचिद् इत्य् अर्थः । द्वरकायां **वसतो** श्री-मथुरां त्यक्त्वा कियन्तम् अपि समयम् उषित्वा स्थितयोः सतोर् इत्य् अर्थः । सु-शब्दार्थं व्यञ्जयति **कल्प-क्षये** यथेति आच्छादनस्य कालस्य चातिबाहुल्यात् ॥१॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :**

रवि-ग्रहे कुरुक्षेत्रे बन्धूनां सङ्गमो मिथः ।

कृष्णो व्रजस्थ-प्रेमाब्धौ द्व्यशीतितम आप्लुतः ॥

अथेति कर्मानुक्त-कथान्तरारम्भे एकदेति बलदेव-व्रज-गमनाद् ऊर्ध्वं राजसूयात् पूर्वम् एवेयं कुरुक्षेत्र-यात्रा, यद् अस्यां धृतराष्ट्र-विदुर-युधिष्ठिर-भीष्म-द्रोणादीनां सुखम् एकत्रावस्थितानां श्री-कृष्ण-दर्शनानन्द-कथा दृश्यते अस्या यात्राया राजसूयानन्तर्यत्वे त्व् एवं न सम्भवेत् यतो राजसूयानन्तरम् एव मन्यु-ग्रस्तेन दुर्योधनेन द्यूत-प्रवर्तनं, ततो वन-पर्व-दृष्ट्या साल्व-दन्तवक्र-वध-समकालम् एव युधिष्ठिरादीनां वन-गमनं तेषाम् आगमनानतरम् एव भीष्म-द्रोणादि-वध-मय-भारत-युद्धम् इति श्री-**वैष्णव-तोषणी** **कल्प**-क्षये **यथा** सर्व-ग्रास इत्य् अर्थः ॥१॥


______


**॥ १०.८२.२ ॥**

तं ज्ञात्वा मनुजा राजन् पुरस्ताद् एव सर्वतः ।

समन्त-पञ्चकं क्षेत्रं क्षेत्रं श्रेयो-विधित्सया ॥

**श्रीधर-स्वामी (भावार्थ-दीपिका) :** ज्योतिर्-विद्भिः कथ्यमानम् आदाव् **एव** **ज्ञात्वा** । स्यमन्त-**पञ्चकं क्षेत्रं** कुरु-क्षेत्रम् ॥२॥


______


**वंशीधरः (भावार्थ-दीपिका-प्रकाशः) : तं** सूर्योपरागं दृष्ट्वा **ज्ञात्वा** पञ्चकस्य जामदग्न्य-कृत-ह्रद-पञ्चकस्य समीपे वर्तमानो देशः **समन्त**-पञ्चकम् । कुरुक्षेत्र-देशोऽष्ट-चत्वारिंश-शत्-क्रोशात्मकस् तम् । **सर्वतः** सर्व-देशेभ्यः श्रेयः पाप-हानि-पूर्वकं कल्यानावाप्तिस् तस्य विधित्सा कर्तुम् इच्छा तया ॥२॥

ह्रद-कारणम् आह---निःक्षत्रियाम् इति । ननु श्री-भार्गव-रामस् त्रिभिः सप्त-कृत्वः क्षत्रियाणाम् अनेक-देश-हतानां रक्तेन कथं कुरुक्षेत्रे ह्रदांश् चक्रे इत्य् आशङ्क्य ब्रह्माण्ड-पुराण-मध्य-भाग-सप्त-चत्वारिंशत्तमाध्याय-वचनैर् वारयति । तथा हि---

> ततो मूर्धावसिक्तानां राज्ञाम् अमित-तेजसाम् । >
> षट्-सहस्र-द्वयं \[१२००००\] रामो जीव-ग्राहं गृहीतवान् ॥ >
> ततो राज-सहस्राणि गृहीत्वा मुनिभिः सह । >
> स जगाम कुरुक्षेत्रं महा-तेजास् तपोमयः ॥ >
> सरसां **पञ्चकं** तत्र खानयित्वा भृगूद्वहः । >
> सुखावगाह\--तीर्थानि तानि चक्रे समन्ततः ॥ >
> जघान तत्र वै राज्ञस् तच्-छरीर-भवासृजा । >
> सरांसि तानि वै पञ्च पूरयामास भार्गवः ॥ >
> स्नात्वा तेषु यथा-न्यायं जामदग्न्यः प्रतापवान् । >
> पितॄन् सन्तर्पयामास यथा-शास्त्रम् अतन्द्रितः ॥ >
> पितुः प्रेतस्य श्राद्धादि मातुश् चैव यथोदितम् । >
> कृत्वा तीर्ण-प्रतिज्ञः स तीर्थानि तानि चाकरोत् ॥ >
> सन्तुष्ट-पितृ-वरतस् ततः प्रोक्तं हि नाम तत् । >
> **समन्त**-पञ्चकम् इति मुनिभिर् दैवतैः सह ॥ इति ॥२॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) : मनुजा** इति धर्माधिकारित्वात् । हे **राजन्न्** इति नर-श्रेष्ठेन त्वया तद् बुद्ध्यत एवेति भावः । यद् वा, सर्वेषां मनुजानां तत्र यानेन व्रज-जनानाम् अपि तेषां तत्र प्रयाणं सङ्केतेन बोधयति, श्रेयः स्नान-दानादि सुकृतम् ॥२॥


______


**जीव-गोस्वामी (लघु-वैष्णव-तोषणी) :** हे **राजन्न्** इति । **तं** पूर्व-कथायाम् आविष्टम् अस्याम् अवधापयति । अत्र पूर्वतोऽपि रस-विशेषोऽस्तीति द्योतनाय श्रेयः स्नान-दानादि-सुकृतम् ॥२॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) : समन्त**-**पञ्चकं** कुरु**-क्षेत्रं** सूर्योपरागे खल्व् अस्यैव क्षेत्रस्य **सर्वतः** सकाशाद् अपि पुण्य-प्रदत्वाधिक्य-श्रवणाद् इति भावः ॥२॥


______


**॥ १०.८२.३ ॥**

निःक्षत्रियां महीं कुर्वन् रामः शस्त्र-भृतां वरः ।

नृपाणां रुधिरौघेण यत्र चक्रे महा-ह्रदान् ॥

**श्रीधर-स्वामी (भावार्थ-दीपिका) :** अब्रह्मण्य् अक्षत्रिय-वध-स्थानत्वेन परशुरामस्याघापनुत्ति-स्थानत्वेन च क्षेत्रस्य पाप-निरासकत्वम् आह---निःक्षत्रियाम् इति द्वाभ्याम् ॥३॥


______


**वंशीधरः (भावार्थ-दीपिका-प्रकाशः) : यत्र** समन्त-पञ्चके ॥३॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) : शस्त्र**-**भृतां** वरत्वेनैव **निःक्षत्रियां** **कुर्वन्** यतो **रामः** रेणुका-नन्दनः महतो **ह्रदान्** पञ्च **चक्रे** इति समन्तात् पञ्च ह्रदा यस्मिन्न् इति स्यमन्त-पञ्चकम् इत्य् आख्या-करणं चोह्यम् ॥३॥


______


**जीव-गोस्वामी (लघु-वैष्णव-तोषणी) :** तत्रैव गमने हेतुः---निःक्षत्रियाम् इति । द्वयं श्री-परशुराम-प्रभाव एव तस्य तादृशत्वे हेतुर् इति **महा**-**ह्रदान्** इत्य् एतत् स्यमन्त-पञ्चकम् इतीत्य् आख्या-कारणम् ऊह्यम् समन्तात् पञ्च-ह्रदा यस्मिन्न् इति ॥३॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** क्षेत्रस्यास्य श्री-परशुराम-पराक्रम-द्योतकत्वम् आह---निःक्षत्रियाम् इति ॥३॥


______


**॥ १०.८२.४ ॥**

ईजे च भगवान् रामो यत्रास्पृष्टोऽपि कर्मणा ।

लोक[^५७]ं सङ्ग्राहयन्न् ईशो यथान्योऽघापनुत्तये ॥

[^५७]: लोकस्य ग्राहयन् लोकं ग्राहयन्नित्यर्थः।


**श्रीधर-स्वामी (भावार्थ-दीपिका) :** अन्यो विद्वन् यथा ॥४॥


______


**वंशीधरः (भावार्थ-दीपिका-प्रकाशः) :** ईश्वरत्वेनाहङ्काराभावाद् अस्पृष्ट-कर्मापि---

> यस्य नाहङ्कृतो भावो बुद्धिर् यस्य न लिप्यते । >
> हत्वापि स इमान् लोकान् न हन्ति न निबध्यते ॥ \[गीता १८.१७\] इति > श्री-मुखोक्तेः

लोक-सङ्ग्रहार्थम् **ईजे** । यथान्यः प्राकृतः ॥४॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) : भगवान्** ईश्वरः । श्री-भगवद्-अवतारत्वात् । अतः **कर्मणा** विधि-निषेध-लक्षणेनास्पृष्टोऽपि, अघस्य बहुशः सर्व-क्षत्रिय-वध-पापस्यापनुत्तये सङ्क्षपणाय **ईजे** । तत् प्रयोजनम् आह---लोकम् इति । सम्यग् ग्राहयन् शिक्षयितुम् । तच् च किम्-अर्थम् ? ईशः सर्व-लोकेश्वरः सद्-धर्म-प्रवर्तनेन लोक-हितार्थम् इति भावः । किं वा, सर्वं कर्तुं समर्थः, अतो यथान्यः कर्माधीनस् तथेजे, इति यागस्य यथा-विधि सम्यग् अनुष्ठानं च सूचितम् ॥४॥


______


**जीव-गोस्वामी (लघु-वैष्णव-तोषणी) :** लोक-सङ्ग्रहे हेतुः---ईशः सर्व-लोकेश्वरः स धर्म-प्रवर्तनेन सर्व-लोक-हितार्थम् इति भावः । प्रशंसा चेयं श्री-व्रज-वासिनां श्री-कृष्ण-मिलनानन्द-गर्भा ज्ञेया तत् तीर्थ-यात्रा-हेतुकत्वात् तस्य पद्य-द्वये चात्र तदा फलाधिक्य-वशात् ते ययुर् इत्य् अतस् तत्-प्रतिष्ठापनं च ग्रहण-योग एव । तेन कृतम् इति बोधितम् ॥४॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**जीव-गोस्वामी (बृहत्-क्रम-सन्दर्भः) :** न च यज्ञ-भोक्तुस् तव स्वार्थम् एवेदं कर्म यतो नहीति । न च त्वदीयानाम् अस्माकं स्वाभिमान-मयम् एतत् ॥४॥


______


**विश्वनाथ-चक्रवर्ती (सारार्थ-दर्शिणी) :** पापापनोदकत्वम् आह---**ईजे** चेति ॥४॥


______


**॥ १०.८२.५-६ ॥**

महत्यां तीर्थ-यात्रायां तत्रागन् भारतीः प्रजाः ।

वृष्णयश् च तथाक्रूर-वसुदेवाहुकादयः ॥

ययुर् भारत तत् क्षेत्रं स्वम् अघं क्षपयिष्णवः ।

गद-प्रद्युम्न-साम्बाद्याः सु[^५८]चन्द्र-शुक-सारणैः ॥

[^५८]: सुचन्द्रो रुक्मिणी-पुत्रश् चारु-चन्द्र-नामा, सुक-सारणौ यादव
    तैः सह । इदम् उत्तरान्वयि।


**श्रीधर-स्वामी (भावार्थ-दीपिका) :** आगन्न् आजग्मुः भारतीर् भारत्यः ॥५॥


______


**वंशीधरः (भावार्थ-दीपिका-प्रकाशः) : तीर्थ**-यात्रायाम् उपस्थितायाम् । तत्र कुरुक्षेत्रे ॥५॥ **तत्** **क्षेत्रं** समन्त-पञ्चकम् ॥६॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** महत्याम् इति सर्व-ग्रासेन महा-पर्वतत्वात् । अत एव भारत्यो **भारत-**वर्ष-वर्तिन्यः सर्वा एवेत्य् अर्थः । तासाम् एव तत्राधिकारि-विशेषात् प्रजा एव विशेषतो निर्दिशन्, तासु परम-श्रेष्ठत्वाद् आदौ यादवान् आह---वृष्णय इति यादवाः । **च**-शब्दाद् श्री-राम-कृष्णादयोऽपि । न च राजसूयादाव् इव वृद्धा गृहेषु स्थिता इत्य् आह---तथेति समुच्चये । आदि-शब्दात् शूरान्धकादयः । तेषां विशेषतो निर्देशो वृद्धत्वादिना तेषां सत्-कर्मादर-विशेषात् । तत्राक्रूरस्यादित्वां तस्यात्यन्तादर-विशेषात् । यद् वा, तथा तेन प्रेजानां महा-पर्व-यात्रा-प्रकारेणैवाक्रूरादयो वृष्णयः **स्वम्** **अघं** **क्षपयिष्णवः** क्षपयितुम् इच्छव इत्य् अर्थः । एतच् **च**---यद् यद् आचरति श्रेष्ठस् **तत्** तद् एवेतरो जनः \[गीता ३.२१\] इति न्यायेन । श्री-जामदग्न्यवल् लोक-शिक्षणार्थम् एव । अत एव श्री-राम-कृष्णयोः साक्षाद् अनुक्तिश् च तयोः श्री-नन्दादि-व्रज-जन-समागमनं तत्र प्रयाणात् । हे भारतेति **भारत**-वंश्य-प्रधानेन त्वया मुख्यानां कर्म-कारणं तद् यात्रा-मुख्य-प्रयोजनं च बुध्यत एवेति भावः । केवलं पुण्य-परा वृद्धा एव । कुमाराश् च **ययुर्** इत्य् आह---गदेति । सुचन्द्रः श्री-रुक्मिण्याः पुत्रोऽष्यमश् अश् चारुचन्द्रस् तद्-आदिभिः सह गदादयश् च ययुः ॥५-६॥


______


**जीव-गोस्वामी (लघु-वैष्णव-तोषणी) :** महत्याम् इत्य् अर्धकम् । महत्याम् इति सर्व-ग्रासेन महा-पर्वतत्वात् । अत एव भारत्यः **भारत**-वर्ष-वर्तिन्यः प्रायः सर्वा एवेत्य् अर्थः । वृष्णय इति युग्मकम् । प्रजास्व् अवतीर्णत्वं तच्-छ्रेष्ठत्वाङ्गीकाराद् आदौ यादवान् आह---वृष्णय इति सपादेन । श्री-कृष्ण-रामादय इत्य् अर्थः । यथा ते तथैवाक्रूरादय इति तेषां प्रायः श्री-कृष्ण-साहित्य-गमनादर्शनात्, तथाक्रूरस्यादित्वं कर्मण्य् अत्यन्तादूरात् **स्वम्** **अघं** **क्षपयिष्णवः** क्षपयितुम् इच्छव इत्य् अर्थः । एतच् च विशेषः सर्वेषाम् एव तत्र वृष्णीनां लीलया तद् अन्य् केषाञ्चित् वस्तुतोऽपि न केवलं पुण्य-परावृद्धा एव कुमाराश् च **ययुर्** इत्य् आह---गदेत् । ते द्वारका-रक्षणे के आसन् ? तत्राह---सुचन्द्रेति पाद-त्रयेण । सुचन्द्रः श्री-रुक्मिण्याः पुत्रश् चारुदेष्णः ॥५-६॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** आगन् आजग्मुः **भारतीः** भारत्यः ॥५-६॥


______


**॥ १०.८२.७-८ ॥**

आस्तेऽनिरुद्धो रक्षायां कृतवर्मा च यूथपः ।

ते रथैर् देव-धिष्ण्याभैर् हयैश् च तरल-प्लवैः ॥

गजैर् नदद्भिर् अभ्राभैर् नृभिर् विद्याधर-द्युभिः ।

व्यरोचन्त महा-तेजाः पथि काञ्चन-मालिनः ॥

**श्रीधर-स्वामी (भावार्थ-दीपिका) :** सुचन्द्र-शुक-सारणैः सहानिरुद्धो द्वारका-रक्षायाम् आस्ते । तथा **कृत-वर्मा** च यूथ-पतिः सेनानीः । **देव**-**धिष्ण्याभैर्** विमान-सङ्काशैः । तरलास् तरङ्गास् तद्वत् प्लवो गतिर् येषां तैः ॥७॥

**विद्याधर**-द्युभिर् विद्याधराणाम् इव द्युतिर् येषां तैः । **महा**-तेजा **महा**---तेजसः ॥८॥


______


**वंशीधरः (भावार्थ-दीपिका-प्रकाशः) :** ते वृष्णयः । तरलश् चञ्चले वक्रे तरङ्गे सुर-षिङ्गयोः इति कोषात् । भेकोडुपगतौ प्लवः इति । भेदादीनां समाहार-द्वन्द्वः ॥७॥

**महा**-तेजा इति समासान्तो ड-प्रत्ययः ॥८॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) : रक्षायां** रक्षार्थम् आस्ते आसीत् । तस्याभिनव-वयस्त्वादिना यद् यात्रापेक्षा-विशेषात् । यद् वा, मुख्यतमानां चतुर्णां तेषाम् एकतमस्य तत्रापेक्ष्यत्वात् तत्रापि तस्य सर्व-लघुत्वाद् इति । ते वृष्णयो रथादिभिः सेना-चतुर्-अङ्गैः कृत्वा ॥७॥

कलत्रैः सह **पथि** विशेषेण श्री-नन्दादि-समागमाशयाधिक्येनारोचन्त अशोभन्तेति द्वाभ्याम् अन्वयः । **नदद्भिर्** मदेन बृंहमाणैः । किं **च**, अभ्राभैः स्थौल्यादिना मेघ-तुल्यैः । नृभिः पदातिभिः । काञ्चनस्य माला तत्-पुष्प-माल्यम् । किरीट-कुण्डलादि-रूपेण पङ्क्तिर् वा, तद्वन्तः ॥८॥


______


**जीव-गोस्वामी (लघु-वैष्णव-तोषणी) : रक्षायां** रक्षार्थम् आस्ते आसीद् इति अनिरुद्धस्यात्य् अल्प-वयस्त्वादिना लघुत्वेऽपि प्राधानान् महानुभावत्वं ज्येष्ठान्वयत्वात् तादृश-व्यवहारार्हत्वं च दर्शितम् । अनिरुद्धोऽयं श्री-कृष्ण-पुत्रो वा ते इति च युग्मकम् । ते वृष्णयो रथादिभिः सेनायाश् चतुर्भिर् अङ्गैः कारण-भूतैः नृभिः पदातिभिः ॥७-८॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** अनिरुद्धो द्वारका-रक्षायाम् आस्ते इति तस्यैव श्वेत-द्वीपस्थस्य पालन-कर्तृ-विष्णुत्वेन प्रसिद्धेः । **देव**-**धिष्ण्याभैर्** **देव**-विमान-तुल्यैः ॥७॥

**महा**-तेजा **महा**-तेजसः ॥८॥


______


**॥ १०.८२.९-१० ॥**

दिव्य-स्रग्-वस्त्र-सन्नाहाः कलत्रैः खे-चरा इव ।

तत्र स्नात्वा महा-भागा उ[^५९]पोष्य सुसमाहिताः ॥

[^५९]: उपष्येति सूर्योपराग-निमित्तं, तीर्थोपवासस्य तत्र
    निषिद्धत्वात्।


ब्राह्मणेभ्यो ददुर् धेनूर् वासः-स्रग्-रुक्म-मालिनीः ।

राम-ह्रदेषु विधिवत् पुनर् आप्लुत्य वृष्णयः ॥

**श्रीधर-स्वामी (भावार्थ-दीपिका) :** दिव्या अत्युत्तमाः स्रग् वस्त्र-सन्नाहा येषाम् ॥९॥

पुनर् अन्येद्युर् आप्लुत्य । यद् वा, तस्मिन्न् एवाहनि मुक्ति-स्नानं कृत्वा ॥१०॥


______


**वंशीधरः (भावार्थ-दीपिका-प्रकाशः) :** तत्र राम-ह्रदेषु ॥९॥

यथान्येद्युर् अन्यस्मिन् दिने द्वितीय-दिवस-स्नाने । पुनः पद-प्रयोगास्वारस्यं मत्वाह---यद् वेति । मुक्ति-स्नानं ग्रहणान्त-स्नानम् । आदौ स्नानं तथा चान्ते मध्ये दानं प्रकीर्तितम् इति स्मृतेः ॥१०॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** स्रक् पुष्पादि-निर्मिता । सन्नाहः कवचम् । एवं महा-तेजस्त्वादिना शीघ्रग-दिव्य-रथारोहणादिना च खेचराः सिद्धा इव । तथा तेषु ह्रदेषु महान् भागो भाग्यं श्री-भगवद्-बन्धुत्व-कारणम् । किं वा, प्रेम-भक्ति-लक्षणो लाभांशो येषां यादवानां ते, इति बाह्यान्तराशेष-सुसम्पत्तिमत्ता सद्-धर्म-परता च सूचिता । अत उपोष्य सूर्य-ग्रहणापेक्षयैव, न तु तीर्थोपवासापेक्षया । वर्जयित्वा कुरुक्षेत्रम् इति स्मृतेः । सुसमाहिताश् च क्रीडादि-परित्यागेन तद्-एक-चित्ताः सन्तः । स्वन्नम् उत्तमान्नं द्विजाग्रेभ्यः विप्रेभ्यः श्री-भगवद्-भक्ति-परत्वादिना विप्र-श्रेष्ठेभ्यो वा महा-भागत्वम् एव दर्शयन् स्वन्न-दानादौ \[स्नान-दानादौ\] सुसङ्कल्पितम् आह---कृष्ण इति । श्री-देवकी-नन्दने भगवति, न इति प्रत्येकं स्व-स्व-परिवारापेक्षया ॥९-१०॥


______


**जीव-गोस्वामी (लघु-वैष्णव-तोषणी) :** कलत्रैः सह खेचराणां दृष्टान्तत्वं साधारण-जन-चमत्काराय श्री-कृष्णे चन्द्रादीनाम् इव तत्र तेषु ह्रदेषु उपोष्य सूर्य-ग्रहणापेक्षयैव, न तु तीर्थोपवासापेक्षया, मुण्डनं चोपवासश् च सर्व-तीर्थेष्व् अयं विधिः, वर्जयित्वा कुरुक्षेत्रम् इति स्मृतेः ॥९-१०॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** पुनर् आप्लुत्य उपराग-मुक्ति-स्नानं कृत्वा ॥१०॥


______


**॥ १०.८२.११-१२ ॥**

ददुः स्वन्नं द्विजाग्र्येभ्यः कृष्णे नो भक्तिर् अस्त्व् इति ।

स्वयं च तद्-अनुज्ञाता वृष्णयः कृष्ण-देवताः ॥

भुक्त्वोपविविशुः कामं स्निग्ध-च्छायाङ्घ्रिपाङ्घ्रिषु ।

तत्रागतांस् ते ददृशुः सुहृत्-सम्बन्धिनो नृपान् ॥

**श्रीधर-स्वामी (भावार्थ-दीपिका) :** स्निग्धा शीतला छाया येषाम् अङ्घ्रि-पानाम् अङ्घ्रिषु मूलेषु ॥१२॥


______


**वंशीधरः (भावार्थ-दीपिका-प्रकाशः) :** तद्-अनुज्ञाता ब्राह्मणादिष्टाः ॥११॥

स्निग्धः शीतल-चिक्कणे इति धरणिः । अङ्घ्रिषु अधस्तात् । तत्र कुरुक्षेत्रे । ते यदवः ॥१२॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** एवं ग्रहण-दिनेऽप्य् आह---स्वयम् इति । च तु स्वयं त्व् इत्य् अन्यतो विशेषं बोधयति---तम् एवाह । तेन कृष्णेनानुज्ञाताः स्व-स्व-स्थाने प्रस्थापिता अनुमोदिता वा सन्तो भूत्वा, यतः कृष्ण एव देवता इष्ट-देवो येषां **ते** । अतस् तद्-अनुज्ञयैव स्निग्ध-च्छायाङ्घ्रिपाङ्घ्रिः बन्धु-वर्ग-समागमापेक्षया कामं यथेष्टम् उपविविशुः । बान्धवा मित्राणि सम्बन्दिनः नृपान् इति पाठः स्पष्टः । पाठान्तरं स्पष्टम् तान् एवाह---मत्स्येति । उशीनरान् आवन्त्यान् ॥११-१२॥


______


**जीव-गोस्वामी (लघु-वैष्णव-तोषणी) :** स्वन्नम् उत्तमान्नं महा-भागत्वम् एव दर्शयन् स्नान-दानादौ सुसङ्कल्पितम् आह---कृष्ण इति । न इति प्रत्येकं स्व-स्व-परिवारापेक्षया भक्तिः सादर-प्रेमास्तु भगवतात् लालसा-स्वभावोऽयम् । एवं ग्रहण-दिने कृतम् उक्त्वा तत्-पर-दिनेऽप्य् आह---स्वम् इति । तद्-अनुज्ञाताः व्रत-समाप्तौ तद्-अनुज्ञाम् प्रार्थ्य प्राप्य चेत्य् अर्थः । तत्र हेतुः---कृष्ण इति ॥११॥

तत्रेति सार्ध-द्वयम् । कांश्चिन् निजागमनात् पूर्वम् आगतान् कांश्चित् पश्चाद् आगतान् तत्र कांश्चिद् उपरागात् पूर्वं कांश्चित् तु पश्चाद् ददृशुर् इत्य् अर्थः ॥१२॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** स्निग्धा छाया येषां तेषाम् अङ्घ्रिपानाम् अङ्घ्रिषु तलेषु ॥१२॥


______


**॥ १०.८२.१३-१४ ॥**

मत्स्योशीनर-कौशल्य-विदर्भ-कुरु-सृञ्जयान् ।

काम्बोज-कैकयान् मद्रान् कुन्तीन् आन[^६०]र्त-केरलान् ॥

[^६०]: कुन्ती-नारट्ट्केरलान् इति पाठः । तत्र आरट्टान् स्न्धुपारीणान्।


अन्यांश् चैवात्म-पक्षीयान् परांश् च शतशो नृप ।

नन्दादीन् सुहृदो गोपान् गोपीश् चोत्कण्ठिताश् चिरम् ॥

**श्रीधर-स्वामी (भावार्थ-दीपिका) :** *न व्याख्यातम्।*


______


**वंशीधरः (भावार्थ-दीपिका-प्रकाशः) :** आनर्तेत्य् अत्र आरट्टेति पाठोऽपि क्वचित् ॥१३॥

आत्म-पक्षीयाः पाण्डवाद्याः । पराश् च दुर्योधन-पक्षीया गान्धाराद्याः ॥१४॥


______


**श्रीनाथ-चक्रवर्ती (चैतन्य-मत-मञ्जुषा) : नन्दादीन्** नन्द-सनन्दोप**नन्दादीन्** **सुहृदो** **गोपान्** दामादीन् **गोपीश्** **चोत्कण्ठिताश्** **चिरम्** इत्य्-आदिना ॥१४॥


______


**सनातन-गोस्वामी (बृहद्-वैष्णव-तोषणी) :** काम्बोजान् आरदांश् च सिन्धु-पारीणान् एव । अपि अन्यान् अप्य् आत्म-**पक्षीयान्** इति । मत्स्यादीनाम् आत्म-पक्षीयत्वम् उक्तम्। च-काराद् उदासीनांश् च । यद् वा, एव इव । आत्म-**पक्षीयान्** इव । **परांश्** च विपक्षान् तीर्थे द्वेषाति-त्यागात् शतश इत्य् असोभयेष्व् अप्य् अन्वयः । **सुहृदो** मित्राणि । सुहृद् इत्य्-आदौ प्राग् उक्तेऽपि पुनर् अप्य् एतद् उक्तिः सौहृद-विशेष-विवक्षया । च अपि । **गोपीश्** च **चिरम्** उत्कण्ठिताः श्री-भगवद्-दर्शनोत्सुकाः । अतोऽन्यासां बह्वीनां स्त्रीणां समागमेऽप्य् आसाम् एव दर्शनोक्तिः । सर्व-श्रैष्ठ्यात् श्री-भगवद्-दिदृक्षया व्यग्राणाम् अतोऽग्रतोऽभिस्रुतानां तासाम् एवादौ दर्शनात् । किं च, तासां परम-दुर्लभ-दर्शनत्वेन सर्वान्ते निर्देशः । अत-एव च-कारश् च एवं प्रेमोद्रेकेण सम्बोधयति---नृपेति ॥१३-१४॥


______


**जीव-गोस्वामी (लघु-वैष्णव-तोषणी) :** नृपान् एवाह---मत्स्येति । उशीनरान् आवन्त्यान् । काम्बोजान् आरदांश् च सिद्नु-पारीयान् श्री-नन्दादींश् च । तत्रागतान् इत्य् अन्वयार्थस्यायं भावः---ज्ञातीन् वो द्रष्टुम् एष्यामः \[भा।पु। १०.४५.२३\] इति अत्वायां-अभिप्रायेण मथुरा-द्वारकादौ पूर्वम् आगमनं प्रतिपाद्य, ततः परमोत्कण्ठितास् ते कथम् अपि तन्-मिषं लब्ध्वा गता इति **सुहृदो** मित्राणि सुहृद् इत्य् आदौ प्राग् उक्तेऽपि पुनर् अप्य् एतद् उक्तिः सौहृद-विशेष-विवक्षया **गोपीश्** च **चिरम्** उत्कण्ठिताः श्री-भगवद्-दर्शनोत्सुका इत्य् एवम् अत्रान्यत्र च तासाम् ईदृश-विशेषणं विना निर्देश एव न क्रियत इति माहात्म्य-विशेषः सूचितः । एवं प्रेमोद्रेकेण सम्बोधनं नृपेति ॥१३-१४॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**जीव-गोस्वामी (बृहत्-क्रम-सन्दर्भः) : नन्दादीन्** इत्य् आदि । नन्दोपनन्द-सन्**नन्दादीन्** **सुहृदो** **गोपान्** दाम-सुदाम-वसुदामादीन् । **गोपीश्** चोत्कण्ठिता इत्य् आदिनान्योन्य-सन्दर्शनेनेत्य् अत्र नन्दादयो वसुदेवादिभिः परिष्वङ्गं चक्रुर् इत्य् अर्थः ॥१४॥


______


**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**॥ १०.८२.१५ ॥**

अन्योन्य-सन्दर्शन-हर्ष-रंहसा

प्रोत्फुल्ल-हृद्-हृद्वक्त्र-सरोरुह-श्रियः ।

आश्लिष्य गाढं नयनैः स्रवज्-जला

हृष्यत्-त्वचो रुद्ध-गिरो ययुर् मुदम् ॥

**श्रीधर-स्वामी (भावार्थ-दीपिका) :** प्रोत्फुल्लैर् **हृद्**-**हृद्वक्त्र**-सरोरुहैः श्री-ः शोभा येषां ते ॥१५॥


______


**वंशीधरः (भावार्थ-दीपिका-प्रकाशः) :** *न व्याख्यातम्।*


______


**श्रीनाथ-चक्रवर्ती (चैतन्य-मत-मञ्जुषा) : अन्योन्य**-**सन्दर्शन**- इत्य्-आदिना नन्दादयो वसुदेवादयश् च स्त्रियश् च संवीक्ष्य ॥१५॥


______


**सनातन-गोस्वामी (बृहद्-वैष्णव-तोषणी) :** तत्रादौ सामान्यतः सर्वेषां पुंसां मिथः समागम-सुखम् आह---अन्योन्येति । अन्योन्यं यत् सन्दर्शनं साक्षाद्-दर्शनं, तेन हर्षस्य रंहो वेगः, तेन कृत्वा प्रकर्षेण उत्फुल्लानि **हृद्**-रूपाणि **हृद्वक्त्र**-रूपाणि च सरोरुहाणि, तैः श्री-र् येषां तथा-भूताः सन्तो गाढम् **आश्लिष्य** मुदं ययुः । तल्-लक्षणम् आह---नयनैर् इत्य् आदि-विशेषणैस् त्रिभिः । येषां यथोत्तरम् तल्-लक्षणत्वे श्रैष्ठ्यम् इत्य् आनन्द-विशेष उक्तः ॥१५॥


______


**जीव-गोस्वामी (लघु-वैष्णव-तोषणी) :** तत्रादौ श्री-कृष्ण-भक्तानां सामान्यतः सर्वेषां पुंसां समागम-सुखम् आह---अन्योन्येति । अन्योन्यं यत् सन्दर्शनं साक्षाद्-दर्शनं, तेन हर्षस्य रंहो वेगः, तेन कृत्वा प्रकर्षेण उत्फुल्लानि हृदय-पाणि-**हृद्वक्त्र**-रूपाणि च सरोरुहाणि, तैः श्री-र् येषां तथा-भूताः सन्तो गाढम् **आश्लिष्य** मुदं ययुः । नयनैर् इत्य् आदि-विशेषणैस् त्रिभिः, एषां यथोत्तरम् उक्त-लक्षणत्वे श्रैष्ठ्यम् इत्य् आनन्द-विशेष उक्तः ॥१५॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**॥ १०.८२.१६ ॥**

स्त्रियश् च संवीक्ष्य मिथोऽतिसौहृद-

स्मितामलापाङ्ग-दृशोऽभिरेभिरे ।

स्तनैः स्तनान् कुङ्कुम-पङ्क-रूषितान्

निहत्य दोर्भिः प्रणयाश्रु-लोचनाः ॥

**श्रीधर-स्वामी (भावार्थ-दीपिका) :** अतिसौहृदेन यत् स्मितं तेनामला अपाङ्गैर् दृशो दृष्टयो यासां ताः । मिथः परस्परं **संवीक्ष्य** दोर्भिर् अभिरेभिरे आलिङ्गनं कृतवत्यः ॥१६॥


______


**वंशीधरः (भावार्थ-दीपिका-प्रकाशः) : निहत्य** संयोज्य ॥१६॥


______


**श्रीनाथ-चक्रवर्ती (चैतन्य-मत-मञ्जुषा) : मिथोऽतिसौहृद**-इत्य्-आदिषु **स्त्रियश्** च कुन्त्य्-आदयो देवक्यादिभिः श्री-गोप्यो रुक्मिण्य्-आदिभिः परिष्वङ्गं चक्रुर् इत्य् अर्थः ॥१६॥


______


**सनातन-गोस्वामी (बृहद्-वैष्णव-तोषणी) :** तथैव स्त्रीणाम् अप्य् आह---**स्त्रियश्** चेति । सम्यग् वीक्ष्य साक्षाद् दृष्ट्वा । सं -शब्दार्थम् एव विवृणोति---अतिसौहृदेति । मिथो **दोर्भिः** प्रसारितैर् अभिरेभिरे । अत एव **स्तनैः** **स्तनान्** मिथो नितरां हत्वा गाढालिङ्गनेन पीनोत्तुङ्ग-कुचानाम् अधिक-मर्दनात् । प्रणयेनाश्रु-युक्त-लोचना इत्य् अत्र प्रणय-शब्द-प्रयोगस् तासां स्नेह-विशेषेणाश्रु-स्रावाधिक्यं द्योतयति । च-शब्द-बलात् हृष्यत्-त्वचो रुद्ध-गिर इत्य् अप्य् अत्र बोद्धव्यम् एव । प्रणय-स्वभावात् ॥१६॥


______


**जीव-गोस्वामी (लघु-वैष्णव-तोषणी) :** तथैव तद्-भक्तानां स्त्रीणाम् आह---**स्त्रियश्** चेति । मिथ इति सर्वत्रोपयोज्यं **निहत्य** गाढालिङ्गनाद् उन्मर्द्य ॥१६॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**॥ १०.८२.१७ ॥**

ततोऽभिवाद्य ते वृद्धान् यविष्ठैर् अभिवादिताः ।

स्वागतं कुशलं पृष्ट्वा चक्रुः कृष्ण-कथा मिथः ॥

**श्रीधर-स्वामी (भावार्थ-दीपिका) :** *न व्याख्यातम्।*


______


**वंशीधरः (भावार्थ-दीपिका-प्रकाशः) :** ततः स्त्री-मेलापोत्तरम् । ते यदवः ॥१७॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** एवं सर्व-जनानां सामान्यतः समागमम् उक्त्वा अधुना विशेषत आह---तत इति । हे वृष्णयः
! सर्व एव नृपादयो वा लोकाः **वृद्धान्** ज्येष्ठान् **यविष्ठैः**
कनिष्ठैर् **मिथः** **पृष्ट्वा** कृष्णस्य **कथाश् चक्रुर्** इत्य् एतस्य किञ्चिद् दूर-स्थित्या परोक्षं किं वान्तिके साक्षाद् एव प्रेम-वैवश्यात्, एवम् अग्रेऽपि ज्ञेयम् ॥१७॥


______


**जीव-गोस्वामी (लघु-वैष्णव-तोषणी) :** एवं सर्व-जनानां सामान्यतः समागमम् उक्त्वा विशेषत आह---तत इति । **वृद्धान्** ज्येष्ठान् **यविष्ठैः** कनिष्ठैः मिथः **पृष्ट्वा** **मिथः कथाश् चक्रुः** ॥१७॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**॥ १०.८२.१८ ॥**

पृथा भ्रातॄन् स्वसॄर् वीक्ष्य तत्-पुत्रान् पितराव् अपि ।

भ्रातृ-पत्नीर् मुकुन्दं च जहौ सङ्कथया शुचः ॥

**श्रीधर-स्वामी (भावार्थ-दीपिका) : सङ्कथया** मिथः स-प्रेम-गोष्ठ्या ॥१८॥


______


**वंशीधरः (भावार्थ-दीपिका-प्रकाशः) : तत्**-पुत्रान् **भ्रातृ**-स्वसृ-पुत्रान् । **शुचः** शोकान् अश्रूणि वा, शोकेऽस्रे शुक् तथा शुद्धौ इति निरुक्तिः । गाथायां च पुराणादेः प्रेम-गोष्ठ्यां च सङ्कथा इति च ॥१८॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** तत्रैव श्री-कुन्ती-वसुदेवयोर् विशेषं रस-विशेषेण विस्तार्याह---पृथेति पञ्चभिः । भ्रतॄन् श्री-वसुदेवादीन्, स्वसॄः श्रुतदेव्य्-आद्याः, **तत्**-पुत्रान् बलदेव-गदादीन् सन्तर्दनादींश् **च**, पितरौ शूरं **तत्**-पत्नीं च भोज्यां **भ्रातृ**-पत्नीः श्री-देवक्य्-आद्याः, **शुचः** चिरादर्शन-शोकान् **जहौ** तत्याज । यद् वा, अश्रून्य् अमुञ्चत् ॥१८॥


______


**जीव-गोस्वामी (लघु-वैष्णव-तोषणी) :** तत्रैव श्री-कुन्ती-वसुदेवयोर् विशेषं रस-विशेषणं विस्तार्याह---पृथेति पञ्चभिः । भ्रतॄन् श्री-वसुदेवादीन् स्वसॄः श्रुतदेव्य्-आद्याः, **तत्**-पुत्रान् श्री-राम-गदादीन् सन्तर्दनादींश् च पितरौ शूरं **तत्**-पत्नीं च भोज्या **भ्रातृ**-पत्नीः श्री-देवक्य्-आद्याः, **शुचः** चिरादर्शन-शोकान् **जहौ** तत्याज । यद् वा, अश्रून्य् अमुञ्चन् ॥१८॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**॥ १०.८२.१९ ॥**

**कुन्त्य् उवाच---**

आर्य भ्रातर् अहं मन्ये आत्मानम् अकृताशिषम् ।

यद्[^६१] वा आपत्सु मद्-वार्तां नानुस्मरथ सत्तमाः ॥

[^६१]: यत् यतः अनु सर्वतः पश्चाद् अपि न स्मरथ बहुत्वं पुत्राद्य्
    अपेक्षया।


**श्रीधर-स्वामी (भावार्थ-दीपिका) :** ताम् एव वसुदेव-पृथयोः सङ्कथाम् आह---आर्येत्य्-आदि चतुर्भिः । **अकृताशिषम्** अपूर्ण-मनोरथम् ॥१९॥


______


**वंशीधरः (भावार्थ-दीपिका-प्रकाशः) :** ताम् एव प्रेम-गोष्ठी-रूपाम् एव । **आर्य-भ्रातर्** ज्येष्ठ-भ्रातः । यद्यपि अग्रजातेति तां कन्यां शूरोऽनुग्रह-काम्यया । अददत् कुन्ति-भोजाय इति महा-भारतोक्त्या पृथैव ज्येष्ठा, तथापि तद्-भ्रातृषु वसुदेवस्यैव ज्यैष्ठ्यम् इति यत्-तदोर् नित्य-सम्बन्धाद् यतो **नानुस्मरथ**, ततो हेतोर् अकृतात्मानम् इति योज्यम् ॥१९॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** तत्र श्री-भगवत्-पितृत्वेन श्री-वसुदेवस्य सर्वतः श्रैष्ठ्यात् तं संबोध्याह---आर्येति । हे गुरो ! ज्येष्ठत्वात् । इत्य् आत्मनस् तत्-पाल्यत्वं सूचयति । हे **भ्रातर्** इति स्नेहं जनयति । यद् **वा**, एकम् एव-पदं हे बृहद्-**भ्रातर्** इत्य् अर्थः । भावः स एव । यद् यस्मात् वै अपि आपत्स्व् अपि सत्तमा बन्धु-वात्सल्य-दीन-वात्सल्यादिना महा-साधु-वरा अपि यूयं **नानुस्मरथ** अन्वाचयेनापि न स्मरथ, बहुत्वं पुत्राद्य्-अपेक्षया ॥१९॥


______


**जीव-गोस्वामी (लघु-वैष्णव-तोषणी) :** तत्र श्रैष्ठ्यात् श्री-वसुदेवम् संबोध्याह---आर्येति । हे गुरो ! ज्येष्ठत्वात् । इत्य् आत्मनस् तत्-पाल्यत्वं सूचयति । हे **भ्रातर्** इति स्नेहं जनयति । यद् **वा**, एकम् एव-पदं हे बृहद्-**भ्रातर्** इत्य् अर्थः । भावः स एव । यद् यस्मात् । **सत्तमाः** सत्तमत्वेन बन्धु-वात्सल्य-दीन-वात्सल्य-योग्यापेक्षया ॥१९॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) : अकृताशिषम्** अकृत-सुकृतम् यद् यतो वै निश्चितम् एव सत्तमा अपि नानुस्मरथेति ममैव भाग्यं नास्ति, युष्माकं कोऽपराध इति भावः ॥१९॥


______


**॥ १०.८२.२० ॥**

सुहृदो ज्ञातयः पुत्रा भ्रातरः पितराव् अपि ।

नानुस्मरन्ति स्व-जनं यस्य दैवम् अदक्षिणम् ॥

**श्रीधर-स्वामी (भावार्थ-दीपिका) : यस्य** **दैवम्** **अदक्षिणम्** अननुकूलं तं **स्व**-जनम् **अपि** सन्तं सुहृदादयो **नानुस्मरन्ति** । अतो मम दैवं प्रतिकूलं, युष्माकं कोऽपराध इति भावः ॥२०॥


______


**वंशीधरः (भावार्थ-दीपिका-प्रकाशः) : यस्य** तं नानुस्मरन्तीत्य् अर्थः । प्रतिकूले रमा-कान्ते सरले वक्रता भवेत् इत्य्-आद्य्-उक्तेः ॥२०॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** सुहृदः सम्बन्धिनः सुहृद्-आदीनां यथोत्तरं सेन्हणुस्मरणे श्रैष्ठ्यम् ॥२०॥


______


**जीव-गोस्वामी (लघु-वैष्णव-तोषणी) :** सुहृदः सम्बन्धिनः सुहृद्-आदीनां यथोत्तरं सेन्हणुस्मरणे श्रैष्ठ्यम् ॥२०॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**॥ १०.८२.२१ ॥**

**श्री-वसुदेव उवाच---**

अम्ब मास्मान् असूयेथा द[^६२]इव-क्रीडनकान् नरान् ।

[^६२]: ईश-क्रीडनकातरान् इति पाठे ईश-क्रीडया कातरान् विवशान्।


ईशस्य हि वशे लोकः कुरुते कार्यतेऽथ वा ॥

**श्रीधर-स्वामी (भावार्थ-दीपिका) :** *न व्याख्यातम्।*


______


**वंशीधरः (भावार्थ-दीपिका-प्रकाशः) :** स्वसरि मातरि चाम्बा इति व्याडिः । **अम्ब** हे स्वसः ! ॥२१-२२॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) : अम्ब** हे मातर् इति कनिष्ठ-भगिनीत्वेन स्नेह-विशेषात् देवस्य ईश्वरस्य क्रीडनं क्रीडा, तेन कातरान् विवशान् देव-**क्रीडनकान्** **नरान्** इति पाठे पाठान्तरे **क्रीडनकान्** क्रीडा-साधनानि तत्रापि **नरान्** देवाद्य्-अपेक्षया स्वल्प-शक्तिमत इत्य् अर्थः । रोग-जरा-मरणादि-धर्मिणो **वा** । अयम् एव पाठः । सत्-सम्प्रदाय-सिद्धः । आद्यास् तु चित्-सुख-पाठ-सम्मतः । एवम् उक्तम् अस्वातन्त्र्यम् एव दर्शयति---**हि** यतः । **वशे** तिष्ठन्न् एव स्वयं किञ्चित् करोति । अथवा इति समुच्चये । अन्येन किञ्चित् कार्यते च । यद् वा, लोको यत् **कुरुते** कार्यते **वा** तत् सर्वम् **ईशस्य** **वशे** तद्-अधीनम् एवेत्य् अर्थः ॥२१॥


______


**जीव-गोस्वामी (लघु-वैष्णव-तोषणी) : अम्ब** हे मातर् इति कनिष्ठ-भगिनीत्वेन स्नेह-विशेषात् देवस्य ईश्वरस्य क्रीडनं क्रीडा, तेन कातरान् विवशान् । देव-**क्रीडनकान्** **नरान्** इति पाठे **क्रीडनकान्** क्रीडा-साधनानि । तत्रापि **नरान्** देवाद्य्-अपेक्षया स्वल्प-शक्तिमत इत्य् अर्थः । रोग-जरा-मरणादि-धर्मिणो **वा** । आद्यास् तु पाठः चित्-सुख-सम्मतः । एवम् उक्तम् अस्वातन्त्र्यम् एव दर्शयति---ईशस्येति **। हि** यतः । अथवा इति समुच्चये । **लोकः** स्वातन्त्रेय्ण यत् **कुरुते** कार्यते पारतन्त्र्येण, तत्र नियोजन-विषयो भवति, तत् सर्वम् **ईशस्य** **वशे** तद्-अधीनम् एवेत्य् अर्थः । तस्य नियोजकस्यापि नियोजकत्वात् ॥२१॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) : अम्ब** हे परम-वत्सले ! कनिष्ठ-भगिनीत्य् अर्थः । दैवस्य **क्रीडनकान्** क्रीडा-साधनानि **कुरुते** स्वातन्त्र्येण कार्यते पारतन्त्र्येण ॥२१॥


______


**॥ १०.८२.२२ ॥**

**कंस-प्रतापिताः सर्वे वयं याता दिशं दिशम्**[^६३] **।**

[^६३]: दिशो दश, दिशो दशः इति पाठौ।


एतर्ह्य् एव पुनः स्थानं दैवेनासादिताः स्वसः ॥

**श्रीधर-स्वामी (भावार्थ-दीपिका) :** ईश-वशत्वम् एवाह---**कंस**-प्रतापिता इति । हे **स्वसः** ! **एतर्ह्य्** **एव** संप्रत्य् **एव** ॥२२॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः), श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** कंसेन प्रकर्षेण तापिताः पीडिताः । दैवेनेश्वरेणैव, न तु स्व-शक्त्या इत्य् अस्वातन्त्र्यम् **एव** दृढीकृतम् । हे स्वसर् इति भगिनीत्वेन तत् सर्वं त्वया श्रुतम् अस्त्य् एवेति भावः । यद् वा, ताम् आश्वासयन् प्रहर्षयति---**एतर्ह्य्** एवेत्य् अनेनास्या यात्राया **कंस**-वधस्य पश्चात् श्री-द्रौपदी-विवाहानन्तरं श्री-युधिष्ठिरस्य राज्यार्ध-प्राप्तेर् आनन्तर्य-सम्भवेऽपि राजसूयानन्तरत्वम् **एव** ज्ञेयम् । युधिष्ठिरम् अनुव्रताः \[भा।पु। १०.८२.२६\] इति वक्ष्यमाणत्वात् । तथा तत्र जरासन्ध-शिशुपालाद्य्-अभावाच् च । ततश् च चिर-कालेऽतीतेऽत्यतर्ह्य् एवेत्य् आश्वासनार्थम् । यद् वा, **कंस**-भयेन दूरं गतानां यादवानां तदानीम् **एव** सर्व-श्रेष्ठत्वेन सर्व-सम्मान-कर्तार्हत्वात् । ततश् चाच्युतस्य सर्व-सौन्दर्यादि-परिपूर्णस्य भगवतः सन्दर्शः साक्षाद्-दर्शनम् । तेनतद् **एव** परमानन्दो ब्रह्म-सुखाद् अपि सुख-विशेषः, तेन निवृत्तास् तृप्ताः परिपूर्णा इत्य् अर्थः । किं वा, निःशेषेण वृता व्याप्ता आसन् ॥२२॥


______


**जीव-गोस्वामी (लघु-वैष्णव-तोषणी) :** कंसेति । अयम् अर्थः--- पूर्वं तात्कौमारम् आरभ्य वेणस्यैव कंसस्य प्राबल्ये विशेषतश् च केश्य्-अरिष्ट-तृणावर्त-पूतनादि-सङ्ग्रहे जाते, तेन **प्रतापिताः** नभो-वाणीम् आरभ्य तु ततोऽप्य् अतितरां कीर्तिमद्-आदि-जन्मारभ्य, ततोऽप्य् अधिकतमं **प्रतापिताः** देवर्षि-वचनम् आरभ्य तु **दिशं** गताः, तद्-उपलक्षणत्वेन बद्धाश् च प्रस्थापित-बालक-द्वये गोकुले तत्-कृतोपद्रवस्थिति-भीताश् च । तद् एतद् अप्य् उपलक्षणं जरासन्ध-कृत-मुहुर्-अवरोधे तु **दिशं** **दिशं** गन्तुम् अप्य् अशक्ता द्वारकाम् आगताः । अपि जतु-गृहे भवतां दाह\--प्रतीत्या निरालम्ब-व्यग्र-चित्ता वयम् **एतर्ह्य्** **एव** भवत्-पुत्राणां कुर्व्-अर्ध-राज्य-प्राप्ति-समय-रूपे दशां श्रोतुम् आगृह्णत्या भवत्या ज्ञायत इति भावः ॥२२॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** कंस-प्रतापिताः सर्वे वयं दिशं दिशं याता \[भा।पु। १०.८२.२१\] इत्य् अन्यान् इतस् ततः **कंस**-भयात् पलायितान् यादवान् क्रोडीकृत्योक्तम् । **एतर्ह्य्** **एव** समये, हे **स्वसः** ! ॥२२॥


______


**॥ १०.८२.२३ ॥**

**श्री-शुक उवाच---**

वसुदेवोग्रसेनाद्यैर् यदुभिस् तेऽर्चिता नृपाः ।

आसन्न् अच्युत-सन्दर्श-परमानन्द-निर्वृताः ॥

**श्रीधर-स्वामी (भावार्थ-दीपिका) :** *न व्याख्यातम्।*


______


**वंशीधरः (भावार्थ-दीपिका-प्रकाशः) :** ते कुरुक्षेत्र-गताः ॥२३-२६॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** आद्य-शब्दाद् अक्रूरान्धकादयः । यद् यात्रायाम् आगताः सर्वे गन्ध-पुष्पादिभिर् अर्चिताः सम्मानिताः । मिथोऽर्चने योग्येऽपि यदुभिर् आर्चनं । तेषाम् एव सर्व-श्रेष्ठत्वेन सर्व-सम्मानकतार्हत्वात् । ततश् चाच्युतस्य सर्व-सौन्दर्यादि-परिपूर्णस्य भगवतः सन्दर्शः साक्षाद्-दर्शनं, तेनतद् एव वा परमानन्दो ब्रह्म-सुखाद् अपि सुख-विशेषः, तेन निर्वृतास् तृप्ताः परिपूर्णा इत्य् अर्थः । किं वा, निःशेषेण वृता व्याप्ता आसन् ॥२३॥


______


**जीव-गोस्वामी (लघु-वैष्णव-तोषणी) :** मिथोऽर्चने योग्येऽपि यदुभिर् एवार्चनं तेषाम् एव सर्व-श्रेष्ठत्वेन सर्व-सम्मानकतार्हत्वात् । ततश् चाच्युतस्य सर्व-सौन्दर्यादि-परिपूर्णस्य भगवतः सन्दर्शः साक्षाद्-दर्शनं, तेनतद् एव वा परमानन्दः, ब्रह्म-सुखाद् अपि सुख-विशेषः, तेन निर्वृतास् तृप्ताः परिपूर्णा इत्य् अर्थः ॥२३॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**॥ १०.८२.२४ ॥**

भीष्मो द्रोणोऽम्बिका-पुत्रो गान्धारी स-सुता तथा ।

स-दाराः पाण्डवाः कुन्ती सञ्जयो विदुरः कृपः ॥

**श्रीधर-स्वामी (भावार्थ-दीपिका), वंशीधरः (भावार्थ-दीपिका-प्रकाशः), श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** नृपान् एव नाम्ना निर्दिशन् परमानन्द-निर्वृतत्व-मूल-कारणं पुनर् अप्य् उक्त-पोष-न्यायेनाह---भीष्मेति चतुर्भिः । अम्बिकायाः पुत्र इति धृतराष्ट्रस्यान्धत्वं सूचितम् । सोऽपि **सुता** दुर्योधनादयः । तथेति समुच्चये । **दाराः** श्री-द्रौपद्य्-आदयः ॥२४॥


______


**जीव-गोस्वामी (लघु-वैष्णव-तोषणी) :** नृपान् एव नाम्ना निर्दिशन् परमानन्द-निर्वृति-हेतौ तस्मिन् वैशिष्ट्यम् आह---भीष्मेति चतुर्भिः । अम्बिकायाः पुत्र इति धृतराष्ट्रस्यान्धकत्वं सूचितम् । सुताः दुर्योधनादयः । तथेति समुच्चये । **दाराः** श्री-द्रौपद्य्-आदयः ॥२४॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**॥ १०.८२.२५ ॥**

कुन्तीभोजो विराटश् च भीष्मको नग्नजिन् महान् ।

पुरुजिद् द्रुपदः शल्यो धृष्टकेतुः स काशि-राट् ॥

**श्रीधर-स्वामी (भावार्थ-दीपिका), वंशीधरः (भावार्थ-दीपिका-प्रकाशः), श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) : महान्** इति । भक्त्या निज-कन्या-दानेन भगवदीय-श्वशुर-वर्गेषु नग्नजितः श्रैष्ठ्यात्, पुरुजित् शैब्यः श्री-मित्रविन्दा-पिता, **काशिराट्** सुदक्षिण-भ्रातान्यो वा कश्चित्, तेन सह वर्तत इति द्वयोः स्नेहः सूचितः । यद् वा, **स** काशी-निवासेन शुष्क-ज्ञान-परोऽपि ॥२५॥


______


**जीव-गोस्वामी (लघु-वैष्णव-तोषणी) : महान्** इति । भक्त्या निज-कन्या-दानेन भगवदीय-श्वशुर-वर्गेषु नग्नजितः श्रैष्ठ्यात् पुरुजित् शैब्यः श्री-मित्रविन्दा-पिता, **काशिराट्** सुदक्षिण-भ्रातान्यो वा कश्चित्, तेन सह वर्तत इति द्वयोः स्नेह-विशेषः सूचितः ॥२५॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**॥ १०.८२.२६ ॥**

दमघोषो विशालाक्षो मैथिलो मद्र-केकयौ ।

युधामन्युः सुशर्मा च स-सुता बाह्लिकादयः ॥

**श्रीधर-स्वामी (भावार्थ-दीपिका), वंशीधरः (भावार्थ-दीपिका-प्रकाशः), श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** विशालाक्षो मैथिलो बहुलाश्वः, अन्यो वा तद्-देशाधिपः कश्चित् । आदि-शब्दात् सहदेवादयः ॥२६॥


______


**जीव-गोस्वामी (लघु-वैष्णव-तोषणी) :** विशालाक्षः कश्चित् मैथिलो बहुलाश्वश् च अन्यो वा तद्-देशाधिपः कश्चित् आदि-शब्दात् तद्-अनुयायिनः ॥२६॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**॥ १०.८२.२७ ॥**

राजानो ये च राजेन्द्र युधिष्ठिरम् अनुव्रताः ।

श्री-निकेतं वपुः शौरेः स-स्त्रीकं वीक्ष्य विस्मिताः ॥

**श्रीधर-स्वामी (भावार्थ-दीपिका) :** युधिष्ठिरं येऽनुव्रतास् ते, राजसूये जितत्वात् ॥२७॥


______


**वंशीधरः (भावार्थ-दीपिका-प्रकाशः) : ये** राजानः ॥२७-२८॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** हे राजेन्द्रेति परम-विस्मयात् । किं वा, तेषां सम्राट् चासौ युधिष्ठिरश् **च**, तम् । शौरेर् निजाशेष-रूप-गुणादि-प्रकटनार्थं शुर-वंशेऽवतीर्णस्य **श्री-**भगवतः श्रियो लक्ष्म्याः सर्व-शोभाया वा **निकेतं** नित्य-वसति-स्थानं **वीक्ष्य** साक्षाद् दृष्ट्वा स्त्रीभिः सह वर्तमानाः सस्त्रीका इति तासां मुख्यतया विस्मयाधिक्यम् उक्तम्, प्रेमार्द्र-स्वभावत्वात् । यद् वा, यथा स्त्रियस् तथा तेऽपीति तुल्यो भाव-विशेषोऽभिप्रेतः ॥२७॥


______


**जीव-गोस्वामी (लघु-वैष्णव-तोषणी) :** जरासन्ध-शिशुपालयोर् अनुक्तिर् नूनं **श्री-**भगवांस् तत्रागत इति मत्सरेण तयोर् आगमनात् **युधिष्ठिरम्** अनुव्रता इति तदानीं राज्यार्ध-प्राप्तेः स्वतः **श्री-निकेतं** सर्व-शोभास्पदाविर्भावाश्रयम् । सस्त्रीकं यथा स्यात् तथा **वीक्ष्य** साक्षाद् दृष्ट्वा स्त्रीभिः सह वर्तमानाः सस्त्रीका इति तासां मुख्यतया विस्मयाधिक्यम् उक्तम्, प्रेमार्द्र-स्वभावत्वात् । यद् वा, यथा स्त्रियस् तथा तेऽपीति तुल्यो भाव-विशेषोऽभिप्रेतः ॥२७॥


______


**जीव-गोस्वामी (क्रम-सन्दर्भः) :** स**स्**त्रीकं यथा स्यात् तथा **वीक्ष्य** तद् दर्शनम् ॥२७॥


______


**जीव-गोस्वामी (बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) : युधिष्ठिरम् अनुव्रताः** इति तदानीं तस्य राज्यार्ध-प्राप्तेः ॥२७॥


______


**॥ १०.८२.२८ ॥**

अथ ते राम-कृष्णाभ्यां सम्यक् प्राप्त-समर्हणाः ।

प्रशशंसुर् मुदा युक्ता वृष्णीन् कृष्ण-परिग्रहान् ॥

**श्रीधर-स्वामी (भावार्थ-दीपिका), वंशीधरः (भावार्थ-दीपिका-प्रकाशः), श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) : अथ** तद्-अनन्तरं पूर्वं यदुकुल-श्रेष्ठैः श्री-वसुदेवाधिभिर् एवार्चनम् इति तेषाम् एव तत्र मुख्यता । अधुना च भगवद्भ्याम् एवेति तयोर् एव मुख्यतेति विशेषः । सर्वानन्द-प्रदत्वात् कृष्णः सर्व-रमणाच् च रामः । अतस् ताभ्यां सर्व-श्रेष्ठतमाभ्यां सकाशात् सम्यग् उत्तम-प्रकारेण प्रकर्षेणाधिक्येनाप्तं लब्धं सम्यग् उत्तमम् अर्हणं पूजा तद्-उपकरणं वा यैस् **ते** । अतो **मुदा** आ **सम्यक्** **युक्ता**ः सन्तः प्रशंसस् तुष्टुवुः । कुतः ? कृष्णस्य निजाशेषैश्वर्य-प्रकटनार्थम् अवतीर्णस्य साक्षाद् भगवतः **परिग्रहान्** सेवकान् इत्य् अर्थः । यद् वा, **कृष्ण** एव परिग्रहो मूलं धन-कुटुम्बादिकं वा येषां तान्, परिग्रहः परिजने पत्न्यां स्वीकार-मूलयोः इति विश्वः ॥२८॥


______


**जीव-गोस्वामी (लघु-वैष्णव-तोषणी) :** अथानन्तरं स्वयं श्री-**राम**-कृष्णाभ्याम् अपि तत्रापि सम्पत्, परिग्रहः परिजने पत्न्यां स्वीकार-मूलयोः इति विश्वः ॥२८॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**॥ १०.८२.२९ ॥**

अहो भोज-पते यूयं जन्म-भाजो नृणाम् इह ।

यत् पश्यथासकृत् कृष्णं दुर्दर्शम् अपि योगिनाम् ॥

**श्रीधर-स्वामी (भावार्थ-दीपिका) : जन्म**-**भाजो** नृणां मध्ये स-फल-जन्मानः ॥२९॥


______


**वंशीधरः (भावार्थ-दीपिका-प्रकाशः) :** यद् यतः ॥२९॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** यदुराजत्वेन श्रैष्ठ्यात् । नरपतित्वेन स्व-साम्याद् वा उग्रसेनं सम्बोध्याह---**अहो** इति । सादर-सम्बोधने हर्षे वा । यूयम् इति सर्व-यदु-कुलापेक्षया । योगिनां समाधिमताम् **अपि** सकृद् **अपि** दुर्दर्शं चित्तेऽपि द्रष्टुम् अशक्यम् ॥२९॥


______


**जीव-गोस्वामी (लघु-वैष्णव-तोषणी) :** यदु-राजत्वेन श्रैष्ठ्य-व्यवहारात् नृपत्वेन स्व-साम्यमननाद् वा उग्रसेनं सम्बोध्याह---**अहो** इति । सादर-सम्बोधने आश्चर्ये वा योगिनां सनकादीनाम् **अपि** सकृद् **अपि** दुर्दर्शं कृच्छ्रेणैवान्तः साक्षात् कार्यम् ॥२९॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**॥ १०.८२.३० ॥**

य[^६४]द्-विश्रुतिः श्रुति-नुतेदम् अलं पुनाति

[^६४]: यत् यस्य । षष्ट्या लुग् आर्षः।


पादाव् अनेजन-पयश् च वचश् च शास्त्रम् ।

भूः काल-भर्जित-भगापि यद्-अङ्घ्रि-पद्म-

स्पर्शोत्थ-शक्तिर् अभिवर्षति नोऽखिलार्थान् ॥

**श्रीधर-स्वामी (भावार्थ-दीपिका) :** किं **च**, न केवलं तस्य दर्शनम् एव, अपि तु अत्यन्त-दुर्लभं बहु युष्माकं स्वतः संपन्नम् इत्य् आहुः---यद् विश्रुतिर् इति द्वाभ्याम् । यद् इति पृथक् पदम् । यस्येत्य् अर्थः। **विश्रुतिः** कीर्तिः श्रुतिभिर् नुता वेदैः स्तुता इदं विश्वम् अलम् अत्य्-अर्थं **पुनाति** । यद् विश्रुति-श्रुतिर् अमीवम् अलम् इति पाठे श्रुतिः श्रवणम् अमीवं पापम् इति । यस्य **पादाव्** **अनेजन**-पयो गङ्गा च यस्य वचो वाक्य-रूपं शास्त्रं च वेदाख्यं विश्वं **पुनाति** । किं **च**, कालेन भर्जितं दग्धं भगं माहात्म्यं यस्याः, सा तथा-विधापि भूर्य् अस्याङ्घ्रि-**पद्म**-स्पर्शेनोत्था आविर्भूता **शक्तिर्** यस्याः सा । नोऽस्माकम् अखिलान् अर्थान् अभितो वर्षति ॥३०॥


______


**वंशीधरः (भावार्थ-दीपिका-प्रकाशः) :** अन्यद् आह---किं च इति । बहु श्री-कृष्ण-नैकट्यम् । इत्य् अर्थ इति---इत्य् अर्थकः । न केवलं वयं पूता एवापि त्व् अभीष्टम् अपि प्राप्ता इत्य् आहुः---किं च इति । कालेन कलिना । तथा-विधापि नष्ट-सामर्थ्यापि ॥३०॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) : श्रुति**-नुतेति सर्वोत्कर्षमयत्वम् । अलम् इति स-वासना-शेष-मल-क्षपणम् उक्तम् । च अपि, **शास्त्रम्** अपि । एवं विश्रुत्य्-आदीनां यथोत्तरं पावनत्वे न्यूनत्वं कैमुतिक-न्यायेनैव व्याख्या । एवं पौर्विकं सामान्य-माहात्म्यम् उक्त्वाधुनिक-विशेषत्वम् आह---भूर् इति । कालः कलिः । तदानीं तत्-प्रवेशात् **पद्म**-रूपकेण सुकोमलत्वादिना तस्य भू-स्पर्शनानर्हत्वम्, तथापि स्पर्श-प्राप्त्या परम-सौभाग्यं च सूचितम् । अत एवोत्थ-सर्वार्थ-शक्तिः सती नो दुर्भगाणाम् अप्य् अस्माकम् अखिलान् अर्थान् अभितो वर्षति, अविच्छेदेन सम्पादयति ॥३०॥


______


**जीव-गोस्वामी (लघु-वैष्णव-तोषणी) :** यद् इति युग्मकम् । षष्ठ्या लुक् छान्दसः । विश्व-श्रुत्य्-आदीनां यथोत्तरं पावनत्वे न्यूनत्वम् । एवं प्राचीनां साधारणं माहात्म्यम् उक्त्वा साम्प्रतं विशेषम् आह---भूर् इति । कालः कलिः तदानीं तस्य प्रवेशात् **पद्म**-रूपकेण सुकोमलत्वादिना तस्य भू-स्पर्शार्हत्वं, तथापि स्पर्श-प्राप्त्या परम-सौभाग्यं च सूचितः । अत एव उत्थ-सर्वार्थ-शक्तिः सती नोऽस्माकम् अखिलानर्थान् अभितो वर्षति अविच्छेदेन सम्पादयति । तद् इति तृतीयाया लुक् सयौनः यौन-सम्बन्धेन सहितः सपिण्ड-बन्धः । पक्षान्तरे च सपिण्डं समान-पिण्डता ज्ञातित्वम् इत्य् अर्थः । निरय-वर्त्मनीति लोक-दृष्ट्या स्वर्गापवर्ग-विरमः दर्शनादि-परम-महा-सुख-विशेष-प्रदानेन स्वर्ग-रूप-महा-विषय-भोगे ब्रह्मानुभव-सुखे च वैतृष्ण्यापादकः स्वयम् इति युष्मदीय-प्रयासं विनेत्य् अर्थः । यद् वा, अयनय्मयः संसारः, तस्मान् निर्गतं निरयं वर्त्मापि यस्य तस्मिन् स्वयम् एव विष्णुः सर्व-व्यापकः साक्षाद् भगवान् एवेत्य् अर्थः । अन्यत् तैः ।\

______

तत्र तद् इति सामान्य-निर्देश इत्य् आदौ तत् किम् अपि वस्त्व् इत्य् अर्थः । विष्णुर् इति तद्-विशेषणम् अजहल्-लिङ्गम् इति स्थितेऽपि तात्पर्य-वृत्त्या स इत्य् अवगम्यत इत्य् अर्थः । यद् वा, तद् इति पुंस्य् अपि प्रथमाया लुक् छान्दसः ॥३०-३१॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** यद् इति । पृथक् पदं यस्येत्य् अर्थः । **विश्रुतिः** कीर्तिः श्रुतिभिर् नुता इदं विश्वम् अलम् अत्य् अर्थं **पुनाति** यस्य **पादाव्** एन्जनपयो गङ्गा च यस्य वचो वाक्य-रूपं शास्त्रं वेदाख्यं च विश्वं **पुनाति** । किं **च**, कालेन भर्जितं दग्धं भगं माहात्म्यं यस्याः सापि **यद्**-**अङ्घ्रि**-पद्मयोः स्पर्शेन उत्तिष्ठति **शक्तिर्** यस्यास् तथा-भूता सती नोऽस्माकम् अखिलान् अर्थान् पुरुषार्थान् अभितो वर्षति ॥३०॥


______


**॥ १०.८२.३१ ॥**

त[^६५]द्-दर्शन-स्पर्शनानुपथ-प्रजल्प-

[^६५]: तत् स इत्य् अर्थः । प्रथमायाश् छान्दसो लुक्।


शय्यासनाशन-सयौन-सपिण्ड-बन्धः ।

येषां गृहे निरय-वर्त्मनि वर्ततां वः

स्वर्गापवर्ग-विरमः स्वयम् आस विष्णुः ॥

**श्रीधर-स्वामी (भावार्थ-दीपिका) : दर्शनं** च, **स्पर्शनं** **चानुपथो**ऽनुगतिश् च, **प्रजल्पो** गोष्ठी च, **शय्या** शयनं च, **आसनं** च, **अशनं** भोजनं च, **यौनं** विवाह\--सम्बन्धस् तेन सह वर्तमानः **स-पिण्ड-बन्धो** दैहिक-सम्बन्धः, तेन श्री-कृष्णेन सह दर्शनाद्य्-उपलक्षितः स-यौनः स-पिण्ड-बन्धो **येषां** वोऽस्ति । किं च, **येषां वो गृहे विष्णुः स्वयम् आस** आविरभूत् । **निरय-वर्त्मनि** प्रवृत्ति-मार्गे **वर्तमानानां स्वर्गापवर्गाभ्यां विरमयति** वितृष्णान् करोतीति तथा सः । ते यूयं जन्म-भाज इति ।

यद् वा, **तद्** इति सामान्य-निर्देशः । स इत्य्-अर्थः । स **विष्णुः स्वयं येषां वो निरय-वर्त्मनि** संसार-कारणे **गृहे वर्तमानानाम्** अपि बध्यते सम्बन्ध्यत इति **बन्धो दर्शनादिभिः** सम्बद्धः सन् **स्वर्गापवर्ग-विरम आस** । परम-सुख-प्रदो बभूवेत्य् अर्थः ॥३१॥


______


**वंशीधरः (भावार्थ-दीपिका-प्रकाशः) :** तेन यौन-बन्ध-स-पिण्ड-बन्धो दैहिक-सम्बन्धेन यौन-स-पिण्ड-**बन्धः** । **दर्शन**-**स्पर्शनानुपथ**-**प्रजल्प**-**शय्यासनाशन**इर् उपलक्षितश् चासौ स-यौन- पिण्ड-बन्धस् तथा । पुनस् तेन सह दर्शनादिः स-पिण्ड-बन्धान्तस् तथा । येषाम् इत्य् अस्य पुनर् अन्वयम् आह---किं च इति । पूर्व-व्याख्यायाम् अर्थ-दौर्लभ्यं मत्वाह---यद् वा इति । सामान्य-निर्देशो हि शब्द-मात्र-निर्देशः । इत्य् अर्थ इति---स च प्रकृतार्थ-पर इति । इत्य् अर्थ इति---परम-सुखं भक्ति-सुखम् एव

______


> या निर्वृतिस् तनु-भृतां तव पाद-पद्म- >
> ध्यानाद् भवज्-जन-कथा-श्रवणेन वा स्यात् । >
> सा ब्रह्मणि स्व-महिमन्य् अपि नाथ मा भूत् >
> किं त्व् अन्तकासि-लुलितात् पततां विमानात् ॥ \[भा।पु। ४.९.१०\]

इति ध्रुवोक्तिर् इति भावः । तीर्थस् तु स्वर्गापवर्गयोर् विशेषेण रमणं यस्मात् स तथा । ज्ञानाद् एव स्वर्गो ज्ञानाद् एवापवर्गः इति श्रुतेर् इत्य् आह ॥३१॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** सयौनो यौन-सम्बन्धेन सहितः **सपिण्ड**-**बन्धः** । पक्षान्तरे च सपिण्डं समान-पिण्डता ज्ञातित्वम् इत्य् अर्थः । **निरय**-वर्त्मनीति लोकानां गृह-स्वभावाभिप्रायेण, **स्वर्गापवर्ग**-विरमो दर्शनादि-परम-महा-सुख-विशेष-प्रदानेन स्वर्ग-रूप-महा-विषय-भोगतो ब्रह्मानुभव-सुखाच् चातितुच्छता-ज्ञापनेन वैतृष्ण्यापादकः । **स्वयम्** इति युष्मदीय-प्रयासं विनैवेत्य् अर्थः । साक्षाद् इति वा । विष्णुर् निजाशेषैश्वर्य-विस्तारणेन विश्व-व्यापको भगवान् । अन्यत् तैर् व्याख्यातम् ।

यद् वा, विष्णुर् विश्वेश्वरोऽपि येषाम् **आस** यदीय आत्मीयो बभूवेत्य् अर्थः । गृह इत्य् अस्य पूर्वेणान्वयः । स्व-स्व-गृह-मध्ये यद् दर्शनादि स्वर्गापवर्गो विरमयति अतितुच्छत्वादिना भक्तेभ्यो विच्छेदयतीति तथा सः ॥३०॥


______


**जीव-गोस्वामी (लघु-वैष्णव-तोषणी) :** त्रिंश-श्लोकस्य व्याख्या द्रष्टव्या ॥

**---------------------------------------------------------------------------------------------------------------------**

**जीव-गोस्वामी (कृष्ण-सन्दर्भः१२०): येषां वो** युष्माकं वृष्णीनां **गृहे विष्णुः** श्री-कृष्णाख्यो भगवान् **स्वयम्** आत्मना स्वभावत एव **आस** निवासं चक्रे, न त्व् अन्येन हेतुनेति **तद्**-वासस्य स्वाभाविकत्वं दर्शितम् । कथं-भूते **गृहे** ? **अनिरय-वर्त्मनि**---निरयः संसारः, **तद्**-वर्त्म प्रपञ्चः, ततोऽन्यस्मिन्, प्रपञ्चातीत इत्य् अर्थः । कीदृशानां वः ? तस्मिन्न् एव **वर्तमानानाम्** । स्वयं कथं-भूतः ? **स्वर्गापवर्ग-विरमः** स्वर्गस्यापवर्गस्य च विरमो येन । यो निज-भक्तेभ्यस् **तद्**-बहिर्मुखताकरं स्वर्गं न ददाति, **तद्**-भक्त्य्-उदासीनं केवलं मोक्षं च न ददाति, किन्तु तान् स्व-चरणारविन्द-तल एव रक्षतीत्य् अर्थः।

**येषां** युष्माकं तु **गृहे** स एवं-भूत एवासेत्य् आह---**तद्**-दर्शनेति । तस्य युष्मत्-कर्तृकं **दर्शनं** च, **अनुपथो**ऽनुगतिश् च, **प्रजल्पो** गोष्ठी च, तथा युष्मत्-संवलिता **शय्या** शयनं च, आसनं च, **अशनं** भोजनं च, तैर् विशिष्टैश् चासौ **स-यौन-स-पिण्ड-बन्धश्** चेति शाक-पार्थिवादिवन् मध्य-पद-लोपी कर्मधारयः । तत्र वृष्णिभिः सह यौन-बन्धो विवाह\--सम्बन्धः, स-पिण्ड-बन्धो दैहिक-सम्**बन्धः**, ताभ्यां सह वर्तमानोऽसाव् इति बहुव्रीहि-गर्भता ॥३१॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) : तद्** इत्य् अपि पृथक् पदं तेन सहेत्य् अर्थः । दर्शनाद्य्-उपलक्षितः सयौनः सपिण्डो बन्धु-सम्बन्धो **येषां** वोऽस्ति । किं च, **येषां** वो **गृहे** **विष्णुः** **स्वयम्** **आस** आविर्बभूव द्योतते स्मेति वा निर्य-वर्त्म पापं तस्मान् निवर्ततां निवर्तमानानां निष्पापानाम् इत्य् अर्थः । **स्वर्गापवर्ग**-स्पृहाया विरमो विरामो यस्मात् सः ॥३१॥


______


**॥ १०.८२.३२ ॥**

**श्री-शुक उवाच---**

नन्दस् तत्र यदून् प्राप्तान् ज्ञात्वा कृष्ण-पुरोगमान् ।

तत्रागमद् वृतो गोपैर् अनः-स्थार्थैर् दिदृक्षया ॥

**श्रीधर-स्वामी (भावार्थ-दीपिका) : अनः-स्थार्थैर्** इति । तत्रैव वास-चिकीर्षया शकटेषु स्थापितैर् अर्थैः सहागत इत्य् अर्थः ॥३२॥


______


**वंशीधरः (भावार्थ-दीपिका-प्रकाशः) : तत्र** कुरुक्षेत्रे । **तत्र** कृष्णादि-पार्श्वे । इत्य् अर्थ इति---तीर्थ-यात्रा-मुख्य-फल-श्री-**कृष्ण**-दर्शनम् एवेति मत्वा तत्-पार्श्व एवागत इति भावः ॥३२॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** एवं श्री-कुन्ती-वसुदेवादीनां सम्भाषणादिक-मल्लकतयादौ सूचीकटाह\--न्यायेन समाप्याधुना कुरुक्षेत्र-यात्राया मुख्य-प्रयोजनं श्री-नन्दादिभिः सह श्री-भगवत्-समागम-सम्भाषणादिकं विस्तरेणाह---नन्द इत्य्-आदिना यावत्-समाप्ति । **तत्र** कुरुक्षेत्रे प्रकर्षेण सर्व-परिवार-साहित्य्-आदिना आप्तान् आगतान् चरादि-द्वारा अनुमानेन वा, निजानुभवेन वा **ज्ञात्वा** ।

ननु तस्य केवलैर् यदुभिः किम् इत्य् आशङ्क्याह---कृष्णो व्रज-चित्ताकर्षकः स्व-पुत्रः पुरोगमोऽग्रतो येषां तान् । यत्र ते वसन्ति, तत्रैव स्वयम् आगमत् । गोपैः श्री-दामादिभिर् वृतः । अत्यन्त-विरह-खिन्नानां स्वभावोऽयं यच् चिराद् आसन्नं प्रेष्ठं द्रष्टुं सर्वैर् बन्धुभिर् मिलित्वा गम्यत इति । **गोपैर्** इत्य् उपऌअक्षणम्, गोपीभिश् च, दिदृक्षयेति तदानीं तद्-दर्शनस्यैव पर्म-दुर्लभताया महा-लाभताया वा मननात् । किं वा, चिर-विच्छेदेन दर्शन-मात्रस्यैवात्यन्तोपेक्षणात् । यद् वा, **अनः**-स्थासु शकटोपरि-स्थितासु श्री-गोपीष्व् अर्थः श्री-कृष्णार्थं प्रिय-द्रव्यादि येषां तैः । किं वा, श्री-भगवता सह द्वारकायां गत्वा वस्तुम्, अन्तः-स्थोर्य् यः परिवारादि सर्व-धनं येषां तैः ॥३२॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** एवं श्री-कुन्ती-वसुदेवादीनां सम्भाषणादिकम् अल्पकतयादौ समाप्य कुरुक्षेत्र-यात्राया मुख्य-प्रयोजनम् उष-रागात् प्राग् एवागतैः श्री-नन्दादिभिः पूर्व-युक्त्या दुर्घट-मिलनैः सह तदानीन्तनम् एव श्री-भगवतः समागमं विस्तरेणाह---नन्द इत्य्-आदिना यावद्-अध्याय-समाप्ति । **तत्र** कुरुक्षेत्र-प्रकर्षेण सर्व-परिवार-साहित्य्-आदिना **प्राप्तान्** आगतान् चरादि-द्वारा **ज्ञात्वा** ।

ननु तस्य केवलैर् यदुभिः किम् इत्य् आशङ्क्याह---कृष्णो व्रज-चित्ताकर्षकः स्व-पुत्रः पुरोगमोऽग्रो येषां तान् । गोपैः श्री-मद्-उपनन्दादिभिर् वृतः । एक-शेषेण गोपीभिश् च तत्-पत्न्य्-आदिभिः । **तत्र** हेतुः---दिदृक्षयेति । भवत्व् अन्येषाम् अन्यत् पारलौकिकम् ऐहिकं च, तेषां तु श्री-**कृष्ण**-दिदृक्षैव तत्रागमनं निमित्तम् इत्य् अर्थः । इति तेषां तद्-विरहोचित-दशापि सूचिता । अन्यत् तैः ।\

______

यद् वा, **अनः**-स्थासु शकटोपरि-स्थासु श्री-गोपीष्व् अर्थः श्री-कृष्णार्थ-प्रिय-द्रव्यादिर् येषां तैः ॥३२॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** अन्तः-स्थाः ये अर्थः स्व-पुत्रं कृष्णं भोजयितुं तन्-निकटे वासं कर्तुं च आनीतास् तैश् च वृतः ॥३२॥


______


**॥ १०.८२.३३ ॥**

तं दृष्ट्वा वृष्णयो हृष्टास् तन्वः प्राणम् इवोत्थिताः ।

परिषस्वजिरे गाठं चिर-दर्शन-का[^६६]तराः ॥

[^६६]: कातरा व्याकुलाः अत्युत्सुका वा।


**श्रीधर-स्वामी (भावार्थ-दीपिका) :** *न व्याख्यातम्।*


______


**वंशीधरः (भावार्थ-दीपिका-प्रकाशः) : तं** नन्दम् ॥३३-३४॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) : तन्वः** कर-चरणाद्य्-अङ्गानि । यथा मुख्यं **प्राणम्** आगतं प्राप्योत्तिष्ठन्ति, तथोत्थिता इति सद्यो युगपद् उत्थानं वृष्णीनां तद्-एकालम्बन-जीवनत्वं च सूचितम् । गाढं परितः सर्वाङ्ग-व्याप्त्या सस्वजिरे आलिङ्गितवन्तः । कुतः ? चिरेण यद् दर्शनं तेन कातरा विवशाः । यद् वा, चिरं दर्शने कातरा अत्युत्सुकाः ॥३३॥


______


**जीव-गोस्वामी (लघु-वैष्णव-तोषणी) :** वृष्णयः श्री-कृष्णावास-द्वार-सभोपविष्टाः **तन्वः** **तन्वः** कर-चरणाद्य्-अङ्गानि मूर्च्छितानां यथा मुख्यं **प्राणम्** आगतं प्राप्योत्तिष्ठन्ति तथोत्थिता इति सद्यो युगपद् उत्थानं वृष्णीनां तद्-एकालम्बन-जीवनत्वं च सूचितम् इति तस्य परम-गुणो व्यक्तः । अत एव चिरेण यद् दर्शनं तेन **कातराः** विवशाः । यद् वा, चिरं दर्शने कातरा अत्युत्सुकाः । अत एव गाढं **परिषस्वजिरे** ॥३३॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**॥ १०.८२.३४ ॥**

वसुदेवः परिष्वज्य सम्प्रीतः प्रेम-विह्वलः ।

स्मरन् कंस-कृतान् क्लेशान् पुत्र-न्यासं च गोकुले ॥

**श्रीधर-स्वामी (भावार्थ-दीपिका) :** वसुदेवस् तं **परिष्वज्य** **प्रेम**-विह्वलो बभूवेति शेषः ॥३४॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः), श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** एवं सामान्येन सर्वेषां समागमम् उक्त्वाधुना विशेषेणाह---वसुदेव इत्य्-आदिना । सम्यक् प्रीतो हृष्टः । सं-शब्देनान्येभ्यो विशेषो द्योतित एव । अत एव प्रेम्णा विह्वलो विवशः । किं वा, कम्प-पुलकादि-विकारैर् आकुलोऽभूद् इत्य् अर्थः । तत्रैव हेतुः---**स्मरन्**न् इति । **क्लेशान्** स्व-बन्धन-**पुत्र**-वधादीन् । **पुत्र**योः **पुत्र**स्य वा न्यासम् । तद्-दर्शनेन पूर्व-वृत्तं स्मृत्वा तत्-क्लेश-वर्ग-निस्तार-हेतु-तदीय-महोपकारानुसन्धानाद् इत्य् अर्थः ॥३४॥


______


**जीव-गोस्वामी (लघु-वैष्णव-तोषणी) :** एवं सामान्येन सर्वेषां समागमम् उक्त्वा तत्रैव श्री-वसुदेवस्य विशेषेणाह---वसुदेव इति । अन्योन्यतो विशेषात् सम्यक् प्रीतो हृष्टः, पश्चाच् च प्रेम्णा **विह्वलः** कम्प-पुलकादिभिर् आकुलोऽभूद् इत्य् अर्थः । किं **च**, **स्मरन्न्** इति **क्लेशान्** स्व-बन्धन-**पुत्र**-वधादीन् पुत्रयोः पुत्रस्य वा **न्यासं** तद्-दर्शनतः पूर्व-वृत्त-स्मृत्या तत्-क्लेश-वर्ग-निस्तार-हेतु-तदीय-महोपकारानुसन्धानाद् इत्य् अर्थः ॥३४॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** परिष्वज्येति । प्रथमम् अतिद्रौत्येन पितृ-कर्तृक-परिष्वङ्ग एव **पुत्र**-कर्तृक-परिष्वङ्ग-हेतुर् बभूवेति भावः । ततश् च पितृभ्यां चिर-परिष्वङ्गतः परित्यक्तयोर् एव पुत्रयोर् अभिवादनेऽवकाश इत्य् अतः परिष्वङ्गानन्तरम् अभिवादनम् उक्तं, नोचतुर् इत्य् अत्र हेतुः सास्र-कण्ठौ अश्रु-रुद्ध-कण्ठत्वाद् इत्य् अर्थः ॥३४॥


______


**॥ १०.८२.३५ ॥**

कृष्ण-रामौ परिष्वज्य पि[^६७]तराव् अभिवाद्य च ।

[^६७]: पितराव् इति तत्र तयोर् माता-पितृत्व-बुध्य-विच्छेदो व्यज्यते।


न किञ्चनोचतुः प्रेम्णा साश्रु-कण्ठौ कुरूद्वह ॥

**श्रीधर-स्वामी (भावार्थ-दीपिका) :** *न व्याख्यातम्।*


______


**वंशीधरः (भावार्थ-दीपिका-प्रकाशः) :** राम-कृष्णयोर् जन-मोहन-विडम्बनम् आह---**कृष्ण**-रामाव् इति । पूर्वम् **अभिवाद्य**, ततः **परिष्वज्य** ॥३५॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** पितुर् गौरवेण चिराश्लेष-सुखार्थं वा । पश्चात् कृतं श्री-**कृष्ण**-रामयोः समागमोत्सवं स-प्रेम् आह---कृष्णेति । पित्रोः स्नेह-भराकृष्ट-चित्तः कृष्णः, तयोः स्नेह-रमितो रामश् च तौ द्वाव् अपि क्रमेण । किं वा, सम्भ्रमेण युगपद् एव गृहीत्वा **परिष्वज्य**, एवम् अग्रेऽपि । कृष्णस्यादौ निर्देशः । स्नेह-भाराकृष्टतयाग्रेऽभिगमनात् । किं वा, सुस्निग्धेन श्री-रामेण तस्याग्रे करणात् । **पितराव्** इति सदा तयोस् तौ प्रत्य् एव माता-पितृत्व-बुद्धेः । नोचतुर् वक्तुं न शक्तौ । कुतः ? **साश्रु**-**कण्ठौ** बाष्प-रुद्ध-कण्ठत्वाद् इत्य् अर्थः ।

तत्र हेतुः---प्रेम्णेति । पित्रोः स्व-विषयकेण स्वयोश् च तद्-विषयकेण स्नेह-भरेणेत्य् अर्थः । एवम् अस्य पूर्वत्रापि सर्वत्रान्वयः । तेन कम्प-पुलकादि-विकारादयोऽपि ज्ञेयाः । इति प्रेमोद्रेकेण सम्बोधयति---कुरूद्वहेति । महा-कुल-प्रभावाणां भवादृशाम् ईदृशः स्वभावः आचारश् च युक्त एवेति भावः ॥३५॥


______


**जीव-गोस्वामी (लघु-वैष्णव-तोषणी) :** एवं तेन सहागतैः श्री-मद् उपनन्दादिभिर् अपि समागमो ज्ञेयः । तावद् एव श्री-व्रजेश्वरीम् अपि तद्-दर्शनोत्कण्ठा-विस्फुट-हृदयां वर्त्मन्य् अपि कृतोपवास-प्रायां कृशातिकृशाम् अश्र्वाविल-मुखीं स्व-सखी-गृहीत-बाहु-मध्यां पटावृत-शकटी-यानेन तद् अदूरत एवागतां निशम्य सहसैव श्री-मद्-आनकदुन्दुभिना तां च तं च तद्-अन्तरीण-परिजनैः समं निजान्तरावासं प्रापय्य तत्रैव श्री-**कृष्ण**-रामयोर् आहूतयोः सतोर् यद् वृत्तं तद् आह---कृष्णेति ।

अत्र यद्यपि व्रजाद् आगताः पित्रादयः श्री-वसुदेवादिभिः समुपविष्टाः, बहिः कक्षायां मिलिताः मात्रादयस् तु श्री-देवक्य्-आदिभिर् उपविष्टा अन्तः-कक्षायाम् इति महा-जन-व्यवहाराद् गम्यते, तथापि युगपद् इव तत्-तन्-मिलन-वर्णनं द्वयोर् अपि समान-प्रेम-परिपाटी-बोधनार्थं सङ्क्षेपार्थम् एव च कृतं तद् एवम् एव वक्ष्यमाणं श्री-देवकी-यशोदादीनां मिथः परिष्वङ्ग-सम्भाषादिकम् अपि सम्भवतीति विवेक्तव्यम् । पित्रोः स्नेह-भराकृष्ट-चित्तः कृष्णः तयोः स्नेह-रमितो रांअश् च द्वाव् अपि युगपद् एव पितरौ श्री-यशोदानन्दौ **परिष्वज्य** परिष्वङ्गानन्तरं चिरतः स्वास्थ्ये जात एवाभिवाद्य, तच् च दर्शन-मात्राद् अभिसृत पितृभ्याम् आलिङ्गितयोस् ताभ्यां स्वाभ्यां च मोचनाशक्तेः । ततः कथञ्चित् कृतेऽप्य् उपवेशे किञ्चन नोचतुः । कुशल-प्रश्नादिकं चिरं वक्तुं न शक्तौ । कुतः **साश्रु**-**कण्ठौ** बाष्प-रुद्ध-कण्ठत्वाद् इत्य् अर्थः ।

तत्र हेतुः---प्रेम्णेति । पित्रोः स्व-विषयकेण स्वयोश् च तद्-विषयकेण स्नेह-भरेणेत्य् अर्थः । एवम् अस्य पूर्वत्रापि सर्वत्रान्वयः । तेन कम्प-पुलकादि-विकारादयोऽपि ज्ञेयाः । श्री-कृष्णस्यादौ निर्देशः स्नेह-भराकृष्टतयाग्रेऽभिगमनात् । किं वा, सुस्निग्धेन श्री-रामेणैव तस्याग्रे करणात् **पितराव्** इति सदा तयोस् तौ प्रत्य् एव माता-पितृत्व-बुद्धेः इति प्रेमोद्रेकेण सम्बोधयति । कुरूद्वहेति महा-कुल-प्रभावाणां महत्तमानां भवादृशाम् अपीदृशः स्वभावः आचार-युक्त एवेति भावः ॥३५॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**॥ १०.८२.३६ ।**।

ताव् आत्मासनम् आरोप्य बाहुभ्यां परिरभ्य च ।

यशोदा च महा-भागा सुतौ विजहतुः शुचः ॥

**श्रीधर-स्वामी (भावार्थ-दीपिका) :** तौ **सुतौ** **परिरभ्य** नन्दो **यशोदा** च विरह-शोकान् विजहतुस् तत्यजतुः । यद् वा, शुचोऽश्रूणि विजहतुर् मुमुचतुर् इत्य् अर्थः ॥३६॥


______


**वंशीधरः (भावार्थ-दीपिका-प्रकाशः) :** चान् नन्दः । शुक्-पदस्योभयार्थत्वाद् आह---यद् वेति । इत्य् अर्थ इति---मोक्षण-त्य्ङाव् एकार्थकाव् एवेति ॥३६॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** आसनं श्री-वसुदेवेनातिथ्य-रीत्या । किं वा, स्नेहोद्रेक-विह्वलत्वेन तेषां पतन-शङ्कया सद्योऽर्पितम् **आरोप्य** उपवेश्य । यशोदेति श्री-दामोदर-लीलायां दाम-बन्धनादिना मुनि-जन-गेय-श्री-कृष्ण-भक्त-वश्यतादि-**महा**-यशो-विस्तारणात् । अतो **महा**-**भागा** परम-धन्या । अत एव स्नेह-विशेषापेक्षया तस्या व्यक्तो निर्देशः ।

ननु प्रकटितैश्वर्य-विशेषयोस् तयोः कथं ताभ्यां निःशङ्कं प्रौढयोर् वा स्वयम् आत्मासनारोपणादि ? तत्राह---सुताव् इति । स्नेह-भरेण सदैव तौ प्रति बालक-बुद्ध्येति भावः । विशेषेण जहतुर् इति वि-शब्देनाश्रु-मोचने श्री-कुन्त्य्-आदिभ्यो विशेष उक्तः ॥३६॥


______


**जीव-गोस्वामी (लघु-वैष्णव-तोषणी) :** ततश् च **ताव्** इति । आसनं श्री-वसुदेवेनातिथ्य-रीत्या । तत्रापि स्नेहोद्रेक-विह्वलत्वेन तेषां पतन-शङ्कया सद्योऽर्पितम् **आरोप्य** तत्रोपवेश्य । यशोदेति तादृश-प्रेम-वर्णनेनास्मभ्यम् अपि यशः-सौभाग्य-दानतया तन्-नाम्नी सेत्य् अर्थः । अतो **महा**-**भागा** परम-धन्या । **च**-कारात् श्री-नन्दश् च **महा**-भागस् तत्रोपवेश्य । अत्र श्री-यशोदाया एव साक्षाद्-उक्तिस् तत्रापि तस्या वात्सल्यादित्शय-व्यञ्जार्थम् ।

ननु प्रौढयोः प्रकटितैश्वर्य-विशेषयोस् तयोः कथं ताभ्यां निःशङ्कं प्रौढयोर् वा स्वयम् आत्मासनारोपणादि ? तत्राह---सुताव् इति । स्वाभाविक-वात्सल्येन सदैव तौ प्रति तयोस् तद्-बुद्धेर् इत्य् अर्थः । अतः सर्वतो विशेषेण जहतुः ॥३६॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** ततश् च श्री-वसुदेवेनैव स्वान्तः-पट-गृहं प्रवेशितौ स-परिजनौ गृहीत-कृष्ण-राम-हस्तौ गत्वा, तत्र किं चक्रतुर् इत्य् अपेक्षायाम् आह---**ताव्** इति । प्रथमं नन्दस् ततोऽत्युत्कण्ठास्फुट-हृदया यशोदेति क्रमः ।

ननु प्रौढयोः प्रकटितैश्वर्य-विशेषयोस् तयोः कथं ताभ्यां स्वात्मासनारोपणादिकं सम्भवेत् ? अत आह---**सुतौ** स्वाभाविक-वात्सल्यवतोस् तयोर् दृष्ट-श्रुत-तद्-ऐश्वर्ययोर् अपि तत्र सदैवाष्ट-वार्षिक-स्व-सुत-बुद्धिर् एव इति भावः । **शुचः** विरह-शोकान् । अत्र कृष्णो यदा नन्द-यशोदाभ्यां परिष्वक्तस् तद्-ऊरु-पीठ-कृतासनो बभूव, तदैव पूर्णतमो गोप-जातिर् एवाभूत् तेनैव सहोपविष्टाद् गोप-स्त्रीणाम् आलिङ्गनादिकं वक्ष्यते ॥३६॥


______


**॥ १०.८२.३७ ॥**

शुचः देवकी चाथ परिष्वज्य व्रजेश्वरीम् ।

स्मरन्त्यौ तत्-कृतां मै[^६८]त्रीं बाष्प-कण्ठ्यौ समूचतुः ॥

[^६८]: मैत्रीं हिताचरणम्।


**श्रीधर-स्वामी (भावार्थ-दीपिका) :** व्रजेश्वरीं यशोदाम् ॥३७॥


______


**वंशीधरः (भावार्थ-दीपिका-प्रकाशः) : तत्**-**कृतां** यशोदा-कृताम् । **मैत्रीं** पुत्र-रक्षण-रूपाम् ॥३७॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** अथ कृष्ण-रामयोः परिष्वङ्गाद्य्-अनन्तरं रोहिण्याः प्राग्-उक्तिः ज्येष्ठत्वात्, चिरं सहवासादिना स्नेह-विशेषाच् च । **व्रजेश्वरीम्** इति श्री-बादरायणेर् भाव-विशेषेण । ते अप्य् अतिक्रम्य तां प्रति गौरवात् । तथा तयोर् ईश्वरीत्य् अभिमान-त्यागेन तां प्रत्येश्वरी-बुद्ध्या परमादराच् च । **मैत्रीं** हिताचरणम् सम्यक् स्नेह-भरेण **बाष्प**-रुद्ध-कण्ठतया गद्गदत्वादिना चोचतुः ॥३७॥


______


**जीव-गोस्वामी (लघु-वैष्णव-तोषणी) :** अथ श्री-कृष्ण-राम-समागमाद्य्-अनन्तरं किञ्चित् स्वास्थ्ये जाते नानान्य-व्रज-वासि-लक्ष-मिलनार्थं श्री-नन्द-वसुदेवाभ्यां सह तयोर् बहिर् निर्गतयोश् च सतोर् इत्य् अर्थः । देवक्या अपि पूर्वं रोहिण्या निर्देशस् तस्याः पुत्र-मिलनानन्द-वैह्वल्येनेतः किञ्चिद् विलम्बात् । अस्याः श्री-मति व्रजे चिरं सह-वासादि-स्नेह-विशेषाच् च **व्रजेश्वरीम्** इति श्री-बादरायणेर् भाव-विशेषेण । ते अप्य् अतिक्रम्य तां प्रति महा-गौरवात् **मैत्रीं** हिताचरणम् ॥३७॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** ततश् च श्री-वसुदेवाहूते नन्दे बहिर् उग्रसेनादि-मिलनार्थं निर्गते सति **शुचः**-देवक्योर् व्रजेश्वरी-सम्मिलनम् आह---शुचःति । उपविष्टाभ्याम् एव **शुचः**-देवकीभ्यां सात्मजायाः व्रजेश्वर्याः परिरम्भः ॥३७॥


______


**॥ १०.८२.३८ ॥**

का विस्मरेत वां मैत्रीम् अ[^६९]निवृत्तां व्रजेश्वरि ।

[^६९]: दुरागमनेन त्यक्तयोर् अप्य् अनुवर्तमानाम्।


अवाप्याप्य् ऐन्द्रम् ऐश्वर्यं यस्या नेह प्रतिक्रिया ॥

**श्रीधर-स्वामी (भावार्थ-दीपिका) : अनिवृत्तां** निवृत्ति-कारणे सत्य् अप्य् अनुवर्तमानाम् । **ऐन्द्रम्** **ऐश्वर्यं** प्राप्यापि यस्याः **प्रतिक्रिया** कर्तुं न शक्यत इत्य् अर्थः ॥३८॥


______


**वंशीधरः (भावार्थ-दीपिका-प्रकाशः) : वां** युवयोर् नन्द-यशोदयोः । **यस्या** मैत्र्याः । इत्य् अर्थ इति---राज-भय-त्यक्तास्मत्-सुत-पालनं भवद्भ्यां विना कोऽपि तदा कर्तुं न समर्थः । क्रूर-कंस-भयात् तच् चाप्रतीकार्यम् एवेन्द्रादि-पद-दानेनापीति भावः ॥३८॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** केत्य् आत्मोद्देशेन **विस्मरेत** ? सदा नानुचिन्तयेद् इत्य् अर्थः । कुतः ? अनिवृत्ताम् अस्माभिर् निकटाद् आगमनेन परित्यक्तयोर् अपि सदानुवर्तमानां, विदूरेऽपि सदा भ्रातृ-द्वय-प्रिय-स्वयम्-उपस्कृत-दिव्य-घृत-क्षीर-सारादि-द्रव्याणां तथा कुशल-वार्ताहरणार्थं निज-जनानां च मुहुः प्रस्थापनात् । अधुनापि तद्-आवासे[^७०] स्वयम् एव सहवासार्थम् आगमनात् । तत्रैव हेतुः---हे व्रजेश्वरीति । सहज-स्नेह-विशेषार्द्र-हृदयत्वाद् इति भावः । यद् वा, हे व्रजेश्वरीति मैत्र्या वैचित्री । किं वा, आत्मन इन्द्रस्य वैश्वर्याद् अधिकताभिप्रेताः ।

[^७०]: अस्मद् आवासे।


यद् वा, ननु तर्हि महद्-आदीनां मां पुत्र-पार्श्वे किं नानयथः ? तत्र हेतुः---व्रजेश्वरीति । हे व्रज-परिपालिके इति । अन्यत्र तव गमनेन सद्योऽशेष-तद्-व्रज-प्रलयापत्तिर् इति भावः ।

ननु तथापीश्वरीभिर् दीनानां स्मरणं कुतो घटते ? तत्राह---अपीति । ऐन्द्रैश्वर्याच् छ्री-द्वारकैश्वर्यस्याधिक्येऽपि तथोक्तिः । ऐन्द्रैश्वर्येण महा-महोदयेन विस्मृत्य्-आधिक्यात् । ननु, तर्हि पुत्रयोः पुनः प्रत्यर्पणेन प्रत्युपकुरुतम् ? तत्राह---**यस्या** इति । इहास्मिन् लोके जन्मनि वा युष्मत्-पुत्रयोर् युवयोर् एवार्पणेन प्रत्युपकारा-सिद्धेः । अत ऋण-शोधनाशक्त्या युवयोर् मैत्रीं सदानुस्मराम एवेत्य् अर्थः ॥३८॥


______


**जीव-गोस्वामी (लघु-वैष्णव-तोषणी) :** तत्र श्री-रोहिण्य् आह---केति स्वोद्देशेन । **वां** युवयोः दम्पत्योः **विस्मरेत** । सदा नानुचिन्तयेद् इत्य् अर्थः । कुतः ? अनिवृत्ताम् अस्माभिर् निकटाद् आगमनेन परित्यक्तयोर् अपि सदानुवर्तमानां विदूरेऽपि सदा स्वयम् उपहृत-दिव्य-घृत-क्षीर-सारादि-द्रव्याणां तथा अस्माकं कुशल-वार्ताया हरणार्थं निज-जनानां च मुहुः प्रेषणात् अधुना यात्रा-मिषेण वयम् आगमनाच् च एवं प्रेम व्यज्य आदरं व्यञ्जयति---व्रजेश्वरीति । ऐन्द्रैश्वर्याद् द्वारकैश्वर्यस्याधिक्येऽप्य् अप्राप्येत्य्-आद्य्-उक्तिर् ऐन्द्रैश्वर्येण महा-महोदयेन विस्मृत्य्-आधिक्यात् । भवेद् अप्य् अन्यदीयाया मैत्र्याः प्रत्युपकृतायाः सत्याः विस्मृतिर् न तु भवदीयायाः, तादृश-प्रत्युपकारासम्भवात् इत्य् आह---**यस्या** इति ॥३८॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** पुनर् अपि राम-कृष्णाव् उत्सङ्ग-गतौ परिष्वज्यैवोपविष्टयाम् अश्रु-स्तन्य-पयः-प्रवर्तित-यमुना-गङ्गायाम् आनन्द-स्तम्भ-मोह-महावर्त-विभ्रान्त-चित्तायां व्रजेश्वर्याम् अग्रतः उपविष्टयोस् तयोर् मध्ये प्रथमं रोहिण्य् आह---केति । **ऐन्द्रम्** ऐश्वर्यम् अपि प्राप्य किं पुनर् द्वारकैश्वर्यम् इति नर-लोक-रीत्यैवोक्तिः ॥३८॥


______


**॥ १०.८२.३९ ॥**

एताव् अदृष्ट-पितरौ युवयोः स्म पित्रोः

सम्प्रीण[^७१]नाभ्युदय-पोषण-पा[^७२]लनानि ।

[^७१]: सम्प्रीणनं प्रिय-दानादीना, अभ्युदयो जात-कर्मादि, पोषणं
    स्तन्यादिना, लालनं विमिश्रणम्।


[^७२]: लालनानि इति पाठः।


प्राप्योषतुर् भवति पक्ष्म ह यद्वद् अक्ष्णोर्

न्यस्ताव् अकुत्र च भयौ न सतां परः स्वः ॥

**श्रीधर-स्वामी (भावार्थ-दीपिका) :** तत्-कृतां मैत्रीम् आहतुः---**एताव्** इति । **न** दृष्टौ **पितरौ** याभ्याः तौ । वस्तुतस् तु अजन्मत्वाद् एवादृष्ट-**पितरौ** । हे **भवति**, **युवयोः** पित्रोर् **न्यस्ताव्** एतौ संप्रीणनादीनि प्राप्याकुत्र च **भयौ** क्वचिद् अपि भय-रहितौ भूत्वोषतुर् वासं चक्रतुः । कथं भूतयोः । **अक्ष्णोर्** नेत्रयो रक्षकं **पक्ष्म** यद्वत्तया रक्षकयोः युक्तं युवयोर् एतत् । यतः **सतां** **परः** स्व इति नास्ति वैषम्यम् ॥३९॥


______


**वंशीधरः (भावार्थ-दीपिका-प्रकाशः) :** तत्-कृतां तयोः कृताम् । एतौ राम-कृष्णौ । **पितरौ** पितृ-शब्दास्पदाव् आवाम् एव । परमार्थम् आह---वस्तुतस् तु इति । अजन्मत्वात् परमेश्वरत्वेन जन्म-रहितत्वाद् एव । जन्मवतां जीवानाम् एव पितृ-दर्शनं **भवति** इति भावः । भातीति भवती दीप्ति-युता तत्-सम्बुद्धौ । तथा कुत्र चेत्य् अव्ययम् । किमः सामान्ये इति चान्तं पुत्रार्थे । ततो नञा समासः । तथा च **न** कुत्र च भयं ययोस् ताव् अकुत्रच-**भयौ** । वस्तुतस् तु ईषत्त्वाद् एताभ्याम् एव सर्वे बिभ्यति, भीषास्माद् वातः पवते \[तै।उ। २.८.१\] इत्य् आदि-श्रुतेः । कथं-भूतयोर् वाम् ? तथा तद्वत् रक्षकयोर् इति शेषः । अर्थान्तरं सूचयतः युक्तम् इत्य्-आदिना । सताम् उदाराणाम्। तद् उक्तं---

> अयं स्वीयः परो वेति गणना लघु-चेतसाम् । >
> उदार-चरितानां तु वसुधैव कुटुम्बकम् ॥ इति ॥३९॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) : न** दृष्टाव् अपि , किं पुनर् लालनादि-प्राप्त्य्-अनुभूतौ **पितरौ** याभ्यां तौ जात-मात्राव् इत्य् अर्थः । अतः **पित्रोः** साक्षात् पितृत्वं प्राप्तयोः । स्म प्रसिद्धौ । यद् वा, विस्मये । तत्र कारणम् आहतुः---सम्प्रीणेत्य् आदि । सम्यक् प्रीणनं प्रिय-द्रव्य-प्रदानादिना तोषणम् । अभ्युदयं जात-कर्मादि-वृद्धिं वा । किं वा, व्रज-युवराजत्वादि-वैभवं महा-दुष्ट-वर्ग-वधोत्कर्षं वा, **पोषण**ं नवनीतादिना, लालनं च विश्रमणादिना, तानि प्रकर्षेण सर्वोत्कृष्टतया आप्त्वा लब्ध्वा । अन्यत् तैर् व्याख्यातम् ।

यद् वा, **युवयोः** सम्प्रीणनादीनि प्राप्य, एतौ **अदृष्ट**-**पितरौ**, अदृष्टानाम् अपूर्वाणां बाल्य-लीला-चमत्काराणां **पितरौ** स्रष्टारौ सन्तौ तत्रोषतुः । हे भवतीति परमादरात् । **ह** हर्षे, स्फुटम् इति वा

______


ननु, एतावावयोर् एव पुत्रौ, **न** तु युष्माकम् । यद् वा, कथम् एतौ पित्रोर् विच्छेदेन सुखं लक्ष्येते ? सत्यम् । साधुषु स्व-पर-भेदाभावाद् इत्य् आह---नेति । यद् वा, भो व्रजेस्वरि ! एतौ तादृश-लालनाद्य्-अभावात् नूनं क्लिश्यत इति युवां मा चिन्तां कुरुतम् इत्य् आह---**एताव्** इति । न दृष्टौ **पितरौ** युवां याभ्यां ताव् एतौ युवयोर् इव युष्मत्-कर्तृकानीव अ**स्म**त्-कर्तृकानि सम्प्रीणनादीनि प्राप्यात्र कुतश्चनाभयाव् ऊसतुः । कथम्-भूतौ ? **पक्ष्म** **यद्वद्** **अक्ष्णोर्** **भवति**, अतिनिकटं स्यात् । तद्वद् आवाभ्याम् **अक्ष्णोर्** न्यस्तौ स्नेह-भरेण सदा निरीक्ष्यमाणौ, क्षणम् अपि दूरे त्यक्तुम् अशक्यमानाव् इत्य् अर्थः । हि यतः । **सतां** **युवयोः** सत्-सखी-जनानाम् अस्माकं **परः** स्व इति नास्ति । **युवयोः** पुत्राव् एवास्मत्-पुत्राव् इत्य् अर्थः ॥३९॥


______


**जीव-गोस्वामी (लघु-वैष्णव-तोषणी) :** अथ श्री-देवक्य् आह---**एताव्** इति । **न** दृष्टाव् अपि किं पुनर् लालनादि-प्राप्त्यानुभूतौ **पितरौ** याभ्यां तौ जात-मात्राव् इत्य् अर्थः । अतः **पित्रोः** साक्षात् पितृत्वं प्राप्तयोः स्म प्रसिद्धौ स्वेति क्वचित् । तत्र कारणम् आह---सम्प्रीणनेत्य्-आदिना । सम्यक् प्रीणनं प्रिय-द्रव्य-प्रदानादिना तोषणम् । अभ्युदयं जात-कर्मादि-वृद्धिं वा । पोषणं स्तन्यादिना । लालनं च विश्रमणादिना । पालनानीति पाठेऽपि स एवार्थः । तानि प्रकर्षेण सर्वोत्कृष्टतया प्राप्य लब्ध्वा ।

ननु भवतु स्व-पुत्रत्वेनावगते श्री-कृष्णे तत् तत् श्री-रामे वा कथम् ? तत्राह---**न** सताम् इति । अन्यत् तैः ।

एष चार्थः श्री-देवक्या यद्यपीत्थम् एवाभिप्रेत्य प्रयुक्तः, यथा सुप्रसिद्धम् एव जातं, श्री-कृष्णे अस्मत्-पुत्रत्वं ततोऽनयापि ज्ञायेतैवेत्य् अतस् तद्-अनुरूपम् एव सान्तवनं युक्तम् इति । तथापि श्री-व्रजेश्वरास् तद् दृढतर-संस्कार-रसत्वेनान्यथा-प्रतित्य्-अभावात्, तथा ज्ञातीन् वो द्रष्टुम् एष्यामो विधाय सुहृदां सुखम् \[भा।पु। १०.४५.२३\] इत्य् एकान्तिक-श्री-कृष्ण-मन्त्रानुस्मरणाद् अयम् एवार्थः स्फुरति स्म । तथा हि---एतौ **युवयोः** पित्रोर् युवाभ्यां पितृभ्याम् एव न्यस्तौ अस्मास्व् अर्पितौ यौ यथा स्वं सम्प्रीणनः सर्व-प्राणि-सुख-करो योऽभ्युदयो जन्म ये च **पोषण**-लालने तानि अक्ष्णोः **पक्ष्म** यद्वज् जन्म-स्थानं रक्षकं च तद्वद् यथा स्यात् तथा युवयोर् एव प्राप्यापि **अदृष्ट**-**पितरौ** पित्रोर् युवयोर् अकृत-दृष्टी एव सन्तौ ऊषतुर् अस्मासु वासं स्वीकृतवन्तौ यद्यप्य् अत्र तादृग् वैशिष्ट्यं नास्ति यथापि इति भावः । तर्हि कथम् ? तत्राह---**न** सताम् इति **परः** आत्मनो भिन्नोऽयं **स्वः** आत्मा वा तथा **परः** पित्रादिभ्यो भिन्नः **स्वः** पित्रादि-रूपो वेति **सतां** नास्तीत्य् अर्थः । अत्र श्री-रामस्यापि तद्-ग्र्ःए जातत्वात् तयोर् एव जन्मोक्तम् इति प्रतीतम् ॥३९॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** हन्त हन्त ! अस्मत्-पुत्राव् इमौ चिरात् स्व-मातरम् इव प्राप्य परमानन्द-वारिधौ स्नातौ पुरोवर्तिन्याव् अप्य् आवान् नैवेक्षेते । इयम् अपि चिरात् प्राप्त-स्वपुत्रेव प्रेमान्धा मत्तोऽपि कोटि-गुणित-मातृ-भाववती स्नेह-समुद्र-निमज्जिता सख्याव् आवां चिरात् प्रेक्ष्यापि **न** परिचिनोति । तद् अहं स्निग्ध-सम्भाषण-भङ्ग्यैव रहस्य-तत्त्वाम् इमां ज्ञापयामीति मनसि विमृश्य श्री-देवकी किञ्चिद् उच्चैर् आह---**एताव्** इति । **न** दृष्टौ **पितरौ** याभ्यां तौ **युवयोः** **पित्रोः** सम्प्रीणनादीनि प्राप्य, हे **भवति**! युवयोर् नस्तौ न्यास-रीत्या स्थापितौ **अकुत्र**च-**भयौ** **न** कुतोऽपि बिभ्यतौ भूत्वा ऊषतुर् युवयोर् गृहे वासं चक्रतुः । कथं-भूतयोः ? **अक्ष्णोर्** नेत्रयोः रक्षकं **पक्ष्म** यद्वत्, तथा रक्षकयोः युक्तं च युवयोर् एतत् यतः **सतां** **परः** स्व इति नास्ति वैषम्यम् । ततश् च चिराद् अपि प्रतिसम्भाषणम् अप्राप्य हे सखि देवकि ! सम्प्रत्य् अस्या आनन्द-निद्रा नोपशाम्यति तद् अलम् अरण्य-रुदितेन पुत्राव् अप्य् अस्याः प्रेम-पाश-बद्धौ वर्तेते, तदावां तावद् बहिर् इत्य् उत्कण्ठितानां पृथा-द्रौपद्य्-आदि-बन्धु-जनतानां सम्मिलनार्थं प्रयावः, नावयोर् अत्र लोक-यात्रा । महा-सम्मर्दः खल्व् एकत्रैवावताव् अवकाशो योग्य इति श्री-रोहिण्य्-उक्त्या देवकी तया सह निष्क्रान्तेति ज्ञेयम् ॥३९॥


______


**॥ १०.८२.४० ॥**

**श्री**[^७३]**-शुक उवाच---**

[^७३]: ऋषिर् उवाच।


गोप्यश् च कृष्णम् उपलभ्य चिराद् अभीष्टं

यत्-प्रेक्षणे दृशिषु पक्ष्म-कृतं शपन्ति[^७४] ।

[^७४]: शपन्त्यः।


दृग्भिर् हृ[^७५]दी-कृतम् अलं परिरभ्य सर्वास्

[^७५]: यद् वा सदा हृदि-कृतं अधुना दृग्भिः परिरभ्य तस्मिन्-भावं
    प्रेमातिशय तेन चानन्दं मूर्च्छां प्रापुः नित-युजां रुक्मिण्यादिनाम्
    अपि दुरापं । दीर्घत्वं छन्दोनुरोधाद् आर्षम् । क्वचित् कृतं इति
    पाठः।


तद्-भावम् आपुर् अपि नित्य-युजां दुरापम् ॥

**श्रीधर-स्वामी (भावार्थ-दीपिका) :** अभीष्टत्वे लिङ्गम्, यद् यस्य श्री-कृष्णस्य **प्रेक्षणे** **दृशिषु** नेत्रेषु व्यवधायकं **पक्ष्म**-**कृतं** विधातारं **शपन्ति** । **दृग्भिर्** नेत्र-द्वारैर् हृदि **कृतं** हृदये प्रवेशितं **परिरभ्य** **तद्** भावं **तद्** आत्मतां प्रापुः । **अपि** **नित्य**-युजाम् आरूढ-योगिनाम् **अपि** ॥४०॥


______


**वंशीधरः (भावार्थ-दीपिका-प्रकाशः) :** लिङ्गं हेतुः । व्यवधायकं व्यवधान-कर्तारम् । **प्रेक्षणे** तादर्थ्ये सप्तमी प्रेक्षणार्थम् । तदात्मतां **तद्**-रूपताम् । आरूढ-योगिनाम् इत्य् अनेन भक्त्य्-अतिशयो दर्शितः ॥४०॥


______


**श्रीनाथ-चक्रवर्ती (चैतन्य-मत-मञ्जुषा) : गोप्यश्** चेति । **नित्य**-**युजां** रुक्मिणी-प्रभृतीनाम् **अपि** दुरापं तस्मिन् श्री-कृष्णे भावं सत्तां स्थितिम् इत्य् अर्थः । यत्र श्री-कृष्णस् तत्रैव तस्थुर् इति । आपुः प्राप्तवत्यः । **दृग्भिर्** हृदि कृत्वा **परिरभ्य** दर्शनानन्तरं दृशां निमीलनेन हृदये तम् आवेश्य परिरभ्येत्य् अर्थः ॥४०॥


______


**सनातन-गोस्वामी (बृहद्-वैष्णव-तोषणी) :** श्री-युक्तः ऋषिः सर्वज्ञ उवाचेति । श्री-कृष्णस्य च मिथो भाव-तत्त्वादिकं सम्यग् वेत्तीति **तद्** उक्तौ दृढं विश्वास एव कार्य इति भावः । एवम् अग्रेऽपि ज्ञेयम् । त्व्-अर्थे च-कारः । सर्वतो विशेषात् तम् एवाह । गोप्यः सदा श्री-कृष्णैक-प्रेम-विशेषार्ततराः । कृष्णं निज-चित्तादि-सर्वाकर्षकं श्री-गोपेन्द्र-नन्दनं चिरात् । अभित इष्टम्। सर्वतो-भावेनेष्टं वाञ्छितम् । उप समीपे लब्ध्वा ।

यद् वा, **अभीष्टं** निज-प्राण-कोटितोऽप्य् अधिक-प्रियं **चिराद्** **उपलभ्य**, यस्य प्रकर्षेण नैरन्तर्यादिना ईक्षणे अवलोकने निमित्ते । दृशिष्व् इति बहुत्वं तासां बाहुल्यात् । यद् वा, प्रेम-तृष्णा-स्वभावेन तत्-प्रेक्षकाणां सर्वेषाम् एवापेक्षया, अलम् अत्यर्थं **परिरभ्य** । अन्तः-परिरम्भने स्वातन्त्र्यात् । सर्वा इति वर्गशो बहुधा भिन्ना अप्य् अविशेषेणैवेत्य् अर्थः । चिर-विरहार्ति-भरेण प्रायः सर्वासाम् एवैक्यापादनात् । **तद्**-भावं तन्-मयताम् । आत्माद्य्-अशेष-विस्मृत्या **तद्**-एक-परिस्फूर्तेः । अन्यत् तैर् व्याख्यातम् ।

यद् वा, **हृदीकृतं** सदा चित्ते धृतम् एवाधुना दृग्भिः **परिरभ्य** परमासक्त्या सर्वतो निरीक्ष्य **तद्**-भावं कृष्णत्वं परमानन्द-घनतां चिर-विरह-दुःखोपशान्ति-पूर्वक-परम-काष्ठा-प्राप्त-मधुरानन्द-विशेषम् इत्य् अर्थः । यद् वा, सोऽनिर्वचनीयश् चासौ भावश् च । तेन सह रहः-क्रीडा-जायमान-चित्त-वृत्ति-विशेष-प्रेम्णः परम-काष्ठा-विशेषं वा आपुः । **नित्य**-**युजां** **नित्य**-संयोगवतीनां श्री-रुक्मिण्य्-आदीनाम् **अपि** **दुरापम्** । अन्यत् समानम् ॥४०॥


______


**जीव-गोस्वामी (लघु-वैष्णव-तोषणी) :** अत्रोभयथापि श्री-व्रजेश्वर्याः प्रत्युत्तरं न युक्तम् इति । किं वा, तदानीं तया चिरात् पुत्र-दर्शन-परमाविष्टया किञ्चिद् **अपि** न श्रुतम् इति । न किञ्चिद् अप्य् उक्तम् इत्य् एवं **तद्** अनुक्त्वा श्री-ऋषिः श्री-युक्त ऋषिः सर्वज्ञः उवाचेति श्री-गोपीनां श्री-कृष्णस्य च मिथो भाव-तत्त्वादिकं सम्यग् वेत्तीति । **तद्** उक्तौ दृढ-विश्वास एव कार्य इति भावः । एवम् अग्रेऽपि ज्ञेयम् ।

ततश् चातिविरह-ताप-क्षीणतमानां प्रतिक्षणम् आश्वासन-सन्तर्पणाभ्यां सन्धुक्षित-प्राणानां **चिराद्** आगतानां नूनं श्री-भगवतैवोद्धव-द्वारा निजान्तर्वासं नीतानां श्री-गोपीनां समागमम् आह---**गोप्यश्** चेति ।

न केवलं तेऽन्ये **गोप्यश्** चेति स्वानन्द-पूर्ति-व्यञ्जनम् । त्व्-अर्थे वा च-शब्दः, सर्वतो विशेषात् **चिराद्** अभित इष्टं सर्वतो भावेन द्रष्टुं वाञ्छितम् उप समीपे लब्ध्वा । यद् वा, **अभीष्टं** निज-प्राण-कोटितोऽप्य् अधिकं प्रियं **चिराद्** **उपलभ्य** तासां सर्वोऽपि प्रेमाधिक्यं दर्शयति---यद् इति । यस्य प्रकर्षेण नैरन्तर्यादिना ईक्षणे निमित्ते दृशिष्व् इति बहुत्वं तासां बाहुल्यात् । तच् चास्माकम् एकस्या अप्य् एकस्यां दृशौ कथं **पक्ष्म** न दूरीकृतम् इत्य् अभिप्रायेण ।

यद् वा, अतिप्रेम-तृष्णा-स्वभावेन तत्-प्रेक्षकाणां सर्वेषाम् एवापेक्षया, दृष्टि-मात्रे कथं पक्ष्माणि कृतानीति **हृदीकृतम्** इति दीर्घश् छान्दसः । अलम् अत्यर्थं **परिरभ्य** । अन्तः-परिरम्भन-स्वातन्त्र्यात् । सर्वा इति वर्गशो बहुधा भिन्ना अप्य् अविशेषेणैवेत्य् अर्थः । चिर-विरहार्ति-भरेण सर्वासाम् ऐक्यापादनात् । **तद्**-भावं तन्-मयताम् । आत्मादि-विस्मृत्या **तद्**-एक-परिस्फूर्तेः । अन्यत् तैः ।

यद् वा, **हृदीकृतं** सदा चित्ते धृतम् एवाधुना दृग्भिः तं **परिरभ्य** परमासक्त्या सर्वतो निरीक्ष्य **तद्**-भावं प्रेम्णः परमं काष्ठा-विशेषम् प्राप्तः, तेन चिरम् आनन्द-मूर्च्छाम् अवापुर् इत्य् अर्थः । **नित्य**-**युजां** **नित्य**-संयोगवतीनां श्री-रुक्मिण्य्-आदीनाम् **अपि** **दुरापम्** । अन्यत् समानम् ॥४०॥


______


**जीव-गोस्वामी (क्रम-सन्दर्भः) : नित्य**-**युजां** **नित्य**-संयुक्तताद्य्-अभिमानिनीनां पट्ट-महिषीणाम् **अपि** ॥४०॥


______


**जीव-गोस्वामी (बृहत्-क्रम-सन्दर्भः) : गोप्यश्** चेत्य् आदि । गोप्यः **कृष्णम्** **उपलभ्य** **तद्**-**भावम्** आपुः । तं प्रसिद्धं भावं **तद्**-**भावम्** । कीदृशम् ? **नित्य**-जुषां रुक्मिणी-प्रमुखानाम् **अपि** दुरापं दुर्लभम् । पुनः कीदृशम् ? **अभीष्टं** वाञ्छितम् । चिराच् चिर-कालेन । किं कृत्वा ? **दृग्भिर्** हृदि कृत्वा **परिरभ्य** ॥४०॥


______


**विश्वनाथ-चक्रवर्ती (सारार्थ-दर्शिणी) :** ततश् चाराद् एव तत्रैव किञ्चिद् व्यवहित-स्थले महोत्कण्ठा-स्फुटद्-धृदयाः कृष्ण-संमिलनम् अप्राप्य प्राणान् जहतीर् इव गोपीर् वीक्ष्य विदग्ध-चूडामणौ श्री-बलदेवेऽप्य् उत्थाय ततो निष्क्रान्ते तासाम् असाधारण-दशा-प्राप्तिम् आह **गोप्यश्** चेति । अत्र श्री-शुकदेवस्य ऋषि-शब्देन निर्देशस् **तद्**-वाक्य एव परम-तत्त्व-प्रकाशके दृढ-विश्वासं जनयितुं **गोप्यश्** चेति त्व्-अर्थे च-कारः । तासां सर्वतो विशेषात् ।

ननु, का गोप्य इत्य् अतस् तासाम् असाधारणं लक्षणम् आह---यस्य श्री-कृष्णस्य **प्रेक्षणे** **दृशिषु** नेत्रेषु व्यवधायक-**पक्ष्म**-**कृतं** विधातारं **शपन्ति** यास् ता इति । तेन दर्शने तावन्-मात्र-समय-विरहेऽपि यासां तथा सहिष्णुता **यत्**हा देव-मात्र-परम-संमान-कर्तृ-स्त्रीणाम् **अपि** तासां सर्व-देव-मुख्ये विधातर्य् **अपि** अभिशापो भवेत् ताभ्यो गोपीभ्य एतावान् विरहः कृष्णेन दत्त इति तस्मिन्न् ईर्ष्या ध्वनिता । **दृग्भिर्** अवलोकनैर् एवाकृष्य **दृग्भिर्** एव द्वारैर् **हृदीकृतं** हृदयं प्रविष्टीकृतं **परिरभ्य** तस्य भावं महाभावं कृष्णोऽहं पश्**यत्**अ गतिम् इतिवद् रस-तादात्म्यं वा आपुः । **नित्य**-युजाम् आत्माराम-शिखामणीनां महा-योगेश्वर-श्री-रुद्रादीनाम् **अपि** दुर्लभम् आपुस् ता **अपि** गोपीर् अध्यात्म्यं शिक्षयिष्यत्य् अधुनैव कृष्ण इति तस्मिन् पुनर् अपीर्ष्या ध्वनिता । किं वा, **नित्य**-संयोगिनां श्री-रुक्मिण्य्-आदीनाम् **अपि** दुर्लभम् ॥४०॥


______


**॥ १०.८२.४१ ॥**

भगवांस् तास् तथा-भूता विविक्त उपसङ्गतः[^७६] ।

[^७६]: सङ्गताः।


आश्लिष्यानामयं पृष्ट्वा प्रहसन्न् इदम् अब्रवीत् ॥

**श्रीधर-स्वामी (भावार्थ-दीपिका) :** *न व्याख्यातम्।*


______


**वंशीधरः (भावार्थ-दीपिका-प्रकाशः) :** ता गोप्यः । तथा-भूताः प्रेम-रताः । इदं वक्ष्यमाणम् ॥४१॥


______


**श्रीनाथ-चक्रवर्ती (चैतन्य-मत-मञ्जुषा) :** तम् एवार्थं प्रकटयति । भगवान् अचिन्त्य-परमैश्वर्यः । एतेनैतद् उक्तं भवति---ताः सर्वा युगपद् एव परिरेभिरे । अयम् अपि चेत् तथा ताः सर्वा युगपत् परिषजतेतद् एव कौशलम् । तेन भगवत्त्या युगपद् आश्लेष-सूचनम् । तथा-भूताः परिष्वजमाना **विविक्त** **उपसङ्गतः** विविक्ते निर्जने वस्तुतस् तदानीं निर्जन-स्थानम् एव नास्ति, महोपरागे विश्वेषाम् एव समागमात् । तथापि भगवन्-महिम्ना तथा-भूत् । आश्लिष्य प्रत्येकं युगपद् अनामयं **पृष्ट्वा** तत्-पृच्छायाम् एव प्रहसन् मद्-विरहे क्वानामयः ? तद् अपि तं पृच्छामि इति हासः ॥४१॥


______


**सनातन-गोस्वामी (बृहद्-वैष्णव-तोषणी) :** भगवान् सर्वज्ञः । भक्त-वश्यतादि[^७७] नित्य-युजां भक्तानां प्रेम-वश्यतादि-गुण-निधिर् वा । तथा-भूताः स्व-विरहेणात्यन्त-दुरवस्थां प्राप्ताः विविक्ते दिनान्तरे तद्-दिन एव वा निर्जन-स्ताने उप दाक्षिण्येन सङ्गतः सन् अनामयं देह-नैरुज्यम् एव, न त्व् अन्यत् सुखादिकम् । सुव्यक्तस्य महा-मनो-दुःखस्यापृच्छात्वात् । किं वा, अकार-प्रश्लेषेणाप्रहसन् सदा सुप्रसन्न-मुखोऽपि तासां दुरवस्थावलोकनेन विषण्ण-मुखः सन्न् इत्य् अर्थः । **इदम्** अत्य् अद्भुतम् ॥४१॥

[^७७]: नित्य-युजां भक्तानां प्रेमवश्यतादि।



______


**जीव-गोस्वामी (लघु-वैष्णव-तोषणी) :** ततश् च सान्त्वनाय वास-विशेषं नीतानां तासां श्री-भगवता स्वयम् एव यत् सान्त्वनं, तद् आह---भगवान् सर्वज्ञः तथा-भूताः स्व-विरहेणात्यन्त-दुरवस्थां प्राप्ताः विविक्ते नक्तं निर्जनतां गते प्रदेश-विशेषे उप सामीप्ये सङ्गतः सन् आश्लिष्य प्रेम-वैयग्र्येण मूर्च्छा-भङ्गार्थं प्रत्येकं वैभव-विशेषेण युगपद् आलिङ्ग्य, ततश् च मुहू रुदतीर् मूर्च्छन्तीः सान्त्वयित्वाचिरेण स्वस्थायमानाश् च दृष्ट्वेति ज्ञेयम् । अनामयं पृष्ट्वेति पूर्वं मयोद्धव-द्वारा विरहस्य हरणोपायः समुपदिष्ट एव । तत एतत् कार्श्यादि-हेतुः स न भवतीति व्यञ्जना निजापराध-सङ्गोपनाय साधारणामय-राहित्यम् एव **पृष्ट्वा** । ततश् च मृदु-संलापादि-परिपाटीभिः क्षण-कतिपये गमिते सति प्रहसन्, प्रेति प्रारम्भे । तासां शोकादि-लाघवार्थं स्मयमानः । **इदम्** अत्यद्भुतम्॥४१॥


______


**जीव-गोस्वामी (क्रम-सन्दर्भः) :** प्रहसन् स्वापराधस्य तुच्छता-करणाय कृत्रिमं हसन् ॥४१॥


______


**जीव-गोस्वामी (बृहत्-क्रम-सन्दर्भः) :** भगवान् इत्य् आदि । भगवान् अचिन्त्य-परमैश्वर्य **तास्** तु दृग्भिर् एव परिरेभिरे । अतो युगपद् घटते । अयम् एकस् **तास्** तु बह्वीर् एकदा यदा शिश्लेष । तेन भगवच्-छब्दोपादानम् । तत्रापि तदानीं **विविक्त**-स्थलाभावाद् भारत-प्रजानाम् एव तत्र सङ्गतेः । सर्वेषां द्वारका-वासिनां च । तथापि तत्रैव **विविक्त**-स्थलम् अभूत् । अनामयं **पृष्ट्वा** **प्रहसन्न्** इत्य् अर्थः । मद्-विरहे कथम् आसाम् अनामयम् । तद् अपि तत् पृच्छामीति स्वावैदग्ध्यात् प्रहासः ॥४१॥


______


**विश्वनाथ-चक्रवर्ती (सारार्थ-दर्शिणी) :** ततश् च कृष्णो मातुर् उत्सङ्गाद् उत्थाय क्वचन **विविक्त**-प्रदेशे गत्वा ताभिः सह संमिलन-संभाषणादिकं चकारेत्य् आह---भगवान् इति । तथाभूताः पूर्व-श्लोकोक्त-लक्षणाम् आनन्द-मूर्च्छां प्राप्ताः । आश्लिष्य स्वीय-विभूति-शक्त्यैव सर्वा दृढम् आलिङ्गन-दाढ्येनैव ताः मोहात् प्रबोध्येत्य् अर्थः । अनामयं मद्-विरह-महोरग-पीडा सम् प्रत्य् उपशान्ता न वेति **पृष्ट्वा** **प्रहसन्न्** इति तासां हास्यम् उत्पादयितुम् ॥४१॥


______


**॥ १०.८२.४२ ॥**

अपि स्मरथ नः सख्यः स्वानाम् अर्थ-चिकीर्षया ।

गतांश् चिरायिताञ् छत्रु-पक्ष-क्षपण-चेतसः ॥

**श्रीधर-स्वामी (भावार्थ-दीपिका) :** चिरायितान् विलम्बितान् । अत्र हेतुः---शत्रूणां पक्षस्य क्षपणे चेतो येषां तान् ॥४२॥


______


**वंशीधरः (भावार्थ-दीपिका-प्रकाशः) :** अत्र चिरायितत्वे ॥४२॥


______


**श्रीनाथ-चक्रवर्ती (चैतन्य-मत-मञ्जुषा) : अपि** स्मरथेत्य्-आदि । यद् **अपि** स्मृति-योग्यो न भवामि, तथापि किं **स्मरथ** ? स्मृत्य्-अयोग्यत्वं दर्शयति---**स्वानाम्** **अर्थ**-**चिकीर्षया** गतान्, तत्रापि चिरायितान् । तत्र हेतुः---शत्रु-**पक्ष**-क्षपणे चेतो येषां, न तु युष्मासु । अतः स्मरण-सामग्री को\ऽपि नास्तीति भावः ॥४२॥


______


**सनातन-गोस्वामी (बृहद्-वैष्णव-तोषणी) :** अहो कृतज्ञतादि-सद्-गुण-हीनस्य मे गुणैः स्मरणं न सम्भवेद् एव, किन्तु दोषेणैव **स्मरथ** इत्य् आशयेन । किं वा, सख्येन स्मरणं सम्भाव्य स-कातर्यं निजापराध-क्षपणार्थम् आह---अपीति । **अपि** स्वित् वितर्के । आ-शब्दो वि-शब्दश् चात्मनो\ऽकृतज्ञत्वातिशय- परिहाराय, न च तासाम् अनुनयार्थम् । यद् वा, अकृतज्ञा इति आ सर्वतः विशिष्टा या शङ्का, तया । किं वा, अविशङ्कया निश्चयेनेत्य् अर्थः । यद् वा, अकृतज्ञा अतिमूढा येऽवयो मेषास्त एव किलैत इति शङ्कया मत्येत्य् अर्थः । युष्माकं प्रेमोपकारादि-विस्मरणात् । एतच् चानुनय-चातुर्येण आर्ति-भरेण वा । तत्र चात्मनो दोष-परिहाराय सर्वेषाम् अस्वातन्त्र्यम् । किं वा, प्रिय-जन-प्रिय-जन-प्रेम-परवशः परमार्त्या निजैश्वर्यादिकं विस्मृत्य् आह---नूनम् इति निश्चये । भगवान् ईश्वरः कालो वा, वियुनक्तीत्य् अस्य पश्चाद् उक्तिः संयोगे सत्य् एव वियोग-सम्भवात् । तथा वियोगस्यैव प्रस्तुतत्वात् । एवम् अग्रेऽपि ॥४३॥


______


**जीव-गोस्वामी (लघु-वैष्णव-तोषणी) : अपि** किं न इति बहु-वचनं बहु-सङ्गित्वेन स्वस्यैव बहुत्वम् अङ्गीकृत्य केवल-स्वेच्छया झटित्य्-आगमनं न समभवद् इति सूचितम् । हे **सख्यः** ! इति ताभिर् आत्मनः स्मरण-योग्यतां बोधयति आश्वासयति चापराधं क्षमापयति च, किन्तु महापराधेन स्मरण-योग्या न खलु स्याम इत्य् आह---**स्वानाम्** इति । भवतीर् अनादृत्य स्वानां श्री-व्रजेश्वर-भ्रातृत्वेन श्री-वसुदेवादि-लक्षण-ज्ञातीनां महा-शत्रु-कंस-वध-रूपस्यार्थस्य कर्तुम् इच्छया गतान् **अपि** । किं च, तत्-प्रसङ्गेन चिरायितान् **अपि** । चिरायितत्वे हेतुः---शत्रु-**पक्ष**- इति । तच्-चेतस्त्वेनैव यादवान् अन्यांश् च सहायीकर्तुं श्री-वसुदेव-पुत्रत्वं विखाप्य विवाहाभासादिकं चात्र कृतवन्तः स्म इति भावः ॥४२॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**जीव-गोस्वामी (बृहत्-क्रम-सन्दर्भः) :** अपीत्य् आदि । हे **सख्यः**
! यद्यपि कठिनत्वात् स्मृति-योग्योऽहं न भवामि, तथापि निज-सौजन्यात्
किं **स्मरथ** ? स्मरणयोग्यत्वे हेतुम् आह---**स्वानाम्** इत्य् आदि। स्वानां ज्ञातीनां प्रयोजन-चिकीर्षयागतान् । तत्रापि चिरायितान् । तत्र हेतुः---शत्रु-पक्षेत्य् आदि । अतो ज्ञाति-प्रयोजन-शत्रु-वधादि-बहिरङ्ग-कार्य-हेतोर् भवतीनाम् आसङ्गस् त्यक्त इति प्रेम-निरपेक्षोऽहं स्मर्तुम् अयोग्य एवेति वाक्यार्थः ॥४२॥


______


**विश्वनाथ-चक्रवर्ती (सारार्थ-दर्शिणी) :** स्वानां मत्-पितुर् ज्ञातीनां वसुदेवादीनाम् अर्थः कंस-वधादिस् तच्-**चिकीर्षया** गतान् चिरायितान् विलम्बितान् । तत्र हेतुः---शत्रु-पक्षस्य क्षपणे चेतो येषां तान् । अत एव व्रजम् आगन्तुम् अप्राप्तावसरान् अस्मान् **अपि** किं **स्मरथ** ? ॥४२॥


______


**॥ १०.८२.४३ ॥**

अप्य् अवध्यायथास्मान् स्विद् अकृत-ज्ञाविशङ्कया ।

नूनं भूतानि भगवान् युनक्ति वियुनक्ति च ॥

**श्रीधर-स्वामी (भावार्थ-दीपिका) :** अपि स्वित् अस्मान् अवध्यायथावजानीथ । **अकृत**-ज्ञा एत इत्य् अविशङ्कया ईषच्-छङ्कया न शङ्का-मात्रं, निश्चितम् एवैतत् परित्यज्य गतत्वाद् इत्य् अत आह---नूनम् इति ॥४३॥


______


**वंशीधरः (भावार्थ-दीपिका-प्रकाशः) :** एतेऽस्मान् इति बहुत्वं स्वस्यानेक-रूपत्व-बोधनाय रास-क्रीडायां ताभिर् दृष्ट-चरत्वात् । एतद् अकृतज्ञत्वम् । **भगवान्** कालः ॥४३॥


______


**श्रीनाथ-चक्रवर्ती (चैतन्य-मत-मञ्जुषा) :** प्रेम्णा स्मरणं तावद् आस्तां, अवज्ञा-पूर्वकम् अपि स्मरणं भवति, तत् किम् अवजानीथ वा ? इत्य् आह---**अप्य्** अवध्यायथेत्य्-आदि । अवज्ञानं कुतः ? तत्राह---अकृतज्ञा-विशङ्कयेति । आ सम्यक् विशेषेण शङ्कया अवज्ञापि न कार्या न ह्य् अहम् अकृतज्ञः । दैव-दोषो\ऽयम् इत्य् आह---**नूनं** भूतानीत्य्-आदि ॥४३॥


______


**सनातन-गोस्वामी (बृहद्-वैष्णव-तोषणी) :** एतद् एवोक्त-पोषानुवाद-न्यायेन सदृष्टान्तम् आह---वायुर् इति । घनानीकं मेघ-समूहम् । भूत-कृत् ईश्वरः । सृष्टि-हेतुत्वेन काल एव वा ॥४३॥


______


**जीव-गोस्वामी (लघु-वैष्णव-तोषणी) :** अहो कृतज्ञतादि-सद्-गुण-हीनस्य मम गुणैः स्मरणं न सम्भवेद् एव, किन्तु दोषेणैव स्मरथेत्य् आशयेन सकातर्यं निजापराध-क्षमापनार्थम् आह---अपीति । अपि स्वित् वितर्के अकृतज्ञ इति आ सर्वतः विशिष्टा या शङ्का, तया । किं वा, अविशङ्कया निश्चयेनेत्य् अर्थः । तत्र च प्रेम-वशः सन् सम्भ्रमान् निजैश्वर्यम् अननुसन्धानो लोकवल्-लीला-कैवल्य-रीतिम् अनुसरन् तत्राप्य् उत्तरोत्तरम् अपश्यंस् तत्त्व-ज्ञान-रीत्यैव सान्त्वयति---नूनम् इति निश्चये **भगवान्** ईश्वरः ॥४३॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**जीव-गोस्वामी (बृहत्-क्रम-सन्दर्भः) :** प्रेम्णा स्मरणं तु दूराद् आस्ताम् । अवज्ञा-पूर्वकम् अपि किं स्मरतेत्य् आह---**अप्य्** अवध्यायतेत्य् आदि । अकृतज्ञयाविशङ्कया अकृतज्ञोऽयम् इति या आ सम्यग् विशेषेण शङ्का त्रासः, तथापि किं **स्विद्** अवध्यायतावजानीत । अवज्ञा च न योग्या । नाहम् अकृतज्ञः । दैव-योगेनैवैतद् उपपन्नम् इत्य् आह---**नूनं** भूतानीत्य् आदि ॥४३॥


______


**विश्वनाथ-चक्रवर्ती (सारार्थ-दर्शिणी) :** यथा त्वं रात्रिं-दिवम् अस्मत्-स्मरण-विदीर्ण-हृदयो\ऽस्मद्-विरह-रोग-निवर्तित-सकल-विषय-भोगो महा-प्रेमी भवसि, तथा किं वयं भवितुं शक्नुमः । वयं तु त्वां न स्मरामः, त्वां विनापि सुखिन्य एवास्म इति वक्रोक्ति-द्योतक-भ्रू-भङ्गिभिर् एव स-संरम्भं कृत-प्रत्युत्तराः स्ता आलक्ष्याह---अपि स्वित् अस्मान् अवध्यायथ अवजानीथ एवेति अकृतज्ञा इति आ सर्वतो या विशङ्का, तया तत्र किं कर्तव्यम् अस्माभिस् तत्त्वं शृणुतेत्य् आह---नूनम् इति ॥४३॥


______


**॥ १०.८२.४४ ॥**

वायुर् यथा घनानीकं तृणं तूलं रजांसि च ।

संयोज्याक्षिपते भूयस् तथा भूतानि भूत-कृत् ॥

**श्रीधर-स्वामी (भावार्थ-दीपिका) :** एतत् स-दृष्टान्तम् आह---**वायुर्** इति । आक्षिपते पृथक् करोतीत्य् अर्थः ॥४४॥


______


**वंशीधरः (भावार्थ-दीपिका-प्रकाशः) :** एतत् संयोग-वियोग-करणम् । **भूत-कृत्** कालः ॥४४॥


______


**श्रीनाथ-चक्रवर्ती (चैतन्य-मत-मञ्जुषा) :** तम् एवार्थम् अध्यात्म-मुद्रया द्रढयति---**वायुर्** इत्य् आदि ॥४४॥


______


**सनातन-गोस्वामी (बृहद्-वैष्णव-तोषणी) :** एतद् एवोक्त-पोषानुवाद-न्यायेन स-दृष्टान्तम् आह---**वायुर्** इति । घनानीकं मेघ-समूहम् । **भूत-कृत्** ईश्वरः । सृष्टि-हेतुत्वेन काल एव वा ॥४४॥


______


**जीव-गोस्वामी (लघु-वैष्णव-तोषणी) :** नन्व् एवं तस्य नैर्घृण्य-वैषम्ये प्रसज्ज्येयाताम् ? तत्राह---**वायुर्** इति । भूत-कृद् ईश्वरः । वायोर् **यथा** स्वाभाविक-लीलयैव ते चलन्ति, न तु तद्-अर्थावेशेन तथेति भावः ॥४४॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**जीव-गोस्वामी (बृहत्-क्रम-सन्दर्भः) :** तम् एवार्थम् अध्यात्म-मुद्रया द्रढयति---**वायुर्** यथेत्य् आदि ॥४४॥


______


**विश्वनाथ-चक्रवर्ती (सारार्थ-दर्शिणी) :** एतत् स-दृष्टान्तम् आह---**वायुर्** इति । आक्षिपति पृथक् करोतीत्य् अर्थः ॥४४॥


______


**॥ १०.८२.४५ ॥**

मयि भक्तिर् हि भूतानाम् अमृतत्वाय कल्पते ।

दिष्ट्या यद् आसीन् मत्-स्नेहो भवतीनां मद्-आपनः ॥

**श्रीधर-स्वामी (भावार्थ-दीपिका) :** अपि च अति-भद्रम् इदं यद् उत **भवतीनां** **मद्**-वियोगेन **मत्**-प्रेमाति-शयोजात इत्य् आह---मयीति । **मयि** भक्ति-मात्रम् एव तावद् **अमृतत्वाय** कल्पत इति । यद् उत **भवतीनां** **मत्**-स्नेह आसीत् तद् दिष्ट्याति-भद्रम् । कुतः ? **मद्**-आपनो **मत्**-प्रापण इति ॥४४॥


______


**वंशीधरः (भावार्थ-दीपिका-प्रकाशः) :** गोपी-भाग्यं श्लाघते---अपि चेति । अतिभद्रत्वे हेतुम् आशङ्कते---कुत इति । **मत्**-प्रापणो **मत्**-सान्निध्यानन्द-दः अमृतत्वे एतन् न सम्भवत्य् अत एव भक्तैस् तन् नाद्रियते इति रहस्यम् ॥४५॥


______


**श्रीनाथ-चक्रवर्ती (चैतन्य-मत-मञ्जुषा) :** किन्तु **मयि** **भक्तिर्** एव श्रेयसीत्य् आह---**मयि** **भक्तिर्** हीत्य्-आदि । **मयि** **भक्तिर्** एव **अमृतत्वाय** अमृतवत् स्वाद्यत्वाय **कल्पते** । किं पुनर् **भवतीनां** प्रेमानुबन्धः । यद् यतो **मयि** **भवतीनां** **स्नेहो** **मद्**-आपन आसीत् । आस्ते इति वर्तमाना ॥४५॥


______


**सनातन-गोस्वामी (बृहद्-वैष्णव-तोषणी) :** ननु कालस् तवांशस् त्वद्-अधीन एव । ईश्वर-पक्षेऽपि त्वम् एवेश्वरस् तत् कथम् अस्मान् अनन्य-गतीर् वञ्चयस इत्य् आशङ्क्य । यद् वा, आदौ निजाकृतज्ञता-परिहारार्थं स-दृष्टान्तं सत्-सिद्धान्तम् उक्त्वाधुना कृपयात्मनो माहात्म्यं प्रकटयन् समाश्वासयति---मयीति । **हि** अपि । **भक्तिर्** नव-विधानाम् एकापि । भूतानां सर्वेषाम् अपि प्राणिनाम् इत्य् अधिकारापेक्षा निरस्ता । अमृता नित्य-पार्षदास् तेषां भावोऽमृतत्वं तस्मै **कल्पते** समर्थो योग्यो वा भवत् । **भवतीनां** नित्य-विशुद्ध-कोमल-स्वभावानां तु, इति स्नेहस्यान्यतो वैशिष्ट्यं सूचितम् । अतोऽनुनयात्यादरेण भवतीनाम् इति । अत एव **मद्**-आपनो मां यत्र कुत्रापि स्थितं प्रापयति । बलाद् आकर्षयतीति तथा सः । अतो भवतीभिः सह मम कदाचिद् अपि विच्छेदो नास्तीत्य् अर्थः ॥४५॥


______


**जीव-गोस्वामी (लघु-वैष्णव-तोषणी) :** अथ प्रसिद्धं ममैश्वर्यं नूनम् एताभिर् अपि ज्ञातम् अस्तीति क्षणाद् अनुसन्धाय तद् एवालम्ब्य यथा स्यात् तथेनापि सान्त्वयति---अहम् एवेश्वरश् चेत् तथापि शत्रु-पक्ष-क्षपण-लीलावेशेन कृते\ऽपि **भवतीनां** वियोजने मम शक्तिर् न भविष्यत् एव स्नेह-पारवश्याद् इत्य् अभिप्रायेणाह---मयीति । हि प्रसिद्धौ । **भक्तिर्** नव-विधानां भक्तीनाम् एकापि प्रीति-मात्रं वा, भूतानां सर्वेषाम् अपि **अमृतत्वाय** मोक्षाय **कल्पते** । ततो **भवतीनां** सर्वतः पूज्यानां **मद्**-**आपनः** माम् एव साक्षात् प्रापयति, बलाद् आकर्षति । यः स्नेहः उभयार्द्रीभाव-हेतुः प्रेम-परिपाक-विशेषः स यद् आसीत् संयोग-वियोग-लीलामृत्भाव् आविर्बभूव । तत् तु **दिष्ट्या** अतिभद्रं पुनर् वियोगासम्भवाद् इति भावः ॥४५॥


______


**जीव-गोस्वामी (क्रम-सन्दर्भः) :** ननु केचित् त्वाम् एव परमेश्वरं वदन्तीत्य् आशङ्क्याह---मयीति ॥४५॥


______


**जीव-गोस्वामी (बृहत्-क्रम-सन्दर्भः) :** ननु **भूतानाम्** एव खल्व् इयं व्यवस्था, न तु भवद्-उपरि दैवाधिकारः, नापि वयं भूतात्मान इत्य् आशङ्क्याह---**मयि** **भक्तिर्** हीत्य् आदि । **मयि** श्री-कृष्णे भगवति भूतानां प्राणिनां **भक्तिर्** **अमृतत्वाय** मोक्षाय **कल्पते** । मोक्षाकाङ्क्षिणां भक्तेर् मोक्षदत्वाङ्गीकृतेः । **भवतीनां** भूत-मित्राणां पुनर् **मयि** यत्-स्नेह आसीत् । तद्-**दिष्ट्या** भाग्येनैव । कीदृशः ? **मद्**-**आपनः** । भक्तिः कदाचिन् मोक्षम् अपि प्रापयतीति । स्नेहस् तु माम् एव । अतो **मत्**-प्राप्तिर् वः शाश्वती ॥४५॥


______


**विश्वनाथ-चक्रवर्ती (सारार्थ-दर्शिणी) :** ननु भो वाग्मि-शिरोमणे ! यस्मिन् दोषम् आरोपयसि स भगवांस् त्वम् एव सर्व-लोक-विख्यातो भवसीत्य् अस्माभिर् ज्ञायत एव । भोः सख्यः, एवं चेत्, सत्यम् अहं भगवान् एव । तद् अपि **भवतीनां** **मत्**-स्नेहाधीन एवास्मीत्य् आह---**मयि** भक्ति-मात्रम् एव तावद् **अमृतत्वाय** मोक्षाय **कल्पते** यत् तु **भवतीनां** **मत्**-स्नेह आसीत् तद् **दिष्ट्या** **मद्**-भाग्येनैवातिभद्रम् एव । यतो **मद्**-**आपनः** माम् आपयति बलाद् आकृष्य युष्**मत्**-समीपम् आनयत्य् आनीयाचिरेणैव युष्मद्-अन्तिक एव स्थापयिष्यतीति भावः ॥४५॥


______


**॥ १०.८२.४६ ॥**

अहं हि सर्व-भूतानाम् आदिर् अन्तोऽन्तरं बहिः ।

भौतिकानां यथा खं वार् भूर् वायुर् ज्योतिर् अङ्गनाः ॥

**श्रीधर-स्वामी (भावार्थ-दीपिका) :** कीदृशस् त्वं यं वयं स्नेहेन प्राप्स्यामः ? इत्य् अपेक्षायाम् आत्म-स्वरूपम् आह---**अहं** हीति । हे **अङ्गनाः** ! **भौतिकानां** शराव-सैन्धवादीनां यथाकाशादीनि पञ्च-महा-भूतान्य् **आद्य्-अन्तादि-रूपाणि,** एवं **सर्व-भूतानां** जरायुजादीनाम् **अहम्** । अतो व्यापकं मां भवत्यः प्राप्ता एवेति ॥४६॥


______


**वंशीधरः (भावार्थ-दीपिका-प्रकाशः) :** प्राप्य स्वरूपं पृच्छन्तीनां तदाह---कीदृश इत्य् आदिना । अहम् आद्य्-अन्त-रूपः, यतोऽतो हेतोर् व्यापकं माम् ॥४६॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी):** ननु तर्हि कथम् ईदृशश् चिर-विरहः ? तत्राह---अहम् इति द्वाभ्याम् । **हि** एव । **अहम्** एव, न तु मायादि । **आदिः** कारणम् । **अन्तो** लय-स्थानम् । **अन्तरं** मध्यम् । एवं **सर्व**-व्यापकोऽहं सामान्यतो युष्मान् अभिव्याप्य तिष्ठाम्य् एवेत्य् अर्थः । विशेषतश् च युष्माकं सौन्दर्येण कदापि युष्मांस् त्यक्तुं न शक्नोमीत्य् आशयेनाह---**अङ्गनाः** ! हे परम-सुन्दर्यः ! इति ॥४६॥


______


**जीव-गोस्वामी (लघु-वैष्णव-तोषणी) :** ननु कथम् भवत्-प्राप्तौ स्नेह एव कारणम् ? इत्य् आशङ्क्य सर्वाश्रयत्वात् तस्याहम् एव योग्यः, मम च स एव योग्य इत्य् आशयेनाह---अहम् हीति द्वाभ्याम् । शब्दार्थस् तु टीका-सम एव । तत्रोत्तर-पद्ये भूत-भौतिक-रूपम् इत्य् एव लिखनं शुद्धं भूत-भौतिक-रूपं भोग्यं भोक्तृ-रूपस् त्व् आत्मेत्य् उभयथा स्पष्टीभावाद् इति । तद् एवं शीघ्रम् एव भवतीनां नित्य-मल्-लाभो भविष्यतीति भावः ।

ननु तर्हि कथम् ईदृशश् चिर-विरह इत्य् आशङ्क्यार्थान्तरं च सङ्गमयति---अहम् इति द्वाभ्याम् एव । **हि** निश्चये । न चान्तर् न बहिर् यस्य \[भा।पु। १०.९.१३\] इति श्री-दामोदर-लीला-दर्शित-न्यायाच् छ्री-विग्रह-रूपोऽहम् एव । **आदिः** कारणम् । **अन्तो** लय-स्थानम् । **अन्तरं** मध्यम् । एवं **सर्व**-व्यापकोऽहं सामान्यतो युष्मान् अपि व्याप्य तिष्ठाम्य् एवेति । वस्तुतो विरह एव नास्तीत्य् अर्थः। **अङ्गना** इति तासां सौन्दर्य-गुणोल्लेखेन स्व-प्रेमापि ज्ञापयति ॥४६॥


______


**जीव-गोस्वामी (कृष्ण-सन्दर्भः १६८) :** एवं तथा श्री-मद्-उद्धव-द्वारोपदिष्टं तथा कुरुक्षेत्र-यात्रायाम् अपि साक्षाद् अपि स्वयम् उपदिष्टम्---

> अपि स्मरथ नः सख्यः स्वानाम् अर्थ-चिकीर्षया । >
> गतांश् चिरायिताञ् छत्रु- पक्ष-क्षपण-चेतसः ॥ \[भा।पु। > १०.८२.४१\]

इत्य् अनेन स्वागमन-विलम्बे कारणं विज्ञाप्य, पुनश् च---

> मयि भक्तिर् हि **भूतानाम्** अमृतत्वाय कल्पते । >
> दिष्ट्या यद् आसीन् मत्-स्नेहो भवतीनां मद्-आपनः ॥ \[भा।पु। > १०.८२.४४\]

इत्य् अनेन तासां स्व-प्राप्तिम् अवश्यं-भाविनीं प्रोच्य, तत्रापि तासां काल-विलम्बाक्षमत्वं विलोक्य झटिति सान्त्वनार्थम् उद्धव-द्वारा प्रहित-चर-सन्देशवद् एव स्वेन नित्य-संयोगम् उपदिशति[^७८]---अहम् इत्य्-आदि द्वाभ्याम् ।\

______

**यथा अहम्** **अहं**-कारो भूतादिः **सर्वेषां भूतानां खादीनाम्** **आद्य्-अन्तादि**-रूपः, अहङ्कारान्तर्-गतान्य् एव खादीनीत्य् अर्थः । **यथा** च **खादीनि भूतानि भौतिकानां** शराव-सैन्धवादीनाम् आद्य्-अन्तादि-रूपाणि, खादीनाम् अन्तर्-गतान्य् एव तानीत्य् अर्थः । **एवम् एतानि** प्रकट-लीलायाम् अनुभूयमानानि युष्माकं ममतास्पदानि **भूतानि** परमार्थ-सत्य-वस्तूनि श्री-वृन्दावनादीनि **भूतेष्व्** अप्रकट-लीला-गतेषु परमार्थ-सत्य-वस्तुषु तेषु वर्तन्ते । युष्माकं प्रकट-लीलाभिमान्य्-अहन्तास्पदम् **आत्मा** चाप्रकट-लीलाभिमान्य् अहन्तास्पदेन **आत्मना** **ततो** व्याप्तः । एवम् इदन्ताहन्तास्पदं यद् **उभयं** तच् च पुनः परे प्रकटम् अत्र दृश्यमानेऽपि तस्यां वृन्दाटव्यां विहरमाणेऽ**क्षरे** नित्यम् एव युष्मत्-सङ्गिनि **मय्य्** आश्रय-रूपे **आभातं** विराजमानं **पश्यत** इति । तस्मात् प्रकाश-भेदाद् एव तत्-तद्-वस्त्व्-आदि-भेद-व्यपदेशो विरह-संयोग-व्यवस्था चेतीदम् अत्रापि व्यक्तम् ॥४६-४७॥

[^७८]: फ़्रोम् \*इत्य् अनेन---इत्य् अत्र तादृशीनां साक्षाद् एव तत्-प्राप्तिः
    फलं नान्येषाम् इवामृतत्व-मात्रम् इत्य् एतत् तासाम्
    आश्वासन-रूप-भगवद्-वचनानन्तरम् । ननु त्वं द्वारकायाम् एव
    सदा क्रीडसि, वयं तु वृन्दावन-वासिन्यः कथं प्राप्स्यामः ? इत्य्
    आशङ्क्य युष्माभिर् नित्य-संयुक्त एवाहम् अस्मीति तथाविधम् आत्मानम्
    उपदिशति द्वाभ्यां (छ, ज)



______


**जीव-गोस्वामी (क्रम-सन्दर्भः) :** *न व्याख्यातम्।*


______


**जीव-गोस्वामी (बृहत्-क्रम-सन्दर्भः) :** ननु तथापि नैतादृशं काठिन्यम् उचितम् इत्य् आशङ्क्याह---**अहं** हीत्य् आदि । **अहं** **सर्व**-**भूतानाम्** **आदिर्** अन्तश् च । **यथा** तथान्तरं हृदये च बहिश् च । **भौतिकानां** **यथा** खमादीनि अन्तर् बहिश् च । अतो भौतिक-विग्रहाणां भवतीनां यद् अन्तर् बहिर् अपि भवेयम् । तत् किं चित्रम् । तेन भवतीभिः सह मे विरह एव नास्ति ॥४६॥


______


**विश्वनाथ-चक्रवर्ती (सारार्थ-दर्शिणी) :** किं च, माम् एव भगवन्तं यदि यूयं जानीध्वे एव, तदा मद्-विरह-दुःखं नास्त्य् एव । युष्माकं केवलम् अविवेकेनैव दुःखं लभध्वे तस्माद् अविवेक-ध्वंसनं मत्तः शिक्षध्वम् इत्य् आशयेनाह---अहम् इति । वस्तुतस् तु भोस् त्रिजगती-वर्तिनो महा-योगेश्वराः ! ज्ञानं दुःख-मात्र-ध्वंसनं यत् यूयम् ब्रूध्वे, तद् इदम् अवधत्त उद्धवोपदिष्टम् इव साक्षान् मद्-उपदिष्टम् अपि ज्ञानं प्रेमवत्सु जनेषु दुःखानिवर्तनाद् वैयर्थ्यम् एव प्राप्नोतीति ज्ञापयन्न् एव गोपीर् ज्ञानम् आह---अहम् इति । **सर्व**-भूतानां देव-मनुष्य-तिर्यग्-आदीनाम् आद्य्-अन्त-मध्य-बहिर्-वर्तीत्य् अर्थः । **भौतिकानां** देहादीनां **यथा** खादीनि पञ्च-महा-भूतान्य् आद्य्-अन्तादि-वर्तीनीत्य् अर्थः । हे **अङ्गनाः** रमण्यः ! एवं तत्त्वं मे यूयं स्त्री-जनाः नैव जानीथेति भावः ॥४६॥


______


**॥ १०.८२.४७ ॥**

एवं ह्य् एतानि भूतानि भूतेष्व् आत्मात्मना ततः ।

उ[^७९]भयं मय्य् अथ परे पश्यताभातम् अक्षरे ॥

[^७९]: यद् वा एतद् उभयं परे द्वारकादौ वर्तमाने, अक्षरे नित्यम् एव
    युष्मत्-सङ्गिनि मयि आभातं विराजमानं पश्यत।


**श्रीधर-स्वामी (भावार्थ-दीपिका) :** ननु चतुर्-विध-भूत-ग्रामाणां तद्-भोक्ता आत्मैवाद्य्-अन्तादि-रूपः, तस्मिंश् च सर्व-व्यापके सर्व-**भूतानि** वर्तन्त इति कुतस् त्वत्-प्राप्तिर् अस्माकम् ? इत्य् अत आह---**एवं** हीति । अयम् अर्थः---शरावादीनां यथा भौतिकानां महा-भूतान्य् आद्य्-अन्तादि-रूपाणि, **एवम्** **एवैतानि** चतुर्-विधानि **भूतान्य्** अपि भौतिकत्वाविशेषात् स्व-कारणेषु **भूतेष्व्** एव वर्तन्ते, न तु भोक्तर्य् आत्मनि । **आत्मा** तु तेषु **भूतेष्व्** **आत्मना** भोक्तृ-रूपेण **ततो** व्याप्तो न कारणत्वेन । **अथ** एतद् **उभयं** भूत-भौतिक-रूपं भोग्यं च भोक्तारं चात्मानं **मय्य् अक्षरे** परिपूर्णे **आभातं पश्यतेति** ॥४७॥


______


**वंशीधरः (भावार्थ-दीपिका-प्रकाशः) :** अत्राशङ्कते---तद्-भोक्ता चतुर्विध-भूत-ग्रामान्तर्यामी । अत्राशयम् आह---अयम् अर्थ इति । परिपूर्णे परमात्मनि । आभान्तं रज्जौ भुजङ्गादिकम् इव प्रतीतं यूयं पश्यत अधिष्ठेयस्याधिष्ठानातिरेकत्वाभावाद् इत्य् अर्थः ॥४७॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** किं च, युष्माकं देह आत्मा च **मय्य्** एव विराजत इत्य् आह---एवम् इति । हि एव । अनेन आदित्वादिनैव प्रकारेण, **एतानि** महान्ति **भूतानि** आकाशादीनि, भूतेषु देहेषु वर्तन्ते, आत्मा चात्मना स्वयम् एव तेष्व् एव । ततस् तानि व्याप्यास्तीत्य् अर्थः । **उभयं** देह आत्मा च मयि वर्तते । कुतः ? **परे** परमेश्वरे, जगतस् तद् एकाधारत्वात् । **अथ** अतो निज-देहम् आत्मानं चेत्य् उभयम् एव **अक्षरे** सदा श्री-वृन्दावने गोपालनादि-क्रीडातो न क्षरति न चलतीति तथाभूते **मय्य्** आभातम् । निर्धारापेक्षयातीत-निर्देशः । सदा रास-क्रीडादिना शोभमानं पश्यत जानीत । यद् वा, इतः परं पश्यत साक्षाद् अनुभवत । अतः प्रभृति पुनः कदापि विच्छेदो न भावीत्य् अर्थः । **एवं** तट्-टीकायां भूत-भौतिक-रूपम् इत्य् एव लिखनं युक्तम् । भोग्य-भोक्त्रोर् अर्थापेक्षया भोग्य-भोक्त्रोर् अर्थापेक्षया भोग्यस्य भूत-भौतिक-रूपम् इति भोक्तुश् चात्मानम् इति व्याख्यानात् । अत एव चित्-सुखोऽपि । तद् **उभयं** भोग्य-भोक्तृ-रूपम् इति ॥४७॥


______


**जीव-गोस्वामी (लघु-वैष्णव-तोषणी) :** एवम् इति । **हि** निश्चये । अनेन आदित्वादिनैव प्रकारेण **एतानि** महान्ति **भूतानि** आकाशादीनि, भूतेषु देहेषु वर्तन्ते, आत्मा चात्मना स्वयम् एव तेष्व् एव । **ततः** स्व-शक्त्या तानि व्याप्यास्तीत्य् अर्थः । **उभयं** देह आत्मा च मयि वर्तते । कुतः ? **परे** परमेश्वरे, जगतस् तद् एकाधारत्वात् । **अथ** अतो निज-देह आत्मा चेत्य् उभयम् एव **अक्षरे** सदा सर्वत्र वर्तमाने **मय्य्** आभान्तम् विराजमानं पश्यत अनुभवतेति ।

एतच् चासां भावतोऽतिबहिरङ्गम् इत्य् आशङ्क्य श्री-मद्-उद्धव-द्वारा सन्देशवद् अर्थान्तरं योजयति---यथाहम् । अहङ्कारो भूतादिः सर्वेषां भूतानां खादीनाम् आद्य्-अन्तादि-रूपः । अहङ्कारान्तर्गतान् एव खादीनीत्य् अर्थः । एवम् **एतानि** प्रकट-लीलायाम् अनुभूयमानानि युष्माकं ममतास्पदानि **भूतानि**, एको विष्णुर् महद् भूतम् \[श्री-शर्भ। २५\] इतिवत् परमार्थ-सत्य-वस्तूनि श्री-वृन्दावनादीनि **भूतेष्व्** अप्रकट-लीलागतेषु परमार्थ-सत्य-वस्तुषु वर्तन्ते, तथा युष्माकं प्रकट-लीलाभिमान्य्-अहंतास्पदम् आत्मा च अप्रकट-लीलाभिमान्य्-अहन्तास्पदेनात्मना व्याप्तः । एवम् इदन्ताहंतास्पदं यद् **उभयं**, तच् च **परे** प्रकटम् अत्र दृश्यमानेऽपि तस्यां वृन्दाटव्यां विहरमाणे तत्राप्य् **अक्षरे** नित्यम् एव युष्मत्-सङ्गिनि मयि आश्रय-रूपे आभान्तं विराजमानं पश्यतेति । तस्मात् प्रकाश-भेदाद् एव तद्-वस्त्व्-आदि-भेद-व्यपदेशो विरह-संयोग-व्यवस्था चेति पूर्वम् अप्य् उद्धव-द्वारा सन्दिष्टम् इति भावः । तद् एवम् उभयथापि स्फूर्त्य्-अस्फूर्त्योर् इव संयोग-विरहत्वं भवतीनां च परम-स्नेहेन स्फूर्तिः सदैव वर्तत इति वस्तुतो नास्त्य् एव विरह इति व्यञ्जितम् ॥४७॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**जीव-गोस्वामी (बृहत्-क्रम-सन्दर्भः) :** एतद् एव पुनर् द्रढयति---एवम् इत्य् आदि । एवम्भूतेषु भौतिकेषु यथा **भूतानि** महा-**भूतानि** । तथात्मा जीव आत्मना परमात्मना सह भूतेषु तत आतत उभयम् आत्म-परमात्म-रूपं द्वयं **परे** परात्परे **मय्य्** **अक्षरे** दृश्यमान-रूपत्वेनाव्यये आभान्तं पश्यत ॥४७॥


______


**विश्वनाथ-चक्रवर्ती (सारार्थ-दर्शिणी) : एवं** **हि** तद् एवम् इत्य् अर्थः । **एतानि** महा-भूतान्य् आकाशादीनि भूतेषु देहेषु वर्तन्ते । आत्मा जीवश् च आत्मना स्वरूपेण **ततः** विस्तृतः देह-व्यापकः सन् वर्तते इत्य् अर्थः । **उभयं** देहं जीवं च मयि **परे** परमात्मनि **अक्षरे** नित्ये । सर्व-व्यापके\ऽ धिष्ठान-तत्त्वे आभान्तं प्रकाशितं पश्यत, तेन यूयं देहा आत्मानश् च **मय्य्** एव सदा वर्तन्त एवेति। कुतो मद्-विरह-खेदो\ऽविवेक-विजृम्भित इति भावः ॥४७॥


______


**॥ १०.८२.४८ ॥**

**श्री-शुक उवाच---**

अध्यात्म-शिक्षया गोप्य एवं कृष्णेन शिक्षिताः ।

त[^८०]द्-अनुस्मरण-ध्वस्त-जीव-कोशास् तम् अध्यगन् ॥

[^८०]: अर्थान्तरे तु तस्यावियोगस्यानुस्मरणेन प्रेमातिशयाद् एव
    तथानुभवेन ध्वस्तो जीवनस्य कोश आच्छादनं विरहान् न
    जीविष्याम इति भावना यासां ता इति।


**श्रीधर-स्वामी (भावार्थ-दीपिका) : अध्यात्म**-**शिक्षया** स्वरूपोपदेशेन शिक्षिता बोधिताः, तस्यानुस्मरणेन ध्वस्तो **जीव**-कोशो लिङ्गं यासां तास् **तम्** एवाध्यगन् प्रापुः ॥४८॥


______


**वंशीधरः (भावार्थ-दीपिका-प्रकाशः) : तम्** एव श्री-कृष्णम् एव ॥४८॥


______


**श्रीनाथ-चक्रवर्ती (चैतन्य-मत-मञ्जुषा) : अध्यात्म**-शिक्षयेत्य्-आदि । आत्मानम् अपि अध्यात्मं या शिक्षा, तया **कृष्णेन** शिक्षिता गोप्यस् तं श्री-कृष्णम् **अध्यगन्** प्राप्तवत्यः । पुनस् **तद्**-विश्लेषो यथा न भवति, तथा स्थिता इत्य् अर्थः । अचिरान् माम् अवाप्स्यथ \[भा।पु। १०.४७.३६\] इत्य् उद्धव-याने यत् सन्दिष्टं **तद्** एवेदम् इत्य् अर्थः । **तद्**-अनुस्मरणेन ध्वस्तो **जीव**-कोषो **जीव**-भावो यासां, विविक्त उपसङ्गतः \[भा।पु। १०.४७.४०\] इति यद् उक्तं, **तद्**वत् विविक्त एव ताः स्थिताः । के अपि यथा न जानन्ति स्व-स्वरूपेणैव स्थिता इत्य् अर्थः । यद् वा, **जीव**-कोषो लिङ्ग-शरीरम् ॥४७॥


______


**सनातन-गोस्वामी (बृहद्-वैष्णव-तोषणी) :** एवम् अनेनोक्त-प्रकारेण आत्मा श्री-कृष्णस् **तम्** अधिकृत्य प्रवर्तते या शिक्षा, तया शिक्षिता सत्यः । अतस्तस्य शिक्षणस्य अनुस्मरणम् अनुसन्धानं, तेन ध्वस्तो जीवानाम् अन्येषां कोशो लिङ्गं याभिः । किं वा, ध्वस्तो नष्ट-प्रायो जीवस्यात्मनः कोशः कायो विरह-कैवल्यातिशयेन यासां तथा-भूताः । तं सदा श्री-वृन्दावने राम-विलासादिना स्वैः सह विहरिष्यन्तम् **अध्यगन्** ज्ञातवत्यः ॥४७॥


______


**जीव-गोस्वामी (लघु-वैष्णव-तोषणी) : तद्**-उपदेश-फलम् आह---**कृष्णेन**इवम् आत्मानं श्री-कृष्णम् एवाधिकृत्य या **शिक्षा**, तया **शिक्षिताः** गृहीतार्थाः सत्यः, **तद्**-अनुस्मरणेन तस्य शिक्षितार्थस्य सदा चिन्तनेन **ध्वस्तो** नष्टो जीवस्य जीवनस्य कोषम् आच्छादनं, न जीविष्याम इति भावना यासां ताः । **तं** श्री-कृष्णम् **अध्यगन्** प्राप्स्याम इति दृढ-सम्भावना-विषयत्वेनाजानन् इति प्रथमे द्वितीये तु तस्य सर्व-व्यापक-मूर्तेर् अनुस्मरणेन स प्रेमातिशयाद् एव तथानुभवेन ध्वस्तो जीवस्य आत्मनः कोषः परिच्छेदः, अप्राप्ति-रूप-भावना याभ्यस् तथा-भूताः सत्यः **तम्** **अध्यगन्** प्राप्तत्वेनैवामन्यतेत्य् अर्थः । तृतीये तस्याप्रकट-प्रकाशस्यानुस्मरणेन ध्वस्तो जीवानां कोषो प्रकट-लीला-रूपो विच्छेद-हेतुर् यासां ताः । इति सर्वत्र चार्थे श्लेषेण दृष्टान्त-द्योतनाच् च, अन्ये यथा **अध्यात्म**-**शिक्षया** आत्मानम् अधिगच्छन्ति, तद्वद् इति ॥४८॥


______


**जीव-गोस्वामी (कृष्ण-सन्दर्भः १६९) :** श्री-भगवच्-छिक्षानुरूपम् एव श्री-ऋषिर् उवाच--- **अध्यात्म**-शिक्षयेति । **अध्यात्म-शिक्षया** **तद्**-उपदेशेन आत्मानं श्री-कृष्णम् अधिकृत्य या शिक्षा, तया वा । तथा-विधं यद् उपदिष्टं **तद्-अनुस्मरणेन** नित्य-सिद्धाप्रकट-लीलायाः पुनर् अनुसन्धानेन **ध्वस्तस्** त्यक्त-प्रायो **जीव-कोषः** प्रपञ्चः, तत्र प्राकट्याभिनिवेशो याभिस् ताः । **तं** स्वयम् उपदिष्टं नित्य-संयुक्त-रूपं श्री-कृष्णम् **अध्यगन्** प्रणिहितवत्यः । तत्रापि पूर्व-दर्शित-श्रुति-पुराणादि-गत-नित्यता-वाक्यं, मयि भक्तिर् हि \[भा।पु। १०.८२.४४\] इति । फल-भेद-वाक्यं च, न ज्ञानं न च वैराग्यम् \[भा।पु। ११.२०.३१\] इत्य्-आद्य्-अयुक्तता-व्यञ्जि-वाक्यं चानुसन्धाय परोक्ष-वादार्थ-प्रयुक्तम् अर्थान्तरं न प्रमेयम् ॥४८॥


______


**जीव-गोस्वामी (बृहत्-क्रम-सन्दर्भः) : अध्यात्म**-शिक्षयेत्य् आदि । आत्मानम् अधि अध्यात्मम् । स्वम् उद्दिश्येत्य् अर्थः । अध्यात्मं या शिक्षा तया **कृष्णेन** शिक्षिता गोप्यस् तं कृष्णम् **अध्यगन्** प्राप्तवत्यः । पुनस् **तद्**-विश्लेषो यथा न भवति । तथा स्थिता इत्य् अर्थः । अचिरान् माम् अवाप्स्यथ \[भा।पु। १०.२३.३२\] इत्य् उद्धव-द्वारा यद् आदिष्टम् । तस्यैवायं प्रपञ्चः । कीदृश्यः ? **तद्**-अनुस्मरणेन **ध्वस्त**-**जीव**-भावो यासाम् । एतास् तु मुनि-रूपा इति बोद्धव्यम् ॥४८॥


______


**विश्वनाथ-चक्रवर्ती (सारार्थ-दर्शिणी) :** अस्याः पञ्च-श्लोक्या आभ्यन्तर-हेत्व्-अर्थस् तु वैष्णव-तोषिण्यां द्रष्टव्यः । **अध्यात्म**-**शिक्षया** **एवं** ज्ञानोपदेशेन **शिक्षिताः** प्रबोधिताः **तद्**-अनुस्मरणेन **तद्**-विरहोत्थ-तीव्र-निरन्तर-ध्यान-सूर्येण ध्वस्तो जीवन-कुमुदस्य कोशो\ऽन्तर्-भागो यासां ताः, तत्-प्रत्याशा-मात्र-रक्षित-किञ्चिन्-मात्र-जीवना इत्य् अर्थः । **तम्** **अध्यगन्** अधिगतवत्यः यः खल्व् अस्माकम् अजिज्ञासूनाम् अपि रासारम्भे धर्मोपदेष्टा उद्धव-द्वारा च ज्ञानोपदेष्टा ज्ञानम् उपदिशति सो\ऽयं स्वभावो\ऽप्य् अस्य दुस्त्यज एवेति प्रत्यभिज्ञातव्यत्य इत्य् अर्थः । **जीव**-कोशो लिङ्ग-देह इति व्याख्यातुं न सङ्गच्छते नित्य-सिद्धानां सतां लिङ्ग-देहाभावात्, साधन-सिद्धानाम् अपि तासां कृष्ण-सम्भुक्तानाम् एतावत्-काल-पर्यन्तं प्राकृत-लिङ्ग-देह-सत्तान् अभ्युपगमात् ॥४८॥


______


**॥ १०.८२.४९ ॥**

आहुश् च ते नलिन-नाभ पदारविन्दं

योगेश्वरैर् हृदि विचिन्त्यम् अगाध-बोधैः ।

संसार-कूप-पतितोत्तरणावलम्बं

गेहं जुषाम् अपि मनस्य् उदियात् सदा नः ॥

**श्रीधर-स्वामी (भावार्थ-दीपिका) :** एवं प्राप्तोऽपि कृष्णः पुनर् गृह-व्यासङ्गेन मापयात्व् इति तच् चरण-स्मरणं प्रार्थयाम् आसुर् इत्य् आह---**आहुश्** चेति । हे **नलिन-नाभ** ! **ते पदारविन्दं गेहं जुषां** गृह-सेविनीनाम् **अपि नो मनसि सदा उदियाद्** आविर्भवेत् ॥४९॥


______


**वंशीधरः (भावार्थ-दीपिका-प्रकाशः) :** अपयातु विस्मृतिं गच्छतु । तच्-चरण-स्मरणं कृष्ण-पाद-स्मृतिम् । **अगाध**-बोधैर् अनन्त-बोधाढ्यैर् योगेश्वरैः सनकाद्यैः **संसार**-**कूप**-पतितानाम् उत्तरणायोर्ध्व-गमनायावलम्बं हस्ताधारम् । अनेन प्राप्तात्म-तत्त्वैर् अप्य् अभीप्समानतया भक्तेर् आधिक्यं ध्वनितम् ॥४९॥


______


**श्रीनाथ-चक्रवर्ती (चैतन्य-मत-मञ्जुषा) :** नित्य-भागवत-शरीरेण तेनैव गोपी-देहेन तं प्राप्य मौनेनैव स्थिता इति न किञ्चिद् उक्तवत्यश् चेत्य् आह---**आहुश्** चेत्य्-आदि । हे **नलिन-नाभ** ! **मनसि जुषाम्** अपितद् एव **पदारविन्दं** नोऽस्माकं **गेहम्** **उदियात्,** **गेहं** प्रति **उदियात्** । अतो\ऽन्तरं यथा वयं न तत्र गच्छामः । अथवा, तव **पदारविन्दं** नोऽस्माकं गेहम् **उदियात्**, गेहत्वेन **उदियात्**,तद् एव **गेहं** भवत्व् इत्य् अर्थः । अथवा तव **पदारविन्दं** **सदा जुषां** नोऽस्माकं गेहम् मनसि **उदियात्**, अर्थात् तवैव । अयम् अर्थः---अतः परं यथा विच्छेदो न भवति, तथा तव चरण-सेवा अस्माकं निरन्तरं यथा सम्पद्यते, तथा **गेहं** मनसि क्रियताम् इति सङ्क्षेपेण निवेदनम् ॥४९॥


______


**सनातन-गोस्वामी (बृहद्-वैष्णव-तोषणी) :** एवं तद्-वचनेनैव तत्र प्राप्तव्यं ज्ञात्वापि परमौत्सुक्येन प्रार्थयामासुर् इत्य् आह---**आहुश्** चेति । हे **नलिन**-नाभेति पद्माकार-नाभित्वात् परम-सौन्दर्यम् उक्तम् । अतोऽरविन्द-रूपकेण श्री-पदस्य परम-मधुरत्वं ताप-हरत्वादिकं च ध्वनितम् । अत एव योगो भक्ति-योगस् तद्-ईश्वरैर् वशीकृत-भक्ति-योगैर् इत्य् अर्थः । हृद्य् एव विशेषेण सर्वोत्कृष्टतया चिन्तयं भाव्यम् । **अगाध**-बोधैर् ज्ञानिभिर् मुक्तैर् **अपि** परम-पुरुषार्तह्तया भाव्यम् । किं च, संसारेति । एवं भक्त-मुक्त-विषयिणां त्रयाणां सेव्यत्वेन साध्यत्वं साधनत्वं चोक्तम् । **सदा** मनसि जुषां त्वत्-कृपया त्वां सेवमानानाम् **अपि** नोऽस्माकं **गेहं** प्रति सकृद् अप्य् **उदियात्** । प्रकटं भवतु । इत्थं तासां भाषणादिना सख्येन तत्-तुल्यानां श्री-दामादि-गोपानां तज्-जातम् एवेति पृथङ् न कृतम् । किं वा कृतम् **अपि** साम्येन विशेषाभावाद् ऊह्यत्वाच् च श्री-बादरायणिनैव नोक्तम् इति ज्ञेयम् ॥४९॥


______


**जीव-गोस्वामी (लघु-वैष्णव-तोषणी) :** यद्यपि परोक्ष-वादाय दृष्टान्ताय वा आध्यात्म-भङ्ग्योक्तम् **अपि** तादृग्-अर्थम् अनादृत्य तद्-वचनेनैव तं प्राप्तव्यं ज्ञात्वा परम-सन्तुष्टाः बभूवुः, तथापि परमौत्सुक्येन प्रार्थयामासुर् इत्य् आह---**आहुश्** चेति ।

हे **नलिन-नाभ !** इति पद्माकार-नाभित्वात् परम-सौन्दर्यम् उद्दिष्टम् । अतः अरविन्द-रूपकेण श्री-पदस्य परम-मधुर-रसत्वं ताप-हरत्वादिकं च ध्वनितम् । अत एव **योगो** भक्ति-योगः, तद्-**ईश्वरैर्** वशीकृत-भक्ति-योगैर् इत्य् अर्थः । **हृद्य्** एव विशेषेण सर्वोत्कृष्टतया भाव्यं चिन्त्यम् **अगाध**-बोधैर् ज्ञानिभिर् मुक्तैर् **अपि** परम-पुरुषार्थतया भाव्यम् ।

किं च---संसारेति । एवं भुक्त-मुक्त-विषयिणां त्रयाणां सेव्यत्वेन साध्यत्वं साधनत्वं चोक्तम् । **सदा** **मनसि** **जुषां** सेवमानानाम् **अपि** **नो**\ऽस्माकं **गेहं** प्रति सकृद् अप्य् **उदियात्**, तत्र प्रकटं भवतु ।

यद् वा, प्रथमतो नलिननाभेति सम्बोध्य सपरिचय-विशेषं ज्ञापयित्वा तावता विरहस्यानौचित्यं दुःसहत्वं च ज्ञापितम् । वाक्यार्थश् चायम्---आस्तां तावद् दुर्विहितानाम् अस्माकं त्वद्-दर्शन-गन्ध-वार्तापि । हे **नलिन**-**नाभ** ! तव **पदारविन्दं** त्वद्-उपदेशानुसारेणास्माकं **मनस्य्** **उदियात्** ।

ननु, किम् इवात्रासम्भाव्यं? तत्राहुः---**योगेश्वरैर्** एव **हृदि** चिन्त्यं, न त्व् अस्माभिः, त्वत्-स्मरणारम्भ एव मूर्च्छा-गामिनीभिः । तद् एवोपपादयन्ति---**अगाध**-**बोधैः**, साक्षाद्-अदर्शने\ऽप्य् अक्षुभित-बुद्धिभिः, न त्व् अस्माभिर् इव तद्-दर्शनेच्छया मुहुर् मोहेन क्षुभित-,भाविभिः । तद् उक्तम् उद्धवं प्रति स्वयं भगवता---

> मयि ताः प्रेयसां प्रेष्ठे दूर-स्थे गोकुल-स्त्रियः । >
> स्मरन्त्योऽङ्ग विमुह्यन्ति विरहौत्कण्ठ्य-विह्वलाः ॥ \[भा।पु। > १०.४६.५\] इति ।

चरणस्यारविन्दता-रूपकं तत्-स्पर्शेनैव दाह\--शान्तिर् भवति, न तु स्मरणेनैवेति ज्ञापनाय ।

ननु तथा निदिध्यासनम् एव योगेश्वराणां **संसार**-दुःखम् इव भवतीनां विरह-दुःखं दूरीकृत्य तद्-उदयं करिष्यतीति आशङ्क्याहुः---**संसार-कूप-पतितानाम्** **एवोत्तरणावलम्बं**, न त्व् अस्माकं विरह-सिन्धु-निमग्नानाम् । तच्-चिन्तने दुःख-वृद्धेर् एवानुभूयमानत्वाद् इति भावः ।

नन्व् अत्रैवागत्य मुहुर् मां साक्षाद् एवानुभवत, तत्राहुः---**गेहं जुषां** पर-गृहिणीनाम् अस्वाधीनानाम् इत्य् अर्थः । यद् वा, **गेहं** **जुषाम्** इति सङ्गतिश् च त्वत्-पूर्व-सङ्गम-विलास-धाम्नि तत्-तद्-अस्मत्-काम-दुघे स्वाभाविकास्मत्-प्रीति-निलये निज-गेहे गोकुल एव भवतु, न तु द्वारकादाव् इति स्व-मनोरथ-विशेषेण तस्मिन्न् एव प्रीतिमतीनाम् इत्य् अर्थः, यः कौमार-हरः स एव हि वरः \[पद्या। ३७८\] इत्य्-आदिवत् । तस्माद् अस्माकं मनसि भवच्-चरण-चिन्तन-सामर्थ्याभावात् स्वयम् आगमनस्यासामर्थ्याद् अनभिरुचेर् वा,

> धारयन्त्य् अति-कृच्छ्रेण प्रायः प्राणान् कथञ्चन । >
> प्रत्यागमन-सन्देशैर् \[भा।पु। १०.४६.६\] इति ।

भवज्-ज्ञातास्मन्-मर्मानुरूपं भवान् साक्षाद् एव श्री-वृन्दावन एव यद्य् आगच्छेत्, तदैव निस्तार इति भावः । अत्र श्री-दामादि-गोपानां श्री-मद्-उद्धव-यान-दर्शित-सिद्धान्त-रीत्या विरह एव न जातो\ऽस्तीत्य् अनागमनात्, किन्तु गो-रक्षायाम् एव स्थितत्वान् मिलनादिकानां वर्णनं ज्ञेयम् ॥४९॥


______


**जीव-गोस्वामी (कृष्ण-सन्दर्भः १७०) :** अथ ज्ञान-रूपं प्रकटार्थम् अस्वीकुऋवाणा नित्य-लीला-रूपं रहस्यार्थं स्वीकुर्वाणा **अपि** पूर्ववत् पुनश् च प्रकट-लीलाभिनिवेशेन विरह-भीताः परम-दैन्योत्तरम् एवं प्रार्थयामासुर् इत्य् आह---**आहुश्** चेति ।

आस्तां तावद् दुर्विधि-हतानाम् अस्माकं त्वद्-दर्शन-गन्ध-वार्तापि । हे **नलिन-नाभ !** **तव पदारविन्दं** त्वद्-उपदेशानुसारेणास्माकं **मनस्य् उदियात्** ।

ननु किम् इवात्रासम्भाव्यम् ? तत्राहुः---**योगेश्वरैर्** एव **हृदि विचिन्त्यं,** न त्व् अस्माभिस् त्वत्-स्मरणारम्भ एव मूर्च्छा-गामिनीभिः । तद् उक्तम् उद्धवं प्रति स्वयं भगवता---

> मयि ताः प्रेयसां प्रेष्ठे दूर-स्थे गोकुल-स्त्रियः । >
> स्मरन्त्योऽङ्ग विमुह्यन्ति विरहौत्कण्ठ्य-विह्वलाः ॥ \[भा।पु। > १०.४६.५\] इति ।

तद् एवोपपादयन्ति---**अगाध-बोधैः** साक्षाद्-दर्शनेऽप्य् अक्षुभित-बुद्धिभिः, न त्व् अस्माभिर् इव त्वद्-दर्शनेच्छया क्षुभित-बुद्धिभिः । चरणस्यारविन्दता-रूपकं च त्वत्-स्पर्शेनैव दाह\--शान्तिर् भवति, न तु तथा त्वत्-स्मरणेनेति ज्ञापनाय ।

ननु तथा निदिध्यासनम् एव योगेश्वराणां **संसार**-दुःखम् इव भवतीनां विरह-दुःखं दूरीकृत्य तद्-उदयं करिष्यतीति आशङ्क्याहुः---**संसार-कूप-पतितानाम्** **एवोत्तरणावलम्बं,** न त्व् अस्माकं विरह-सिन्धु-निमग्नानाम् । त्वच्-चिन्तनारम्भे दुःख-वृद्धेर् एवानुभूयमानत्वाद् इति भावः ।

नन्व् अधुनैवागत्य मुहुर् मां साक्षाद् एवानुभवत, तत्राहुः---**गेहं जुषां** पर-गृहिणीनाम् अस्वाधीनानाम् इत्य् अर्थः । यद् वा, **गेहं** **जुषाम्** इति तव सङ्गतिश् च त्वत्-पूर्व-सङ्गम-विलास-धाम्नि तत्-तद्-अस्मत्-काम-दुघे स्वाभाविकास्मत्-प्रीति-निलये निज-गेहे गोकुल एव भवतु, न तु द्वारकादाव् इति स्व-मनोरथ-विशेषेण तस्मिन्न् एव प्रीतिमतीनाम् इत्य् अर्थः,

> यः कौमार-हरः स एव हि वरस् ता एव चैत्र-क्षपास् >
> ते चोन्मीलित-मालती-सुरभयः प्रौढाः कदम्बानिलाः । >
> सा चैवास्मि तथापि तत्र सुरत-व्यापार-लीला-विधौ >
> रेवा-रोधसि वेतसी-तरु-तले चेतः समुत्कण्ठते ॥ \[पद्या। ३८२\] > इत्य्-आदिवत् ।

तस्माद् अस्माकं मनसि भवच्-चरण-चिन्तन-सामर्थ्याभावात् स्वयम् आगमनस्यासामर्थ्याद् अनभिरुचेर् वा साक्षाद् एव श्री-वृन्दावन एव यद्य् आगच्छसि, तदैव निस्तार इति भावः ।

\*तम् एतम् एव भावं श्री-भगवान् अङ्गीचकार । यथोक्तम् एतद्-अनन्तरम्---

> तथानुगृह्य भगवान् गोपीनां स गुरुर् गतिः । >
> युधिष्ठिरम् अथापृच्छत् सर्वांश् च सुहृदोऽव्ययम् ॥ \[भा।पु। > १०.८३.१\]

तद् एवं स्वारसिक्य-प्रकट-लीला दर्शिता ॥४९॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**जीव-गोस्वामी (बृहत्-क्रम-सन्दर्भः) : आहुश्** चेत्य् आदि । हे **नलिन**-**नाभ** ! **ते** तव चरणारविन्दं **सदा** जुषां नोऽस्माकं मनसि **उदियात्** । अर्थात् तव मनसि तव मन एव नो गृहं स्याद् इत्य् अर्थः। तत्रैव यथा **सदा** वसाम इति प्रसादः क्रियताम् इति विनयोक्तिः । कीदृशं पदारविन्दम् ? **योगेश्वरैर्** **हृदि** **विचिन्त्यम्** । न तु साक्षाल्-लब्धम् । **संसार**-**कूप**-पतितानां जनानाम् उत्तरणायावलम्बम् । तव मनसि चेद् अस्माकं गृहं जातम् । तदा **नः** किं नाभूद् इति वाक्यार्थः ॥४९॥

**विश्वनाथः आहुश्** च वक्रोक्त्या सेर्ष्यम् ऊचुश् चेत्य् अर्थः । भोस् तत्त्व-ज्ञानाध्यापक-शिरोमणे ! परमेश्वर ! साक्षान्-मूर्त-परमात्मन् ! अस्माकं गृह-वित्त-कुटुम्बाद्य्-आसक्तिम् अधिकाम् अवधार्यैव पूर्व उद्धव-द्वारा, साम्प्रतं स्वयम् **अपि** यद् अज्ञान-निवर्तक-ज्ञानोपदेशेन चित्तं निर्मलयसि, तद् एष ते निरुपाधिक एव स्नेहोऽस्मासु मोक्षार्थकोऽवगतः । किन्तु गोप-स्त्री-जनानां दुर्मेधानाम् अस्माकं **हृदि** कथम् एतज् ज्ञानं तिष्ठेत् ? ब्रह्मादि-गम्यं त्वच्-चिन्तनम् **अपि** नायाति । तस्मात्तद् एव यथा शक्यं स्यात्, तथा कृपयेत्य् आहुः---**ते** इति ।

**योगेश्वरैर्** एव **हृदि विचिन्त्यं,** वयं स्व-कर्म-फल-सन्तापिताः कथं चिन्तयितुं शक्नुमः ? **अगाध-बोधैर्** वयं तु मन्द-धियः । **संसार-कूपेत्य्** अस्माकं **संसार**-दुःखं निवर्तयितुं त्वं कृपया यतस्वेति भावः । **गेहं जुषां** गृहासक्तानाम् **अपि नः सदा मनसि उदयताम्** इत्य् अन्तः-कोप एव व्यञ्जितः । इह खलु---

> न पारमेष्ठ्यं न महेन्द्र-धिष्ण्यं >
> न सार्वभौमं न रसाधिपत्यम् । >
> न योग-सिद्धीर् अपुनर्-भवं वा >
> वाञ्छन्ति यत् पाद-रजः-प्रपन्नाः ॥ \[भा।पु। ११.१४.१४\] इति । >
> न किञ्चित् साधवो धीरा भक्ता ह्य् एकान्तिनो मम । >
> वाञ्छन्त्य् **अपि** मया दत्तं कैवल्यम् अपुनर्-भवम् ॥ \[भा।पु। > ११.२०.३४\] इति ।

स्वर्गापवर्ग-नरकेष्व् **अपि** तुल्यार्थ-दर्शिनः \[भा।पु। ६.१७.१८\] इत्य्-आदि परः-शत-वचनैर् अवगत-तत्त्वा भक्ताः केऽपि ज्ञान-फलं मोक्षं भगवता दत्तम् **अपि** नैवाददते । सर्व-भक्त-चूडामणिभिर् आभिर् गोपीभिर् मोक्ष-साधनस्य ज्ञानस्य ग्रहणं कथम् उपपद्यताम् ? अतः प्राण-प्रेष्ठ-मुखात् तद् असह्यम् अध्यात्मं श्रुत्वा श्लोकेनानेन कोप एव व्यञ्जयितुम् अर्ह इति । अत एवम् एव व्याख्या समुचिता । यथा-श्रुतोपस्थितार्थ-व्याख्यानम् **अपि** मोहिनी-सधर्मणः शास्त्रस्यास्य सम्भवेद् एव, तत् तु स्पष्टम् एव ।

यद् वा, भोः साक्षाद् अज्ञान-ध्वान्त-भास्कर ! तव एतैस् तत्त्व-ज्ञानातपैर् वयं ज्वलाम एव। वयं हि चकोर्यस् त्वन्-मुख-चन्द्र-ज्योत्स्नयैव जीवामः, तस्मात् श्री-वृन्दावनम् आगत्य स्वीय-रासादि-विलासैर् अस्मान् जीवयेत्य् आहुः---**ते** इति । **योगेश्वरैर् हृदि विचिन्त्यम्,** अस्माभिस् तु हृद्-उपरि कुच-द्वये तद् धृत्वैव जीवितुम् उत्साहमहे, नान्यथेति भावः । **अगाध-बोधैर्** गम्भीर-बुद्धिभिः सरल-बुद्धिभिर् अस्माभिस् तु तच्-चिन्तनारम्भ एव मूर्च्छा-सिन्धौ निमज्ज्यते, कुतस् तच्-चिन्तनम् ? इति भावः ।

किं **च**, तच्-चिन्तितं सत् **संसार-कूपाद् एवोद्धारकं,** न तु तद्-विरह-समुद्र-पतित-जनान् उद्धर्तुं समर्थम् इति भावः । वयं हि गोप्यो न **संसार**-कूपे पतिताः, आबाल्याद् एव त्यक्त-गृहपत्य्-आदि-**संसार**-सुखत्वात्, किन्तु तद्-विरहाम्बुधाव् एव।

ननु तर्ह्य् आगच्छत, द्वारकाम् एव तत्रैव युष्माभिः सह विलसामः । तत्राहुः---**मनस्य् अपि गेहं** गेह-रूपम् आस्पदं श्री-वृन्दावनं **जुषां** जुषमाणानां त्यक्तुम् अशक्नुवतीनाम् इत्य् अर्थः । तत्रैव तव पिञ्छ-मौलित्व-मुरली-मनोहरत्वादि-माधुर्याणाम् अस्मद्-रोचकत्वाद् इति भावः । तस्माद् अस्माकं तत्रैव चरणारविन्दम् **उदियात्** उदयतां व्रज-भूमौ त्वद्-दर्शनेनैवास्माकं सन्तापोपशमो, न तु त्वत्-स्मरणेन । कुतः पुनर् आत्म-ज्ञानेन ? इति भावः ॥४९॥

इति सारार्थ-दर्शिन्यां हर्षिण्यां भक्त-चेतसाम् ।

द्व्यशीतितम एषोऽपि दशमेऽजनि सङ्गतः ॥


______


इति श्री-मद्-भागवते दशम-स्कन्धे द्व्यशीतितमाध्यायस्य

सारार्थ-दर्शिनी-टीका समाप्ता ।


______


**(१०.८३)**

**अथ त्र्यष्टीतमोऽध्यायः**

 द्रौपदीं प्रति श्री-कृष्ण-पत्नीनां स्व-स्वोद्वाह\--वृत्तान्त-वर्णनम् । 

**॥ १०.८३.१ ॥**

**श्री-शुक उवाच---**

तथा[^८१]नुगृह्य भगवान् गोपीनां स गुरुर् गतिः ।

[^८१]: अथानु।


युधिष्ठिरम् अथापृच्छत् सर्वांश् च सुहृदोऽव्ययम् ॥

**श्रीधर-स्वामी (भावार्थ-दीपिका) :**

त्र्य्-अशीतितम एवं च स्त्रीणां कृष्ण-कथोत्सवे ।

द्रौपद्यै कृष्ण-भार्याभिर् उक्ताः स्व-स्व-कर-ग्रहाः ॥

अव्ययं कुशलम् ॥१॥


______


**वंशीधरः (भावार्थ-दीपिका-प्रकाशः) :** एवं गोपीवत् । तथा प्रार्थनानुसारेण । अथ गोप्य् अनुग्रहोत्तरम् । स कृष्णः ॥१॥


______


**श्रीनाथ-चक्रवर्ती (चैतन्य-मत-मञ्जुषा) : तथानुगृह्य** तथैवानुग्रहं कृत्वा स श्री-कृष्णः **गोपीनां** गुरुः **गतिः** शरणं च ॥१॥


______


**सनातन-गोस्वामी (बृहद्-वैष्णव-तोषणी) :** तथा तेनोक्तेनानिर्वचनीयेन वा प्रकारेण **गोपीनां** गोपीर् अनुगृह्य । यतः स एव तासां **गुरुर्** उपदेष्टा, गतिश् च गम्यः, साधनाधिकं सर्वसाध्यश् च इत्य् अर्थः । अथ तद् अनन्तरम् एवेति तद् एकप्रेम-विशेषेण सर्व-श्रेष्ठानां तासाम् एव प्राग् अनुग्राह्यत्वात्, अत एव तद् अनुवादश् च श्री-युधिष्ठिरस्य पृथग् आदाव् उक्तिः साम्राज्येन प्रियतमत्वेन च सुहृत्सु श्रैष्ठ्यात् ॥१॥


______


**जीव-गोस्वामी (लघु-वैष्णव-तोषणी) :** एवं श्री-**गोपीनां** प्रथम-दिनम् उपगतं सम्भाषणम् उपसंहरन् तेन अन्यदिन-गतम् अपि प्रकारान्तरं लक्षयन् तासां यथासौ स्वयम् एव गुरुस् तथा स्वयम् एव फलम् इति बोधयित्वा पूर्वोपदेश-तात्पर्यं व्यञ्जयन् ततो गौणत्वेनैव श्री-युधिष्ठिरादि-सम्भाषणम् अपि प्रस्तौति---तथेति । तथा तेन तासां प्रार्थना-प्रकारेण गोपीर् अनुगृह्य यतः स एव तासां **गुरुर्** उपदेश्यो गतिश्च गम्यो नित्य-प्राप्तः अथ तद् अनन्तरम् एवेति तावत्कालं तद्-विधानाम् अप्य् अस्फूर्तेः अपृच्छत् एतत्-पूर्वं तेषां प्रश्नम् अपि न कृतवान् किम् उतान्यद् इत्य् अर्थः । एवं तासां प्रेष्ठत्व-बोधनार्थम् एव तद् अनुवादः क्रियत इति भावः । अव्ययं व्ययाभावं हानिर् आहित्यं कुशलम् इति यावत् ॥१॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :**

सुहृद्भिः संस्तुतः कृष्णस् तद्-भार्या द्रौपदीं प्रति ।

स्व-स्वोद्वाह\--क्नवं ऊचुस् त्र्यशीतितम ईलिताम् ॥

यत्र तासां मनः-प्रसादोऽभूत् तथेत्य् अर्थः । सेषाम् एव साधूनां स गतिर् भवेद् एव **गोपीनां** तु **गुरुर्** गतिर् महती गतिर् इत्य् अर्थः । अव्ययं कुशलम् ॥१-२॥


______


**॥ १०.८३.२ ॥**

त एवं लोक-नाथेन परि[^८२]पृष्टाः सु-सत्-कृताः ।

[^८२]: परिपृच्छय।


प्रत्यूचुर् हृष्ट-मनसस् तत्-पादेक्षा-हतांहसः ॥

**श्रीधर-स्वामी (भावार्थ-दीपिका) : तत्** पादेक्षया हतम् अंहो येषां ते ॥२॥


______


**वंशीधरः (भावार्थ-दीपिका-प्रकाशः) :** ते सुहृदः । **तत्-**पादेक्षया कृष्णाङ्घ्रिदर्शनेन । अंहो दुरितम् ॥२॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** ते युधिष्ठिरादयः, **एवं** श्री-गोप्यनुग्रहतः पश्चाद् एव परितः पृष्टाः । अथ तेषां **हृष्ट-**मनस्त्वे मुख्यो हेतुः---सर्व-श्रेष्ठतमानां परमार्तानां तासाम् आदौ समाश्वासनात्, सुष्ठु सत्-कृताश् च कृपया गन्ध-पुष्पादिना पुनर्चिताः । किं वा, तादृश-प्रश्नेनैव सम्मानिताः । तत्र हेतुः---**लोकनाथेन** सर्व-**लोक-**परिपालकेन इत्य् अर्थः । किं वा, जगदीश्वरेणापि अतो **हृष्ट**-मनसः सन्तः । सर्वत्रैव हेतुः---तस्य लोकनाथस्य पादयोरीक्षा पूर्व-पूर्वतर-दर्शनम्, तयैवादौ हतमंहः प्रारब्धाद्य् अशेष-पापं दुःखं वा येषां ते ॥२॥


______


**जीव-गोस्वामी (लघु-वैष्णव-तोषणी) : एवं** क्रमरीत्या **लोक-नाथेन** सर्व-लोकेश्वरेणापि परि सर्वतः पृष्टाः सुष्ठु नानोपहारादिना सत्कृताश् च अतस् **तत्-**प्रसाद-दर्शनेन **हृष्ट-**मनसः सत्तास् **तत्**-पादेक्षयैव तु हतांहसो गत-क्लेशास् ते श्री-युधिष्ठिरादयः प्रत्यूचुः ॥२॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**॥ १०.८३.३ ॥**

कुतोऽशिवं त्वच्-चरणाम्बुजासवं

महन्[^८३]-मनस्तो मुख-निःसृतं क्वचित् ।

[^८३]: महात्मनां संमुख-निर्व्र्त्तं क्वचित्।


पिबन्ति ये कर्ण-पुटैर् अलं प्रभो

देहं-भृतां देह-कृद्-अस्मृति-च्छिदम् ॥

**श्रीधर-स्वामी (भावार्थ-दीपिका) :** महतां मनस् तः सकाशान् **मुख**-द्वारतो **निःसृतं** **क्वचित्** कदाचिद् **देहं** **भृतां** **देह**-धारिणां **देह**-कृच् चासाव् अस्मृतिश् चाविद्या तां छिनत्तीति तथा तम् । **देह**-**कृद्** ईश्वरस् तद् विषयाज्ञान-च्छिदं वा ॥३॥


______


**वंशीधरः (भावार्थ-दीपिका-प्रकाशः) :** न स्मृतिर् यया सा तथा । जडाया **देह-**करणासामर्थ्यं मत्वार्थान्तरम् आह---अर्थ**-कृद्**-ईश्वर इति । अन्ये तु हे **प्रभो**! **त्वच्-चरणाम्बुजासवं** त्वद् अङ्घ्रि-माहात्म्यबोधि-कथामृतं कर्ण-पुटैर् ये **पिबन्ति** तेषां त्वत् त्वत्तो दुर्जन-शास्तुः काल-रूपात् **कुतोऽशिवं** भयं भवतीत्य् अन्वयः

> आयुर्हरति वै पुंसाम् उद्यन्नस् तं च यमसौ । >
> तस्यते यत्-क्षणो नीत उत्तम-श्लोक-वार्तया ॥ इत्य् उक्तेः ।

कथम्-भूतं महात्मनां व्यासादीनां मुखेभ्यो **निःसृतं** गाततं **क्वचित्-**कदाचिद् अपि व्यासादि-वाक्यैस् त्वाम् आत्मत्वेन जानतां न दुःखं भवतीत्य् अर्थः । ईश्वरस्य ममात्मत्वम् एव कथं तत्राह---देहम्-भृत इति । को ह्य्-एवान्यात्कः प्राण्यात् यदेष आकाश आनन्दो न स्यात् \[तै।उ। २.७.१\] इति श्रुतेः । अथवा त्वन्**-मुख-निःसृतं** **त्वच्-चरणाम्बुजासवं** **ये** **पिबन्ति** तेषां महात्मनां कुतो\ऽशिवमित्य् अन्वयः । त्वत्कृते भगवन्-नमस्कारकारणाय । अत्र पक्षे देहम्भृतस् त्वत्-कृत उच्च्वसन्ति हि इति पाठो\ऽस्ति ॥३॥


______


क्द्- **कुत** इति । **आसवः** पुष्प-रसः कीर्तिश् च । **महतां मनस्तो** **मुखान् निःसृतम्** । मनस्त इति प्रथमार्थे तसि ततः समासः, मनः-शुद्ध्या महद्भिर् वर्णितम् इत्य् अर्थः । **क्वचित्** कदाचित् । **देहं-भृताम्** इत्य् आर्षो नुम् आगमः । संसारापादिका या **अस्मृतिः** स्वरूपाज्ञानम् । कुरुक्षेत्रे मिलिता सुहृदः श्री-कृष्णम् ॥३॥ \[मु।फ। ८.१३\]


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** अशिवम् अमङ्गलं तेषां कुतः? कुत्र कस्माद्-धेत्र् वा, अपि तु सदा सर्वत्र मङ्गलम् एव इत्य् अर्थः । केषाम्? **ये** तव चरणाम्बुजयोर् आसवं दीन-वात्सल्यादि-महा-यशो-लक्षणं मधु अलम् अत्य् अर्थं **कर्ण-**पुटैः **पिबन्ति** सदा प्रीत्यानुशृण्वन्तीत्य् अर्थः । तत्रैव हेतुः---**क्वचित्** कदाचित् प्रेमोल्लास-समये महतां त्वद्-भक्तानां **मनस्तो** मुखेन **निःसृतं** मनः परिपूर्यात्य् उद्रेकेण **मुख**-द्वारा निर्गलितं तैः परमाभिनिवेशेन मनोहरतया वर्णितम् इत्य् अर्थः । आसव-शब्देन तस्य स्वतो मधुरत्वम्, मादकतया सर्व-दुःख-विस्मारकत्वं च ध्वनितम् । तद्-धेतुत्वेन मङ्गलम् एवाभिव्यञ्जयन्ति-**देहं** भृताम् इति । अनेन देहस्य प्रत्यक्षतया तत्-कर्तुः स्मृति-योग्यतोक्ता, तथापि देहकृत ईश्वरस्य तव या अस्मृतीस् तच्-**छिदम्** ।

यद् वा, **देहं भृतां** सदा विविध-दुःखमयं **देहं** दधतां देह-कृत् देहोत्पादिका चासावस्मृतिश् च त्वद्-विस्मृतिस् तच्-छिदं सदा त्वत्-स्मरण-मङ्गलकरम् इत्य् अर्थः । तच् च त्वत्-प्रभावात् सम्भवत्येवेत्य् आशयेनाह---**प्रभो** हे सर्वसामर्थ्य-युक्तेति । यथा-कथञ्चित् सकृत् तत्-पानेन सर्वामङ्गलक्षये\ऽपि सिद्धे तादृश-पानोक्तिस् तन्-माधुर्य-स्वभावेनैव तत्राभिनिवेशात् न तु तात्-पर्यापेक्षयेति दिक् । अथवा, **क्वचित्** कदाचिद् अपि **कर्ण**-पुटैः कर्णस्याकाशमयत्वात् स्वयम् एव प्रविष्टं **पिबन्ति**, केवलं श्रोत्रद्वारा शृण्वन्त्य् अपि तच् च न स्वप्रयत्नादिनेत्य् आह---महद् इति । सम्रणाशक्त्य् एतस् ततस्तैः सदा वर्ण्यमानम् इत्य् अर्थः । अलम् इत्य् अस्य अन्त्य् अपदेनान्वयः, अन्यत् समानम् ।

अतः कृपया त्वया स्वयं विस्तार्यमाणस्य स्व-यशसः श्रवणाद् अप्य् अस्माकं किम् अप्य् अमङ्गलं नास्त्य् एव । येषां च साक्षात् त्वद्-दर्शनम्, येषु चेदृशस्त्वत्-कृपा-प्रश्तेषां प्राग् एवाशेषाम् अङ्ग-लक्षयात् पुनस्तं कुतो वर्तताम्? अतः सदा मङ्गलम् एवेति भावः ॥३॥


______


**जीव-गोस्वामी (लघु-वैष्णव-तोषणी) :** अशिव-ममङ्गलम् । तेषां कुतः कुत्र कस्माद्-धेतोर् वा तेषां तु सदा सर्वत्र मङ्गलम् एव इत्य् अर्थः । केषां **ये** तव चरणाम्बुजयोर् आसवं माधुर्यं चरणाम्बुजेति भक्त्या तव रूप-गुण-लीला-सौष्ठवम् इत्य् अर्थः । अलम् अत्य् अर्थम् । **कर्ण-**पुटैः **पिबन्ति** प्रीत्या शृण्वन्तीत्य् अर्थः ।

ननु परम-दुर्लभं तत्कुतो लभ्येत तत्राहुः---**क्वचित्-**कदाचित् प्रेमोल्लास-समये महतां त्व् अद्भक्तानां मनसो मुखेन **निःसृतं** मनः परिपूर्त्यात्य् उद्रेकेण **मुख-**द्वारा प्रकाशमानम् आसव-शब्देन तस्य स्वतो मधुरत्वं मादकतया सर्व-दुःख-विस्माकरत्वं च ध्वनितम् । अमङ्गल-नाशं कैमुत्येन पुष्णाति-देहम्भृताम् इति । अनेन देहस्य प्रत्यक्षतया तत्कर्तुः स्मृति-योग्यतोक्ता तथापि **देह-**कृतः-**देह-**कृत् देहोत्पादिकाचासावस्मृतिश् च त्वद्-विस्मृतिः तच्-छिदं सदा तत्-स्मरण-मङ्गलकरम् इत्य् अर्थः । तच् च त्वत्-प्रभावात्-सम्भवत्य् एवेत्य् आशयेनाहुः---**प्रभो** हे सर्व-सामर्थ्य-युक्तेति । यद्य् एवम् अन्यद् अपि तत्-कदाचिद् अपि शृण्वताम् अमङ्गलं नास्ति तदा सम्प्रति कृपया त्वया स्वयं विस्तार्यमाणस्य तस्य श्रवणाद् अप्य् अस्माकं किञ्चिद् अप्य् अमङ्गलं सुतरां नास्त्य् एवेति येषां च साक्षात्-त्वद्-दर्शनं येषु चेदृशस् तत्-कृपा-प्रश्नः । तेषां प्राग् एवाशेषामङ्गलक्षयात् पुनस् तत् कुतो वर्तताम् अतः सदा मङ्गलम् एवेति भावः ॥३॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) : त्वच्**-**चरणाम्बुजासवं** **ये** **कर्ण**-पुटैः **पिबन्ति** तेषां देहम्भृतां **देह**-धारिणां कुतोऽशिवम् इत्य् अन्वयः । महतां मनस्तः सकाशात् **मुख**-द्वारतो **निःसृतं** देहकृच् चासाव् अस्मृतिश् चाविद्या तां छिनत्तीति तथा तम् ॥३॥


______


**॥ १०.८३.४ ॥**

हि त्वा[^८४]त्म-धाम-विधुतात्म-कृत-त्र्य्-अवस्थाम्

[^८४]: समाहार-द्वन्द्वः।


आनन्द-सम्प्लवम् अखण्डम् अकुण्ठ-बोधम् ।

कालोपसृष्ट-निगमावन आत्त-योग-

मायाकृतिं परमहंस-गतिं नताः स्म ॥

**श्रीधर-स्वामी (भावार्थ-दीपिका) : हि** त्वेति पद-द्वयम् । त्वा त्वां **हि** एव त्वाम् एव **नताः** स्मेत्य् अर्थः । कथं-भूतं ? आत्म-धाम्ना स्वरूप-प्रकाशेन विधुता निरस्ता आत्म-कृता बुद्धि-निमित्तास् तिस्रोऽवस्था यस्मिंस् तम् । अत एवानन्द-संप्लवं सर्वानन्द-कदम्ब-रूपम् । अखण्डं चापरिच्छिन्नम् । यतो न कुण्ठः कुण्ठितो बोधश् चिच्-छक्तिर् यस्य तम् ।

नन्व् एवं-रूपता श्री-कृष्णस्य कुतः ? अस्मद्-आदिवत् प्रतीतेः । अत आहुः---कालोपसृष्टेति । कालेनोपसृष्टा विप्लुताश् च ते निगमाश् च तेषाम् अवने रक्षार्थम् आत्ता उपात्ता **योग**-मायया आकृतिर् नराकार-मूर्तिर् येन तम् । परमहंसानां **गतिं** त्वाम् । अतस् तवैवं-रूपत्वाद् अस्माकं च त्वन्-माययैतत् सर्व-वैपरीत्यात् त्वाम् एव **नताः** स्मेति ।

यद् वा, त्वाम् इति प्रकरणाज् ज्ञातव्यम् । त्वां **नताः** स्म । किं कृत्वा ? हित्वा । किं ? आत्म-**धाम** आत्मा शरीरं **धाम** गृ[^८५]हं तच् च तच् च । देह-दैहिक-सङ्गं परित्यज्येत्य् अर्थः । समानम् अन्यत् ॥४॥

[^८५]: भौमाहृत-शताधिक-षोडश-सहस्र-स्त्रीषु मुख्या।



______


**वंशीधरः (भावार्थ-दीपिका-प्रकाशः) :** इत्य् अर्थ इति व्याख्या । देहे बुद्धौ चितिश् चात्मा इति धरणिः । अवस्था जागराद्याः । बुद्धेर् जागरणं स्वप्नस् सुषुप्तिर् इति वृत्तय \[भा।पु। १२.४.२५\] इति नारदोक्तेः । अत एव अवस्थात्रयातीतत्वाद् एव यतां यस्मात् । अत्राशङ्कन्ते-एवं-रूपता सर्वानन्दाखण्डाकुण्ठ-बोध-रूपता । आकारो देह आकृतिः इति यादवः । यतस् त्वं **परम-हंस-**गम्यो\ऽसि अतो हेतोः । प्रकरण-लभ्यस्याप्य् अभ्य् अहितत्वेन पदादौ न प्रयोक्तव्याः प्रायशश् चादयो बुधैः । इत्य् आलङ्कारिक-समयत्वाच्-चाह---यद्-वेति । इत्य् अर्थ इति-गृहत्य् आगस्य शक्यत्वे\ऽपि शरीर-त्यागस्या-शक्यत्वात् तयोर् आसक्ति-त्यागो\ऽर्थो\ऽत्र विवक्षित इति भावः ॥४॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** अतः सर्वोपेक्षया त्वाम् एव प्रपद्यामह इत्य् आहुः---**हि** त्वेति । परम-हंसानां मुक्तानाम् एव **गतिं** प्राप्यम् इत्य् अर्थः । इति परम-दौर्लभ्यम् उक्तम् । तत्रैव हेतुः---कालेत्य् आदि । अन्यत् तैर् व्याक्ख्यातम् ।

यद् वा, आत्म**-धाम** शुद्धं स्व-स्वरूपम्, तद् एव विशिनष्टि-विधुतेत्य् आदि-चतुर्भिर् विशेषणैः । तादृशम् अपि तद्-धित्वा तद्-विज्ञानम् अनादृत्य इत्य् अर्थः त्वाम् एव **नताः** प्रपन्नाः, स्म प्रसिद्धौ, स्म इति विसर्गान्त-पाठो वा, नित्यम् एव दृढं भजाम इत्य् अर्थः । कुतः? परम-हंसानाम् अपि भजनीयम् । तत्रैव हेतुः---कालेत्य्-आदि । आत्ताः प्रकटिता **योग-**मायया चिद्-विलास-शक्त्या आकृतयो मस्त्यादि-मूर्तयो येन तम्, मधुर-मधुर-विचित्रावतारैकबीजत्वेन परम-मधुरानन्द-घनत्वाद् इति भावः । यद् वा, आत्ता **योग** ऐश्वर्यं माया च विचित्र-लीला कृपा वा, ताभ्यां युक्ता, आकृतिर् मनुष्य-मूर्तिर् येन । यद् वा, कालोपसृष्टा निगमा वेदोक्ताचारा येषां ते वयम् । योगश् च माया च कृतिश् च कर्म क्रीड इत्य् अर्थः । वने श्री-वृन्दावनादौ आत्ता विस्तारितास्ता येन तम् । अन्यत् समानम् ॥४॥


______


**जीव-गोस्वामी (लघु-वैष्णव-तोषणी) :** अतः सर्वोपेक्षया त्वाम् एव प्रपद्यामह इत्य् आहुः---**हि** त्वेति । कालेत्य्-आदि आत्तत्वं प्रकटितत्वं यन्-मर्त्य-लीलौपयिकं स्व-**योग-**माया-बलं दर्शयता गृहीतम् \[भा।पु। ३.२.१२\] इत्य्-आदि श्री-मद् उद्धव-वाक्येन सर्वोत्तमं नराकृति-सामान्य-दर्शनेनान्य-दुर्बोधम् इत्य् अर्थः । अत एव परम-हंसानाम् एव **गतिं** गम्यं ज्ञेयम् इत्य् अर्थः । अन्यत्-तैः यद् वा, आत्म-**धाम** शुद्ध-स्वरूपं तद् एव विशिनष्टि विधत्तेत्य् आदि-चतुर्भिर् विशेषणैः । तादृशम् अपि तद्धित्वा तद्-विज्ञानम् अनादृत्य इत्य् अर्थः । त्वाम् एव **नताः** प्रपन्नः स्म प्रसिद्धौ स्म इति विसर्गान्तपाठो वा नित्यम् एव दृढं भजाम इत्य् अर्थः । कुतः परम-हंसानाम् अपि भजनीयं तत्रैव हेतुः कालेत्य्-आदि तदवने निमित्ते तन्-निमित्ती-कृत्य आत्ताः सगृहीताः **योग-**मायाः सर्वे स्वरूप-शक्ति-विलासा यत्र तादृश्याकृतिर् यस्य तं व्याख्यान्तरे **योग-**मायात्ता प्रकृतिर् इत्य् एव स्यात् । यद् वा, आत्म-**धाम** निज-नित्य-लीलास्पदं श्री-गोलोकादिकं हित्वा आत्ता प्रकटिता **योग-**मायाख्य-चिच्छक्ति-प्रधाना मूर्तिर् येन तम् आत्म-धाम्नो विशेषणानि विधुतेत्य्-आदीनि । समानम् अन्यत् ॥४॥


______


**जीव-गोस्वामी (क्रम-सन्दर्भः) :** हित्वेति । आत्म-**धाम** शुद्ध-स्वरूपं तद् एव विशिनष्टि-विधुतेत्य्-आदि-चतुर्भिर् विशेषणैः । तादृशम् अपि तद्धित्वा तद्-विज्ञान-मात्र इत्य् अर्थः

त्वाम् एव **नताः** प्रपन्नाः स्म प्रसिद्धौ स्म इति विसर्गान्तपाठो वा नित्यम् एव दृढं भजाम इत्य् अर्थः । कुतः परम-हंसानाम् अपि **गतिं** भजनीयं तत्र हेतुः कालेत्यादि-तदवने निमित्ते तन्-निमित्तीकृत्य आत्ताः सगृहीता **योग-**मायाः सर्वाः स्वरूप-शक्ति-विलासा यत्र तादृश्याकृतिर् यस्य तम् । व्याख्यान्तरे **योग-**माययात्-ताकृतिर् एव स्यात् ॥४-८॥


______


**जीव-गोस्वामी (बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) : हि** निश्चितम् एव त्वा त्वां **नताः** स्म । आत्म-धाम्ना स्व-विग्रह-प्रकाशेन विधुता खण्डिता आत्म-कृता अविद्या-निर्मिताः त्र्यवस्था जीवानां त्रि-गुण-मय्योऽवस्था येन तम् । अतः क्? अकुशलम् अस्माकं सम्भवेद् इति भावः । **आनन्द** एव सम्प्लवो निमज्जनं यस्य यस्माद् वा तम् । प्रत्युत त्वां दृष्ट्वा वयम् **आनन्द** एव निमज्जाम इति भावः । अखण्डं परिपूर्णः विकुण्ठः कालादिभिर् अकुण्ठितो बोधो ज्ञानं यस्य तम् इत्य् अस्मच्-चित्त-वृत्तीस् त्वच्-चरणानुवर्तिनीस् त्वं जानास्य् एव इति भावः । कालेन उपसृष्टानां नष्टानां निगमानां वेदानां वेदोक्त-मर्यादानाम् अवने पालने निमित्ते एव आत्ता गृहीता **योग**-मायया कृतिर् दुष्ट-निग्रह-शिष्ट-पालन-क्षणा लीला येन तम् इति सर्व-सुख-प्रदम् इति भावः ॥४॥


______


**॥ १०.८३.५ ॥**

**श्री-ऋषिर् उवाच---**

इत्य् उत्तमः-श्लोक-शिखा-मणिं जनेष्व्

अभिष्टुवत्स्व् अन्धक-कौरव-स्त्रियः ।

समेत्य गोविन्द-कथा मिथोऽगृणंस्

त्रि-लोक-गीताः शृणु वर्णयामि ते ॥

**श्रीधर-स्वामी (भावार्थ-दीपिका) :** त्रिषु लोकेषु **गीताः** ॥५॥


______


**वंशीधरः (भावार्थ-दीपिका-प्रकाशः) : इत्य्** उक्तरीत्या । उत्तम-श्लोका युधिष्ठिर् आद्यास् तेषां **शिखा** शेखरी-भूतो रुद्रस् तस्य मणि मणिवद्धार्यं श्री-कृष्णम् ॥५-६॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** श्री-युधिष्ठिरस्य श्री-भगवत्-प्रियत्वादिना सर्वतो वैशिष्ट्ये\ऽपि सामान्येन तादृश-सहोक्तिः परम-भक्त्या विनय-विशेषात् । उत्त्म-श्लोकानां पुण्य-यशसां श्री-युधिष्ठिरादीनां **शिखामणिं** परम-श्रेष्ठत्वेन शिरोधार्यम् **इत्य्** अर्थः । अत ईत्य् एवम् अभितः सर्वतो भावेन स्तुवत्सु सत्सु, इति स्त्रीणाम् उत्साह\--वृद्धिः सूचिता अतो\ऽन्धकानां यादवानां कौरवाणां च श्री-युधिष्ठिरादीनां **स्त्रियः** पत्न्यः **समेत्य** एकत्र मिलित्वा अन्यासां सद्-भावे\ऽपि तासाम् एवोक्तिः प्राधान्यात् । तास्व् अपि प्राधान्यात् श्री-द्रौपदी-भगवन्-महिषी-वर्गाणाम् एव प्रश्नत्तरोक्तिः । गोविन्दस्याशेषैश्वर्य-प्रकटनार्थम् अवतीर्य गां पृथ्वीं विन्दतीति तथा तस्य गोकुलेन्द्रस्य वा **कथा** इति कथानाम् अपि परम-माधुरी सूचिता---तासु विवाह\--कथा-मुख्यत्वात् । अत एव **त्रि-लोक-गीताः** ताश् च ते तुभ्यं श्री-**गोविन्द-**प्रियाय **वर्णयामि** विस्तार्य कथयामि । अतः परम-श्रद्धया अवहितः शृण्व् **इत्य्** अर्थः । एतच् च कथ्य-श्री-भगवद्-विवाह\--कथभिर् भाव-विशेषेण श्री-बादरायणेः प्रहर्षोदयात् ॥५॥


______


**जीव-गोस्वामी (लघु-वैष्णव-तोषणी) :** यथा श्री-युधिष्ठिरादयो\ऽभिष्टुतवन्त इति एतत्-प्रकारेण **जनेष्व्** अपि राजादिष्व् **अभिष्टुवत्स्व्** **इत्य्** अर्थः । याः अन्धकानां यादवानां कौरवाणां च श्री-युधिष्ठिरादीनां **स्त्रियः** पत्न्यः ताः **समेत्य** मिलित्वा याः **कथा** अगृणन् ताश् च **त्रि-लोक-**गीतास् ते तुभ्यं वर्णयमीति महानुग्रह-वचनम् अतः परम-श्रद्धया शृण्व् **इत्य्** अर्थः । एवं नाना-स्त्रीणां नाना-कथास्व् अपि वृत्तासु श्री-रुक्मिण्यादीनां द्रौपड्या सह तद्-विवाह\--प्रसङ्गस्यैव कथनं श्री-मन्-मुनीन्द्रस्य भाव-विशेषेण तस्याम् एवादरात् तस्या एव महा-माधुर्येण मुख्यत्वाच् चेति ज्ञेयम् ॥५॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** याः **कथा** अगृण्वन् तास् **त्रि-लोक**-गीतास् तुभ्यं **वर्णयामि** ॥५॥


______


**॥ १०.८३.६ ॥**

**श्री-द्रौपद्य् उवाच---**

हे वैदर्भ्य् अच्युतो भद्रे हे जाम्बवति कौश[^८६]ले ।

[^८६]: अत्रोप्वेशनक्रमापेक्षया सम्वोधन-क्रमः । प्रत्युत्तरं तु
    विवाह\--क्रमेणैव।


हे सत्यभामे कालिन्दि शैब्ये रोहिणि लक्ष्मणे ॥

**श्रीधर-स्वामी (भावार्थ-दीपिका) : कौशले** ! **हे** सत्ये ! **शैब्ये** ! **हे** मित्रविन्दे ! रोहिणी-नाम काचित् पट्ट-महिषी-तुल्या ॥६॥


______


**वंशीधरः (भावार्थ-दीपिका-प्रकाशः) :** *न व्याख्यातम्।*


______


**श्रीनाथ-चक्रवर्ती (चैतन्य-मत-मञ्जुषा) :** यद्यपि रुक्मिण्य्-आद्य्-उद्वाह\--कथा प्रसिद्धैव शतशः श्रुतत्वात्, तथापि श्री-कृष्ण-विषये कस्याः कीदृशो भावः ? इति ज्ञातुं द्रौपदी कृष्ण-पत्नीर् आह---**हे** वैदर्भीत्य्-आदि । व्यतिक्रम-निर्देशश् छन्दानुरोधात्, प्रत्य् उत्तरे तु क्रम-निर्देशः । अथवा स्वगृह-श्री-कृष्ण-प्रेम-महिन्ना चेतसोऽनवस्थितत्वात् पौर्वापर्य-विरहः । मायया लोकम् अनुकुर्वन् लौकिकत्वं प्रकटम् ॥६-७॥


______


**सनातन-गोस्वामी (बृहद्-वैष्णव-तोषणी) :** तत्र मधुर-मधुर-विचित्र-लीलासु विराजमानास्व् अप्य् आत्मनः सख्य-भाव-विशेषेण किं वा, श्री-गोपीनां प्रेम-भरातृप्त्या अनुतापम् आलक्ष्य श्री-कृष्णेन विवाहम् एव बहु-मन्यमाना तम् एव पृच्छति---**हे** वैदर्भीति द्वाभ्याम् । अच्युत इति प्रत्येकं सर्वासां तासां गृहतो विच्युति-राहित्याभिप्रायेण । नोऽस्मान् प्रत्येतत् ब्रूत । एवं परम-गोप्यतया आदै सामान्येन प्रार्थ्य पश्चाद् अत्यौत्सुक्येनाभि-व्यञ्जयति-भगवान् सर्वैश्वर्य-युक्तो\ऽपि लोकम् अनुकुर्वन् लौकिक-लीलाम् आचरन्न् इत्य् अर्थः । स्वकीयया असाधारयणया मायया कृपया यथोपयेमे । इत्य् उपयम-प्रकारस्य माधुर्य-विशेषः सूचिताः । यद् वा, अच्युतः सर्वैश्वर्य-परिपूर्णः यतो भगवान् साक्षाच्-छ्री-नारायणः तत्राप्य् अयम् अशेष-भगवत्ता-प्रकटनपरः श्री-कृष्णः अतः स्वमायया लोकम् अनुकुर्वन् । अन्यत् समानम् ।

तासां विवाह\--क्रमादिना ज्येष्ठ-कनिष्ठत्व-सम्भवे\ऽपि तत्-तत्-क्रमेण सम्बोधनं तत्रोपवेशन-क्रमाद्य् अपेक्षया तासु च तिसृणां मुख्यत्वाद् आदरेण प्रत्येकं **हे**-शब्द-प्रयोगः, रोहिण्याश् च तासां मध्ये निर्देशः शताधिक-षोडश-सहस्र-महिषी-मुख्यत्वेन ताभिस् तुल्यत्वात् । प्रत्युत्तरं तु विवाह\--क्रमाद् एव केवलं श्री-जाम्बवत्याः प्राक् श्री-सत्यभामाया उत्तरम् । तस्यां श्री-भगवत्-प्रेम-विशेषेण प्रागल्भ्यात् श्री-भद्रा-मित्रविन्दयोश् च मिथो विपर्ययो लेखक-भ्रमाद् एव ज्ञेयः ।

अन्यथा पूर्वोक्त-ततद्-विवाह\--प्रकारस्य बहु-विरोधापत्तिः । अतो\ऽग्रे श्री-लक्ष्मणोक्तावाद्य-पद्यटीकायाम् अपि यथा मित्रविन्दायाः इत्य् अत्र भद्राया इति द्रष्टव्यम् इति दिक् । सर्वम् इदम् अग्रे व्यक्तं भावि ॥६-७॥


______


**जीव-गोस्वामी (लघु-वैष्णव-तोषणी) :** तत्र श्री-द्रौपदी तु सख्य-विशेषात् परम-कौतुकेन विवाहम् एव पृच्छति-**हे** वैदर्भीति युग्मकेन । अच्युत इति प्रत्येकं सर्वासां तासां गृहेतु विच्युति-राहित्याभिप्रायेण यद्यपि रमारूपत्वात् नित्यम् एव श्री-भगवतो महिष्यो यूयम् इति जानीमस् तथापि प्रकट-लीलायां स्वेषु भक्तेषु या माया कृपा तया लोकम् अनुकुर्वन् यथोपयेमे तथेति स्वादर-विशेष व्यञ्जितः स्वकौतुक-विशेषश् च नो\ऽस्मान् प्रत्येत द्ब्रूत । तासां विवाह\--क्रमादिना ज्येष्ठत्व-कनिष्ठत्व-सम्भवे\ऽपि तत्-तत्-क्रमेण सम्बोधनं तत्रोपशेष-क्रमापेक्षया तासु तिसृणां मुख्यत्वादादरेण **हे-**शब्द-प्रयोगः । रोहिण्याश् च तासां मध्ये निर्देशः । शताधिक-षोडश-सहस्र-महिषी-मुख्यत्वेन ताभिस् तुल्यत्वात् प्रत्युत्तरन्तु विवाह\--क्रमाद् एव केवलं जाम्बवत्याः प्राक् श्री-सत्यभामाया उत्तरं तस्याः श्री-भगवत्-प्रेम-विशेषेण भद्रा-मित्रविन्दयोश् च मिथो नाम-लिपिविपर्ययो लेखक-भ्रमाद् एव ज्ञेयः पूर्वोक्त-तत्-तद्-विवाह\--प्रकारस्य बहु-विरोधापत्तेः अतो\ऽग्रे श्री-लक्ष्मणोक्तावाद्य-पद्य-टीकायाम् अपि यथा मित्रविन्दाया इत्य् अत्र भद्राया इति द्रष्टव्यम् ॥६-७॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**जीव-गोस्वामी (बृहत्-क्रम-सन्दर्भः) : हे** वैदर्भीत्य्-आदि । यद्यपि श्री-कृष्णस्य श्री-रुक्मिण्यादि-विवाह\--कथातिसुप्रसिद्धैव शतशः श्रुता च तथापि श्री-कृष्णे कस्याः कीदृशी श्रद्धा प्रीतिश्चेति सर्वासां हृदयं ज्ञातुं द्रौपद्या अयं प्रश्न-प्रक्रमः **हे** वैदर्भीत्य्-आदौ व्यतिक्रमो द्रौपद्या हर्षावेश-वैवश्यसूचकः प्रत्युत्तरे तु क्रमः ॥६॥


______


**विश्वनाथ-चक्रवर्ती (सारार्थ-दर्शिणी) : कौशले** ! **हे** नाग्नजिति ! ॥६॥


______


**॥ १०.८३.७ ॥**

हे कृष्ण-पत्न्य एतन् नो ब्रूते वो भगवान् स्वयम् ।

उपयेमे यथा लोकम् अनुकुर्वन् स्व-मायया ॥

**श्रीधर-स्वामी (भावार्थ-दीपिका) :** अन्याः श्री-कृष्णस्य पत्न्यः ॥७॥


______


**वंशीधरः (भावार्थ-दीपिका-प्रकाशः) :** येन विधिना । एतं विधिम् ॥७॥


______


**श्रीनाथ-चक्रवर्ती (चैतन्य-मत-मञ्जुषा), सनातन-गोस्वामी (बृहद्-वैष्णव-तोषणी), जीव-गोस्वामी (लघु-वैष्णव-तोषणी, क्रम-सन्दर्भः),** *न व्याख्यातम्।*


______


**जीव-गोस्वामी (बृहत्-क्रम-सन्दर्भः) : अनुकुर्वन्** स्वमाययेति । **स्व-मायया** स्व-लीलया **लोकम्** **अनुकुर्वन्** लोकानुकरणम् एव लीला ॥७।


______


**विश्वनाथ-चक्रवर्ती (सारार्थ-दर्शिणी) :** अच्युतो भगवान् **यथा** उपयेमे एतद् ब्रूत सुष्ठु अमायया सत्यं ब्रूतेत्य् अर्थः । यद् वा, अमायया निष्कैतवेन यथोपयेमे ॥७॥


______


**॥ १०.८३.८ ॥**

**श्री-रुक्मिण्य् उवाच---**

चैद्याय मार्पयितुम् उद्यत-कार्मुकेषु

राजस्व् अजेय-भट-शेखरिताङ्घ्रि-रेणुः ।

निन्ये मृगेन्द्र इव भागम् अजावि-यूथात्

तच्-छ्री-निकेत-चरणोऽस्तु ममार्चनाय ॥

**श्रीधर-स्वामी (भावार्थ-दीपिका) :** मा माम् अर्पयितुं संपादयितुं राजसु जरासन्धादिषूद्यत-**कार्मुकेषु** सत्स्व् अजेया ये भटास् तेषां शेखरिता मुकुट-वत् कृता अङ्घ्रि-रेणवो येन । तेषां मूर्ध्नि पदं दधद् इत्य् अर्थः । तस्य श्री-निकेतस्य चरणो ममार्चनायास्तु ॥८॥


______


**वंशीधरः (भावार्थ-दीपिका-प्रकाशः) :** इत्य् अर्थ इति-जह्ने पदं मूर्ध्नि दधत्-सुपर्णः इत्य् उक्तेर् इति भावः । अजानाम् अवीनां च **यूथात्** ॥८॥


______


**श्रीनाथ-चक्रवर्ती (चैतन्य-मत-मञ्जुषा) :** चैद्यायेत्य्-आदि---**तच्-छ्री-निकेत-चरणोऽस्तु** **ममार्चनाय** श्री-निकेतः पद्मं तदिव चरणो यस्य, चरण एव निकेतः, तेन तच्-चरणौ अवर्णनीयौ ममेति तात्पर्यं, नाहं प्रियत्वेन तम् उपासे, अपितु ईश्वरत्वेनैवेति दैन्यं भावः ॥८॥


______


**सनातन-गोस्वामी (बृहद्-वैष्णव-तोषणी) :**

वेद-दुर्वेद-भावास् ता वन्दे श्री-कृष्ण-वल्लभाः ।

यासां वाग् अर्थ-विवृतौ यत्-कृपैव गतिर् मम ॥

राजान एवाजेय-भटाः । भागं स्वकीयम् । मां यो **निन्ये** श्री-द्वारकां किं वा, आनीतवान् इत्य् अर्थः । तच्-चाप्रयासेनैवेति बोधयन्ती अजेयेत्यादि सूचितं महा-वीरत्वम् एव दृष्टान्तेनाह---अजाश् च अवयश् च मेषाश् च, तासां तेषां **यूथात्** स्व-भागं **मृगेन्द्र** इवेति, निन्य इति विवाहः सूचित एव, साक्षात्-तद् अनुक्तिश् च प्रहर्षोद्रेकेण संवरणाशक्तेर् इति तत्-तद्-वृत्तकथनम् असादृश्येन नेतुम् अयोग्यस्याप्य् आत्मनस् तत्-तत्-प्रकारेण नयनात्-तत्-कारुण्यभर-बोधनार्थम् ।

ननु सर्व-सम्पदीश्वरी सदा वक्षःस्था नित्य-प्रिया लक्ष्मीर् एव त्वम्, कथम् एवं नानेतव्येति चेत्-तत्राह\--तस्य श्री-निकेतः कोमलत्वादि-सम्पत्तेर् विचित्र-शोभया वा आश्रयश् चरण एको\ऽपि श्लेषेण सर्व-सम्पत्ति-मांस् तस्य चरण एव तत्-प्रसादाद् एव मम तदीश्वरीत्वम् इति मम मत्-कर्तृकाय आस्तत्र तत्र ममाभिमानो नैवास्ति । यद् वा, तथापि तद्-दास्य-योग्यापि न स्याम्, कुतस् तत्-पत्नीत्वम् अर्हामीति केवलं दासीत्वेन सदा तत्-पदाब्जसेवैव काचित् प्रार्थ्यत इति भावः । सर्वम् एतच् च भक्ति-भर-स्वभावाद् एव । एवम् अग्रे\ऽपि ज्ञेयम् । अन्यत् तैर् व्याख्यातम् ।

यद् वा, स चासौ श्री-**निकेत-**चरणश् चेति तथा सः, अयम् एव निन्य इत्य् अस्य कर्ता तच् च यद् अगाद् अरण्यम् \[भा।पु। ११.५.३४\] इति-भवद्-भक्ति-विशेषात् । अन्यत् समानम् ॥८॥


______


**जीव-गोस्वामी (लघु-वैष्णव-तोषणी) :**

वेद-दुर्वेद-भावाद्या वन्दे श्री-कृष्ण-वल्लभाः ।

यासां वागर्थ-विवृतौ यत्-कृपयैव गतिर् मम ॥

ते राजान एवोजेय-भटाः तेषां मूद्धाक्रमिणश् चरणरेणवो\ऽपि यस्य स इति यद् वा, अजेया ये भटाः योद्धारस् तैर् अपि निजाजेयतार्थं शेखरितार्थं शेखरिता अङ्घ्रि-रेणवो\ऽपि यस्य स इती सर्वोपरि प्रति-भटजेत इत्य् अर्थः । भागं स्वीयं मां यो **निन्ये** स्वीकृतवान् इत्य् अर्थः तच्-चानायासेनेति बोधयन् अजेयेत्यादिना सूचितं महा-वीरत्वम् एव दृष्टान्तत्वेनाह---अजाश् च अवयश् च मेषाः तासां यूथान् स्वभागन् **इव** इत्य् अर्थः । एवं परिपाटी-विशेषेण तत्-तद्-वृत्त-कथनम् असादृश्येन नेतुम् अयोग्यस्याप्यात्मनस् तत्-तत्-प्रकारेण नयनात् तत्-कारुण्यभर-बोधनार्थम् ननु त्वम् एव पूर्णा श्री-ः पूर्णेनानेन भगवता कथं नानेन भगवता कथं नानेतव्येति चेत् तत्राह---तद् इति । तस्य चरण एव श्री-**निकेत** इति तत्-प्रसादाद् एव मम तादृशत्वम् इत्य् अर्थः । मम मत्-कर्तृकायार्चनाया अस्त्व् इति प्रार्थनया यद्-दास्ययोग्यापि न स्याम्, कुतस् तत्-पत्नीत्वम् अर्हामीति केवलं दासीत्वेन तत्-पादाब्ज-सेवैव काचित् प्रार्थ्यत इति भावः । अन्यत्-तैः । यद् वा, स चासौ श्री-निकेतश् चेति तथा अयम् एव नित्य इत्य् अस्य कर्ता तच् च यद् अगादरण्यम् \[भा।पु। ११.५.३८\] इत्य्-आदिवद्-भक्ति-विशेषात् । अन्यत्-समानम् ॥८॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**जीव-गोस्वामी (बृहत्-क्रम-सन्दर्भः) :** चैद्यायेत्य्-आदि । तत्च्-ह्री-**निकेत-**चरणो\ऽस्तु**-ममार्चनाय** । श्री-निकेतः पद्मं तद्वत् चरणः श्री-**निकेत**-चरणः तद् इति षष्ठ्य् अर्थे\ऽव्ययं तस्य इत्य् अर्थः । ममापि श्री-त्वात् तस्य चरण एव मे निकेतः तद् अर्चनम् एव काम्यम् इति भावः ॥८॥


______


**विश्वनाथ-चक्रवर्ती (सारार्थ-दर्शिणी) : चैद्याय** चैद्यार्थं मा माम् अर्पयितुं तत्र प्रक्षिप्तुम् **उद्यत**-**कार्मुकेषु** सत्स्व् अजेया ये भटा योद्धारस् तेषां शेखरिता मुकुट-वत् कृता अङ्घ्रि-रेणवो येन, तेषां मूर्धसु पदं दधद् इत्य् अर्थः । अजाश् छागा अवयो मेषास् तेषां **यूथात्** **निन्ये** तस्य श्री-निकेतस्य चरणो ममार्चनार्थम् अस्तु ॥८॥


______


**॥ १०.८३.९ ॥**

**श्री-सत्यभामोवाच---**

यो मे सनाभि-वध-तप्त-हृदा ततेन

लिप्ताभिशापम् अपमार्ष्टुम् उपाजहार ।

जित्वर्क्ष-राजम् अथ रत्नम् अदात् स तेन

भीतः पितादिशत मां प्रभवेऽपि दत्ताम् ॥

**श्रीधर-स्वामी (भावार्थ-दीपिका) :** सनाभेर् भ्रातुर् वधेन सिंह-कृतेन तप्तं हृद् यस्य **तेन** मे **ततेन** तातेन लिप्तम् अभिशापं दुर्यशोऽपमार्ष्टुं परिहर्तुम् ऋक्षराजं जित्वा रत्नं स्यमन्तकम् उपाजहारानीतवान् । अथानन्तरं मत्-पित्रे **रत्नम्** **अदात्**, **तेन** स्वापराधेन **भीतः** स मे पिता प्रभवे श्री-कृष्णाय माम् अदिशत ददौ । **दत्ताम्** अक्रूरादिभ्यः प्रतिश्रुताम् अपीत्य् अर्थः ॥९॥


______


**वंशीधरः (भावार्थ-दीपिका-प्रकाशः) :** भ्रातुः प्रसेनस्य । **अथ**-र्क्ष-राज-जयानन्तरम् । **तेन** मिथ्याभिशाप-रूपेण । इत्य् अर्थ इति । वाग्-दत्ताया अन्यस्मै दानं न दोषाय सकृत्-प्रदीयते कन्या इति स्मृतिर्-जलदत्तापरेति ध्येयम् इति भावः ॥९॥


______


**श्रीनाथ-चक्रवर्ती (चैतन्य-मत-मञ्जुषा) :** सत्यभामा वदति---तस्याः । केवलं मानौघित्वाद् गर्व एव भावः । तथाहि **यो मे** इत्य्-आदि अपिदत्तां वाग्-**दत्ताम्** अपि **भीतः** पिता मामदिशत् दत्तवान् । भीतत्वे हेतुः---प्रभवे कर्तुम् अकर्तुम् अन्यथा कर्तुं समर्थाय, **दत्ताम्** इति \[भा।पु। १०.५६.४४\] बहुभिः प्रार्थितामिति[^८७] पूर्वोक्तेन कस्मैचित् प्रतिश्रुत-**दत्ताम्** अपि, तथा च **दत्ताम्** अपि हरेः कान्तां प्रेयांश्चेद्वर आव्रजेत् इति श्रेयस् तु ममैव उपासना प्रकटभावा कुर्वः ॥९॥

[^८७]: बहुभिर्याचिताम् इति मुद्रित-पाठः ।



______


**सनातन-गोस्वामी (बृहद्-वैष्णव-तोषणी) :** तस्मै प्रभवे तत्-तत् सर्वं कर्तुं समर्थाय किं वा, यादवेन्द्रत्वेन आत्मेश्वराय, यद् वा, मत्-प्राण-नाथाय इति प्रथमत एवात्मनस् तस्मिन्न् एव भावः सूचितः । यद् वा, ननु दत्ताया दानम् अयुक्तम्, तत्राह---प्रभवे परमेश्वरायेति तद् अर्पणेन सर्व-दोष-निवृत्त्या युक्तम् एवेति भावः । एवं पितुर् अपराधोऽपि परिहृतः । तद् अर्थम् एवोक्तम्---सनाभीति । भ्रातृ-शोक-तप्त-चित्ततयाति-व्याकुलत्वेनाभिशापे\ऽधिक-दोषानुदयात्

श्री-रुक्मिण्यादिवद् अप्रार्थनं च तस्याः प्रेम-विशेषेण गाम्भीर्याल्-लज्जाभराद् वा ॥९॥


______


**जीव-गोस्वामी (लघु-वैष्णव-तोषणी) :** ननु दत्ताया भयाद् अपि दानम् अयुक्तं तत्राह---प्रभवे परमेश्वरायेति । वस्तुतस् तस्यैव सर्वम् इति यथा-कथञ्चित्-तद् अर्पणम् एव न्याय्यमन्यार्पणं अन्यायम् एवेति भावः । यद् वा, श्री-कृष्णाद्-भीत्या स्व-रक्षणार्थं दत्तां प्रतिश्रुतां न तु दत्तां पदलाभात् श्री-कृष्णायैवादिशत् । एवं पितुरापराधो\ऽपि परिहृतः तद् अर्थम् एवोक्तं सनाभीति । भ्रातृ-शोक-तप्ततयातिव्याकुलत्वेनोन्मादाद् एवाभिशापो दत्तः । न तु ज्ञान-पूर्वकम् इति भावः । अत्र य उपाजहार अदाच् च यस्मै प्रभवे चादिशत तस्य तच्-छ्री-निकेतेत्यादि-रुक्मिणी-वाक्येनैव अन्वयो ज्ञापितः । यद् वा, य उपजहार सो\ऽदात्तस्मै प्रभवे चादि-शतेत्य् अन्वयः । अत्र श्री-रुक्मिणीवत् साक्षाद्-दास्याद्य् अप्रार्थनं च तासां दास्य-प्रधानात् कान्त-भावाद् अस्यास्तु

सख्य-प्रधानाद्य् उक्तम् एव ॥९॥


______


**जीव-गोस्वामी (क्रम-सन्दर्भः) :** ननु दत्ताया भयाद् अपि दानम् अयुक्तं तत्राह---प्रभवे परमेश्वरायेति । वस्तुतस् तस्यैव सर्वम् इति यथा-कथञ्चित् तद् अर्पणम् एव न्यायमन्यार्पणं त्व् अन्यायं भवेद् इति भावः ॥९-११॥


______


**जीव-गोस्वामी (बृहत्-क्रम-सन्दर्भः) :** सत्यभामा वदति-**यो मे** इति । अस्याः केवलं मानोन्नत्य्-आदि-गर्व एव भावः तद्-यथा अपि दत्तां वाग्-**दत्ताम्** अपि **भीतः** पिता माम् अदिशत दत्तवान् भीतत्वे हेतुः प्रभवे समर्थाय उपासन-प्रकटनम् अकृत्वा केवलं प्रकृत-कथा-कथनाद्-गर्वोऽभिव्यक्तः ॥९॥


______


**विश्वनाथ-चक्रवर्ती (सारार्थ-दर्शिणी) :** सनाभेर् भ्रातुर् प्रथमस्य वधेन तप्तं हृद् यस्य **तेन** मे **ततेन** तातेन हेतुना लिप्तम् अभिशापं कलङ्कम् अपमार्ष्टुं परिहर्तुम् ऋक्षराजं जित्वा रत्नं स्यमन्तकम् उपाजहारानीतवान् । अथानन्तरं मत्-पित्रे **रत्नम्** **अदात्**, **तेन** स्वापराधेन भीताः **स मे** पिता प्रभवे यस्मै श्री-कृष्णाय माम् अदिशत ददौ । **दत्ताम्** अन्यस्मै दातुं प्रतिश्रुताम् अपीत्य् अर्थः ॥९॥


______


**॥ १०.८३.१० ॥**

**श्री-जाम्बवत्य् उवाच---**

प्राज्ञाय देह-कृद् अमुं निज-नाथ-दैवं

सीता-पतिं त्रि-नवहान्य् अमुनाभ्ययुध्यत् ।

ज्ञात्वा परीक्षित उपाहरद् अर्हणं मां

पादौ प्रगृह्य मणिनाहम् अमुष्य दासी ॥

**श्रीधर-स्वामी (भावार्थ-दीपिका) : देह**-कृत् पिता **अमुं** श्री-कृष्णं **निज**-नाथं स्वामिनं देवम् ईश्वरं **सीता**-**पतिं** प्राज्ञायाविज्ञाय त्रिणवहानि त्रि-नवाहानि, ह्रस्वश् छन्दोऽनुरोधेन । सप्त-विंश[^८८]ति-दिनान्य् **अमुनाभ्ययुध्यत्** । परीक्षितः सञ्जाता परीक्षा यस्य स परीक्षितस् तं साक्षात् **सीता**-पतिर् एवासाव् इति **ज्ञात्वा** **पादौ** **प्रगृह्य** मणिना सह माम् अर्हणम् **उपाहरद्** अर्हणतया समर्पितवान् । अहो तर्हि त्वम् अति-श्रेष्ठासि, नेत्य् आह---अमुष्याहं दासीति ॥१०॥

[^८८]: अष्टम-विंशाहम् इति तु समाप्ति-दिनं गृहीत्वा।



______


**वंशीधरः (भावार्थ-दीपिका-प्रकाशः) :** छन्दो\ऽनुरोधेन छन्दो-लोभेन---अपि माषं मषं कुर्यात्

छन्दो-भङ्ग न कारयेत् इति शिष्टाचारात् । आर्षो गुण-रूप एकादेशो वा । ज्ञात्वेति न हि प्राकृतो मया योद्धं कल्पो\ऽतो मत्-प्रियार्थं **सीता**-पतिर् एवायं रामायण-युद्धातृप्तं **निज**-युद्धेन **मां** तोषयितुम् आगत इति विज्ञाय इत्य् अर्थः । **अमुष्य** कृष्णस्य ॥१०॥


______


**श्रीनाथ-चक्रवर्ती (चैतन्य-मत-मञ्जुषा) :** प्राज्ञायेति---**अमुं** **सीतापतिं** **प्राज्ञाय** रामोऽयम् इतजानन् पश्चान्**-निज-नाथ-**देवं **ज्ञात्वा** **निज-**नाथो रघुनाथः तस्यापि ईश्वरं, माम् उपाहरत् अमुष्याहं दासीति सर्व-सेवार्हत्वम् ॥१०॥


______


**सनातन-गोस्वामी (बृहद्-वैष्णव-तोषणी) :** प्रकर्षेणाज्ञात्वेति अज्ञानस्यातिरेक उक्तः । अन्यथा तादृश-युद्धासम्भवः । **देह-**कृत् साक्षात् पितैवेति ऋक्षत्वेन तद् असम्भावना निरस्ता, देव-पुत्रत्वेन काम-रूपत्वात्। **सीता-**पतिम् इति तद् उद्धारार्थम् एव तस्य सेवाविशेष-लब्ध्या तस्यां सीतायां भक्ति-विशेषाद्-भक्त-वात्सल्याभिप्रायेण वा, आसीत्-तद् अष्टविंशाहम् \[भा।पु। १०.५६.२४\] इति प्रगुक्तोऽप्यत्र त्रिनवहानि इति एक-दिनस्याल्पत्वेनोपेक्षणात् अभितः सर्वतो-भावेनायुध्यत् । तच्-चोक्तं प्रागेव द्वन्द्व-युद्धं सुतुमुलम् उभयोर् विजिगीषतोः । आयुधाश्म-द्रुमैर् दोर्भिः \[भा।पु। १०.५६.२३\] इत्य्-आदि । **उपाहरद्** अस्मै प्राकं तैर् व्याख्यातम् ।

यद् वा, परितः कृपया सर्वाङ्गेषु श्री-हस्त-स्पर्शादिनेक्षितो निरीक्षितो\ऽवेक्षितो वा तथा च प्रग् उक्तं अभिमृश्यारविन्दाक्षः पाणिना शङ्करेण तम् इति \[भा।पु। १०.५६.३०\] । यद् वा, परीक्षा, परिचयो जात-परीक्षः परीक्षितः अकार-प्रश्लेषणापरीक्षितः सन्न्-अभ्य् अयुध्यत् पश्चात् **प्राज्ञाय** प्रकर्षेण आ सम्यक् **ज्ञात्वा** **अर्हणं** च **ज्ञात्वा** \[दत्त्वा\] अपधार्य अन्यत् समानम् ॥१०॥


______


**जीव-गोस्वामी (लघु-वैष्णव-तोषणी) :** प्रकर्षेणाज्ञात्वेति । अज्ञानस्यातिरेक उक्तः । तादृश-युद्ध-प्रवृत्तेः **देह-**कृत् साक्षात्-पितैवेति ऋक्षत्वेन तद् असम्भावना-निरासार्थं देव-पुत्रत्वेन काम-रूपित्वाद् इति भावः । **सीता-पतिं** तस्या उद्धारार्थम् एव तस्य सेवा-विशेष-लब्धा तस्यां भक्ति-विशेषात् भक्त-वात्सल्याभिप्रायाद् वा आसीत् तद् अष्टाविंशाहम् \[भा।पु। १०.५६.२४\] इति प्राग् उक्ते\ऽप्य् अत्र त्रिन-वाहानि इति समाप्ति-दिनाग्रहाणात् अन्यत्-तैः । यद् वा, परितः कृपया सर्वाङ्गेषु श्री-हस्त-स्पर्शनादिनेक्षितः निरीक्षितः तथा च प्राग् उक्तम्---

> अभिमृश्यारविन्दाक्षः पाणिना शङ्करेण तम् ॥ \[भा।पु। १०.५६.३०\] > इति ॥१०॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**जीव-गोस्वामी (बृहत्-क्रम-सन्दर्भः) :** प्राज्ञायेत्य्-आदि । **अमुं** **सीतापतिं** प्रथमतश् च प्रकर्षेण अज्ञाय न **ज्ञात्वा** त्रिनवहानि सप्त-विंशति-दिनान्यमुना अयुध्यत् पश्चात् **देह**-कृत् पिता **निज-नाथ-दैवं** निजानां भक्तानां नाथं च **दैवं** च तं **ज्ञात्वा** माम् अर्हणम् उपाहरत् **अमुष्य** श्री-कृष्णस्यक प्रेयसीत्य् अभिमानं वहामीति भावः ॥१०॥


______


**विश्वनाथ-चक्रवर्ती (सारार्थ-दर्शिणी) : देह**-कृत् मत्-पिता **अमुं** **निज**-नाथश् चासौ दैवम् ईश्वरश् च तं **प्राज्ञाय** अविज्ञाय त्रिणवहानि त्रि-नवाहानि, ह्रस्वश् छन्दोऽनुरोधेन । सप्तविंशति-दिनान्य् अमुना सह अभ्ययुद्ध्यत् । ततश् च परीक्षितः सञ्जाता यस्य स **सीता**-पतिर् एवासाव् इति **ज्ञात्वा** **पादौ** **प्रगृह्य** मणिना सह माम् अर्हणम् उपाहरत् । अहो तर्हि त्वं पुरा-वृत्त-कथास्व् अस्माभिः श्रुत-चरी रामावतारोत्पन्ना श्री-रामाय दातुं प्रतिश्रुता तेनैक-पत्नी-व्रत-धरेण तेनैवानेन स्वीकृता, तस्मात् त्वम् अतिश्रेष्ठासीत्य् अतः सलजम् आह---**अमुष्य** दासीति ॥१०॥


______


**॥ १०.८३.११ ॥**

**श्री-कालिन्द्य् उवाच---**

तपश् चरन्तीम् आज्ञाय स्व-पाद-स्पर्शनाशया ।

सख्योपेत्याग्रहीत् पाणिं योऽहं तद्-गृह-मार्जनी ॥

**श्रीधर-स्वामी (भावार्थ-दीपिका) :** सख्या अर्जुनेन । तस्य **गृह**-**मार्जनी** **गृह**-संमार्जन-कर्त्री ॥११॥


______


**वंशीधरः (भावार्थ-दीपिका-प्रकाशः) :** यः कृष्णः । **गृह-**मार्जनीति-निज-भक्त्य् अतिशयम् आह ॥११॥


______


**श्रीनाथ-चक्रवर्ती (चैतन्य-मत-मञ्जुषा) :** अहं **तद्-गृह-मार्जनी**--**गृह-**शुश्रूषणपरा चेटीव ॥११॥


______


**सनातन-गोस्वामी (बृहद्-वैष्णव-तोषणी) :** सख्या सहोपेत्य । ननु **तपश्** चरणादिना त्वम् एव तस्य योग्या भार्या, नेत्य् आह---तस्य **गृह-मार्जनी** नीचदासी, न च पत्नीत्वयोग्य इत्य् अर्थः ॥११॥


______


**जीव-गोस्वामी (लघु-वैष्णव-तोषणी) :** मामां सख्या अर्जुनेन सहोपेत्य ॥११॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**जीव-गोस्वामी (बृहत्-क्रम-सन्दर्भः) : तपश्**-चरन्तीत्य्-आदि । **तद्-गृह-मार्जनी** सेवान्तर-सम्भावनायोग्यतापि मे नास्तीति भावः दैन्यातिशयः ॥११॥


______


**विश्वनाथ-चक्रवर्ती (सारार्थ-दर्शिणी) :** सख्या अर्जुनेन ॥११॥


______


**॥ १०.८३.१२ ॥**

**श्री-मित्र**[^८९]**विन्दोवाच---**

[^८९]: भद्रोवाच।


यो मां स्वयं-वर उपेत्य विजित्य भूपान्

निन्ये श्व-यूथ-गम् इवात्म-बलिं द्विपारिः ।

भ्रा[^९०]तॄंश् च मेऽपकुरुतः स्व-पुरं श्रि[^९१]यौकस्

[^९०]: भ्रातृन्-सन्तर्दनादीन् अन्यस्मै दत्ततः । विन्दानुविन्दाव् इति
    भ्रातृद्वये प्राग् उक्तेऽप्य् अत्र बहुतं तद् उपलक्षितान्य-बोधनार्थम्
    इति तोष।


[^९१]: श्रियौक इत्य् अत्र श्रिय इति षष्ठन्तं
    पृथक्-पदंपुर-विशेषणंसन्धिर् आर्षः।


तस्यास्तु मेऽनु-भवम् अङ्घ्र्य्-अवनेजनत्वम् ॥

**श्रीधर-स्वामी (भावार्थ-दीपिका) :** शुनां **यूथ**-गतं स्व-**बलिं** **द्विपारिः** सिंह इवेति । मे भ्रातुश् चापकुरुतोऽपकारं कुर्वतो **विजित्य** । श्रियौको लक्ष्मी-निवासः । तस्याङ्घ्र्य्-अवनेजनत्वं चरण-क्षालन-कर्तृत्वम् अनुभवं प्रति जन्म मेऽस्तु ॥१२॥


______


**वंशीधरः (भावार्थ-दीपिका-प्रकाशः) :** भ्रातॄन् विन्दानुविन्दादीन् । तस्य श्री-निवासस्य ॥१२॥


______


**श्रीनाथ-चक्रवर्ती (चैतन्य-मत-मञ्जुषा) : तस्यास् तु** **मेऽनुभवम् अङ्घ्र्य्** अवनेजनत्वं चरण-क्षालन-कारि-वारित्वम् अस्तु ॥१२॥


______


**सनातन-गोस्वामी (बृहद्-वैष्णव-तोषणी) :** भद्रा-स्थाने मित्रविन्दा ज्ञेयैव । ततश् च विन्दानुविन्दाव् इति भ्रातृद्वये प्राग् उक्ते\ऽपि भ्रातृन् इत्य् अत्र बहुत्वं श्री-भगवद्-विवाह\--निषेधे मुख्यतया तौ प्राग् उक्तौ अन्ये च वर्तमाना अपि बहवो\ऽप्राधान्यानोक्ता इति ज्ञेयम् । श्रियौक इति सन्धिर् आर्षः । श्री-रेव तस्या भार्या योग्या, न त्वहम् इति भावः । अतो\ऽङ्घ्र्य् **अवनेजनत्वम्** एव प्रतिजन्म ममास्तु । यद् वा, श्रियौको इति स्व-पुर-विशेषणम् । श्रियो निवास-स्थानम् अपि माम् अयोग्याम् अपि यः कृपया निन्य इत्य् अर्थः ॥१२॥


______


**जीव-गोस्वामी (लघु-वैष्णव-तोषणी) :** भद्रा-स्थाने\ऽत्र मित्रविन्दा निर्णीतैव तत्त्ववादि-सम्प्रदाय-पुस्तके\ऽपि तथा दृश्यते ततश् च विन्दानुविन्दाव् इति भ्रातृ-द्वये\ऽपि प्राग् उक्ते भ्रातृ-नित्यत्र बहुत्वं तद् उपलक्षणत्व-प्राप्तेः श्रियौक इति द्वे पदे सन्धिर् आर्षः तत् तु स्व-पुरविशेषणं वा ॥१२॥


______


**जीव-गोस्वामी (क्रम-सन्दर्भः) :** भद्रा-स्थाने\ऽत्र मित्रविन्दा ज्ञेया अग्रे च मित्रविन्दा-स्थाने भद्रा लेखकाभ्रमात् प्राग् उक्त-विवाह\--प्रस्ताव-विरोधात् तत्त्ववाद-सम्प्रदाय-पुस्तके यथा-युक्तम् एव नामद्वयम् अस्ति ॥१२॥


______


**जीव-गोस्वामी (बृहत्-क्रम-सन्दर्भः) : यो** माम् इत्य्-आदि । तस्य **अङ्घ्र्य्** अवनेजनत्व **अङ्घ्र्य्** अवनेजनीभावः अनुभवम् अन्ववतारम् ॥१२॥


______


**विश्वनाथ-चक्रवर्ती (सारार्थ-दर्शिणी) :** शुनां **यूथ**-गतं स्व-**बलिं** **द्विपारिः** सिंह इवेति । मे भ्रातुश् चापकुरुतोऽपकुर्वतो **विजित्य** श्रियौको लक्ष्मी-निवासो यः **स्व**-**पुरं** **मां** **निन्ये** तस्य **अङ्घ्र्य्**-अवनेजनत्वं चरण-क्षालन-कर्तृत्वम् अनुभवं प्रति जन्म मेऽस्तु ॥१२॥


______


**॥ १०.८३.१३ ॥**

**श्री-सत्योवाच---**

सप्तोक्ष[^९२]णोऽति-बल-वीर्य-सुतीक्ष्ण-शृङ्गान्

[^९२]: उक्षणः उक्ष्णः।


पित्रा कृतान् क्षितिप-वीर्य-परीक्षणाय ।

तान् वीर-दुर्मद-हनस् तरसा निगृह्य

क्रीडन् बबन्ध ह यथा शिशवोऽज-तोकान् ॥

**श्रीधर-स्वामी (भावार्थ-दीपिका) :** सप्तोक्ष्णो वृषभान् । बलं च वीर्यं च **सुतीक्ष्ण**-शृङ्गाणि चाति-शयितानि येषां **तान्** मे **पित्रा** **कृतान्** संपादितान् बलीयसे मां दातुं क्षिति-पानां वीर्यस्य बलस्य **परीक्षणाय** **तान्** अति-प्रसिद्धान् वीराणां दुर्मदं घ्नन्ति ये तांस् **तरसा** शीघ्रम् एव **निगृह्य** दमयित्वा **क्रीडन्न्** अनायासेनैव **बबन्ध** । अज-**तोकान्** अजापत्यानि ॥१३॥


______


**वंशीधरः (भावार्थ-दीपिका-प्रकाशः) : तान्** उक्ष्णः ॥१३॥


______


**श्रीनाथ-चक्रवर्ती (चैतन्य-मत-मञ्जुषा) :** । इयं तावद् एवं करोति-तान् **वीर-दुर्मद-हनस् तरसा** **निगृह्य** अजतोकानित्य्-आदिना क्रीडान्न् इत्य् एक-वचनात् एकत्र बन्ध आत्मानं सप्तधा कृत्वा, शिशव इति बहु-वचनान्तेन दृष्टान्तेन शिशूनां स्वभाव-प्रदर्शनम् एव । तद्-दास्यमस् तु मे दास्यं दासीकर्म ॥१३-१४॥


______


**सनातन-गोस्वामी (बृहद्-वैष्णव-तोषणी) :** बलादीनां यथोत्तरम् अनिग्राह्यता-हेतुत्वे श्रैष्ठ्यम्, **क्षितिपवीर्य-**परीक्षणायेति श्री-भगवत्-प्राप्त्य् अर्थम् एव तद् इति पूर्वम् उक्तम् एव हे स्फुटम्, सर्वेषां साक्षाद् एव इत्य् अर्थः । क्रीडया बन्धने दृष्टान्तः-यथेति । शिशव इति बहुत्वम् आत्मानं सप्तधा कृत्वा \[भा।पु। १०.५८.४५\] इति पूर्वोक्तानुसारेण तद्-दृष्ट-श्री-भगवद्-रूप-सप्तकाभिप्रायेण किं वा, सर्वेषाम् एव शिशूनां तादृश-स्वभाव-विवक्षया । श्री-रुक्मिण्याः श्री-मित्रविदायाश् च स्वयंवरे राज-वर्गजयेन हरणाद्-**वीर्य-**शुल्कत्वे\ऽप्य् अत्र विशेषेण तद् उक्तिः श्री-भगवता तथा तत्-पितृ-कृतनिर् बन्ध-परिपालनात् अतो दास्यादि-युक्ततयापि नाहं गृहेश्वरी किन्तु दास्येव नित्यं पादसेवाम् एवेच्छामीत्य् आह---तद् इति ॥१३-१४॥


______


**जीव-गोस्वामी (लघु-वैष्णव-तोषणी) :** उक्षणः उक्ष्णः **क्षितिप-वीर्य**-परीक्षणायेति श्री-भगवत्-प्राप्त्य् अर्थम् एव तद् इति पूर्वम् एवोक्तम् । ह स्फुटम् । सर्वेषां साक्षाद् एव इत्य् अर्थः । क्रीडया बन्धने दृष्टान्तः यथेति । शिशव इति बहुत्वम् आत्मानं सप्तधा कृत्वेति \[१०.५८.४५\] पूर्वोक्तानुसारेण अजतोकान् छागापत्यानि ॥१३॥


______


**जीव-गोस्वामी (क्रम-सन्दर्भः) :** क्षिति-पानाम् अन्येषां श्री-कृष्णस्य च वीर्यस्य **परीक्षणाय** तारतम्य-ज्ञापनाय ॥१३-१४॥


______


**जीव-गोस्वामी (बृहत्-क्रम-सन्दर्भः) :** सप्तोक्षणेत्य्-आदि । **क्रीडन्न्** इत्य् एवकवचनोपादानेनैक एव **बबन्ध** इत्य् अर्थः । बद्ध्वात्मानं सप्तधा कृत्त्वा शिशव इति बहु-वचनान्तेन दृष्टन्तेन शिशूनां स्वभावो दर्शितः ॥१३॥


______


**विश्वनाथ-चक्रवर्ती (सारार्थ-दर्शिणी) :** सप्त उक्ष्णो वृषभान् मे **पित्रा** **कृतान्** बलीयसे वराय मां दातुं सम्पादितान् इत्य् अर्थः । वीर्याणां दुर्मदं घ्नन्तीति तान् **निगृह्य** दमयित्वा **क्रीडन्न्** अनायासेनैव अज-**तोकान्** छाग-बालकान् ॥१३॥


______


**॥ १०.८३.१४ ॥**

य इत्थं वीर्य-शुल्कां मां दासीभिश् चतुर्-अङ्गिणीम् ।

पथि निर्जित्य राजन्यान् निन्ये तद्-दास्यम् अस्तु मे ॥

**श्रीधर-स्वामी (भावार्थ-दीपिका) :** वीर्यम् एव शुल्कं देयं यस्यास् ताम् । दासीभिः सह चतुर्-अङ्गिणीं गजाश्वादि-सेना-युक्तां पुरं निन्ये ॥१४॥


______


**वंशीधरः (भावार्थ-दीपिका-प्रकाशः) :** यः कृष्णः ॥१४॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**जीव-गोस्वामी (लघु-वैष्णव-तोषणी) : वीर्य-शुल्काम्** इति । श्री-भगवता तथा तत्-पितृ-कृत-निबन्ध-परिपालनात् ॥१४॥


______


**सनातन-गोस्वामी (बृहद्-वैष्णव-तोषणी), जीव-गोस्वामी (क्रम-सन्दर्भः) :** *न व्याख्यातम्।*


______


**जीव-गोस्वामी (बृहत्-क्रम-सन्दर्भः) : य इत्थम्** इत्य्-आदिना परेणान्वयः । तद्-दास्यं दासी-भावः ॥१४॥


______


**विश्वनाथ-चक्रवर्ती (सारार्थ-दर्शिणी) :** वीर्यम् एव शुल्कं देयं यस्यास् तां **मां** दासीभिः सहितां **चतुर्**-अङ्ग-सेना-सहितां स्व-पुरं निन्ये ॥१४॥


______


**॥ १०.८३.१५ ॥**

**श्री-भ**[^९३]**द्रोवाच---**

[^९३]: मित्रविन्दोवाच, पाठान्तरम्।


पिता मे मातुलेयाय स्वयम् आहूय दत्तवान् ।

कृष्णे कृ[^९४]ष्णाय तच्-चित्ताम् अक्षौहिण्या सखी-जनैः ॥

[^९४]: कृष्णायेति साक्षात्-पत्युर् नाम-ग्रहणं हर्षेणानवधानात्।


**श्रीधर-स्वामी (भावार्थ-दीपिका) :** हे **कृष्णे** हे द्रौपदि । तस्मिन्न् एव चित्तं यस्यास् तां माम् **अक्षौहिण्या** सेनया सह । **सखी**-जनैश् च सह ॥१५॥


______


**वंशीधरः (भावार्थ-दीपिका-प्रकाशः) : पिता** धृष्टकेतुः । मातुलस्य वसुदेवस्य पुत्राय । तस्मिन् **कृष्णे** ॥१५॥


______


**श्रीनाथ-चक्रवर्ती (चैतन्य-मत-मञ्जुषा) : कृष्णे** द्रौपदि! **कृष्णाय** भवन्-मित्राय, अस्य मे पादसं-स्पर्शः पाद-सम्वाहनम् ॥१५-१६॥


______


**सनातन-गोस्वामी (बृहद्-वैष्णव-तोषणी) :** मित्रविन्दा-स्तानेऽत्र भद्रा ज्ञेयैव । ततश् च कैकेयीं भ्रातृभिर् दत्ताम् \[भा।पु। १०.५८.५६\] इति प्राग् उक्ते\ऽप्य् अत्र **पिता** **दत्तवान्** इति ज्येष्ठ-भ्रातृभिः सह पितुर् भेदात् किं वा, आदौ-भ्रातृभिः प्रतिश्रुतां पश्चात् सर्व-सम्मत्या पिताप्यदात् । **स्वयम् आहूय** दाने हेतुः---तच् चित्तेति कृष्ण-चित्ता । तत्रैव हेतुः---**कृष्णाय** सर्व-चित्ताकर्षकायेति । हे **कृष्णे** इति कन्येच्छया पित्रा स्वयं दानेनान्याभ्यः सर्वाभ्यो विशेष-बोधनार्थम् ॥१५॥


______


**जीव-गोस्वामी (लघु-वैष्णव-तोषणी) :** मित्रविन्दा-स्थाने\ऽत्र भद्रापि निर्णीतैव ततश् च कैकेयीं भ्रातृभिर् दत्तां प्राग् उक्ते\ऽप्य् अत्र **पिता** **दत्तवान्** इति भ्रातृभिः प्रतिश्रुतां सर्व-सम्मत्या पिताहूयादाद् इत्य् अभिप्रायेण **स्वयम् आहूय** दाने हेतुः तच्-चिताम् इति तत्रैव हेतुः कृष्णायेति सर्व-चित्ताकर्षकत्वेन तत्-सञ्ज्ञायेत्य् अभिप्राय-व्यञ्जनाय । तथापि तत्-साक्षात्-पत्युर्-नाम-ग्रहणं तत्र स्मारितेन स्व-भागधेयेन तासां परमोन्माद-प्रायत्वं बोधयति । येनेदम् असङ्कोचाद्-वदन्तीति अथवा गुर्वादिनाम् अग्रहणं लोकेष्व् एव दोषाय केवल-नाम्नस् तुच्छत्वाद् अनादरापत्तेः । श्री-भगवति तु गुणायैव महा-महिम-सूचकत्वात् । परमादरापत्तेः यस्य नाम महद्-यशः \[श्रीश्वे। ४.१९\] इति श्रुतेः ॥१५॥


______


**जीव-गोस्वामी (क्रम-सन्दर्भः) :** कृष्णायेति साक्षात्-पत्युर् नाम-ग्रहणे तात्पर्यम् इदं गुर्वादिनाम् अग्रहणे लोकेष्व् एव दोषाय केवल-नाम्नस् तुच्छत्वाद् अनादरापत्तेः । श्री-भगवति तु गुणायैव महा-महिम-सूचकत्वात् परमादरापत्तेः यस्य नाम महद्-यशः \[तै।उ। ३.१.१९\] इति श्रुतेः ॥१५॥


______


**जीव-गोस्वामी (बृहत्-क्रम-सन्दर्भः) : पिता** **मे** इत्य्-आदि-द्वाभ्याम् । अद्य पाद-सस्पर्शः पाद-संवाहनम् ॥१५-१६॥


______


**विश्वनाथ-चक्रवर्ती (सारार्थ-दर्शिणी) :** मातृ-पुत्राय **कृष्णाय** । **कृष्णे** हे द्रौपदि ! ॥१५॥


______


**॥ १०.८३.१६ ॥**

अस्य मे पाद-संस्पर्शो भवेज् जन्मनि जन्मनि ।

कर्मभिर् भ्राम्यमाणाया येन तच् छ्रेय आत्मनः ॥

**श्रीधर-स्वामी (भावार्थ-दीपिका) : येन** **पाद**-संस्पर्शेनात्मनो **मे** तत् कैवल्याख्यं श्रेयो भवेत् सः । यद् वा, **येन** कारणेनात्मनो जीवस्य **तच्** **छ्रेय**ः स एव पुरुषार्थ इति ॥१६॥


______


**वंशीधरः (भावार्थ-दीपिका-प्रकाशः) :** तीर्थस् तु तस्येति पपाठ । तत् प्रसिद्धम् । स **पाद-**स्पर्शः । न हि सर्व-कल्याण-हेतुर् एकस्य सम्भवतीत्य् अरुच्याह---यद्-वेति । स एव **पाद**-स्पर्श एव । अद्यापि यत्-पद-रजः स्मृति-मृग्यम् एव इत्य् उक्तेः ॥१६॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** अतोऽस्यैव पादयोः सम्यक् संवाहनादिना स्पर्शः **कर्मभिर् भ्राम्यमाणाया** इतस् ततो जन्यमानाया अपि यद् वा, भ्राम्यमाणायाः सत्या **मे** मम **जन्मनि** **जन्मनि** भवेद् भवतु । श्री-वैकुण्ठ-लोको\ऽपि नापेक्षितः । तत्र हेतुम् आह---**येन** यत इत्य् अर्थः । तद् इति श्रेयसो विशेषणत्वान्न् अपुंसकत्वं स **पाद**-स्पर्श एवात्मनो **मे** श्रेय इति ॥१६॥


______


**जीव-गोस्वामी (लघु-वैष्णव-तोषणी) :** अतो\ऽस्यैव पादयोः सम्यक् संवाहनादिना स्पर्शः **कर्मभिर्** भ्राम्यमाणायाः सत्या **मे** मम **जन्मनि** **जन्मनि** भवेत् भवतु इति नर-लीलया सर्वम् अन्य-पुरुषार्थ-वर्गम् अनादृत्य तत्र हेतुः तद् इति ॥१६॥


______


**जीव-गोस्वामी (क्रम-सन्दर्भः) : कर्मभिर्** भ्राम्यमाणायेति नर-लीला-वशेन ॥१६-२८॥


______


**जीव-गोस्वामी (बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) : कर्मभिर्** इति नर-लीलतया स्व-दैन्योक्तिः । तत् प्रसिद्धं श्रेयः ॥१६॥


______


**॥ १०.८३.१७ ॥**

**श्री-लक्ष्मणोवाच---**

ममापि राज्ञ्य् अच्युत-जन्म-कर्म

श्रुत्वा मुहुर् नारद-गीतम् आस ह ।

चित्तं मुकुन्दे किल पद्म-हस्तया

वृतः सुसम्मृश्य विहाय लोक-पान् ॥

**श्रीधर-स्वामी (भावार्थ-दीपिका) :** राज्ञि ! हे द्रौपदि ! यथा मित्रविन्दायास् तथैव **ममापि** चित्तं मुकुन्द-विषयम् आसीत् । सुसंमृश्य सु-विचार्य **पद्म**-**हस्तया** श्रिया **वृतः** **किल**, अतोऽपि मम चित्तं श्री-**मुकुन्दे** आसेति ॥१७॥


______


**वंशीधरः (भावार्थ-दीपिका-प्रकाशः) :** अतः लक्ष्मी-वरणाद् एव ॥१७॥


______


**श्रीनाथ-चक्रवर्ती (चैतन्य-मत-मञ्जुषा) :** ममापीति---अपि-शब्दकरणं सर्वासां सामान्य-कथने विशेष-कथनार्थम् ॥१७॥


______


**सनातन-गोस्वामी (बृहद्-वैष्णव-तोषणी) :** एवं ज्येष्ठानां सप्तानाम् उत्तर-समाप्ताववकाशं प्राप्यासङ्कोचेन निज-विवाह\--वृत्तं विस्तार्याह---ममेति । अच्युतस्य सर्वैश्वर्य-परिपूर्णस्य **जन्म** तथा रौदेवक्यामाविर्भावम्, **कर्म** च गोकुल-क्रीडादिकम्, च-काराद्-रूपादिकं च । यद् वा, **मुकुन्दे** रूप-गुणादिना परमानन्द-प्रद इति रूपदिकम् अपि सूचितम् एव ।

ननु मातुलेयत्वेन निकटत्वात्-तस्य जन्मादिज्ञाने श्री-भद्रायास् तच्-चित्तता घटेतैव, त्वया तु कथं श्रुतम् इत्य् अपेक्षायाम् आह---नारदेति । **मुहुर्** इत्य् अस्योभयतो\ऽप्य् अन्वयः । **ह** हर्षे, हे राज्ञीति-एतच् च घटेतैवेति । त्वया महा-राज-महिषीत्वेन बुध्यत एवेति भावः ।

ननु बहु-वल्लभे\ऽस्मिश् चित्तम् अयुक्तम्, सत्यम् । विचोण तन्-मात्रैक-गतित्वादित्य् आशयेन, तत्रात्मनो विचारम् आह---किलेति **पद्म-**हस्तयेति दैदग्ध्यादिकं ध्वनितम् । तच् च सु-शब्देन च समर्पितम् एव, अत एव **लोकपान्** श्री-ब्रह्म-रुद्रादीन्, विशेषेण दृक्-पादाद्य् अकरणेनापि, किं वा, विदूरत एव हित्वा वृतो मुकुन्द एव, अतो **ममापि** तादृश-विचारेण तस्मिन्न् एव चित्तम् अभूद् इति भावः ।

यद् वा, मम चित्तं मुकुन्द **आस**, अतः सुसंमृश्य चित्तावतरणेन तम् एव निश्चित्य विलासेन **पद्म-हस्तया** **लोकपान्** महा-भूपतीन् **विहाय** मयासौ वृत इति प्रथमं सङ्केपेणोक्तिः, पश्चाद्-विस्तरेण भविष्यति ॥१७॥


______


**जीव-गोस्वामी (लघु-वैष्णव-तोषणी) :** इति सर्वोपरि परमानन्द-मयम् अपि निज-भागधेय-विशेष-कथनं ताभिर् लज्जया सङ्क्षिप्तं मन्वाना तत्र च श्री-द्रौपदीं निज-विवाहोद्यमं प्रकृष्टम् इव मन्वानां तर्कयन्ती तद्-द्वयम् अपि परम-तन्-मदेन सहमाना तासां ज्येष्ठानां सप्तानाम् उत्तर-समाप्ताववकाशं प्राप्य सङ्कोचेन निज-विवाह\--वृत्तं विस्तार्याह---ममेति । अच्युतस्य सर्वैश्वर्य-परिपूर्णस्य **जन्म** श्री-देवक्यां तादृशम् आविर्भावं **कर्म** च श्री-गोकुल-क्रीडादिकं चाकार-द्रूपादिकं च ननु, मातुलेयत्वेन निकटत्वात्-तस्य जामादि-ज्ञानेन भद्रायास् तच्-चित्ता घटेतैव त्वया तु कथं श्रुतम् इत्य् अपेक्षायाम् आह---नारदेति **मुहुर्** इत्य् अस्योभयतो\ऽप्य् अन्वयः । **ह** हर्षे ।

ननु बहुवल्लभे\ऽस्मिंश् चित्तम् अयुक्तं सत्यं विचारेण तन्-मात्रैक-गतित्वादित्य् आशयेन तत्रात्मनो विचारम् आह---किलेति । **पद्म-**हस्तयेति वैदग्ध्यादिकं ध्वनितं तच् च सुशब्देन सं-शब्देन च समर्थितम् अपि अत एव **लोक-पान्** श्री-ब्रह्म-रुद्रादीन् विशेषेण दृक्-पाताद्य् अकरणेनापि किं वा, विदूर एव हित्वा वृतो मुकुन्द एव क्षीरोद-मथने अतो **ममापि** तादृश-विचारेण तस्मिन्न्न् एव चित्तम् अभूद् इति भावः । यद् वा, मम चित्तं **मुकुन्दे** **आस** अतः **सुसम्मृश्य** चित्तावतरणेन तम् एव निश्चित्य विलासेन **पद्म-हस्तया** **लोक-पान्** महा-भूपतीन् **विहाय** मयासौ **वृतः** एवम् अपि श्लेषेण तद्-दृष्टान्तत्वं ध्वनितम् इति प्रथमं सङ्क्षेपेणोक्तिः पश्चाद्-विस्तरेण भविष्यति । मतं निश्चयम् ॥१७-१८॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**जीव-गोस्वामी (बृहत्-क्रम-सन्दर्भः) :** लक्ष्मणा परिपाट्यानुपूर्येण कथयति-ममापीत्य्-आदि । अपि-शब्दः सविशेष-कथनार्थं मया तु स्वयम् एवासौ **वृतः** हे रज्ञि द्रौपदि! तत्-प्रकारमानुपूर्वेण शृण्व् इति भावः ॥१७-१८॥


______


**विश्वनाथ-चक्रवर्ती (सारार्थ-दर्शिणी) :** हे राज्ञि ! हे द्रौपदि ! **मुकुन्दे** चित्तम् **आस** आसीत् । अतः **पद्म**-**हस्तया** मया **लोक**-पालान् अपि **विहाय** मुकुन्द एव **वृतः** ॥१७-१८॥


______


**॥ १०.८३.१८ ॥**

ज्ञात्वा मम मतं साध्वि पिता दुहितृ-वत्सलः ।

बृहत्सेन इति ख्यातस् तत्रोपायम् अचीकरत् ॥

**श्रीधर-स्वामी (भावार्थ-दीपिका) :** तत्र श्री-कृष्ण-प्राप्ताव् उपायम् अचीकरत् कारयाम् आस ॥१८॥


______


**वंशीधरः (भावार्थ-दीपिका-प्रकाशः) :** कृष्णं विना नान्यं वृणोमीति **मम** मतम् ॥१८॥


______


**श्रीनाथ-चक्रवर्ती (चैतन्य-मत-मञ्जुषा), जीव-गोस्वामी (लघु-वैष्णव-तोषणी) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** मतम् इच्छामित्य् अर्थः । हे साध्वीति त्वादृशीनां साध्वीनाम् ईदृशीच्छ

स्याद् एवेति, यद् वा, साध्वीत्वेन त्वयि त्वत्-पिता यथा वत्सलस् तथा ममापीति भावः । अतो\ऽचीकरत् ॥१८॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**॥ १०.८३.१९-२० ॥**

यथा स्वयं-वरे राज्ञि मत्स्यः पार्थेप्सया कृतः ।

अयं तु बहिर् आच्छन्नो दृश्यते स जले परम् ॥

श्रुत्वैतत् सर्वतो भू-पा आययुर् मत्-पितुः पुरम् ।

सर्वास्त्र-शस्त्र-तत्त्व-ज्ञाः सोपाध्यायाः भू-पा ॥

**श्रीधर-स्वामी (भावार्थ-दीपिका) : यथा** **राज्ञि** तव **स्वयंवरे** पार्थस्येप्सया आप्तुम् इच्छया कृतस् तथा मत्स्यं कारितवान् । पाठान्तरे पार्थस्येषुणापाकृतः । तर्हीमम् अप्य् अर्जुन एव किं नाविध्यत् तत्राह---**अयं** त्व् इति । **स** मत्स्यो **बहिर्** एवाच्छन्नो नान्तरतः स्तम्भ-लग्नयोर् ध्व-दृष्ट्या संल्लक्ष्यते, **अयं** **तु** न तथा, किन्तु स्तम्भ-मूले निहित-कलश-**जले** केवलं दृश्यतेऽतो दृष्टिर् अधस्ताद् उपरि च लक्ष्यम् इति श्री-कृष्ण-व्यतिरेकेण न कस्यापि भेद्य इति भावः ॥१९-२०॥


______


**वंशीधरः (भावार्थ-दीपिका-प्रकाशः) :** पाठान्तरे पार्थेष्व् अपाकृत इति पाठे\ऽपाकृतश् चालितः पार्थो यतो\ऽसृजद्-वाणं नाच्छिनत् पस्पृशे **परम्** इति वक्ष्यमाणत्वात् । **स** मत्स्यस् तव स्वयंवर-**मत्स्यः** । **अयं** यो **मत्-स्वयंवरे** कृतो दीघस्थूण-शिखरे\ऽवलम्बितः **बहिर्** आच्छन्नः काच-करण्डिकादिनाच्छादितः । यतो जल एव दृश्यते\ऽतो हेतोः । इति भाव इति अलक्ष्य-लभ्य-भेदने तु पार्थो\ऽपि शक्त एव तथापि लक्ष्मणाया लक्ष्म्यंशत्वेन कृष्णं विनान्यस्य प्राप्तुम् अयोग्यत्वात्-ततो न बिभिदे\ऽतो भगवान् एव समर्थ इति तात्पर्यम् ॥१९॥

एतन्-मत्स्य-स्वयंवरम् ॥२०॥


______


**श्रीनाथ-चक्रवर्ती (चैतन्य-मत-मञ्जुषा) :** हे **राज्ञि**! **यथा** तव स्वयम्वरे **पार्थेप्सया** **मत्स्यः** **कृतः**, तथा ममापि कृतेप्सया पित्रा कृत इत्य् अर्थः । किन्त्वियान् विशेषः---**स तु** **बहिर् दृश्यते**, अयन्तु आच्छन्नः सन् **जले** परं केवलं दृश्यत इति भावः ॥१९॥


______


**सनातन-गोस्वामी (बृहद्-वैष्णव-तोषणी) :** उपायम् एवाह---यथेति यादृशः कृतस् तत्-पित्रा, तादृशः कृतो **मत्-**पित्रापीत्य् अर्थः । पाठान्तरे\ऽपि **स** एवार्थः । किन्तु **अयं** ततो\ऽपि महाविषम इत्य् आह---

अयस्त्विति । धनुश् च सशरं गुरुतरं तद्-वेधार्थं निर्माय नयस्तम् अस्तीति ज्ञेयम् । अन्यत् तैर् व्याख्यातम् ।

यद् वा, **अयं** त्वत्-पित्रा **कृतः**, **आच्छन्नो** दुर्ज्ञेयो\ऽपि जलाद्बहिः स्तम्भोपरि **दृश्यते**, **स** **मत्-**पित्रा **कृतः**, जलान्तर् एव **दृश्यते**, न **बहिर्** इति । अन्यत् समानम् ॥१९॥

सर्वतः सर्व-देशेभ्यः, सोपाध्याया धनुर् विद्या-गुरुभिः सहिताः-तद् उपायस्य दुर्वितर्क्यत्वात् ॥२०॥


______


**जीव-गोस्वामी (लघु-वैष्णव-तोषणी) :** उपायम् एवाह---यथेति । यादृशः कृतस् त्वत्-पित्रा तादृशः कृतो **मत्**-पित्रापीत्य् अर्थः । पार्थेषुणापाकृत इति पाठे **यथा** पार्थेषुणा तथा **कृतः** तथा श्री-भगवदिषुण इत्य् अर्थः । यद्यपि स्तम्भ-मूलत एवोर्ध्व-दृष्ट्या दृश्यो\ऽसौ ततो दृष्ट्वापि दूरत एवावरणं भित्वा तन्-मात्रम् एव छेत्तव्यम् इति समयेन पश्चाद्-भ्राम्यत्तद् अनुसन्धानस्य दुष्करत्वात्-त्वत्-पितृकृतो\ऽपि दुर्वेध एव तथाप्य् **अयं** **मत्-**पितृकृतस् ततो\ऽपि दुर्वेध इत्य् आह---**अयं** त्विति । सजले जल-परिपूर्ण-परिखामण्डले जल-गर्त-मध्यस्थस्य स्तम्भ-मूलस्यागम्यत्वेन साक्षाद् अदर्शनात् बिम्ब-दर्शन-मात्रेण पूर्वम् अपि तद्-अवस्थिति-प्रदेशानिश्चयाद् इति भावः ॥१९॥

एतद् आश्चर्यं लोभनं च ॥२०॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**जीव-गोस्वामी (बृहत्-क्रम-सन्दर्भः) : यथा** **स्वयंवरे** राज्ञीति पुना राज्ञीति सम्बोधनान्तरं हर्षोत्कर्षद्योतकं **यथा** तव **स्वयंवरे** तव पित्रा पार्थेच्छया **मत्स्यः** **कृतः** तथा **मत्-**पित्रापि मम कृष्णे किन्त्वियान् विशेषः स तु बहिर्दृश्यते अयं तु आच्छन्नं परं केवलं **जले** दृश्यत इति भावः ॥१९-२७॥


______


**विश्वनाथ-चक्रवर्ती (सारार्थ-दर्शिणी) : पार्थेप्सया** अर्जुन-प्राप्तीच्छया **कृतः** । पार्थेष्व् अपाकृत इति पाठे पार्थस्य इषुणा अपाकृतः विद्धः । तर्हीमम् अप्य् अर्जुन एव किं नाविद्ध्यद् अतो विशेषम् आह---**अयं** **तु** **परम्**अ-चञ्चलो **मत्स्यः** सजले स्तम्भ-मूल-गत-जल-सहित-कलसे परं केवलं **दृश्यते** न तूर्ध्वम् इत्य् अन्वयः । अतो दृष्टिर् अधस्ताद् उपरि तु लक्ष्यम् इति कृष्ण-व्यतिरेकेण न कस्यापि भेद्य इति भावः । तेन त्वत्-पितृ-कृतो **मत्स्यः** खलु बहिर् आच्छन्नोऽपि स्तम्भ-संलग्नया ऊर्ध्व-दृष्ट्या संलक्ष्यत एवेति तद्-अनुसन्धान-चतुरेणार्जुनेन । स बिद्धः एवेति भावः ॥१९-२०॥


______


**॥ १०.८३.२१ ॥**

पित्रा सम्पूजिताः सर्वे यथा-वीर्यं यथा-वयः ।

आददुः स-शरं चापं वेद्धुं पर्षदि मद्-धियः ॥

**श्रीधर-स्वामी (भावार्थ-दीपिका) :** मत्स्यं वेद्धुम् । **पर्षदि** संसदि । **मद्**-धियो मय्य् एव धीर् येषाम् इति अन्य-चित्ता न **वेद्धुं** शक्ता इति भवः ॥२१॥


______


**वंशीधरः (भावार्थ-दीपिका-प्रकाशः) :** मत्स्यम् इति शेषः । सदसि सत्-पर्षदौ च इति कोशात् । इति भाव इति-मत्स्य-वेधने चित्ताभावात्-तद्**-वेद्धुं** नाशकन्न् इति तात्पर्यम् ॥२१॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** सम्यक् पूजिताः, सं-शब्दादर्थम् एवाह---यथेति । वीर्य-वयो\ऽनुसारेणैव इत्य् अर्थः । इति सर्वेषाम् एव सन्तोषः सूचितः **पर्षदि** वेद्धुम् इति प्रगल्भता **मद्-**धिय इति वेधे प्रयत्न-परतोक्ता । यद् वा, **पर्षदि** **मद्**-धिय इति अतो धृष्टा न ते **मद्**-योग्या इति भावः ॥२१॥


______


**जीव-गोस्वामी (लघु-वैष्णव-तोषणी) : चापं** तद्-विशेष मत्-पित्रैव तत्र स्थापितम् इति भावः । **पर्षदि** वेद्धम् इति प्रगल्भता । **मद्-**धिय इति वेधे प्रयत्न-परतोक्ता तथापि ॥२१॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) : पर्षदि** सभायां **मद्**-धियो मयि धीः प्राप्त्य्-आशा येषां ते ॥२१॥


______


**॥ १०.८३.२२ ॥**

आदाय व्यसृजन् केचित् सज्यं कर्तुम् अनीश्वराः ।

आ-कोष्ठं ज्यां समुत्कृष्य पेतुर् एकेऽमुनाहताः ॥

**श्रीधर-स्वामी (भावार्थ-दीपिका) :** तद् एवाह---आदायेति । अमुना चापेन ॥२२॥


______


**वंशीधरः (भावार्थ-दीपिका-प्रकाशः) :** तद् एवान्य-चित्तत्वम् एव ॥२२॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** केचिद् अल्पबला आदायैव सद्यो **व्यसृजन्**, चापं तत्यजुः । यतो\ऽनीश्वराः सामर्थ्य-रहिताः । एके बलिनः, आकोटि चामस्य एकस्यां कोट्यं ज्यामादौ निधाय पश्चाद् अन्यस्यां योजयितुं तत्-पर्यन्तं समाकृष्य स्थिता अमुना हताः । ज्यायोजनाशक्त्योच्-चलितेन चापेनैव प्रहता इत्य् अर्थः ॥२२॥


______


**जीव-गोस्वामी (लघु-वैष्णव-तोषणी) :** एके बलिनः आकोटि चापस्यैकस्याङ्कोटौ ज्यामादौ निधाय पश्चाद् अन्यस्यां योजयितुं तत्-पर्यन्तं समाकृष्य स्थिता अमुना हताः ज्यायोजनाशक्त्योच्-चलितेन चापेनैव हता इत्य् अर्थः ॥२२॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** आकोटि चापस्याग्र-पर्यान्तं **ज्यां** समुत्कृष्यापि तत्र निधातुम् अशक्ता अमुना चापेनैव हताः ॥२२॥


______


**॥ १०.८३.२३ ॥**

सज्यं कृत्वापरे वीरा मागधाम्बष्ठ-चेदिपाः ।

भीमो दुर्योधनः कर्णो नाविदंस् तद्-अवस्थितिम् ॥

**श्रीधर-स्वामी (भावार्थ-दीपिका) :** नाविन्दंस् **तद्**-**अवस्थितिम्** इति मागधादीनां क्रिया-शक्तिर् एव न तु लक्ष्याभिज्ञतेत्य् अर्थः ॥२३॥


______


**वंशीधरः (भावार्थ-दीपिका-प्रकाशः) : सज्यं** सगुणम् । **तद्** अवस्थितिं मत्स्यावस्थितम् । इत्य् अर्थ इति---

क्रिया-शक्तिश्-शस्त्र-चालनादि-सामर्थ्यं दैहिक-बलवत्त्वेन भवेद् अपि तु लक्ष्याभिज्ञत्वं गुरु-प्रसादाभ्यास-लभ्यम् एवेति भावः ॥२३॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** वीराः सामर्थ्य-विशेषवन्त इत्य् अर्थः । अम्बष्ठो\ऽम्बष्ठदेशाधिपः, चेदिपः शिशुपालः ॥२३॥


______


**जीव-गोस्वामी (लघु-वैष्णव-तोषणी) :** अम्बष्ठः अम्बष्ठ-देशाधिपः ॥२३॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** अम्बष्ठोऽम्बष्ठ-देशाधिपतिः । **तद्**-अवस्थितिं नाविदन्न् इति मागधादीनां क्रिया-शक्तिर् एव, न तु लक्ष्याभिज्ञतेति भावः ॥२३॥


______


**॥ १०.८३.२४-२५ ॥**

मत्स्याभासं जले वीक्ष्य ज्ञात्वा च तद्-अवस्थितिम् ।

पार्थो यत्तोऽसृजद् बाणं नाच्छिनत् पस्पृशे परम् ॥

राजन्येषु निवृत्तेषु भग्नमानेषु मानिषु ।

भगवान् धनुर् आदाय सज्यं कृत्वाथ लीलया ॥

**श्रीधर-स्वामी (भावार्थ-दीपिका) :** यत्तो यत्नवान् । असृजन् मुमोच । स बाणो मत्स्यं **नाच्छिनत्**, परं केवलं पस्पर्श । ज्ञानवान् अप्य् अर्जुनो बलेनापूर्ण इत्य् अर्थः ॥२४-२५॥


______


**वंशीधरः (भावार्थ-दीपिका-प्रकाशः) :** मत्स्यस्याभासं प्रतिबिम्बं पस्पृश इत्य् आर्षत्वात् तम् । इत्य् अर्थ इति-छेदनस्य पूर्ण-बलसाध्यत्वेन छेदन-ज्ञाने सत्य् अपि तन्-नास्तीति भावः ॥२४॥

अथ सर्प-राजाभिमाननिवृत्तेर् अनन्तरम् ॥२५॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** मत्स्यस्याभासं छायां विशेषेण महाभिनिवेशेन मुहुरीक्षित्वा तत्रात्मनो\ऽशक्तिं जानतो\ऽप्य् अस्यार्जुनस्य प्रवृत्तिः श्री-भगवन्-माहात्म्य-विस्तारणाय ॥२४॥

**मानिषु** अभिमानवत्स्व् अपि तेषु भग्नमानेषु सत्सु **भगवान्** सर्व-शक्तिमान् श्री-कृष्णो\ऽपातयद् इति द्वाभ्यामन्वयः । अथानन्तं सद्य एव इत्य् अर्थः ॥२५॥


______


**जीव-गोस्वामी (लघु-वैष्णव-तोषणी) :** मत्स्यस्याभासं छायां विशेषेण महाभिनिवेशेन मुहुर् ईक्षित्वा केवलं पस्पर्शेति । बाणैक-देशेनैव संयोगात्, न तु तन्-मध्य-भागेन स्पर्श-ज्ञानं तु बाणे तत्-सङ्घर्ष-चिह्न-दर्शनात् तत्रार्जुनस्य प्रवृत्तिः श्री-भगवन्-माहात्म्य-विस्तरणाय ज्ञेया ॥२४॥

राजन्येष्व् इति युग्मकम् । **वीक्ष्य** विलासेन दृष्ट्वा अभिजितीत्यनेन मध्याह्नो ज्ञेयः । अतस् **तद्** उपरि रवि-स्थित्याधिक-दुर्लक्ष्यत्वं च सूचितम् ॥२५-२६॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** मत्स्याभासां छायां **वीक्ष्य** विशेषेण महाभिनिवेशेन मुहुर् ईक्षित्वा यत्तः यत्न-परः सन् । केवलं **पस्पृशे** इति **तद्** एक-देश एव, न तु तन्-मध्य-देशे बाण-संयोगाद् इति भावः । स्पर्श-ज्ञानं तु बाणस्य तत् सङ्घर्षण-चिह्नात् । लक्ष्याभिज्ञानवत्त्वेऽपि तादृग् बलाभाद् एव न तच्-छेद इति केचिद् आहुः ॥२४-२५॥


______


**॥ १०.८३.२६-२७ ॥**

तस्मिन् सन्धाय विशिखं मत्स्यं वीक्ष्य सकृज् जले ।

छित्त्वेषुणापातयत् तं सूर्ये चा[^९५]भिजिति स्थिते ॥

[^९५]: अभिजिति जयादि-प्रदेऽष्टमे मुहूर्ते मध्याह्न इत्य् अर्थः।


दिवि दुन्दुभयो नेदुर् जय-शब्द-युता भुवि ।

देवाश् च कुसुमासारान् मुमुचुर् हर्ष-विह्वलाः ॥

**श्रीधर-स्वामी (भावार्थ-दीपिका) :** अभिजिति सर्वार्थ-साधके मुहूर्ते ॥२६-२७॥


______


**वंशीधरः (भावार्थ-दीपिका-प्रकाशः) : तस्मिन्** धनुषि । **तं** मत्स्यम् । अभिजिति, तच्-चोक्तम्---

> मध्याह्ने तु यदा शङ्कोर् मूले छाया प्रजायते । >
> सर्वार्थ-साधनीवैकाभिजिदाख्या घटी स्मृता ॥

इति ज्योतिश्-शास्त्रात् । मध्याह्नात्-परतो घटिकैका यावत्-तावद् अभिजिद् इत्य् अर्थः । विस्तरेण तृतीय-स्कन्धे चैतद् अस्तीति ॥ २७॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) : वीक्ष्य** विलासेन दृष्ट्वा, अभिजितीत्यनेन मध्याह्नो ज्ञेयः । अतस् तद्-उपरि रविस्थित्या अधिक-दुर्-लक्ष्यत्वं सूचितम् ॥२६॥

**जय-शब्द-युता** देवा **भुवि** **मुमुचुर्** इत्य् अन्वयः । यद् वा, **भुवि** च नेदुः । **जय-**शब्दैर् **युता** ते चोत्थिता इत्य् अर्थः ॥२७॥


______


**जीव-गोस्वामी (लघु-वैष्णव-तोषणी) : भुवि** ये **जय**-शब्दाः तैर् युतास् तत्-सम-काला **दुन्दुभयो** **दिविनेदुर्** इत्य् अर्थः ॥२७॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** अभिजिति मध्याह्ने इति तदा च मत्स्योपरि सूर्य इत्य् अतिदुर्लक्ष्यत्वेऽपीति भावः ॥२६-२७॥


______


**॥ १०.८३.२८ ॥**

तद् रङ्गम् आविशम् अहं कल-नूपुराभ्यां

पद्भ्यां प्रगृह्य कनकोज्ज्वल-रत्न-मालाम् ।

नूत्ने निवीय परिधाय च कौशिकाग्र्ये

स-व्रीड-हास-वदना कवरी-धृत-स्रक् ॥

**श्रीधर-स्वामी (भावार्थ-दीपिका) :** भगवत्-प्राप्ति-हर्ष-निर्भरेणात्मानम् एवानुवर्णयन्त्य् आह द्वाभ्याम्---**तद्** **रङ्गम्** इति । तत् तदा कलौ **कल**-स्वनौ नूपुरौ ययोस् ताभ्यां **पद्भ्यां** रङ्गं प्राविशम् । कनकेनोज्ज्वलां **रत्न**-**मालाम्** । **निवीय** प्रावृत्य **परिधाय** च नीवीबन्धेन च । **कौशिकाग्र्ये** उत्तम-कौशेय-वस्त्रे । स-व्रीडो हासो यस्मिंस् **तद्** वदनं यस्याः सा । कबर्यां धृताः स्रजो यया सा ॥२८॥


______


**वंशीधरः (भावार्थ-दीपिका-प्रकाशः) :** निर्भरो\ऽतिशयः । **कल**-स्वनौ मधुरास्फुट-शब्दौ । रङ्गं स्वयंवर-स्थलम् । कबर्यां केश-पाश-रचनायाम् ॥२८-२९॥


______


**श्रीनाथ-चक्रवर्ती (चैतन्य-मत-मञ्जुषा) : तद्-रङ्गम् आविशम्** अहम् इत्य्-आदि---अहम् इति हर्षोत्कर्षेण गर्वं, परमोत्सुक्याद् आत्मानं विशिनष्टि---**कल-**नूपुराभ्याम् इत्य्-आदि ॥२८॥


______


**सनातन-गोस्वामी (बृहद्-वैष्णव-तोषणी) :** प्रकर्षेण परमादरादिना कराभ्यां गृहीत्वा । नूत्न इत्य्-आदिकम् उद्वाहे-**तद्** अपेक्षत्वात् । सव्रीडेति स्वमनो-रथ-सिद्धया प्रहर्षात् श्री-भागवति भाव-विशेषोदयाद्वा । अत एव शोभा-विशेषार्थं कबरीति ॥२८॥


______


**जीव-गोस्वामी (लघु-वैष्णव-तोषणी) :** प्रकर्षेण परमादरादिना हस्ताभ्यां गृहीत्वा **नूत्ने** इत्य्-आदिकं विवाहे **तद्** अपेक्षत्वात् व्रीडा सभादिना अत एव हासः अन्तरानन्देन प्रसाद-मात्रं **तद्-**युक्तं वदनं यस्याः इति वदनस्यैव **तद्-**धर्मत्वं न तु मम कृत्रिमम् इत्य् अर्थः ॥२८॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**जीव-गोस्वामी (बृहत्-क्रम-सन्दर्भः) : तद्-रङ्गम्** आविशद् इत्य्-आदि । अहम् इति हर्षोत्कर्षे गर्वपरम् औत्सुक्यादात्मानं विशिनष्टि-**कल-**नूपुराभ्याम् इत्य्-आदि ॥२८॥


______


**विश्वनाथ-चक्रवर्ती (सारार्थ-दर्शिणी) :** तत्-काल-भवं स्व-हर्षं स्मरन्ती **तद्** आत्विकं स्वयं वरणं स्वस्य वर्णयन्त्य् आह---**तद्** **रङ्गम्** इति द्वाभ्याम् । तत् तदा कलौ **कल**-स्वनौ नूपुरौ ययोस् ताभ्यां **पद्भ्यां** **कौशिकाग्र्ये** उत्तम-कौशेय-वस्त्रे **निवीय** प्रावृत्य **परिधाय** ॥२८॥


______


**॥ १०.८३.२९ ॥**

उन्नीय वक्त्रम् उरु-कुन्तल-कुण्डल-त्विड्-

गण्ड-स्थलं शिशिर-हास-कटाक्ष-मोक्षैः ।

राज्ञो निरीक्ष्य परितः शनकैर् मुरारेर्

अंसेऽनुरक्त-हृदया निदधे स्व-मालाम् ॥

**श्रीधर-स्वामी (भावार्थ-दीपिका) :** उरवः कुन्तला यस्मिन्, कुण्डलयोस् त्विषो ययोस् ते **गण्ड**-स्थले यस्मिंस् तच् च तच् च । शिशिरः सन्तापहरो हासो येषु तैः **कटाक्ष**-मोक्षैर् अपाङ्ग-मोक्षण-विलासैः । अनुरक्तं हृदयं यस्याः साहम् ॥२९॥


______


**वंशीधरः (भावार्थ-दीपिका-प्रकाशः) :** *न व्याख्यातम्।*


______


**श्रीनाथ-चक्रवर्ती (चैतन्य-मत-मञ्जुषा) :** उन्नीयेत्य्-आदि---**राज्ञो**ऽनिरीक्ष जुगुप सया राजानो न दृष्ट्वा इत्य् अर्थः ॥२९॥


______


**सनातन-गोस्वामी (बृहद्-वैष्णव-तोषणी) : शिशिर-हास-कटाक्ष**-मोक्षैर् विशिष्टं **वक्त्रम्**, **परितः** उपस्थितान् **राज्ञो** निरीक्ष्यावज्ञयैषद् दृष्ट्वा **शनकैर् निदधे** । तत्र हेतुः---अनुरक्तेति, प्रेमोद्रेकाविष्ट-चित्तत्वाद् इत्य् अर्थः । स्वकीयां तद् अर्थ-हस्त-गृहीतां **मालाम्**, **मुरारेर्** इति मुर-नामा-महा-दैत्य-वधेन महा-वीरत्वादिना माला-निधान-योग्यतोक्ता । अन्यत् तैर् व्याख्यातम् ।

यद् वा, उरवः कुन्तलानां कुण्डलयोश् च त्विषो ययोस्ते **गण्ड-**स्थले यस्मिंस् तत् । शिशिरः शीतलो मन्द इत्य् अर्थः । **मुरारेर्** एवानुरक्तं हृत् अयते यातीति तथा सेति मिथः प्रेमोक्तम् । अन्यत् समानम् ॥२९॥


______


**जीव-गोस्वामी (लघु-वैष्णव-तोषणी) :** कुन्तलानां गण्डान्तः-पतनं कर्ण-समीपस्थ-चूर्ण-कुन्तलानां बन्धन-विशेषेण तत्-समीप-प्राप्तेः स्थितान् **राज्ञो** वीक्ष्य अवज्ञयैव दृष्ट्वा शिशिरेत्य्-आदि-लक्षण-श्री-कृष्ण**-कटाक्ष-मोक्षैः** अनुरक्त-**हृदया** स्वीयां तद् अर्थं हस्त-रचितां गृहीतां मालां **मुरारेर्** इति महा-वीरत्वादिना माला-निधान-योग्यतोक्ता । अन्यत्-तैः । यद् वा, उरवः कुन्तलानां कुण्डलयोश् च त्विषो ययोस्ते **गण्ड-**मण्डले यस्मिन् तत् शिशिरः शीतलो मन्द इत्य् अर्थः । **मुरारेर्** एवानुरक्तं हृत् अयते यातीति तथा सेति मिथः प्रेमोक्तम् अन्यत् समानम् ॥२९॥


______


**जीव-गोस्वामी (क्रम-सन्दर्भः) : शिशिर-हास**-कटाक्षैर् उपलक्षितं **वक्त्रम्** । **राज्ञो** **निरीक्ष्य** अवज्ञयैव दृष्ट्वा ॥२९-४०॥


______


**जीव-गोस्वामी (बृहत्-क्रम-सन्दर्भः) :** उन्नीयेत्यादि । राज्ञो\ऽनिरीक्ष्येति । राज्ञः अनिरीक्ष्य जुगुप्सया तान् न दृष्ट्व इत्य् अर्थः । निरीक्ष्येति वा ॥२९-३८॥


______


**विश्वनाथ-चक्रवर्ती (सारार्थ-दर्शिणी) :** तात्कालिकम् अथर्षोत्थं मत्स्-सौन्दर्यम् अन्यद् एवासीत्य् आह---उन्नीयेति । **उरु**-कुन्तलानां कर्ण-समीप-स्थ-चूर्ण-कुन्तलानां कुण्डलयोश् च त्विषो ययोस् तथा-भूते **गण्ड**-स्थले यत्र तत् ॥२९॥


______


**॥ १०.८३.३० ॥**

ता[^९६]वन् मृदङ्ग-पटहाः शङ्ख-भेर्य्-आनकादयः ।

[^९६]: तावत्-तत्-क्षण एव।


निनेदुर् नट-नर्तक्यो ननृतुर् गायका जगुः ॥

**श्रीधर-स्वामी (भावार्थ-दीपिका) :** *न व्याख्यातम्।*


______


**वंशीधरः (भावार्थ-दीपिका-प्रकाशः) : तावन्-**माला-निक्षेप-समये ॥३०॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** तावद् इति तत्क्षण इत्य् अर्थः । मृदङ्गः, पटहाश् च प्रसिद्धाः, भेर्यश् च शुषिर-भेदाः, आनका दुन्दुभयः, आदि-शब्दात् पणवादयः, मृदङ्गादीनां यथोत्तरम् उच्च-शब्दत्वे श्रेष्ठ्यम् । विशेषेण दिव्य-वाद्यतो\ऽप्य् आधिक्येन नेदुः स्वयम् एव ॥३०॥


______


**जीव-गोस्वामी (लघु-वैष्णव-तोषणी) :** तावद् इति । तत्क्षणत एव इत्य् अर्थः ॥३०॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**॥ १०.८३.३१ ॥**

एवं वृते भगवति मयेशे नृप-यूथपाः ।

न सेहिरे याज्ञसेनि स्पर्धन्तो हृच्-छयातुराः ॥

**श्रीधर-स्वामी (भावार्थ-दीपिका) : याज्ञसेनि** ! हे द्रौपदि ! ईशे श्री-कृष्णे ! मया **वृते** सति स्पर्धन्तः स्पर्धमानाः । नन्व् **एवं** परमैश्वर्यं दृष्टवतां कुतः स्पर्धावसरः ? तत्राह---**हृच्**-छयातुरा इति । **हृच्**-छयेन कामेनातुरा विवशाः । काम-विजृम्भिता स्पर्धेति भावः ॥३१॥


______


**वंशीधरः (भावार्थ-दीपिका-प्रकाशः) :** ईशपदेनात्र **न** शम्भुर् अग्रिम-पद्ये चतुर्भुज इत्य् उक्तेः । अत्राशङ्कते---नन्व् इति । इति भव इति-कामाकुलित-चित्तत्वाद्-भगवतद् ऐश्वर्य-विस्मृतिर् जाता । कामातुराणां न भयं न लज्जा इत्य् उक्तेः ॥३१-३२॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** एवम् अनेनोक्त-प्रकारेणापि **वृते** **भगवति** सर्व-शक्तिमति यत ईशे साक्षात्-परमेश्वरे **नृप**-यूथपा राज-वर्ग-श्रेष्ठा जरासन्धादयः, हे याज्ञसेनीति विस्मयात् । अहो यायजूक-द्रुपद-कन्यात्वेन सद्-बुद्धिमती त्वं तेषां धार्ष्ट्यभरं पश्येति भावः ॥३१॥


______


**जीव-गोस्वामी (लघु-वैष्णव-तोषणी) :** एवम् अनेनोक्त-प्रकारेणापि वृत्ते तावद् अपि दुराशाग्रस् तत्वाद् इति भावः । **भगवति** सर्व-शक्तिमति यतः ईशे साक्षात्-परमेश्वरे **नृप-**यूथपा राजवर्ग-श्रेष्ठाः जरासन्धादयः हे याज्ञसेनीति विस्मयात् अहो यायजूक-द्रुपद-कन्यात्वेन सद्बुद्धिमती त्वं तेषां धार्ष्ट्यं भरं पश्येति भावः ॥३१॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) : याज्ञसेनि** ! हे द्रौपदि ! स्पर्धन्तः स्पर्धमानाः ॥३१॥


______


**॥ १०.८३.३२ ॥**

मां तावद् रथम् आरोप्य हय-रत्न-चतुष्टयम् ।

शार्ङ्गम् उद्यम्य सन्नद्धस् तस्थाव् आजौ चतुर्-भुजः ॥

**श्रीधर-स्वामी (भावार्थ-दीपिका) : हय**-रत्नानां चतुष्टयं यस्मिंस् तं **रथम्** । द्वाभ्यां मामालिङ्ग्य द्वभ्यां धनुर्-बाणौ गृहीत्वा **चतुर्**-भुजस् तस्थौ ॥३२॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः), श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) : हय-रत्न-चतुष्टयम्** इति रथस्य महा-वेगादिकं सूचितम् । **आजौ** युद्धार्थं सन्नद्ध उद्यतः सन् तस्थौ, रथोपर्येवोर्ध्वाव-स्थानेनासीत् ॥३२॥


______


**जीव-गोस्वामी (लघु-वैष्णव-तोषणी) : हय-रत्न-चतुष्टयम्** इति रथस्य महा-वेगादिकं सूचितम् । **आजौ** युद्धार्थं सन्नद्धः उद्यतः सन् रथस्थो रथोपर्येवोर्ध्वावस्थानेन आसीत् ॥३२॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** भीरु-स्वभाव्यं **मां** द्वाभ्यां भुजाभ्याम् आलिङ्ग्य द्वाभ्यां धनुर् बाणौ गृहीत्वेति **चतुर्-**भुजस् तस्थौ ॥३२॥


______


**॥ १०.८३.३३ ॥**

दारुकश् चोदयाम् आस काञ्चनोपस्करं रथम् ।

मिष[^९७]तां भू-भुजां राज्ञि मृगाणां मृग-राड् इव ॥

[^९७]: मिषतां पश्यताम् इत्य् अनादरे षस्ठी।


**श्रीधर-स्वामी (भावार्थ-दीपिका) : मृगाणां** **मिषतां** **मृग**-**राड्** **इव** । तदा हरिर् जगामेति शेषो ज्ञातव्यः । दारुकस्यैव वा **मृग**-राजोपमा ॥३३॥


______


**वंशीधरः (भावार्थ-दीपिका-प्रकाशः) :** तदा रथे स्त्र्यारोपण-काले । अध्याहारे गौरवं मत्वाह---दारुकस्येति ॥३३॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) : काञ्चनोपस्करं** सौवर्ण-परिच्छदम् इति दूर-दृश्यत्वादिकं ध्वनितम् । अतो **मिषतां** पश्यताम् अपि, अनादरे षष्ठी, अतो मृगाणाम् इति दृष्टन्तेन श्री-दारुकस्य निर्भयत्वम् उक्तम् । हे राज्ञीति परमोत्साहात् ॥३३॥


______


**जीव-गोस्वामी (लघु-वैष्णव-तोषणी) : काञ्चनोपस्करं** सौवर्ण-परिच्छदम् इति दूरदृश्यत्वादिकं ध्वनितम् अतो **मिषतां** पश्यताम् अपि अनादरे षष्ठी । अतो मृगाणाम् इति दृष्टान्तेन श्री-दारुकस्य निर्भयत्वम् उक्तम् । हे राज्ञीति परमोत्साहात् ॥३३॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) : मिषतां** **मृगाणां** **मृगराड्** **इव** हरिर् जगामेति शेषः । मिषताम् इत्य् अनादरे षष्ठी ॥३३॥


______


**॥ १०.८३.३४ ॥**

तेऽन्वसज्जन्त राजन्या निषेद्धुं पथि केचन ।

संयत्ता उद्धृतेष्व्-आसा ग्रा[^९८]म-सिंहा यथा हरिम् ॥

[^९८]: श्वानोपि चापवद्-वक्रोर्ध्व-पुच्छाः।


**श्रीधर-स्वामी (भावार्थ-दीपिका) :** अन्वसज्जन्त पृष्ठतः सक्ता बभूवुः । **निषेद्धुं** प्रतिबन्धं कर्तुं **केचन** पुरतो गत्वा **पथि** **संयत्ता** बभूवुर् इत्य् अर्थः । **उद्धृतेष्व्**-**आसा** ऊर्ध्व-कृत-चापाः । **ग्राम**-सिंहाः श्वानो हरिं सिंहं यथेति ॥३४॥


______


**वंशीधरः (भावार्थ-दीपिका-प्रकाशः) :** ये तत्रागतास् ते । इत्य् अर्थ इति-मार्गं रुरुधुर् इति भवः ॥३४॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** श्वानो\ऽप्य् **उद्धृतेष्व्** आसवद् उद्धृत-पुच्छा भवन्ति । अन्यत् तैर् व्याख्यातम् । यद् वा, केचिद् रथ-वेगतो\ऽनुसज्जितुम् अशक्ता दूरत एवावस्थिताः । आशुगरथास्तु **केचन** ते कुबुद्धयो\ऽन्वसज्जन्त । किम् अर्थम्? **पथि** **निषेद्धुं** रोद्धुम् इत्य् अर्थः । अतः **संयत्ता** युद्धोद्यताः अत एवोद्धृतेष्व् आसाः सन्तः ॥३४॥


______


**जीव-गोस्वामी (लघु-वैष्णव-तोषणी) :** श्वानो\ऽप्य् उद्धतेष्व् आसवद् उद्धृत-पुच्छा भवन्ति अन्यत्-तैः । यद् वा, केचिद्-रथ-वेगतो\ऽप्य् उत्सज्जितुम् अशक्ता दूर एवावस्थिताः आशुगरथास्तु **केचन** ते कुबुद्धयो\ऽन्वसज्जन्त किम् अर्थं **पथि** **निषेद्धुं** रोद्धुम् इत्य् अर्थः । अतः **संयत्ता** युद्धोद्यताः अत एवोद्धृतेष्व् आसाः सन्तः ॥३४॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** अन्वसज्जन्त पृष्ठतः सक्ता बभूवुः । **निषेद्धुं** रोद्धुम् इत्य् अर्थः । **उद्धृतेष्व्**-**आसा** **ग्राम**-**सिंहा** अप्य् उद्धृत-पुच्छा भवन्ति ॥३४॥


______


**॥ १०.८३.३५ ॥**

ते शार्ङ्ग-च्युत-बाणौघैः कृत्त-बाह्व्-अङ्घ्रि-कन्धराः ।

निपेतुः प्रधने केचिद् एके सन्त्यज्य दुद्रुवुः ॥

**श्रीधर-स्वामी (भावार्थ-दीपिका) :** *न व्याख्यातम्।*


______


**वंशीधरः (भावार्थ-दीपिका-प्रकाशः) : प्रधने** युद्धे ॥३५॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** शार्ङ्गत् च्युतैः स्वयम् एव निःसृतैर् **बाणौघैः** । केचित् **कृत्त-**बाहवः, केचित् कृत्ताङ्घ्रयः, केचित् **कृत्त**-कन्धरा इति विवेचनीयम् । यद् वा, युगपद् एव कृत्तौ युद्धार्थं गृहीतास् त्रत्यजनार्थम् आदौ बाहू ततो निपातार्थम् अङ्घ्री, ततश् च सद्यो मरणार्थं कन्धरं येषां ते, इति बाणानाम् अति-शीघ्रत्वम् अपि सूचितम् । अतः **प्रधने** युद्ध-भूमौ नितरां पेतुः, मृता इत्य् अर्थः । प्रधनं सम्यग् दूरतस् त्यक्त्वा **दुद्रुवुः** वेगेनापलायन्त ॥३५॥


______


**जीव-गोस्वामी (लघु-वैष्णव-तोषणी) :** शार्ङ्ग-च्युतैः स्वयम् इव निःसृतैः **बाणौघैः** केचित् **कृत्त**-बाहवः केचित् कृत्ताङ्घ्रयः केचित् **कृत्त-कन्धराः** इति विवेचनीयं । यद् वा, युगपद् एव कृत्तौ युद्धार्थं गृहीतास् त्रत्याजनार्थम् आदौ बाहू ततो निपातनार्थम् अङ्घ्री । ततश् च सद्यो मारणार्थं कन्धरं येषाम् इति बाणानाम् अतिशीघ्रत्वम् अपि सूचितम् अतः **प्रधने** युद्ध-भूमौ नितरां पेतुः मृता इत्य् अर्थः । प्रधनं सम्यक् दूरतस् त्यक्त्वा **दुद्रुवुः** पलायन्त ॥३५॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) : सन्त्यज्य** प्रधनं विहाय ॥३५॥


______


**॥ १०.८३.३६ ॥**

ततः पुरीं यदु-पतिर् अत्य्-अलङ्कृतां

रवि-च्छद-ध्वज-पट-चित्र-तोरणाम् ।

कुशस्थलीं दिवि भुवि चाभिसंस्तुतां

समाविशत् तरणिर् इव स्व-केतनम् ॥

**श्रीधर-स्वामी (भावार्थ-दीपिका) :** रविं छादयन्ति ते **रवि**-च्छदा ध्वजेषु पटा यस्यां, चित्राणि तोरणानि यस्यां, सा च सा च । तां कुश-स्थलीं **पुरीं** **यदु**-पतिः **समाविशत्** । **स्व**-केतनं मण्डल-मस्त-शलं वा ॥३६॥


______


**वंशीधरः (भावार्थ-दीपिका-प्रकाशः) :** ततो मार्गस्थ-राजन्य-जयोत्तरम् । तरणिः सूर्यः । मण्डलम् अत्र सूर्य-लोकः । स्व-लोकं गतस्य प्रति-दिनागमनं यद्यपीशत्वाद्-भगवतो रवेर् न सम्भवेत्-तथाप्य् अज्ञ-जन-बुद्ध्य् आरोहार्थम् आह---अस्ताचलं वेति ॥३६॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** ततस् तत्-पश्चाद् एव । न तु तान् निर्जित्य इत्य् अर्थः । यतो **यदुपतिर्** महा-वीरवर्ग-श्रेष्ठ इत्य् अर्थः । यद् वा, **यदुपतिर्** इति पत्नी-प्रप्त्य्-आदिना पुरी-प्रवेशतो यदूनां प्रहर्षोदयाभिप्रायेण । अतीति सदालङ्कृताम् एव । अधुना च महोत्सवे\ऽतिशयेनालङ्कृताम् इत्य् अर्थः । तद् एवाह---स्वीति । **दिवि** **भुवि** चाभितः सर्वतोभावेन सम्यक् परमोत्तमत्वेन स्तुताम् इति तत्र तत्र तादृशत्वाभावेनासाधारण्यम् उक्तम् । तत्रापि स्वकेतनं निजवासं **तरणिरिव** स्वयं जाज्ज्वल्यमानस् तत्रत्यांश् च विद्योतयन् सम्यग् गीतवाद्यादि-महोत्सवेन आ सम्यग् आनन्देनाविशत् प्रविशेष ॥३६॥


______


**जीव-गोस्वामी (लघु-वैष्णव-तोषणी) :** ततस् तत्-पश्चाद् एव न तु तान्-अनिर्जित्य इत्य् अर्थः । यतो **यदु**-पतिः महा-वीर-वर्ग-श्रेष्ठ इत्य् अर्थः । यद् वा, **यदुपतिर्** इति पत्नी-प्राप्त्य्-आदिना पुरी-प्रवेशतो यदूनां प्रहर्षोदयाभिप्रायेण अतीतितदानीं वैशिष्ट्यात्-तद् एवाह\--रवीति । **दिवि** **भुवि** चाभितः सर्वतो भावेन सम्यक् परमोत्तमत्वेन स्तुताम् इति तत्र तत्र तादृशत्वाभावेनासाधारण्यम् उक्तं तत्रापि स्व-केतनं निजावासं **तरणिरिव** स्वयं जाज्वल्यमानः तत्रत्यांश् च विद्योतयन् सम्यग्-गीत-वाद्यादि-महोत्सवेन आ सम्यक् आनन्देनाविशत् प्रविवेश । तरणिपक्षे स्व-केतनं स्व-मण्डलम् इत्य् एव तरणिश् चात्र विष्णुनामा ज्ञेयः ॥३६॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** रविं छादयन्तीति **रवि**-च्छदा ध्वजेषु पटा यस्यां, चित्राणि तोरणानि यस्यां, सा च सा च ताम् ॥३६॥


______


**॥ १०.८३.३७ ॥**

पिता मे पूजयाम् आस सुहृत्-सम्बन्धि-बान्धवान् ।

महार्ह-वासो-ऽलङ्कारैः शय्यासन-परिच्छदैः ॥

**श्रीधर-स्वामी (भावार्थ-दीपिका) : महार्ह**-वासः-प्रभृतिभिः सुहृदादीन् **पूजयाम्** **आस** ॥३७॥


______


**वंशीधरः (भावार्थ-दीपिका-प्रकाशः) : पिता** बृहत्-सेनः ॥३७॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** सुहृदादीन् स्वकीयान् महोत्सवत्वात् तत्र सुहृदो मित्राणि \[ज्ञातयः\] सम्बन्धिनो विवाहादि-सम्बन्धवन्तः भान्दवा ज्ञातयः \[मित्राणि\] यद् वा, श्री-भगवत एव सुहृदादीन्, ततश् च प्रत्येकं तान् उद्दिश्य प्रस्थापितैर् महार्हवासः-प्रभृतिभिः, किं वा, द्वारकायां पश्चाद् आगतः सन्निति ज्ञेयम् \[प्रविज्ञेयम्\]॥३७॥


______


**जीव-गोस्वामी (लघु-वैष्णव-तोषणी) :** भगवतः सुहृदादीन् तत्र सुहृदो मित्राणि सम्बन्धिनो वैवाहिकाः बान्धवाः ज्ञातयः पाणिग्रहण-क्षणे द्वारकायां स्वयम् एवागतः सन्न् इति ज्ञेयम् ॥३७॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**॥ १०.८३.३८ ॥**

दासीभिः सर्व-सम्पद्भिर् भटेभ-रथ-वाजिभिः ।

आयुधानि महार्हाणि ददौ पू[^९९]र्णस्य भक्तितः ॥

[^९९]: पूर्णस्येति चतुर्थ्य् अर्थे षष्ठी । पूराय इत्य् एव पाठः कचित्।


**श्रीधर-स्वामी (भावार्थ-दीपिका) :** दास्यादिभिः सहायुधानि पूर्णायापि **ददौ** ॥३८॥


______


**वंशीधरः (भावार्थ-दीपिका-प्रकाशः) :** पूर्णायापि पूजायां रवये दीप-दानवत्-तत्-कर्माङ्गत्वाद्-ददाव् इति भावः ॥३८॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी):** सर्वाः सम्पदो नव-यौवनालङ्कारादयो यासां ताभिर् दासीभिस् तादृशैर् भटादिभिश् च, सेनायाच् चतुर्भिर् अङ्गैः, यद् वा, सर्वाभिः सप्मद्भिर् धनादिभिश् च सह, भक्ता महा-वीराः पदातयः, पूर्णायापि दाने हेतुः---भक्तित इति---भक्त्या पत्रादिनाम् अपि तेन ग्राह्यत्वात्, तच् च प्राग् उक्तम् एव, अत्र च रवेर् दिपम् इवेत्य् उपमा द्रष्टव्या ॥३८॥


______


**जीव-गोस्वामी (लघु-वैष्णव-तोषणी) :** सर्वाः सम्पदः नव-यौवनालङ्कारादयो यासां ताभिर् **दासीभिः** तादृशैर्-भटादिभिश् च सेनायाश् चतुर्भिर् अङ्गैः यद् वा, सर्वाभिः सम्पद्भिः धनादिभिः सह भटाः महा-वीराः पदातयः पूर्णायापि दाने हेतुः---भक्तित इति । भक्त्या पत्रादीनाम् अपि तेन ग्राह्यत्वात् तच् च प्रागुक्तम् एव तत्र च रवेर् दीपम् इवेत्य् उपमा द्रष्टव्या ॥३८॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** दास्यादिभिः सहायुधानि पूर्णायापि **ददौ** इत्य् अत्र हेतुर् भक्तित इति । भक्त्या पत्रादीनाम् अपि तेन ग्राह्यत्वात् ॥३८॥


______


**॥ १०.८३.३९ ॥**

आत्मारामस्य तस्येमा वयं वै गृह-दासिकाः ।

सर्व-सङ्ग-निवृत्त्याद्धा तपसा च बभूविम ॥

**श्रीधर-स्वामी (भावार्थ-दीपिका) :** इमा अष्टौ **वयं** **सर्व**-**सङ्ग**-निवृत्त्या **तपसा** स्व-धर्मेणाद्धा साक्षात् तस्य **गृह**-दासिका **बभूविम** ॥३९॥


______


**वंशीधरः (भावार्थ-दीपिका-प्रकाशः) :** तस्य श्री-कृष्णस्य दासीत्वं च तप आदिनास्म् आभिर्-लब्धम् इति भावः ॥३९॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** सर्वाः स्व-ज्येष्ठाः सन्तोषयन्न् उपसंहरति---आत्मा-रामस्येति । अस्मान् प्रति निरपेक्षस्यापीत्य् अर्थः । एतद् अपि भक्ति-विशेषेण विनयाद् एव । गृहस्य तत्-सम्मार्जनादि-कर्यो **दासिकाः**, अल्पार्थे कः । नीच-दास्य एव, न च पत्न्य इत्य् अर्थः । एतद् अपि पूर्ववत् सर्वेषू धन-पुत्रादिषु **सङ्ग** आसक्तिस् तस्य निवृत्त्या उपेक्षयेत्य् अर्थः । **तपसा** च स्व-धर्मेण दासीकर्मणेत्य् अर्थः । वयम् इति स्व-ज्येष्ठानां सङ्ग्रहात्, इत्य् अन्योन्य-स्नेहश् च सूचितः । यद् वा, **गृह**-दासिकात्वेनाप्य् आत्मनो बहु-मानात् ॥३९॥


______


**जीव-गोस्वामी (लघु-वैष्णव-तोषणी) :** एवम् आवेशेनात्मानं बहु वर्णयित्वा सलज्जा इव सर्वाः स्व-ज्येष्ठाः सन्तोषयन्त्य् उपसंहरति-अत्मारामस्येति । स्वयम् एव पूर्णत्वाद् आत्म-मात्र-क्रीडा-योग्यस्यापि तस्य **वयं** **गृह**-दासिका बभूविमेति तस्य कारुण्य-मात्रम् अत्र कारणम् इति भावः । एवं दैन्याभाव-विशेषाव्यञ्जनेन किन्तु भक्ति-मात्र-व्यञ्जनेन तत्-तद्-वर्णने स्वयं तत्-तत्-कथन-प्रागल्भ्यम् अप्य् आच्छन्नम् ॥३९॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**जीव-गोस्वामी (बृहत्-क्रम-सन्दर्भः) : आत्मा-रामस्य** **तस्येमा** **वयं** **वै** **गृह**-दासिका इति । वयम् इत्य् आत्मनः श्लाघा-परत्वे बहु-वचनम्, सर्वाभिप्रायेण वा ॥३९॥


______


**विश्वनाथ-चक्रवर्ती (सारार्थ-दर्शिणी) :** एवम् आवेशेनात्मानं बहु वर्णयित्वा सलज्जा इव सर्वाः स्व-ज्येष्ठा रुक्मिण्य्-आद्या सन्तोषयन्त्य् अपसंहरति---आत्मारामस्येति । अन्यस्यान्य-भार्या इवामुं वयम् अष्टाव् एताः वशीकर्तुं न प्रभवाम इति भावः । विनय-भरेण दैन्याद् एव, वस्तुतस् तु ता अपि ह्लादिनी-शक्तित्वाद् आत्म-भूताः प्रेम्णा तं वशीचक्रुर् अपीति भावः ॥३९॥


______


**॥ १०.८३.४० ॥**

**महिष्य ऊचुः---**

भौमं निहत्य स-गणं युधि तेन रुद्धा

ज्ञात्वाथ नः क्षिति-जये जित-राज-कन्याः ।

निर्मुच्य संसृति-विमोक्षम् अनुस्मरन्तीः

पादाम्बुजं परिणिनाय य आप्त-कामः ॥

**श्रीधर-स्वामी (भावार्थ-दीपिका) : क्षितिजये** दिग्-विजये जितानां राज्ञां कन्या नोऽस्मांस् **तेन** **रुद्धा** ज्ञात्वा ततो **निर्मुच्य** संसृतेर् विमोक्षो यस्मात् तत्-पादाम्बुजम् अनुस्मरन्तीर् **नः** परिणायोदवहत् । **आप्त**-कामोऽपि यः ॥४०॥


______


**वंशीधरः (भावार्थ-दीपिका-प्रकाशः) :** महिष्यः शतोत्तर-षोडश-सहस्र-सङ्ख्याकाः । अथ भौम-मरणानन्तरम् । यः श्रुत्या **आप्त-**काम-पदेनोक्तः परमात्मा सो\ऽप्य् अस्मत्-पूर्व-पुण्य-सफलीकरणार्थं परिणीतवान् न कामुकत्वेनेति भावः ॥४०॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) : भौमं** भूमेः पुत्रम् इत्य् अवध्यता सूचिता । तम् अपि **युधि** नितरां हत्वा । नि-शब्दार्थम् एवाभिव्यञ्जयति---सगणम् इति । यद् वा, नि-शब्देन पुनरावृत्ति-मोक्षोऽभिप्रेतः । पुनर् जन्माभावेन मरण-समाप्तेः । तद्-वधश् चास्माकम् उद्धारार्थम् एवेत्य् आहुः---तेनेति । अथ अस्माद् एव कारणान् **निहत्य**। यद् वा, अथानन्तरं सद्य एव निर्मुच्येत्य् अन्वयः । निःशेषेण मुक्त्वा श्री-द्वारकायां प्रस्थापनात् । ज्ञाने निर्मोके वा हेतुः---**पादाम्बुजं** तस्यानु निरन्तरं स्मरन्तीः । **संसृति**-**विमोक्षम्** इति संसार-महा-दुःखतोऽपि विशेषेण मोक्षयति । किं पुनस् तद्-रोधाद् इति भावः । **आप्त**-कामोऽपि परिणिनायेति परम-कारुण्यादिकम् उक्तम् । अन्यत् तैर् व्याख्यातम् । यद् वा, **आप्त**-कामोऽपि यः **परिणिनाय**, तं **निर्मुच्य**, अत एव न काम् अपि सम्पदम् इच्छामः ॥४०॥


______


**जीव-गोस्वामी (लघु-वैष्णव-तोषणी) :** भौमम् इति त्रिकम् । यो\ऽस्मान् **परिणिनाय** एतस्येति तृतीयेनान्वयः । **भौमं** भूमेः पुत्रम् इत्य् अवध्यता सूचिता तम् अपि **युधि** नितरां हत्वा शब्दार्थाम् एवाभि-व्यञ्जयन्ति-सगणम् इति ।

ननु भूमेः पुत्रं कुतो हतवान्? तत्राहुर्नो\ऽस्मान् **तेन** रुद्धाः ज्ञात्वेति कारणान्तरं तु गौणम् एवेति भावः । तत्र हेतुः---अथ भौमवधानन्तरम् एव **निर्मुच्य** रोधान्-निःशेषेण मुक्त्वा द्वारकायां प्रस्थानात् ज्ञानान्तरेभ्यो वैशिष्ट्यं दर्शयन्त्यो निर्मोकहेतुम् आहुः---**पादाम्बुजं** तस्यानु निरन्तरं स्मरन्तीः **संसृति-विमोक्षम्** इति संसार-महा-दुःखतो\ऽपि विशेषेण मोचयति किम्-पुनस् तद्-रोधाद् इत्य् अर्थः । आप्तकामो\ऽपि परिणिनायेति तत्रापि परम-कारुण्यादिकम् उक्तम् । अन्यत्-तैः । यद् वा, आप्तकामो\ऽपि यः

**परिणिनाय** कुतः **संसृति-विमोक्षम्** अपि निर्मोक्षम् अपि **निर्मुच्य** किम् उतान्यम् आमुष्मिकम् ऐहिकं वा स्वार्थं **निर्मुच्य** पादाम्बुजम् एव स्मरतीः अत एव न काम् अपि सम्पदम् इच्छामः ॥४०॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) : क्षितिजये** दिग्-विजये जितानां राज्ञां कन्या नोऽस्मान् **रुद्धा** ज्ञात्वा रोधान् **निर्मुच्य** मोचयित्वा **आप्त**-कामोऽपि यः **परिणिनाय** परिणीय स्व-भार्याश् चकार, एतस्य पाद-रजः कामयामहे इति तृतीयेणान्वयः । परिणये हेतुः---पादाम्बुजम् अनुस्मरन्ती संसृतेर् अपि विमोक्षो यस्मात् तद् इति रोधान् निर्मोचने हेतुः ॥४०॥


______


**॥ १०.८३.४१-४३ ॥**

न वयं साध्वि साम्राज्यं स्वाराज्यं भौज्यम् अप्य् उत ।

वैराज्यं पारमेष्ठ्यं च आनन्त्यं वा हरेः पदम् ॥

कामयामह एतस्य श्रीमत्-पाद-रजः श्रियः ।

कुच-कुङ्कुम-गन्धाढ्यं मूर्ध्ना वोढुं गदा-भृतः ॥

व्रज-स्त्रियो यद् वाञ्छन्ति पुलिन्द्यस् तृण-वीरुधः ।

गावश् चारयतो गोपाः पाद-स्पर्शं महात्मनः ॥

**श्रीधर-स्वामी (भावार्थ-दीपिका) :** न वयम् इति । **साम्राज्यादि** **न कामयामहे,** किन्तु **एतस्य** **श्रीमत्**-**पाद-रजो** **मूर्ध्ना** **वोढुं** **कामयामह** इति ।

ननु तस्य गृहिण्यो यूयं सर्व-सम्पद्-भाजः । किम् एवं कामयध्वं ? अत आह---हे **साध्वि**! **साम्राज्यं** सार्वभौम-**पदम्** । **स्वाराज्यम्** ऐन्द्रं पदम् । **भौज्यं** तद्-उभय-भोग-भाक्त्वम् । विविधं राजत इति विराट्, तस्य भावो **वैराज्यम्**, अणिमादि-सिद्धि-भाक्त्वम् इत्य् अर्थः । **पारमेष्ठ्यं** ब्रह्म-पदम् । **आनन्त्यं** मोक्षम् । **हरेः** **पदं** तत्-सालोक्यादि । न तु कामयामहे इति । यद् वा, बह्व्-ऋच-ब्राह्मणोक्त-क्रमेण प्राग्-आदि-दिक्-चतुष्टयाधिपत्यानि साम्राज्य-भौज्य-स्वाराज्य-वैराज्यानि व्याख्येयानि ॥४१॥

तत् किं तत्-पद-रज एव काम्यते ? अत आहुः---**श्रियः** **कुच**-**कुङ्कुम**-**गन्धाढ्यम्** इति ब्रह्मादि-सेव्यया लक्ष्म्यापि सेवितत्वाद् इति भावः ॥४२॥

ननु तर्ह्य् अतिदुर्लभत्वात् किं तद्-वाञ्छया ? अत आहुः---व्रज-स्त्रिय इति । यद् यथा । **गावो** गाः । **महात्मनो**ऽपि गाश् **चारयतः** **। पाद**-**स्पर्शं** च गोपा यथा **वाञ्छन्ति,** तद्वत् । तत्-पराणां सुलभ इति भावः ॥४३॥


______


**वंशीधरः (भावार्थ-दीपिका-प्रकाशः) :** वयम् अपि तत्-**पाद-**रजो-भजनम् अन्तरेण नान्यत्-**पदम्-**आशास्मह इत्य् आहुः---**न** वयम् इति । द्वयोर् अन्वयः । **एतस्य** श्री-कृष्णस्य । अत्राशङ्कते---*नन्व्* इति । *तद् उभय-भोग-भाक्त्वं* सार्वभौमेन्द्र-भोग-सेवित्व-रूपम् । *इत्य् अर्थ* इति---अणिमादि-सिद्धिम् । अत एव विविधं राजमानत्वाद् इति भावः । *तत्-सालोक्यादि* तत्-समान-लोक-वासादि । आदिना सामीप्यादि-ग्रहः । लोकाद् वेदो गरीयान् इति न्यायमाश्र् इत्य् आह---*यद् वा* इति ॥४१॥

किं कुतः ? *इति भाव* इति\--या सर्व-सेव्या रमा तया तत् सेव्यते\ऽतो\ऽस्माकम् अपि तत्रैव रतिर् इत्य् आहुः-श्रिय इति ॥४२॥

अत्राशङ्क्य समाधत्ते---*नन्व्* इति । *इति भाव* इति---अन्यैः प्रबलैर् अपि यन् नाप्यते, तत् तद्-भक्तैर् दुर्बलैर् अपि प्राप्यते, भक्त-वात्सल्येन हरिर् निज-जनानाम् असुलभम् अपि सुलभं करोतीति तात्पर्यम् । पादैः स्पृश्यते इति **पाद-स्पर्शं** पाद-रज एव इत्य् अर्थः ॥४३॥


______


**श्रीनाथ-चक्रवर्ती (चैतन्य-मत-मञ्जुषा) : न वयं** साध्वीत्य्-आदि---अथ किं कामयध्वे तत्राह---**कामयामह** इत्य्-आदि । **एतस्य** **श्री-मत्-पाद-रजः** वोढुम् ॥४१-४२॥

तत् तु ऊह्यत एव, तत् किम् उच्यते? तत्राह---व्रज-स्त्रियो यद् वाञ्छन्तीत्य्-आदि । एताः पुरो-वर्तिन्यः श्री-**व्रज-स्त्रियः** यद् यथा **वाञ्छन्ति**, यत् अनिर्वचनीयं वा, एतास् तु तत्राधिकारिण्यः । एवं चेत् पुलिन्द्यो यद् वाञ्छन्ति, **ताश्** च तत्रानुरागिण्यः सौभाग्यवत्य एव । एवं चेत् **तृण-वीरुधो** यद् वाञ्छन्ति, तथा-भूता वयम् अपि वाञ्छामः । **महात्मनः** कीदृशस्य ? **गावश्** **चारयत** इत्य् अर्थः । यद् वा, गावो वृन्दावन-भूमयः । किम्-भूतस्य चारयतः ? अर्थात् गावः, गावः धेनव इति वा । **व्रज**-**स्त्री-पुलिन्दी-तृण-वीरुधो** यद् **वाञ्छन्ति,** तद् एव वाञ्छाम इत्य् अर्थः । एतत् तु श्री-वृन्दावन-विहरणम् एव । व्रज**-**स्त्री-प्रभृतयः कीदृश्यः? **अगोपाः** न विद्यते गोपो गोपनं यासां सर्वत्र प्रसिद्धाः । \[एतेनासां\] द्वारका-विलासां वृन्दावन-विलास एवाभिमत इति तात्पर्यम् ॥४३॥


______


**सनातन-गोस्वामी (बृहद्-वैष्णव-तोषणी) :** किन्तु केवलं तद्-दास्यम् एवेत्य् आहुः---नेति द्वाभ्याम् । हे साध्वीति पातिव्रत्य-निष्ठयैव तत् त्वया साधु बुध्यत एवेति भावाह् । **उत** अपि । वैराज्यम् अपि । **हरेः** सर्व-मनोहरस्येति तत्-पदस्यापि सर्वथा सर्व-मनोहरत्वम् अभिप्रेतम् । साम्राज्यादीनां यथोत्तरं श्रैष्ठ्यम् ॥४१॥

**एतस्य** **गदा-भृत** इति नरक-वधार्थं गदया निर्बिभेदाद्रीन् \[भा।पु। १०.५९.५\] इति । प्राकारं गदया गुर्व्या निर्बिभेद गदाधरः इत्य् अनेन चोक्त-गदाधरत्वाभि-प्रायेण । यद् वा, गदं निजानुजम् आ सम्यग् बिभर्ति परिपालयतीति तथा तस्येति बन्धु-वात्सल्यादिकम् अभिप्रेतम् । श्री-ः सर्वा सम्पत्तिः, तद्वतः पादस्यैकस्य रज एकम् अपि । श्री-मद् इति रजसो विशेषणं वा । अतस् तत्-प्राप्त्या स्वत एव सर्व-सम्पत्-प्राप्तिः स्याद् इति । ततोऽन्यद् बाह्यं किं काम्यम् इति भावः । तद् एव प्रमाणयन्ति---श्रिय इति । भावस् तैर् व्यञ्जित एव । किं च, अनेन रजसो रस-विशेष-सम्बन्धेन माहात्म्य-विशेषस् तेन च भक्त-वर्ग-प्राप्याद् विशेषोऽप्य् अभिप्रेतः । **मूर्ध्ना** वोढुम् इति च परम-भक्त्या दासीत्वाभिप्रायेणैव । **पुलिन्द्यस्** तृणानि वीरुधश् च श्री-वृन्दावन-वर्तिन्यः । तत्र पुलिन्दीनां तद्-वाञ्छा, पूर्णाः पुलिन्द्यः \[भा।पु। १०.२१.१७\] इति प्राग् उक्तेः । **तृण**-वीरुधश् च---वन-लतास् तरवः \[भा।पु। १०.३५.९\] इत्य् आद्य् उक्तेर् अनुसाराद् **व्रज**-स्त्र्य्-आदीनां यथा-पूर्वं प्रेम्णा तद्-वाञ्छायां श्रैष्ठ्यम् । किं वक्तवयं ? **व्रज**-**स्त्रियो** वाञ्छन्तीति पुलिन्द्योऽपि वाञ्छन्तीत्य् एवं कैमुतिक-न्यायेन व्याख्येयम् । तत्र वीरुद्भ्योऽपि तृणानां श्रैष्ठ्यम् । गोचारणे तेषां तल्-लाभाधिक्यात् । अहो किं वक्तव्यं ! तास् तास् तद् वाञ्छन्तीति ।

**गोपाः** संवाहनाद्य्-अर्थं **पाद**-स्पर्शम् अपि वाञ्छन्तीत्य् आहुः---गाव इति । प्रेम्णा तासां तेषां च तत् सिध्येद् एवेत्य् आशयेन तद्-धेतुतया तस्य मधुर-लीलाम् आहुः---महात्मन ऐश्वर्येण सर्व-व्यापकस्यापि गाश् चारयत इति । यद् वा, गो-चारणे हेतुः---महात्मनो महा-भगवत इति । अन्यत् तैर् व्याख्यातम् ।

तत्र च, ननु तस्य गृहिण्यो यूयम्, सर्व-सम्पद्-भाजः किम् एवं कामयध्व इत्य् अत्र तद् अन्यत्रेच्छा-राहित्य्-आद् इति । किं वा, सम्पदं काम् अपि नेच्छाम इति परिहारो द्रष्टव्यः । तत् किं तत्-**पाद**-रज एव काम्यत इति च तद्-एक-कामना-हेतु-व्याख्यार्थम् इत्य् एवं पौनरुक्त्यं समाधेयम् इति । अथवा, **श्रियः** श्री-रुक्मिण्या लक्ष्म्या एव वा, **कुच**-कुङ्कुमानां गन्धेनाढ्यम् अपि तया सह सापत्न्याङ्गीकारेणापि **कामयामह** इत्य् अर्थः । तत्र हेतुम् आहुः---व्रजेति । सदा प्राप्तुम् इच्छन्ति---नायं श्रियोऽङ्ग \[भा।पु। १०.४७.६०\] इत्य् आद्य् उद्धव-गीतानुसारेण लक्ष्मीतोऽप्य् अधिक-प्रसाद-भाजां श्री-गोपीनां वाञ्छया तन्-माहात्म्य-विशेषाद् इति भावः ।

ननु गाढ-प्रेम-माधुरी-विशेष-शालिन्यस् ता एव तद्-योग्याः । यूयं तु तद्-अभावात् कथं तद् वाञ्छथ ? तत्राहुः---पुलिन्द्य इत्य् आदि । पुलिन्द्य्-आदयो गोपाश् चेति दृष्टान्ततयैव तत्-कारुण्येन तद् घटेतापीति भावः । कारुण्यम् एवाहुः---महान् अपरिच्छिन्नः आत्मा कारुण्यादि-स्वभावो यस्य तस्य । अत एव गावो गाश् चारयत इति । सर्वस्व-प्रकटनं सूचितम् एव । श्री-द्रौपदी चान्ते सन्तोषिता । अन्यत् समानम् ।

अथवा, साम्राज्यादिकं न कामयामहे, यद् यस्माद् **व्रज**-**स्त्रियो** लक्ष्मीतोऽधिक-सौभाग्यवत्योऽप्य् **एतस्य** **पाद**-रज एव वाञ्छन्तीत्य् अन्वयः । अतो वृन्दावने गाश् चारयतः सत **एतस्य** ता इव **पाद**-स्पर्शम् एव **कामयामह** इत्य् अर्थः ।

ननु परम-दुर्लभेऽर्थे कामो नोचितः ? सत्यम् । दुर्लभम् अपि पुलिन्द्य्-आदय इव **कामयामह** इत्य् आहुः---पुलिन्द्य इति । यथाधुना श्री-वृन्दावन-स्थितानाम् अपि तासां गोपानां चैषां सुदुर्लभेऽपि वाञ्छा भवति, तद्वद् इत्य् अर्थः । विचारे सत्य् अपि तत्-कामोऽसौ सुदुर्निवार इति भावः ।

यद् वा, यद् यस्माद् **एतस्य** गाश् चारयतः सतः **पाद**-स्पर्शम् एव **व्रज**-**स्त्रियो** **वाञ्छन्ति** । अतः स्वाराज्यादिकं न कामयामहे, किन्तु **गावश्** चारयतः सतः **पाद**-रज एव कामयामहे । अन्यत् समानम् । विवाह\--महा-सौभाग्य-भाजाम् अपि तासां भक्ति-विशेषेण विनय-विभूत्या पत्न्य्-अभिमान-त्यागेन नित्य-दासीत्व-मात्रापेक्षया तत्-तद्-उक्तिर् ज्ञेयेति दिक् ॥४३॥


______


**जीव-गोस्वामी (लघु-वैष्णव-तोषणी) :** किन्तु केवलं तद्-दास्यम् एवेत्य् आहुः---नेति द्वाभ्याम् । हे साध्वीति पातिव्रत्य-निष्ठयैतत् त्वया साधु बुध्यत एवेति भावः । **भौज्यम्** इति चतुर्थ-सन्ध्य्-अक्षर-मध्य एव पाठो गम्यते, भुनक्तीति भुक्, तस्य भावो भौज्यम् इत्य् अर्थात् । तथैव बह्व्-ऋच्-ब्राह्मण-पाठाच् च । अत अपि वैराग्यम् अपि **साम्राज्यादीनां** यथोत्तरं श्रैष्ठ्यम् **एतस्य** **गदाभृत** इति नरक-वधार्थं गदया निर्बिभेदाद्रीन् इति, प्राकार-गदया गुर्व्या-निर्बिभेद गदाधरः \[भा।पु। १०.५९.४-५\] इत्य् अनेन चोक्त**-**गदाधरत्वाभिप्रायेण । **श्रीः** सर्वा सम्पत्तिस् तद्-वृतः पादस्यैकस्य रज एकम् अपि । **श्रीमद्** इति रजसो\ऽपि विशेषणं वा तस्य सर्वोत्तमत्वं प्रमाणयन्ति---श्रिय इति ॥४१-४२॥

ननु श्रीः सर्व-स्त्री-जातितः श्रेष्ठा तत्-प्राप्यं कथं प्राप्स्यथ ? उच्यते---प्रेम-माहात्म्येनैव तत्-प्राप्तिः, न तु जात्यादि-माहात्म्येनेत्य् आहुः---**पुलिन्द्य-तृण-वीरुधश्** च श्री-वृन्दावन-वर्तिन्यः । तत्र पुलिन्दीनां तद्-वाञ्छा पूर्णाः पुलिन्द्य \[१०.२१.१७\] इति प्राग्-उक्तेः । **तृण-वीरुधां** च वन-लतास् तरव \[१०.३५.९\][^१००] इत्य्-आद्य्-उक्तेः । **व्रज-स्त्र्य्**-आदीनां यथा-पूर्वं प्रेम्णा तद्-वाञ्छायाः श्रैष्ठ्यम् इति वक्तव्यम् । व्रज-स्त्रियो वाञ्छन्तीति पुलिन्द्यो\ऽपि वाञ्छन्तीत्य् एवं कैमुतिक-न्यायेन व्याख्येयं । तत्र वीरुद्भ्यो हि तृणानां श्रैष्ठ्यं, तेषां तत्-त्वस्य लीला-भाधिक्यात् । अहो किं वक्तव्यं ? तास् तास् तद् वाञ्छन्तीति **गोपाः** संवाहनाद्य्-अर्थं **पाद**-स्पर्शं वाञ्छन्तीत्य् आहुः\--गाव इति । **महात्मन** ऐश्वर्येण सर्व-व्यापकस्यापि **गाश् चारयत** इति तत्-कारुण्यम् एव तत्र हेतुर् इत्य् अर्थः । अन्यत् तैः ।

[^१००]: वन-लतास् तरव आत्मनि विष्णुं

    व्यञ्जयन्त्य इव पुष्प-फलाढ्याः

    प्रणत-भार-विटपा मधु-धाराः

    प्रेम-हृष्ट-तनवो ववृषुः स्म


तत्र च, ननु तस्य गृहिण्यो यूयं सर्व-सम्पद्-भाजः । किम् एव कामयध्व इत्य् अत्र तद् अन्यत्रेच्छा-राहित्याद् इति परिहारो द्रष्टव्यः । तत् किं ? तत्-**पाद-**रज एव काम्यत इति यद्य् एवं किम् अपि न काम्यते तर्हि तद्-रजो\ऽपि किम् इति काम्यत इत्य् अर्थः । अथवा, **आनन्त्यम्** ते ये शतम् \[तै।उ। २.८.३\] इत्य्-आदि-श्रुति-रीत्या मनुष्यानन्दम् आरभ्य शत-शत-गुणितत्वेन प्राजापत्यानन्दस्य गणनायाः परां काष्ठां दर्शयित्वा पर-ब्रह्मणि तु यतो वाचो निवर्तन्ते \[तै।उ। २.८\] इत्य् अनेन यद् आनन्दस्यानन्त्यं दर्शितं तद् अपीत्य् अर्थः । किं बहुना ? **हरेः** श्री-पतेः पदं सामीप्यादिकम् अपि यत्, तद् एतत् सर्वम् अधीनम् अपि न कामयामहे नाधीनं कर्तुम् इच्छाम इत्य् अर्थः ।

किम् अधिकं लब्धुं कामयध्वे ? तत्राहुः---**एतस्य** अस्मत्-पतित्वेन सर्वत्र तस्य **गदाभृतः** **श्रीमत्-पाद-रज** एव तावन् **मूर्ध्ना** **वोढुं** **कामयामहे** । तत्रापि यत् **श्रियः** **कुच-कुङ्कुम-गन्धेनाढ्यं,** तद्-गन्धेन प्राप्त-सम्पद्-विशेषं तत् पुनर् अधिकं कामयामह इत्य् अर्थः ।

ननु श्री-पतेर् एव पदं श्री-कुच-कुङ्कुम-गन्धाढ्यं, तत् तु भवत्यस् त्यक्तवत्य एव यदि श्रीर् अत्र रुक्मिण्य् अभिप्रेयते, तर्हि तत् तु भवतीनां प्राप्तम् एव । तस्मात् तावद् विलक्षणाया एव श्रियः कुच-कुङ्कुम-गन्धाढ्यं, तस्माद् इति गम्यते । ततस् तद् अवबोधनाय पुनर् विशिष्यतां, तत्राहुः---**व्रज-**स्त्रिय इति---

> पूर्णाः पुलिन्द्य उरुगाय-पदाब्ज-राग- >
> श्री-कुङ्कुमेन दयिता-स्तन-मण्डितेन । >
> तद्-दर्शन-स्मर-रुजस् तृण-रुषितेन >
> लिम्पन्त्य आनन-कुचेषु जहुस् तदाधिम् ॥ \[भा।पु। १०.२१.१७\]

इति स्व-वाक्याद्य्-अनुसारेण **व्रज-स्त्रियो** यद् **वाञ्छन्ति** तद्-वाञ्छुर् इत्य् अर्थः । वर्तमान-प्रयोगेण तत्-तद्-अविच्छेद उत्प्रेक्ष्यते । तत्र पुलिन्द्यादि-निर्देशस् तु स्वेषाम् अपि तत्-प्राप्ति-योग्यता-विवक्षया **तृण**-वीरुधो दुर्वाद्याः आसां वाञ्छा केवलेन हि भावेन गोप्यो गावो मृगाः \[भा।पु। ११.२१.८\] । इति-दृष्टेः गावो गाश् चरयतश् चारयन्तो गोपा इत्य् अन्ते निर्देशस् तु तेषां केषाञ्चित् प्रिय-सखादीनां तद्-अनुमोदन-कारित्वेऽपि पुरुषत्वात् तत्रायोग्यत्व-विवक्षया । अयं भावः---श्रीत्वेन प्रसिद्धायाः श्रियस् तत्र कामनैव श्रूयते, न तु सङ्गतिः---

> कस्यानुभावो\ऽस्य न देव विद्महे >
> तवाङ्घ्रि-रेणु-स्पर्शाधिकारः । >
> यद्-वाञ्छया श्रीर् ललनाचरत् तपो >
> विहाय कामान् सुचिरं धृत-व्रता ॥ \[भा।पु। १०.१६.३६\]

इति नाग-पत्नीनाम् उक्तेः । न च रुक्मिणीत्वेन प्रसिद्धायाः श्रियस् तत्र सङ्गतिः । काल-देशयोर् अन्यतमत्वात्, न च व्रज-स्त्रीणां श्री-सम्बन्ध-लालसा युक्ता, नायं श्रियो\ऽङ्ग उ नितान्त-रतेः प्रसादः । \[भा।पु। १०। ४७.६०\] इत्य्-आदिना । ततो\ऽपि परमाधिक्य-श्रवणात् तस्मात्---

> रुक्मिणी द्वारवत्यां तु राधा वृन्दावने वने । \[स्क।पु। ५.३.१९७.७६, > मत्स्य।पु।, प।पु। ५.७७.३७\] इति ।

मात्स्य-स्कान्दादि निर्णीय---

> देवी कृष्णमयी प्रोक्ता राधिका पर-देवता । >
> सर्व-लक्ष्मीमयी सर्व-कान्तिः संमोहिनी परा ॥ इति ।

बृहद्-गौतमीय-दृष्ट्या च या तासु राधात्वे प्रसिद्धा सर्वतो विलक्षणा श्रीर् विराजते, ताम् उद्दिश्यैव तासां तद् इदं वाक्यं यथा---

> अनयाराधितो नूनं भगवान् हरिर् ईश्वरः । >
> यन् नो विहाय गोविन्दः प्रीतो याम् अनयद् रहः ॥ \[भा।पु। > १०.३०.२८\] इति ।

अग्र्येणेत्य् उपगतः प्रिययेहेत्य्-आदि द्वयं च ततश् च तासां यथा तत्र स्पृहास्पदता तथास्माकं चेति तद् एवं तादृश-प्रेम-स्फूर्तिमयतद् गन्धाढ्य् अतायाः सम्प्रत्य् अस्मासु प्रकाशः स्याद् इति दर्शितम् । न केवलं तादृशं तद्रज एव **वाञ्छन्ति** अपि तु तादृशं **पाद-स्पर्शं** च **वाञ्छन्ति** ततो वयम् अपि तं च **कामयामह** इत्य् अर्थः । यद् वा, तद्-रजस एव विशेषणं **पाद-**स्पर्शम् इति तद् अव्यभिचारि-फलत्वात्-तद् अभिन्नम् एव इत्य् अर्थः । **एतस्य** तस्य कीदृशस्य महान् सर्वत्र स्याद् अपि स्वभावाद् उत्तम आत्मा सौन्दर्यादि-प्रकाशमयः स्वभावो यस्य तादृशस्य---तत्रापि शुशुभे ताभिर् भगवान् देवकीसुतः \[भा।पु। १०.३३.६\] इति शुकोक्तेः ॥४३॥


______


**जीव-गोस्वामी (प्रीति-सन्दर्भः १०८) :** तत्र स्वेभ्यः षोडश-सहस्र-सङ्ख्याभ्यः श्री-यदु-देवस्य पत्नीभ्यस् तथाष्टभ्यः पट्ट-महीषिभ्यश् च तासां माहात्म्यं वदन्त्यः परम-काष्ठापन्नतया श्री-राधिका-देव्या आहुः---**न** वयम् इति त्रिभिः ।

हे **साध्वि**, साम्राज्यादिकं न कामयामहे । तत्र **साम्राज्यं** सार्वभौमं **पदम्** । स्वाराज्यम् ऐन्द्रं **पदम्** । भोज्यं तद्-उभय-भोग-भाक्त्वम्, भुनक्तीति भुक् तस्य भाव इति । विविधं राजत इति विराट्, तस्य भावो वैराज्यम्, अणिमादि-सिद्धि-भाक्त्वम् इत्य् अर्थः । **पारमेष्ठ्यं** ब्रह्म-**पदम्** । **आनन्त्यं** ये ते शतं \[तै।उ। २.८.२\] इत्य् आदि-श्रुति-रीत्या मनुष्यानन्दम् आरभ्य शत-शत-गुणितत्वेन प्राजापत्यस्य गणनायाः परां काष्ठां दर्शयित्वा, पर-ब्रह्मणि तु यतो वाचो निवर्तन्ते \[तै।उ। २.४.१\] इत्य् अनेन यद् आनन्दस्यानन्त्यं दर्शितं, तद् अपीत्य् अर्थः । किं बहुना, **हरेः** श्री-पतेः पदं सामीप्यादिकम् अपि यत्, तद् एतद् अपि **न** कामयामहे । नाधीनं कर्तुम् इच्छाम इत्य् अर्थः ।

तर्हि किम् अधिकं लब्धुं कामयध्वे ? **न**, तत्राहुः---एतस्यास्मत्-पतित्वेन सर्व-विज्ञातस्य **गदा**-**भृतः** **श्री-मत्**-**पाद**-रज एव तावन् **मूर्ध्ना** **वोढुं** कामयामहे । तत्रापि यत् **श्रियः** **कुच**-**कुङ्कुम**-गन्धेनाढ्यं तद्-गन्धेन प्राप्त-सम्पद्-विशेषं तत् पुनर् अधिकं **कामयामह** इत्य् अर्थः ।

ननु, श्री-पतेर् एव पदं श्री-**कुङ्कुम**-**गन्धाढ्यं** तत्-सामीप्यादि-त्यागात् तत् तु भवत्यस् त्यक्तवत्य एव । यदि च श्री-र् अत्र रुकुम्ण्य् अभिप्रेयते तर्हि तत् तु भवतीनां प्राप्तम् एव । तस्मात् तत्-तद्-विलक्षणाया एव **श्रियः** **कुच**-**कुङ्कुम**-**गन्धाढ्यं** तत् स्याद् इति गम्यते । ततस् तद्-अवबोधनाय पुनर् विशिष्यताम् । तत्राहुः **व्रज**-स्त्रिय इति । पूर्णाः पुलिन्द्य उरुगाय \[भा।पु। १०.२१.१७\] इत्य् आदि स्व-वाक्याद्य्-अनुसारेण **व्रज**-स्त्र्य्-आदयो यद् **वाञ्छन्ति** ववाञ्छुर् इत्य् अर्थः । वर्तमान-प्रयोगेण तत्-तद्-अविच्छेद उत्प्रेक्ष्यते । अत्र पुलिन्द्य्-आदि-निर्देशस् तु स्वेषाम् अपि तत्-प्राप्ति-योग्यता-विवक्षया । **तृण**-वीरुधो दूर्वाद्याः । आसां तादृग्-अनुभवश् च तत्-**कुच**-**कुङ्कुम**-सौरभ-वासितत्वाविच्छिन्न-तत्-**पाद**-प्रभावाद् एवेति भावः । **गावो** गाः । **चारयतश्** चारयन्तः । गोपा इत्य् अन्ते निर्देशस् तु केषाञ्चित् प्रिय-नर्म-सखादीनां तद्-अनुमोदन-कारित्वेऽपि पुरुषत्वात् तत्रायोग्यता-विवक्षया । अयं भावः---श्री-त्वेन प्रसिद्धायाः श्रियस् तत्र कामनैव श्रूयते, **न** तु सङ्गतिः । यद्-वाञ्छया श्री-र् \[भा।पु। १०.१६.३६\] इति नाग-पत्नीनां, या वै श्रियार्चितं \[भा।पु। १०.४७.६२\] इत्य् उद्धवस्याप्य् उक्तेः ।

**न** च रुक्मिणीत्वेन प्रसिद्धायाः श्रियस् तत्र सङ्गतिः । काल-देशयोर् अन्यतमत्वात् । **न** च **व्रज**-स्त्रीणां श्री-सम्बन्ध-लालसा युक्ता---नायं श्रियोऽङ्ग \[भा।पु। १०.४७.६०\] इत्य्-आदिना ततोऽपि परमाधिक्य-श्रवणात् । तस्माद् रुक्मिणी द्वारवत्यां तु राधा वृन्दावने वने \[स्कन्दप् व्।३.१९७.७६, मत्स्यप्, पद्मप् ५.७७.३७\] इति मात्स्यानुसारेण रुक्मिण्या सह पठिता । शास्त्र-दृष्ट्या तूपदेशो वाम-देववत् \[वे।सू। १.१.३०\] इति न्याय-रीत्या महेन्द्रेण परमेश्वर इव दुर्गयाप्य् अहङ्ग्रहोपासना-शास्त्र-दृष्ट्या स्वाभेदेनोपदिष्टा । श्री-राधा तु सर्वतः पूर्णा तल्-लक्ष्मीः ।

तथा देवी कृष्णमयी प्रोक्ता राधिका इत्य्-आदि-बृहद्-गौतमीयानुसारेण, राधया माधवो देवो माधवेनैव राधिका \[र्क्-परिशिष्ट\] कृष्णस् १८९ (प्११३-४); प्रीतिस् १०८; र्कद् ९२+, १२९; ब्स्च् ५.४ इत्य्-आदि-ऋक्-परिशिष्टानुसारेण **च**, तासु राधात्वेन प्रसिद्धा सर्वतो विलक्षणा या श्री-र् विराजते, ताम् उद्दिश्यैव तासां तद् इदं वाक्यम् । यथा **च**---अनयाराधितो नूनं भगवान् \[भा।पु। १०.३०.२८\] इत्य्-आदि, **अप्य्** एणपत्न्य्-उपगत \[भा।पु। १०.३०.११\] इत्य्-आदि-द्वयं च । ततश् च तासां यथा तत्र स्पृहा-स्पन्दता, तथास्माकं चेति ।

तद् एवं तादृश-प्रेम-स्फूर्तिमय-तद्-गन्धाढ्यतायाः सम्प्रत्य् **अप्य्** अस्मासु प्रकाशः स्याद् इति दर्शितम् । **न** केवलं तादृशं तद्-रज एव **वाञ्छन्ति**, अपि तु तादृश-**पाद**-**स्पर्शं** च । अतो वयम् अपि तं **कामयामह** इत्य् अर्थः । यद् वा तद्-रजस एव विशेषणं **पाद**-स्पर्शम् इति । तद्-अव्यभिचारि-फलत्वाद् अभिन्नम् एवेत्य् अर्थः

______


**एतस्य** तत्र कीदृशस्य ? महान् सर्वत्रत्याद् अपि स्वभावाद् उत्तम आत्मा सौन्दर्यादि-प्रकाश-मयः स्वभावो यस्य तादृशस्य तत्रातिशुशुभे ताभिर् भगवान् \[भा।पु। १०.३३.६\] इति श्री-शुकोक्तेः ॥४१-४३॥


______


**जीव-गोस्वामी (क्रम-सन्दर्भः) :** न वयम् इति द्वयम् ॥४१-४३॥


______


**जीव-गोस्वामी (बृहत्-क्रम-सन्दर्भः) : न** वयम् इत्य् आदि । हे **साध्वि** ! **वयं** षोडश-सहस्राणि, **साम्राज्यं** साम्राज्य-लक्ष्मी-भारम् । एवं स्वाराज्यम् अपि भोज्यादि च । किं बहुना ? **आनन्त्यं** **हरेः** पदं **वा** । तर्हि किं वाञ्छथेत्य् आहुः---**कामयामह** इत्य् आदि । **एतस्य** **पाद**-**रजः** कामयामहे । कीदृशं ? **श्रियः** **कुच**-**कुङ्कुम**-गन्धाढ्यम् । किं कर्तुं ? **मूर्ध्ना** वोढुम् ॥४१-४२॥

ननु, कथं नोह्यते ? तत् तु सुलभम् एव भवतीनाम्, तत् किं **कामयामह** इत्य् उच्यते ? तत्राह---**व्रज**-स्त्रिय इत्य् आदि । **व्रज**-**स्त्रियो** यद् **वाञ्छन्ति**, यथा **व्रज**-**स्त्रियो** महात्मनोऽस्य **पाद**-**स्पर्शं** **वाञ्छन्ति**, तथा वाञ्छाम इत्य् अर्थः ।

ननु, तासां सौभाग्यम् अन्यद् एव, तत् कथम् अन्यास्यां भवेद् इत्य् आशङ्क्याहुः---पुलिन्द्य इत्य् आदि । ननु, वृन्दावन-सम्बन्धात् ता अपि सौभाग्यवत्य इत्य् आहुः---**तृण**-**वीरुधः** । **तृण**-वीरुद्त्-सामान्येनापि तत्रापि भूत्वा तद् वाञ्छाम इत्य् अर्थः । **महात्मनः** कीदृशस्य ? **गावश्** चारयतः, गाः पालयतः । सर्वाः कीदृश्यः ? अ**गोपाः**---गोपनं गोपः, न विद्यते गोपो यासां, स्व-प्रसिद्धा इत्य् अर्थः । तेनासां द्वारका-विलासाद् वृन्दावन-विलसितम् एवातिप्रिय इति मन्तव्यम् ॥४३॥


______


**विश्वनाथ-चक्रवर्ती (सारार्थ-दर्शिणी) :** यद्य् एवं तर्हि स्व-पादाम्बुज-भक्ताभ्यो भवतीभ्यः सर्वान् एव कामान् कृष्णो दास्यतीति ? तत्राहुः---**न** वयम् इति । **साम्राज्यं** सार्वभौमं पदं स्वः स्वर्गे राजतेइति स्वराट्, तस्य भावः स्वाराज्यम् ऐन्द्रं **पदम्** । भोज्यं भुङ्क्ते इति भुक् तस्य भावो भोज्यं यथेष्ट-सर्व-विषय-भोग-भाक्त्वं विविधं राजत इति विराट् तस्य भावो वैराज्यम् अणिमादि-सिद्धि-भाक्त्वम् इत्य् अर्थः । **पारमेष्ठ्यं** ब्रह्म-पदम्**,** **आनन्त्यं** मोक्षं, **हरेः** **पदं** सालोक्यादिकं **न कामयामहे** ।

तर्हि किं कामयध्वे ? **एतस्य** कृष्णस्य **श्रीमत्**-**पाद**-**रज** एव तत्रापि **श्रियः** **कुच**-**कुङ्कुम**-गन्धेनाढ्यम् । अत्र श्री-पदेन प्रसिद्धा नारायण-कान्ता लक्ष्मीर् न वचनीया । तस्याः खलु---यद्-वाञ्छया श्री-र् ललनाचरत् तपः \[भा।पु। १०.१६.३६\] इति नागपत्न्यादि-वाक्यात् कृष्णे कामेनैव श्रूयते, नायं श्रियोऽङ्ग उ नितान्त-रतेः प्रसाद \[भा।पु। १०.४७.५८\] इत्य् उद्धवोक्तेर् न तु प्राप्तिः ॥४१-४२॥

न श्री-पदेन रुक्मिण्य् उच्यत इति तत्राहुः---**व्रज**-**स्त्रियो** यद् वाञ्छन्तीति। कस्मात् कृष्ण इहायाति प्राप्त-राज्यो हताहितः । नरेन्द्र-कन्या उद्वाह्या \[भा।पु। १०.४७.४५\] इति व्रज-स्त्रीणाम् उक्तिः, तस्यां तासां सपत्नी-भावाद् असूयैव, न तु तत्-सम्बन्धवती तस्मिन् वाञ्छेति । तस्मात्---

> देवी कृष्ण-मयी प्रोक्ता राधिका पर-देवता । >
> सर्व-लक्ष्मी-मयी सर्व-कान्तिः सम्मोहिनी परा ॥ \[बृ।गौ।तं।\]

इति बृहद्-गौतमीय-दृष्ट्या श्री-पदेन श्री-राधैवोच्यते तस्याः कुच-कुङ्कुमाढ्यं पाद-रजो व्रज-स्त्रियस् तत्-सख्यः सुहृदश् च वाञ्छन्त्य् एव तृण-वीरुधः सकाशात् पुलिन्द्यश् च वाञ्छन्ति । यद् उक्तं---पूर्णाः पुलिन्द्य \[भा।पु। १०.२१.१७\] इत्य् अत्र तृण-रूषितेन इति गावः गाश् चारयतो महात्मनः एतस्य गोपाः प्रिय-नर्म-सखाः केचित् सुबलादयश् च तत्-सखी-भाव-भावि-मतयश् च **वाञ्छन्ति** न केवलं तादृशं तद् एव वाञ्छन्ति, अपि तु तादृशं **पाद**-**स्पर्शं** च वाञ्छन्ति । अतो वयम् अपि तं च कामयामहे इत्य् अर्थः ।

यद् वा, रजस एव विशेषणं पाद-स्पर्शम् इति । अत्रासाम् ईदृशी कामना तद्-दिनम् आरभ्याभवत्, यस्मिन् दिने प्रेम-रस-प्रसङ्गत उद्धवः कृष्णस्य सन्निधौ रहसि स्त्री-जन-महा-सदसि श्री-राधाया रूप-गुण-प्रेम-सौभाग्य-माधुर्य-परमोत्कर्षं श्री-कृष्ण-वशीकारकम् अवर्णयत् । तत्राष्टानां रुक्मिण्य्-आदीनां स्वेषां सौभाग्योत्कर्षं मानयन्तीनां तत्र सा कमना नाभूत्, षोडश-सहस्र-स्त्रीणां तु ताभ्यो न्यून-सौभाग्यानाम् अभूद् इत्य् अतो मौषल्यान्ते षोडश-सहस्र-गोप-वेश-धरेण कृष्णेनैता अध्वन्य् अर्जुनाद् आच्छिद्य गोकुलम् आनेष्यन्ते इति केचिद् आहुः ॥४३॥

इति सारार्थ-दर्शिन्यां हर्षिण्यां भक्त-चेतसाम् ।

त्र्यशीतितम एषोऽत्र दशमेऽजनि सङ्गतः ॥\*॥


______


इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं संहितायां वैयासिक्यां दशम-स्कन्धे द्रौपदी-कृष्ण-महिषी-संवादो

नाम त्र्यशीतितमोऽध्यायः ।

॥८३॥


______


**(१०.८४)**

 ऋषि-गण-कृता भगवत्-स्तुतिः, वसुदेव-यज्ञोत्सवः, बन्धूनां प्रस्थापनादिकं च । 

**॥ १०.८४.१ ॥**

**श्री-शुक उवाच---**

श्रुत्वा पृथा सुबल-पुत्र्य् अथ याज्ञसेनी

माधव्य् अथ क्षितिप-पत्न्य उत स्व-गोप्यः ।

कृष्णेऽखिलात्मनि हरौ प्रणयानुबन्धं

सर्वा विसिस्म्युर् अलम् अश्रु-कलाकुलाक्ष्यः ॥

**श्रीधर-स्वामी (भावार्थ-दीपिका) :**

चतुर्भिर् अधिकाशीतितमे मुनि-समागमे ।

वसुदेव-मखोत्साह बन्धु-प्रस्थापनादिकम् ॥

**सुबल**-**पुत्री** गान्धारी । **माधवी** सुभद्रा । **क्षितिपानां** रज्ञां **पत्न्यः** **स्व**-**गोप्यः** कृष्ण-भक्ता **गो**[^१०१]**प्यः** । **विसिस्म्युर्** विस्मयं चक्रुः ॥१॥

[^१०१]: यद् वा, स्व-गोप्यो द्रौपद्य्-आदि-पालयित्र्यस् तत्-सख्यादयः।



______


**वंशीधरः (भावार्थ-दीपिका-प्रकाशः) :** वसुदेव-मखोत्साहोत्तरं बन्धूनां नन्दादीनां प्रस्थापनादिकम् । आदिना स्व-प्रस्थानादि-ग्रहः । हरेर् ज्ञानि-प्रियत्वं यज्ञस्य तद् एक-विषयत्वं तत्-प्रीतेर् मुक्ति-साधनत्वं पुत्रादि-स्नेहस्य संसार-मूलत्वं चात्राध्याये कथयति । तत्र व्यासादि-मुनीनाम् आगमनं वक्तुं पृथादि-स्त्रीणां सन्तोषोद्रेकम् आह---श्रुत्वेति । स्व-शब्देन गोपीषु हरेः स्नेहोद्रेकं वक्ति मुनिः । **प्रणयानुबन्धं** कृष्ण-भार्याणाम् इति शेषः ॥१॥


______


**श्रीनाथ-चक्रवर्ती (चैतन्य-मत-मञ्जुषा) : उत** **स्व-गोप्यः** यथार्थं ज्ञात्वा । श्री-शुको वदति---स्वाः स्वकीयाः गोप्यस् तत्-तत्-कथा-श्रवणेनाति-विस्मिता बभूवुः ॥१॥


______


**सनातन-गोस्वामी (बृहद्-वैष्णव-तोषणी) : अथ**-शब्दद्वयं विस्मये अत्याश्चार्या । किं वा, चार्थे, उक्तसमुच्चये । **उत** अपि श्री-गोप्यो\ऽपि अनिर्वचनीय-प्रेमवत्यस् ता अपि विसिस्म्युः, किं नः पृथाद्या इत्य् आसां यथोत्तरं विस्मय-निवारके श्री-भगवत्-तत्त्वज्ञाने न्यूनतया विस्मये यथोत्तरम् आधिक्यं कैमुतिक-न्यायेन ख्याख्येयम् । तत्र च सर्वाभ्यः श्री-गोपीनां तत्त्वज्ञाने न्यूनता प्रेम-भरेण तद् आच्छादनाद् इति स्पष्टम् एव । कृष्णे सर्व-चित्ताकर्षकाशेष-भगवत्ता-सार-प्रकटनार्थम् अवतीर्णे साक्षाद्-भगवति, अतो\ऽखिलानाम् आत्मनि प्रियतमे **हरौ** सर्व-मनोहरे चेति सर्वेषाम् अपि तस्मिन् सामान्येन प्रणयः सम्भावितः । किं वा, तासाम् एव सर्वासाम् असौ सूचितः तथापि प्रणयस्यानुबन्धं प्रवृत्तिं दार्ढ्यं वा श्री-महिषीणां सर्वासां **श्रुत्वा** **सर्वा** एव ताः किं वा, अन्याश् च सर्वाः स्त्रियो\ऽलमत्य् अर्थं विसिस्म्युः । अश्रूणां कला बुद्धिर् धारा वा तयाकुलाक्ष्यः सत्यः अद्भुत-रसोदय-स्वभावात् प्रेमोद्रेकाद् वा ॥१॥


______


**जीव-गोस्वामी (लघु-वैष्णव-तोषणी) :** पूर्व-प्रसङ्ग संश्लाघ्यम् उपसंहरति-श्रुत्वेति । श्रुत्वेत्य् अनेन याज्ञसेनीत्य् अस्यैव मुख्यो\ऽन्वयः पूर्व-प्रकरणे तस्या एव प्रस्तावात् प्रश्न-कर्त्रीत्वाच् च **सुबल**-पुत्र्यादीनां तु गौणः तासां नाम-मात्र-ग्रहणात् ततस् तासां श्रवणं परम्परयैव ज्ञेयम्, न तु साक्षात्-तासाम् आग्रे तस्याः स्वातन्त्र्यस्य तादृश-विनोद-प्रस्तावस्य पट्ट-महिषीभिः स्वयं तादृश-कथनस्य चायोग्यत्वात् एवम् अपि प्रथमं पृथादीनाम् एवोपादानं गुरुत्वाद् एव याज्ञसेनीमाधवीत्य् अनयोर् उभयतो\ऽप्य् **अथ-**शब्द-निर्देशस् तयोस् तदानीं सहावस्थानं सूचयति पूर्व-परिच्छेद-सूचकत्वात् तद् अनन्तरं **क्षितिप-**पत्नीनाम् उपादानं यथा-सम्भवं तन्-निकटानिकटत्व-बोधनाय **उत** स्व-गोप्य इति सर्वतः पृथग् उपादानात्-तासां तु दूरत्वम् एव व्यज्यते । अतस् ताश् च परम्परयैव श्रुत्वेति ज्ञेयम् ।

तासु स्व-शब्द-व्यञ्जित-पूर्व-पूर्व-शतकृत्वः सङ्घुषित-महा-प्रेमवतीषु विद्यमानासु तासां कथाया एव परमाश्चर्यत्वेन प्रस्ताव्यत्वात् **अथ**-वा स्व-गोपी-शब्देन तत्-तत्-पालयित्र्यस् तत्-सख्यादय उच्यन्ते । अत एव स्वेति पृथग् उक्तिः तत्र **पृथा-सुबल**-पुत्र्योर् विस्मयः । पातिव्रत्यांशे याज्ञसेन्यास् तद् अंशे भावांशे च माधव्याः स्नेहांशे **क्षितिप-**पत्नीनां यथायोग्यं स्व-गोपीनां तु स्वीय-भाव-मर्म-स्पर्शि-भावत्वे प्रक्षान्तरे यथा स्वाश्रयं यतः प्रणयानुबन्ध-शब्दस्य तत्र तत्र तत्-तद् अंश-प्राधान्य-विवक्षा न केवलं विस्मयः कासाञ्चित् प्रेम-सामान्यांश-स्पर्शेन कासाञ्चित् सजातीय-तद्-विशेषांश-स्पर्शेन च श्री-भगवद्-विषयक-प्रीत्युल्लासश् च जात इत्य् आह---**अलम् अश्रु-**कलाव् इति । **अलम्** अत्य् अर्थाः अश्रूणां यः कला धारा वाहिनों\ऽशाः ताभिर् आकुलाक्ष्यः ननु भवतु कासाञ्चित् प्रीति-मतीनां तादृशत्वं कथम् अन्यासाम् अपीत्य् आशङ्ख्याहुः---कृष्णे कर्षाकर्षक-स्वभावे यतः अखिलानां प्राकृताप्राकृतानाम् आत्मनि मूल-स्वरूपे **हरौ** रूप-गुणादिभिश् च सर्व-मनोहरेति ॥१॥


______


**जीव-गोस्वामी (क्रम-सन्दर्भः) :** श्रुत्वेत्य् अनेन याज्ञ-सेनीत्यस्यैव मुख्यो\ऽन्वयः । पूर्व-पूर्व-प्रकरणे तस्या एव प्रस्तावात् **सुबल-**पुत्रीनां गौणः तासां नाम-मात्रा-ग्रहणात् ततस् तासां श्रवणं परम्परयैव ज्ञेयम् । न तु साक्षात् तासाम् अपि तस्याः स्वातन्त्र्यस्य तादृश-विनोद-प्रदस्य प्रस्तावस्य पट्ट-महिषीभिः स्वयं तादृश-कथनस्य योग्यत्वात् **स्व-गोप्यः** तासां स्व-स्वरूप गोप्य इत्य् अर्थः ॥१-११॥


______


**जीव-गोस्वामी (बृहत्-क्रम-सन्दर्भः) :** श्रुत्वेत्य्-आदि । **उत** स्व-गोप्य इति स्व-शब्दो बलराम-परिगृहीता गोप्यस् तदा तत्र नासन्न् इति मन्तव्यम् ॥१-१०॥


______


**विश्वनाथ-चक्रवर्ती (सारार्थ-दर्शिणी) :**

चतुर्-युक्ताधिकाशीतितमे मुनि-कृष्ण-मिथः-स्तुतिः ॥

शौरेः प्रश्नो मखश् चातो नन्द-प्रस्थापनादिकम् ॥

**सुबल**-पुत्री गान्धारी **याज्ञसेनी** द्रौपदी माधवी सुभद्रा श्रुत्वेति । पृथागान्धार्यादीनां परम्परयैव श्रवणं न साक्षात् । तासाम् अग्रे द्रौपद्याः पट्ट-महिषीणां च स्वातन्त्र्येण तादृश-विनोद-वार्ता-प्रश्नोत्तर-कौतुकस्यानौचित्यात् तस्मात् द्रौपदी-सुभद्रयोर् एव ताभिः सहवयस्यभावेन तत्-तद् औचित्यात् साक्षात् श्रवणं गोपीनां तु ताभिः साजात्याभावाद् एव सहावस्थानाभावाद् अतिपरम्परयैव अत एव तत्रोत-शब्दो

विप्र-कर्षार्थ-ज्ञापनाय प्रयुक्तः । स्व-शब्द-प्रयोगात्तास्व् एव कृष्णस्य स्वान्तरङ्ग-बुद्ध्या प्रतिनिशमन्यालक्षितं परिष्वङ्गादि-विलासोऽस्यात्र तु कुरुक्षेत्रे तस्मिन् महा-तीर्थे ब्रह्म-चर्यस्थिति-प्रथैवेति ज्ञेयम् । **विसिस्म्युर्** इति **अश्रु**-कलाकुलाक्ष्य इति गोपीनां विस्मयो\ऽश्रुकला

तासां किञ्चित् स्व-सजातीय-भाव-दर्शनात् कृष्णस्य तत्-तच्-चरित्र-श्रवणाच् च न तु पट्ट-महिषीषु च गोपीनां कश्चिद् अनुराग इति ज्ञेयम् ॥१॥


______


**॥ १०.८४.२ ॥**

इति सम्भाषमाणासु स्त्रीभिः स्त्रीषु नृभिर् नृषु ।

आ[^१०२]ययुर् मुनयस् तत्र कृष्ण-राम-दिदृक्षया ॥

[^१०२]: आजग्मुः इति पाठः।


**श्रीधर-स्वामी (भावार्थ-दीपिका) :** *न व्याख्यातम्।*


______


**वंशीधरः (भावार्थ-दीपिका-प्रकाशः) :** इत्य् उक्तरीत्या । **तत्र** **राम-कृष्ण-**समीपे ॥२॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** इत्य् एवं श्री-भगवत्-प्रेमोदयेन सम्भाष्यमाणास्व् **इति** तथा नृभिः पुम्भिर् **नृषु** सम्भाष्यमाणेषु चेति परम-महोत्सवः सूचितः । अतस् तत्राजग्मुः । तत्रैव प्रयोजन-विशेषं चाह\--कृष्णः सर्वथा सर्वचित्ताकर्षकः रामश् च

सर्व-लोक-रमणस् तयो**र् दिदृक्षया** साक्षाद्-दर्शनार्थम् ॥२॥


______


**जीव-गोस्वामी (लघु-वैष्णव-तोषणी) :** नाना-कौतुके चात्र कौतुकान्तरम् आपतितम् इत्य् आह---इतीति । एतद्-विचित्र-प्रकारेण आजग्मुर् इत्य् अत्राययुर् **इति** क्वचित्-पाठः ॥२॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) : नृषु** सम्भाष्यमाणेषु च ॥२-७॥


______


**॥ १०.८४.३ ॥**

द्वैपायनो नारदश् च च्यवनो देवलोऽसितः ।

विश्वामित्रः शतानन्दो भरद्वाजोऽथ गौतमः ॥

**श्रीधर-स्वामी (भावार्थ-दीपिका) :** *न व्याख्यातम्।*


______


**वंशीधरः (भावार्थ-दीपिका-प्रकाशः) :** अथ चार्थे ॥३-४॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** श्री-भगवत्-प्रियत्वादिनादौ निर्देश्यस्यापि श्री-नारदस्य श्री-द्वैपायनात् पश्चान्-निर्देशः श्री-शुकदेवस्य पितृत्वादिना तस्मिन् गौरवाधिक्याद् इति दिक् ॥३॥


______


**जीव-गोस्वामी (लघु-वैष्णव-तोषणी) :** मुनीन् एव गणयति-त्रिकेण-तत्र द्वैपायनस्य प्राङ् निर्देशः पितृत्वादिना गौरवाधिक्यात् मुन्यन्तराणां क्रमस् त्व् आगमन-क्रमाद् एवेति गम्यते । भगवान् इति रामस्य विशेषणं दशावतार-मध्य-पाठाद् आदराधिक्येन द्वितादीनां ब्रह्म-पुत्रा इति विशेषणं ब्रह्म-पुत्रोत्पत्तावनुक्तत्वात् । यद् वा, ब्रह्म-पुत्राः सनकादयः । ब्रह्म-पुत्र इति पाठः क्वचित् । आदि-शब्दात् पराशर-मैत्रेय-वैशम्पायनादयः ॥३-५॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**॥ १०.८४.४ ॥**

रामः स-शिष्यो भगवान् वसिष्ठो गालवो भृगुः ।

पुलस्त्यः कश्यपोऽत्रिश् च मार्कण्डेयो बृहस्पतिः ॥

**श्रीधर-स्वामी (भावार्थ-दीपिका), वंशीधरः (भावार्थ-दीपिका-प्रकाशः) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) : भगवान्** इति रामस्य भगवद् अवतारत्वात् द्वितादीनां ब्रह्मपुत्रा इति विशेषणं प्राक् श्री-ब्रह्म-पुत्रोत्पत्तावनुक्तत्वात् । यद् वा, ब्रह्म-पुत्राः सनकादयः तत्-हेत्यस्य परतो\ऽन्वयः । आदि-शब्दात् पराशर-मैत्रेय-पैल-वैशम्पायनादयः सर्व एव मुनयः सहसा सद्यः सम्भ्रमेण वा । प्रागासीना इति सहसोत्थाने योग्यतोक्ता । अतो नृपामात्यादयः केचिद् अनुपविष्टा एव स्थिता इति ज्ञेयम् । आदि-शब्दात् राज-पुरोहितादयश् च । अपि साक्षाज्-जगदीश्वरौ कृष्ण-रामाव् अपि प्रकर्षेण प्रक्तिविशेषेण दण्डवन्-निपातादिना नेमुः । यतो विश्वेन वन्दितान् ॥४-६॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी, क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**॥ १०.८४.५ ॥**

द्वितस् त्रितश् चैकतश् च ब्र[^१०३]ह्म-पुत्रास् तथाङ्गिराः ।

[^१०३]: ब्रह्म-पुत्राः सनकादयः । ब्रह्म-पुत्रः इत्य् अपि कचित्-पाठः।


अगस्त्यो याज्ञवल्क्यश् च वामदेवादयोऽपरे ॥

**श्रीधर-स्वामी (भावार्थ-दीपिका) :** *न व्याख्यातम्।*


______


**वंशीधरः (भावार्थ-दीपिका-प्रकाशः) :** द्वितत्रितैकताः सहोदराः । त्रितः कूपे\ऽवहितो देवान्हवत ऊतये इति श्रुतेः । तथा चार्थे । अपरे उक्तान्ये धौम्य-कृपादयः ॥५॥


______


**श्रीनाथ-चक्रवर्ती (चैतन्य-मत-मञ्जुषा), सनातन-गोस्वामी (बृहद्-वैष्णव-तोषणी),**

**जीव-गोस्वामी (लघु-वैष्णव-तोषणी),क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**॥ १०.८४.६ ॥**

तान् दृष्ट्वा सहसोत्थाय प्राग् आसीना नृपादयः ।

पाण्डवाः कृष्ण-रामौ च प्रणेमुर् विश्व-वन्दितान् ॥

**श्रीधर-स्वामी (भावार्थ-दीपिका) :** *न व्याख्यातम्।*


______


**वंशीधरः (भावार्थ-दीपिका-प्रकाशः) : तन्** मुनीन् । **प्राग्** उत्थाय ॥६॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**जीव-गोस्वामी (लघु-वैष्णव-तोषणी) :** सहसा अतर्कितं शीघ्रम् एव इत्य् अर्थः । प्राग् आसीना इति यदि ते एते तेषाम् आगमनम् अश्रोष्यन् तदा नाशिष्यन्तैव प्रत्युताग्रे गत्वा स्वयम् आनयिष्यन्त चेति भावः । आदि-शब्दात् श्री-नन्दादयः पुरोहितादयश् च यतो विश्वेन वन्दितान् श्री-भगवतापि मानितत्वात् ॥६॥


______


**सनातन-गोस्वामी (बृहद्-वैष्णव-तोषणी), जीव-गोस्वामी (क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**॥ १०.८४.७ ॥**

तान् आनर्चुर् यथा सर्वे सह-रामोऽच्युतोऽर्चयत् ।

स्वागतासन-माल्य-माल्य-धूपानुलेपनैः ॥

**श्रीधर-स्वामी (भावार्थ-दीपिका) : आनर्चुर्** अर्चितवन्तः ।


______


**वंशीधरः (भावार्थ-दीपिका-प्रकाशः) : यथा**-विधि अर्चयत् । अड्-आगमाभाव आर्षः ॥७॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** यथान्ये **सर्वे** तथैव राम-सहितो\ऽच्युतः सर्वैश्वर्य-परिपूर्णो\ऽपि श्री-कृष्णः स्वागतादिभिर् एवार्चयन् सन् उवाचेति परेणान्वयः यतो भगवान् ब्रह्मण्यताद्य् अशेष-गुण-प्रकटनपर इत्य् अर्थः । यतो धर्म-गुप्तनुः धर्म-रक्षार्थम् अवतीर्ण इत्य् अर्थः । महतो\ऽपि यतवाचः । कुतः? अनुशृण्वतस् तत्-तद् उक्ति-श्रवणार्थम् इत्य् अर्थः । स्वागतादीनां भक्त्या सम्भ्रम-कृतत्वात् क्रमोल्लङ्घनं दीपादीनाम् अकरणं च ज्ञेयम् ।

यद् वा, भोजनापेक्ष्य-धूप-दीपादीनां भोजनाभावेन तद् अनुक्तिः । धूपस्त्व् अयं स्थानादि-सौरभ्यापेक्षयैव । एवं सर्वं सङ्गतम् एव ॥७-८॥


______


**जीव-गोस्वामी (लघु-वैष्णव-तोषणी) : तान्** राम-सहितो\ऽच्युतः सर्वैश्वर्य-परिपूर्णो\ऽपि श्री-कृष्णः स्वागतादिभिर् आर्चयत् **यथा** येनार्चन-प्रकारेणैव सर्वे\ऽपि **तान्** आनर्चुः तस्य सर्व-मूल-रूपत्वात्-तद् अर्चनेनैव तद् अर्चनं सिद्धम् इत्य् अर्थः । अर्चयन्न् इति पाठे युग्मकम् । स्वागतादीनां स्वागमानुसारेणार्थिक-क्रम एवात्र ज्ञेयः ।

यद् वा । अर्चेयं व्यवहार-क्रमः । तत्र प्रथमतः स्वागतम् उपद्रवे जाते तेषां लोक-पालानां प्रथमतस् तस्मै प्रति कार्यत्वात् स्वागते जात एवासनदानार्हत्वात् आसनानन्तरम् एव पाद्यं प्रत्येक-गण्डूष-प्रत्य् एक-प्रक्षालन-पात्राभ्यां ज्ञेयम् । एतद् उपलक्षणत्वेनाचमनीयं च ततः स्वास्थ्ये सत्यर्घादि सम्यग् अवैयग्र्य एव चानुलेपनं युक्तम् ॥७॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**॥ १०.८४.८ ॥**

उवाच सुखम् आसीनान् भगवान् धर्म-गुप्-तनुः ।

सदसस् तस्य महतो यत-वाचोऽनुशृण्वतः ॥

**श्रीधर-स्वामी (भावार्थ-दीपिका) :** धर्म-गोप्त्री तनुर् यस्य स धर्म-गुप्तनुः । यता नियता वाग्यस्य तस्य सदसः ॥८॥


______


**वंशीधरः (भावार्थ-दीपिका-प्रकाशः) :** तस्य सदसः विप्र-नृप-सभायाः ॥८॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**जीव-गोस्वामी (लघु-वैष्णव-तोषणी) :** यतो धर्म-गुप्तनुः धर्म-रक्षार्थम् अवतीर्ण इत्य् अर्थः । महतो\ऽपि यत-वाचः कुतः अनुशृण्वतः तद् उक्ति-श्रवणार्थम् इत्य् अर्थः ॥८॥


______


**सनातन-गोस्वामी (बृहद्-वैष्णव-तोषणी), जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** सदस इति सप्तम्य् अर्थे षष्ठी ॥८॥


______


**॥ १०.८४.९ ॥**

**श्री-भगवान् उवाच---**

अहो वयं जन्म-भृतो लब्धं कार्त्स्न्येन तत्-फलम् ।

देवानाम् अपि दुष्प्रापं यद् योगेश्वर-दर्शनम् ॥

**श्रीधर-स्वामी (भावार्थ-दीपिका) : जन्म**-भृतः स-फल-जन्मानः । **तत्** फलं **जन्म**-**फलम्** । किं **तत्** ? यद् **योगेश्वर**-**दर्शनम्** ॥९॥


______


**वंशीधरः (भावार्थ-दीपिका-प्रकाशः) :** योगेश्वराणां भक्ति-ज्ञान-योगाद्य् उपदेष्टृणां विप्राणां **दर्शनम्** ॥९॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) : अहो** प्रहर्षे । **वयं** मनुष्याः । योगः समाधिः सायुज्यं वा । तदीश्वराणां **दर्शनम्** ॥९॥


______


**जीव-गोस्वामी (लघु-वैष्णव-तोषणी) : अहो** प्रहर्षे । **वयं** मनुष्याः योगेषु स्व-स्वानुष्ठितेषु कर्म-ज्ञान-भक्ति-लक्षणेषु ईश्वराणां सिद्धानां दातुं दूरीकर्तुं च समर्थानां वा दर्शनं परम-भागवतानाम् एव वा सर्वेष्व् एव तद् उक्तिश् छत्रि-न्यायेन सा च सर्वादरार्था ॥९॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) : जन्म-**भृतः सफल-जन्मानो भवामः **देवानाम्** **अपि** दृष्प्रापं किम्-पुनर् नृणाम् अत्रत्यानाम्॥९॥


______


**॥ १०.८४.१० ॥**

किं स्वल्प-तपसां नॄणाम् अर्चायां देव-चक्षुषाम् ।

दर्शन-स्पर्शन-प्रश्न-प्रह्व-पादार्चनादिकम् ॥

**श्रीधर-स्वामी (भावार्थ-दीपिका) : किं** च, युष्माकं दर्शनम् एव तावद् देवानाम् अपि दुष्प्रापम्, अस्माकं तु स्पर्शनादिकम् अपि कथं नु घटितम् ? इति विस्मयेनाह---किम् इति । **स्वल्प**-**तपसां** तीर्थ-स्नानादि-मात्रे तपो-बुद्धिर् येषां तथार्चायां प्रतिमायां **देव** इति चक्षुर् दृष्टिर् येषां, तेषां योगेश्वर-दर्शनादिकम् इदं किम् असम्भावितम् इत्य् अर्थः ॥१०॥


______


**वंशीधरः (भावार्थ-दीपिका-प्रकाशः) :** अति-दुर्लभलाभम् आह---किञ्चेति । इत्य् अर्थ इति-किमत्रासम्भावनायां व्याख्येयम् । अर्चा पूजाप्रतिमयोः इति हलायुधः ॥१०॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) : अर्चायां** प्रतिमायाम् एव न च वैष्णवादिषु **किं** वा, योगेश्वरेषु देवः पूज्यत इति चक्षुर्येषां तेषाम् । प्रह्वः प्रणामः । पादयोर् अर्चनं प्रक्षालनादिकम् । आदि-शब्दाद् आसनार्पणादिः । अन्यत् तैर् व्याख्यातम् ।

यद् वा, वैकुण्ठ्यायाम् **अर्चायां** देवः साक्षाद्-भगवान् एवायम् इति चक्षुर् येषाम् इति चक्षुर् येषां तेषाम्, **दर्शन**-स्पर्शनादिकं **स्वल्पतपसां** **किं** स्यात्? अपि तु नैव । अतस् तथा-भूतानां सुदुर्लभानां युष्माकं दर्शनादिकं युष्मत्-कृपयैवास्माकम् अनधिकारिणाम् अपि सिद्धम् इति भावः ॥१०॥


______


**जीव-गोस्वामी (लघु-वैष्णव-तोषणी) :** एवं महा-**तपसां** देवानाम् अपि दुष्प्रापं चेत्तर्हि ततो\ऽपि क्षुद्र-**तपसां** तथार्चायां तेषां प्रतिमायाम् एव **देव**-चक्षुषां तद्-दर्शने\ऽपि तत्-स्वरूप-ज्ञाने\ऽपि वा भाग्य-हीनानाम् अस्माकं दर्शनं स्पर्शनादिकं च **किं** सम्भवति? नैव इत्य् अर्थः । अतो युष्मत्-कृपा-विलसितम् एवैतद् इति भावः ॥१०॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** धर्म-गुप्तनुरित्य् अनेन अहो वयम् इत्य्-आद्यास् तस्य वाचः केवलं धर्म-गोपनार्था इति ज्ञापयन्ति । **अर्चायां** प्रतिमायाम् एव **देव**-बुद्धीनां न तु युष्मासु तद् अपि युष्माकम् इदं युष्मत्-कृपा-विलसितम् एवेति भावः ॥१०-११॥


______


**॥ १०.८४.११ ॥**

न[^१०४] ह्य् अम्-मयानि तीर्थानि न देवा मृच्-छिला-मयाः ।

[^१०४]: [स्मम्मयानि]{।मर्क्} नद्यादीनि तीर्थानि पावनानि नहि किं । काका
    भवन्त्यव् एत्य् अर्थः । प्रतिमादि देवा अपि पावना न किम्, किन्तु
    पुनन्त्य् एवेति भावः।


ते पुनन्त्य् उरु-कालेन दर्शनाद् एव साधवः ॥

**श्रीधर-स्वामी (भावार्थ-दीपिका) :** एतत् प्रपञ्चयति---**न ह्य्** अम्-मयानीति त्रिभिः ॥११॥


______


**वंशीधरः (भावार्थ-दीपिका-प्रकाशः) :** एतद् अर्चादिषु देवादि-बुद्धित्वम् । **न** हि बहिर् मुखानां तीर्थादिना जन्म-साफल्यं किन्तु सज्-जन-**दर्शनाद्** एवेत्य् आह---**न** हीति । तत्र तत्र सन्निहितास् तीर्थ-देवादयः **उरुकालेन** काल-पक्षं कृत्वैव न तु तदानीम् **एव** । तत्र किं कारणम् इत्य् अस्य देहली-दीपक-न्यायेनोरुकालेनेत्येवोत्तरम् । तथा हि-कलनं कालः ज्ञानम्, कल गतौ गत्य् अर्थकानां ज्ञानार्थतापीति वामनादयः । **उरु-**गुरु-शब्दौ पर्यायौ । उरुणा गुरुणा दत्तः कालः **उरु-**कालः । मध्यम-पद-लोपी समासस् तेन गुरू-पदिष्ट-ज्ञानेन तत्-तत्-स्वरूपं तत्-तन्-मन्त्रं तत्-तद् अङ्गाचरणादिकं ज्ञात्वा समुपास्य तत्-तद्-दर्शनं प्राप्य तत्-तद्-देवादि-प्रसादेनाघक्षये पावित्र्यम् अतो गुरूपदेशः कारणम् इत्य् अर्थः । प्रकृते किम् आगतम् इति चेदाह---**दर्शनाद्** एवेति । **साधवः** शास्त्रानुयायिनः शिष्टा इति यावत्, स्व-दर्शनान्यथा-ज्ञानम् अपगमयन्ति । **एव**-शब्दः गुरूपदेशं व्यवच्छिनत्ति ॥११॥


______


**श्रीनाथ-चक्रवर्ती (चैतन्य-मत-मञ्जुषा) :** न ह्य् अस्मयानि तीर्थानीत्य्-आदि---अस्मयानि **तीर्थानि** **तीर्थानि** न भवन्ति? अपितु तीर्थान्येव, मृत्शिलामया **देवा** न देवाः? अपि तु **देवा** **एव**, किन्तु ते **उरुकालेन** पुनन्ति, साधवस्तु **दर्शनाद् एव** ॥११॥


______


**सनातन-गोस्वामी (बृहद्-वैष्णव-तोषणी) :** अतो\ऽशेष-तीर्थ-स्नानात् सर्व-देव-चार्चनाच्चाधिक-फलम् अस्माकं सम्पन्नम् इत्य् आशयेनाह---**न** हीति ॥११॥


______


**जीव-गोस्वामी (लघु-वैष्णव-तोषणी) :** यच् च तत्-तच्-छास्त्र-प्रमित-महिम्नां तीर्थानां देव-प्रतिमानां च सेवया नराणाम् अपि दोषहान्या ज्ञानं जायेतेति तत्-सत्यम् **एव** किन्तु तत्राप्य् अस्ति भवताम् अतिशय इत्य् आह---नहीति । काक्वा अम्मयानि जलावयव-रूपाणि नद्यादीनि **तीर्थानि** पावनानि न भवन्ति किं तथा **मृच्छिलामयाः** तद्-विकाराः प्रतिमादयो\ऽपि देवस् तद् अधिष्ठानत्वेन तत्-तद् आत्म्यापन्नतया पावना न भवन्ति किम्? किन्तु ते पुनन्तीत्य्-आदि ॥११॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


॥ १०.८४.१२ ॥

ना[^१०५]ग्निर् न सूर्यो न च चन्द्र-तारका

[^१०५]: उपासितोऽग्निर् न हरति न


न भूर् जलं खं श्वसनोऽथ वाङ् मनः ।

उपासिता भेद-कृतो हरन्त्य् अघं

विपश्चितो घ्नन्ति मुहूर्त-सेवया ॥

**श्रीधर-स्वामी (भावार्थ-दीपिका) : वाङ्**-मनसोर् अप्य् उपासना-विषयत्वम्, यो वाचं ब्रह्मेत्य् उपास्ते \[छा।उ। ७.२.२\] इति श्रुतेर् **अघं** तन्-मूलम् अज्ञानं न हरन्ति । अत्र हेतुः---**भेद**-**कृतो** **भेद**-कर्तारः । यद् वा, **भेद**-बुद्धिं कुर्वतः पुंसः । **विपश्चितो** निरस्त-भेदाः । ते तु **मुहूर्त**-मात्र-सेवयैवाघं घ्नन्तीति ॥१२॥


______


**वंशीधरः (भावार्थ-दीपिका-प्रकाशः) :** तन्-मूलम् अवमूलम् । अत्राज्ञानाहरणे देवानां **भेद**-कर्तृत्वं **भेद**-ज्ञानवत्-त्वेनात्म-स्वरूप-ज्ञानाभावात् । तद् उक्तं---

नैते स्वरूपं विदुर् आत्मनस् ते ह्य् अजादयो नात्मतया गृहीताः । \[भा।पु। १०.४०.३\] इत्य् उक्तेः ।

ब्रह्मादयस् तनुभृतो मिथुरर्द्यमानाः । \[भा।पु। ११.६.१४\] इत्य्-आद्य् उक्तेश् च ।

ब्रह्मादीनां शुद्ध-सात्त्विकत्वेन ज्ञान-दाने समर्थत्वेन तेषाम् अज्ञानित्वकल्पनम् अनुचितं मत्वाह---यद्वेति । ते कस्य पापं **न** हरन्तीति चेदाह---**भेद-**बुद्धिं कुर्वत इति । ते ज्ञानिनस् तु ज्ञानिसङ्गस्य सर्व-पुण्यावाप्ति-हेतुत्वात् । नातं तेन समस्त-तीर्थ-सलिलेत्य् आद्य् उक्तेः ॥१२॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** तद् एव विवृणोति-नेति । **भेदकृतो** भगवद् अधिष्ठानत्वेनाभिन्नेष्व् अप्य् एषु प्रत्येकम् ईश्वर-बुद्ध्या भेदं कुर्वत इत्य् अर्थः ॥१२॥


______


**जीव-गोस्वामी (लघु-वैष्णव-तोषणी) :** अस्तु तावत् तत्-प्रतिमायां तत-दृष्ट्योपासनं तत्-तन्-निर्मित-तीर्थ-सेवा वा साक्षात्-तत्-तद् उपासनम् अपि न्यूनं ततो भूप्रभृति जडोपासनं तु सुतराम् इति भवद्-विधोपासनम् एव सर्वोत्तमम् इत्य् आह---**नाग्निर्** इति । तारकास् तदाकार-विमानाः बृहस्पत्यादयः **भेद-**कर्तारः अहम् इन्द्रो\ऽयं वरुण इति ज्ञापयितारः न तु सर्वत्राभिन्नं परमेश्वरं ज्ञापयितारः । यद् वा, तादृश-परमेश्वरादर्शितेन सर्वत्र तत्-तद्**-भेद**-बुद्धिं कुर्वतः पुंस इति विपश्चितस् तु परमेश्वरैक-दर्शिनः तादृशं परमेश्वरम् एव ज्ञापयन्ति तस्मात्-तद् अज्ञान-मूलमघम् अपराधं **मुहूर्त-सेवया** घ्नन्तीति ॥१२॥


______


**जीव-गोस्वामी (क्रम-सन्दर्भः) :** रुक्मिणी द्वारवत्यां तु राधा वृन्दावने वने \[स्कन्दप् व्।३.१९७.७६, मत्स्यप्, पद्मप् ५.७७.३७\] इत्य् उपलक्षणाद् एवावक्ष्यमाणा अग्न्यादयः एवं भौम इज्यधीः इत्य् अत्रापि नज्ञः भगवत्-प्रतिमा-पूजकस् तु तादृशश् चेत् कनिष्ठ-भागवत एव । अर्चायाम् एव हरये \[भा।पु। ११.२.४७\] इत्य् एकादशात् **भेद-कृतो** **भेद**-कर्तार अयम् इन्द्रो\ऽयं वरुण इति ज्ञापयितारो ननु सर्वत्राभिन्नं परमेश्वरं ज्ञापयितारः ॥१२-२०॥


______


**जीव-गोस्वामी (बृहत्-क्रम-सन्दर्भः) : न** ह्य् अम्मयानि तीर्थानीत्य्-आदि । अम्मयानि तीर्थानि न भवन्ति अपि तु भवन्त्य् एव । एवं मृच्छिलामयाः देवा अपि किन्तु तानि उरुकालेनैव पुनन्ति साधवस्तु दर्शनाद् एव । अयम्-भावः । तीर्थानि यस्य हस्तौ च पादौ च इत्य्-आदि यथा-विधि **सेवया** देवताश् च यथा-विधि निरपराधनाद् एव पुनन्ति एते तु यादृच्छिकसङ्गेनापि ॥११-१२॥


______


**विश्वनाथ-चक्रवर्ती (सारार्थ-दर्शिणी) : वाङ्-**मनसयोर् अप्य् उपासना-विषयत्वं यो वाचं ब्रह्मेत्य् उपास्ते यो मनो ब्रह्मेत्य् उपास्ते इति श्रुतेः । क्षुत्-पिपासादिभिः आदर-प्राप्त्य्-आदिभिश् चात्मपरयोः साम्ये\ऽपि भेदं करोतीति **भेद-**कृत् तस्य **अघं** भेदोत्थमवज्ञोपेक्षामात्सर्यादिकं **घ्नन्ति** ॥१२॥


______


॥ १०.८४.१३ ॥

यस्यात्म-बुद्धिः कुणपे त्रि-धातुके

स्व-धीः कलत्रादिषु भौम इज्य-धीः ।

यत्-तीर्थ-बुद्धिः सलिले न कर्हिचिज्

जनेष्व् अभिज्ञेषु स एव गो-खरः ॥

**श्रीधर-स्वामी (भावार्थ-दीपिका) :** अतः साधून् विहायान्यत्रात्मादि-बुद्ध्या सज्जमानोऽति-मन्द इत्य् आह---यस्येति । आत्म-बुद्धिर् अहम् इति **बुद्धिः** । त्रयो धातवो वात-पित्त-श्लेष्माणः प्रकृतयो यस्य, तस्मिन् **कुण**[^१०६]**पे** शरीरे **स्व-धीः** स्वीया इति **बुद्धिः** । भौमे भू-विकारे **इज्य**-धीर् देवता-**बुद्धिः** । यद् यस्य **तीर्थ**-बुद्धिस् तीर्थम् इति बुद्धिः । **अभिज्ञेषु** तत्त्व-वित्सु यस्य ता बुद्धयो न सन्ति, **स एव** गोष्व् अपि खरो दारुणोऽत्य्-अविवेकी । यद् वा, गवां तृणादि-भार-वाहः खरो गर्दभ इति ॥१३॥

[^१०६]: जीवञ्शवो भागवताङ्ग्रिरेणुं इत्य् उक्तेः।



______


**वंशीधरः (भावार्थ-दीपिका-प्रकाशः) :** यतः साधव **एव** सर्वोत्तमा अतो हेतोः । अन्यत्र देहादिषु । प्रकृतयो मूल-कारणं स्वभावा वा । **कुणपे** त्वद् अचेतने पूति-गन्धौ शवे चैव पुद्गले कुणपः स्मृतः इति मेदिन्य्-आदयः । ता बुद्धय आत्मादि-बुद्धयः । गोषु बलीवर्देषु **खरः** खरस् तीक्ष्णे च दारुणे इति धरणिः । बलीवर्दास्तु स्वभावत **एव** दारुणाः सन्तीति खर-पद-कृत-विशेषस्य तत्राभावादाह---यद्वेति । पशूनां पशुर् इत्य् अर्थः । यद् वा, गवि भूमौ खरो रास-भवद्-भारवाड् **एव** इत्य् अर्थः ॥१३॥


______


क्द्- व्यतिरेक-भङ्ग्यापि प्रशंसन्ति---**यस्य** इति । **कुणपं** निर्जीवं शरीरम् । **त्रिधातुकं** तेजोऽवन्नात्मकत्वात्, वात-पित्त-कफवद्धत्वाद् वा । **स्व-धीः** आत्मीय-बुद्धिः । **भौमे** प्रतिमादौ **इज्य-धीः** पूज्य-बुद्धिः । **यद्** यस्य जले **तीर्थ-बुद्धिः** । न त्व् **अभिज्ञेषु** भक्तेषु । **कर्हिचित्** कदाचित् । **गोखर** इति अज्ञत्वे निन्द्यत्वे उक्ते । भगवान् कुरुक्षेत्रे मिलितान् मुनीन् ॥१३॥ \[मु।फ। ४.१२\]


______


**श्रीनाथ-चक्रवर्ती (चैतन्य-मत-मञ्जुषा) :** । **यस्यात्म-**बुद्धिर् इत्य्-आदि---**कुणपे** शरीरे **एव** यस्य आत्म-बुद्धि नाभिज्ञेषु वैष्णवेषु, **कलत्रादिषु-स्व-धीः** स्वकीय-**बुद्धिः** नाभिज्ञेषु, भौमे मृन्मये शिव-लिङ्ग-दुर्गा-प्रतिमादौ **इज्य**-धीर् नाभिज्ञेषु, **सलिले** ऋषिजुष्टे जले **तीर्थ-**बुद्धिर् नाभिज्ञेसु, **स एव** गोखरः अतिमूर्खः ॥१३॥


______


**सनातन-गोस्वामी (बृहद्-वैष्णव-तोषणी) :** कुणपः शवः । तत्-तुल्याद्-देह \[तत्-तुल्यद् एह\] **एव** कुणपस् तस्मिन् घृणास्पदत्वेन कुणप-सादृश्यम् **एव** दर्शयति---त्रिधातुक इति । अनेनात्म-वैपरीत्येन तस्मिन्न् आत्म-वैपरीत्येन तस्मिन्न् आत्म-बुद्धेर् अयोग्यतोक्ता । तथापि तस्मिन्न् एवात्म-**बुद्धिः** एवम् अग्रे\ऽपि बोद्धव्यम् । तथा हि **कलत्रादिषु** वैराग्यादिना त्याज्येष्व् अपि आदि-शब्दात् पुत्र-वित्तादयः भौमे मृद्-दारु-शिलादि-भूमि-द्रव्य-मयाधिष्ठाने इति साक्षाद्-भगवद्-वुद्ध्या पूज्यमानं तद्-व्यावर्तितम् । **अभिज्ञेषु** वेदार्थ-तत्त्व-श्री-भगवत्-तद्-भक्तादि-माहात्म्य-वेदिषु । कर्हिचिद् इति कदाचिद् अपि तेषु तत्-तद्-बुद्ध्या सद्-बुद्धिर् **एव** इत्य् अर्थः । आत्म-बुद्ध्यादीना यथोत्तरं न्यूनत्वम् । मास्त्वात्म-**बुद्धिः** स्वधीर् अपि नास्तीत्य् एवं व्याख्येयम् । इति तासां कयाचिद् अपि बुद्ध्या साधु-बुद्धिर् **एव** । सर्व-बुद्धि-राहित्येन त्वत्यन्ताबुद्धिर् नीच एवेत्य् उक्तम् । गोखर इति । गो-र्वृषो\ऽन्यन्त-निर्बुद्धिः । असौ खरो गर्दभो महाधमश् च इत्य् अर्थः । यद् वा, यथा बृहस्पति-संहितायाम्---

> अज्ञात-भगवद्-धर्म-मन्त्र-विज्ञान-संविदः । >
> नरास्ते गोखरा ज्ञेया अपि भूपाल-वन्दिताः ॥ इति ॥१३॥


______


**जीव-गोस्वामी (लघु-वैष्णव-तोषणी) :** कुणपः शवः स्वतस् तत् तुल्यत्वाद्-देह **एव** कुणपः तस्मिन् जीवद्वयोपदेशे\ऽपि **त्रि-धातुके** तन्-मूलक-सर्व-रोगाकुले अनेनात्म-वैपरीत्येन तस्मिन्न् आत्म-बुद्धेर् अयोग्यतोक्ता । **अभिज्ञेषु** । सर्व-परमात्म-श्री-भगवद्-विज्ञेषु तु योग्यता तेषां तादृश-श्री-भगवत्मयत्वात् तथापि तस्मिन्न् एवात्म-**बुद्धिः** **न** त्व् **अभिज्ञेषु** एवम् अग्रे\ऽपि तथा हि तादृश-देह-परिकरेषु **कलत्रादिषु** तादृशेष्व् अपि स्व**-धीः** न तु तादृश-भगवत्-परिकरेषु तेषु तादृशेषु तथा जले सामान्ये\ऽपि **बुद्धिः** स्नातः पवित्रो\ऽहम् इति न तु **तीर्थ-**पादाह्वय-श्री-भगवन्-मयेषु तेषु कर्हिचिद् इति कदाचिद् अपि-तासां बुद्धीनाम् एकतरास्तित्वे\ऽपि नास्ति दोषः सूचितः । सर्वदा सर्व-शहित्येन त्वतिनीचत्वम् एवेत्य् आह---**स एव** गोखर इति । गो\ऽत्यन्त-निर्बुद्धिश् चासौ स्वरो\ऽत्यन्ताधमश् च इत्य् अर्थः ।

सिन्धु-नद-तीरारण्ये गोखराख्यो गर्दभाकारो निष्प्रयोजन-पशु-विशेषो\ऽप्य् अस्ति । म्लेच्छ-पति-विशेषो\ऽपि । बृहस्पति-संहितायां त्ववैष्णवो\ऽपि । तथा निन्दितः

> अज्ञात-भगवद्-धर्म-मन्त्र-विज्ञान-संविदः । >
> नरास् ते गोखरा ज्ञेया अपि भू-पालवन्दिताः ॥ इति ।

अतो भगवद् अर्चादि-सम्बन्धे तु तादृशस्यापि कनिष्ठ-भागवतत्वम् **एव** **न** तु गो-खर-शब्द-व्यपदेशत्वं यथैकादशे अर्चायाम् एवहरये \[भा।पु। ११.२.४७\] इत्य्-आदि । अतः पूर्व-पूर्वम् अपि साधारणाद् **एव** तत्-प्रतिमा-तत्-तीर्थान्य् **एव** दर्शितानि ॥१३॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**जीव-गोस्वामी (बृहत्-क्रम-सन्दर्भः) : यस्यात्म-बुद्धिः** कुणपेत्य्-आदि । **कुणपे** मृत-प्राय-शरीर एवात्म-**बुद्धिः** । **कलत्रादिषु** **स्व-धीः** आत्मीय-**बुद्धिः** भौमे मृण्मये शिव-लिङ्ग-दुर्गा-प्रतिमादौ **इज्यधीः** **सलिले** जल **एव** **बुद्धिः** न तु **अभिज्ञेषु** जनेषु वैष्णवेषु आत्म-बुद्ध्यादयो यस्य **स एव** गो**खरः** पशु-सेवी पशुः ॥१३॥


______


**विश्वनाथ-चक्रवर्ती (सारार्थ-दर्शिणी) :** अतः साधून् विहायान्यत्रात्मादि-बुद्ध्या सज्-जमानो\ऽतिमन्द इत्य् आह---यस्येति । कुणपः शवस् तत्-तुल्ये देहे त्रिधातुके वात-पित्त-कफम् अये यस्या आत्मा **बुद्धिः** आत्मा प्रेमास्पदं तद्**-बुद्धिः** **स्व-धीः** स्वीया इमे इति **धीः** भौमे पार्थिव-प्रतीमादौ **इज्य-धीः** पूज्यो\ऽयम् इति **बुद्धिः** **यत्** यस्य **सलिले** नद्यादि-जले तीर्थम् इदम् इति **बुद्धिः** कर्हिचित् कदाचिद् अपि **अभिज्ञेषु** भगवत्-तत्त्वज्ञेषु यस्य ता बुद्धयो **न** भवन्ति **स** **एव** गो**खरः** गोश् चासौ खरश् चेत्य् उभय-साधाद् उभय-शब्दवाच्य इत्य् अर्थः । यद् वा, गवाम् अपि तृणादि-भार-वाहको गर्दभः-बृहस्पति-संहितायां तु---

> अज्ञात-भगवद्-धर्म-मन्त्र-विज्ञान-संविदः । >
> नरास् ते गोखरा ज्ञेया अपि भूपाल-वन्दिताः ॥ इत्य् उक्तम् ।

अत्र **यस्यात्म-बुद्धिः** कुणप **एव** न त्व् अभिज्ञेष्व् इत्य् उक्त्या उभयत्रात्म-बुद्धयो **न** गोखरा इत्य् आयातम् । अभिज्ञेष्व् एवात्मादि-बुद्धयस् त्व् अतिश्रेष्ठा एवेति भावः । अत्र भौमे भगवत्-प्रतिमा-भिन्ने इति व्याख्येयम्---

> अर्चायाम् **एव** हरये पूजां यः श्रद्धयेहते । >
> न तद्-भक्तेषु चान्येषु स भक्तः प्राकृतः स्मृतः ॥\[भा।पु। > ११.२.४७\]

इत्य् **एव** दशोक्तेर् अभिज्ञेष्व् **इज्य-**बुद्ध्य-भावे\ऽपि तत्-प्रतिमा-सेविनः कनिष्ठ-भक्तत्वोक्तेः । एवं सलिल इत्य् अत्रापि गङ्गायम् उनादि-भिन्ने इति व्याख्येयम् । तादृश-वचन-परः-सहस्रेभ्य इति ॥१३॥


______


**॥ १०.८४.१४ ॥**

**श्री-शुक उवाच---**

निशम्येत्थं भगवतः कृष्णस्याकु[^१०७]ण्ठ-मेधसः ।

[^१०७]: अकुण्ठम् अपरिच्छिन्नं ज्ञानं यस्य।


वचो दुरन्वयं विप्रास् तूष्णीम् आसन् भ्रमद्-धियः ॥

**श्रीधर-स्वामी (भावार्थ-दीपिका) :** दुरन्वयम् अननुरूपम् । भ्रमन्त्य् अनवस्थिता बुद्धिर् येषां ते ॥१४॥


______


**वंशीधरः (भावार्थ-दीपिका-प्रकाशः) :** अकुण्ठ-मेधसो\ऽप्रति-हत-ज्ञानस्य । अननुरूपं दुर्ज्ञेयाभिप्रायम् ॥१४॥


______


**श्रीनाथ-चक्रवर्ती (चैतन्य-मत-मञ्जुषा) : वचो** **दुरन्वयं** दुर्ज्ञेयम् । किं स्तौति किं निन्दतीति भ्रमन्ती धीर् येषां ते भ्रमन्**-धियः** सन्तः **तूष्णीमासन्** । यदि वचसोऽर्थानज्ञास्यन्, तदा प्रत्य् उत्तरमदास्यन् ॥१४॥


______


**सनातन-गोस्वामी (बृहद्-वैष्णव-तोषणी) : भगवतः** साक्षात्-परमेश्वरस्य तत्रापि कृष्णस्याशेषैश्वर्य-प्रकटनपरस्य अतो\ऽकुण्ठ-मेधसो\ऽपरिच्छिन्न-बुद्धेर् अपि । इत्थम् ईदृशं कर्मासक्त-जीवस्य् एव **वचो** निशम्य विशेषेण प्रान्ति सर्व-वेदार्थ-तत्त्वोपदेशेन सर्वेषां ज्ञानं पूरयन्तीति विप्रा अपि **भ्रम-द्धियः** सन्तः । अन्यत् तैर् व्याख्यातम् ।

यद् वा, दुरन्वयम् असम्बद्धम् । परमेश्वरस्य कर्म-परजीव-साम्योक्तेर् असंलग्नत्वात् । अतस् तात्पर्यावधारणाशक्त्या भ्रमदियः संशयाकुलचित्ताः । अन्यत् समानम् ॥१४॥


______


**जीव-गोस्वामी (लघु-वैष्णव-तोषणी) :** भगवतस् तत्रापि कृष्णस्येति स्वयं भगवत इत्य् अर्थः । अतो **अकुण्ठ-मेधसः** अपरिच्छिन्न-ज्ञानस्यापि इत्थम् ईदृशं दुरन्वयम् असम्बद्धं कर्म-पर-जीव-सदृशोक्तेः । स्वयं च **विप्रास्** तन्-महिम-विद्वांसः अतस् तात्पर्यावधारणाशक्त्या **भ्रम-द्धियः** संशयाकुल-चित्ताः ॥१४॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**जीव-गोस्वामी (बृहत्-क्रम-सन्दर्भः) : वचो** दुरन्वयम् इत्य्-आदि । **दुरन्वयं** दुर्बोधं किमस्मान् स्तौति किमुह सतीति सर्वेषां धीविभ्रमो जात इत्य् अर्थः । एवं च **भ्रमद्धियः** सन्तस् **तूष्णीम् आसन्न्** इति शेषः ॥१४-१७॥


______


**विश्वनाथ-चक्रवर्ती (सारार्थ-दर्शिणी) :** वचः अहो वयं जन्म-भृत इत्य्-आदिकं **दुरन्वयं** तद् अननुरूपत्वाद्-दुर्गमम् ॥१४॥


______


**॥ १०.८४.१५ ॥**

चिरं विमृश्य मुनय ईश्वरस्येशितव्यताम् ।

जन-सङ्ग्रह इत्य् ऊचुः स्मयन्तस् तं जगद्-गुरुम् ॥

**श्रीधर-स्वामी (भावार्थ-दीपिका) :** ईशितव्यताम् अनीश्वरतां कर्माधिकारितां **जन**-**सङ्ग्रह**-मात्रम् एतद् **इत्य्** **ऊचुः** । स्मयन्तो हसन्तः ॥१५॥


______


**वंशीधरः (भावार्थ-दीपिका-प्रकाशः) : तं** श्री-कृष्णम् । ईशितव्यस्त्व् अनीशत्वे दास्ये च परिकीर्तितः इति । **जगद्**-गुरुं जगच्-छास्तारम् ॥१५॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** ईशितव्यतां **चिरं** **विमृश्य** विचार्य स्मयन्तः पश्चाद्-विज्ञाय तद्-वचन-भङ्ग्या स्मयमानाः सन्तः । **जन-**सङ्ग्रहो लोक-शिक्षणम् इतम् **ऊचुः** । **जन**-सङ्ग्रहे हेतुः---जगतां **गुरुम्** इति । अन्यत् तैर् व्याख्यातम्

______


यद् वा, ईशितव्यतां जीवव्यवहारादिकम् इदं **जन-सङ्ग्रह** इति **विमृश्य** अतस् तद्वचस् तात्पर्य-ज्ञानेन किं वा, सर्व-सद्-गुण-निधेर् विनय-स्वभावाद् एवेति **विमृश्य** भक्त्य् एषद्धसन्तः---ईश्वरे साक्षाद् उच्चहासस्यायोग्यत्वात् । तम् ऊचुर् वक्ष्यमाणम् ॥१५॥


______


**जीव-गोस्वामी (लघु-वैष्णव-तोषणी) :** ईशितव्यतां **चिरं** **विमृश्य** नैश्वर्याभावान् न प्रतिष्ठालोभान्नाज्ञानाद् वा खल्व् इदं किन्तु परम-साद्गुण्येन नर-लीलोचितविनय एवेति विचार्य स्मयन्तः साश्चर्यं सलज्जं सानन्दं परस्परं वीक्ष्य स्मयमाना एव **जन-**सङ्ग्रहो लोक-शिक्षणम् इति जनानां भक्तानां **सङ्ग्रह** आकर्षणम् इति वा तम् **ऊचुः** **जन-**सङ्ग्रहे हेतुः जगतां गुरुं सर्व-साद्-गुण्य-प्रवर्तकम् इति ॥१५॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** ईश्वरस्य मुनिषु ईशितव्यत्वं **चिरं-विमृश्य** तत्रोपपत्तिम् अपश्यन्तो **जन**-सङ्ग्रहो धर्म-स्थापकस्य भगवतो लोक-शिक्षणार्थम् एवेदं वचनावरणादिकम् **इत्य् ऊचुः** । तत्र हेतुः---**जगद्-गुरुम्** इति ॥१५॥


______


**॥ १०.८४.१६ ॥**

**श्री-मुनय ऊचुः---**

यन्-मायया तत्त्व-विद्-उत्तमा वयं

विमोहिता विश्व-सृजाम् अधीश्वराः ।

यद् ईशि[^१०८]तव्यायति गूठ ईहया

[^१०८]: परस्मै-पदम् आर्षम्।


अहो विचित्रं भगवद्-विचेष्टितम् ॥

**श्रीधर-स्वामी (भावार्थ-दीपिका) :** अ[^१०९]नन्**वयं** विवृण्वन्त आहुर् द्वाभ्याम्, **यन्** माययेति । **तत्त्व**-वित्सूत्तमा अपि वयम् । कासौ माया यया **विमोहिता** इति ताम् आहुः, यद् इति । यद् यस्माद् **ईहया** नर-चेष्टितेन गूढः सन्न् ईशितव्यायत्य् अनीश्वर-वद् आचरति भवान् । नन्व् अहम् ईश्वरश् चेत् किम् इत्य् एवम् आचरेयं तत्राहुः, **अहो** इति । भगवतस् तव विचेष्टितं विचित्रम् अतर्क्यम् ॥१६॥

[^१०९]: दुरन्वयम् इति पाठः।



______


**वंशीधरः (भावार्थ-दीपिका-प्रकाशः) :** तां मायाम् । अत्राशङ्कते---नन्व् इति । तत्राक्षेपे । विचेष्टितं लीला ॥१६॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** कथम् ऊचुस् तदाह---**यन्**-माययेति पञ्चभिः । यस्य **मायया** तस्य भगवतो **विचेष्टितम्** इत्य् अन्वयः । **विश्व**-सृजां मरीयादि-प्रजा-पतीनां मध्ये **अधीश्वराः** परम-श्रेष्ठा अपि विशेषेण मूर्ख-प्रजभ्यो\ऽप्य् आधिक्येन मोहिताः । तत्त्व-विदुत्तमत्वादि-महाभिमानात् । यद् वा, विमोहितत्वाद् एव **विश्व-सृजाम्** अधीश्वरा महा-प्रजा-पत्यभिमानिन इत्य् अर्थः । **अहो** आश्चर्ये । अन्यत् तैर् व्याख्यातम् ।

यद् वा, गूढो वेद-दुर्वेदो\ऽपि भगवान् **ईहया** विविधलीलया **ईशितव्यायति** जीव-वद् आचरति । अन्यथा **ईहया** बहु-व्यापारेण गूढ आच्छन्न-ज्ञानः सन् यस्य **मायया** ईशितव्यो भृत्यस् तद्-वद् आचरति च जनः सर्वो\ऽयम् । ननु किम् अर्थं मायां प्राप्नुयाम्? तत्राह---**अहो** इति खेदे । अन्यत् समानम् ॥१६॥


______


**जीव-गोस्वामी (लघु-वैष्णव-तोषणी) :** पुनश् चोचुर् इत्य् आह---श्री-मुनय ऊचुर् इति । कथम् ऊचुस् तत्राह---**यन्-**माययेति पञ्चभिः । तत्र दुरन्वयत्वं विवृण्वते द्वाभ्याम् । यस्य **मायया** अतर्क्य-शक्त्या **वयं** मोहिताः तस्य भगवतो **विचेष्टितम्** इत्य् अर्थः । तत्त्वेति विश्वेति । तत्-तद्-रूपत्वेन सर्वैर्ज्ञाता अपीत्य् अर्थः । अन्यत्-तैः । यद् वा, गूढः वेद-दुर्वेदो\ऽपि भगवान् **ईहया** विविध-लीलया **ईशितव्यायति** जीववद् आचरति । परस्मै-पदम् आर्षम् ॥१६॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** स्वयं परमेश्वरो\ऽपि भगवान् ईशितव्यायते **ईहया** नर-चेष्टया हेतुना गूढः दुर्लक्ष्यः सन् एतद् एव विचेष्टितं भगवत्-परम-यशस्करम् इत्य् अर्थः । भगं श्री-काम-माहात्म्य-वीर्य-यत्नार्ककीर्तिषु इत्य् अमरः ॥१६॥


______


**॥ १०.८४.१७ ॥**

अनीह एतद् बहुधैक आत्मना

सृजत्य् अवत्य् अत्ति न[^११०] बध्यते यथा ।

[^११०]: न तत्र वध्यते, न वुध्यते यथा इति पाठौ।


भौमैर् हि भूमिर् बहु-नाम-रूपिणी

अहो विभूम्नश् चरितं विडम्बनम् ॥

**श्रीधर-स्वामी (भावार्थ-दीपिका) :** भगवत्त्वम् एवाहुः, **अनीह** इति । अनीहोऽक्रिय एव । **आत्मना** स्वरूप-मात्रेण । ब[^१११]हुधेत्य् अत्र दृष्टान्तः, **यथा** **भौमैर्** इति । **भौमैर्** घटादि-विकारैर् उपलक्षिता, वाचारम्भणं विकारो **नाम**-धेयं मृत्तिकेत्य् एव सत्यम् इति श्रुतेः । ननु कथम् अहं जगत्-सृष्ट्य्-आदि-कर्ता वसुदेव-पुत्रत्वाद् इति तत्राहुः, **अहो** इति । विभूम्नः परिपूर्णस्य तद् एवं जन्मादि **चरितं** **विडम्बनम्** अनुकरण-मात्रं नतु तत्त्वम् इति ।

[^१११]: बहुधा तत्-तद्-ब्रह्माण्डादि-भेदेन नाना-विधतया।



______


**वंशीधरः (भावार्थ-दीपिका-प्रकाशः) :** सृष्ट्यादि-कर्तृत्वम् आक्षिपति-नन्व् इति ॥१७॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** अनीहो घटादि-निर्माणे कुम्भकारादि-वद्-बाह्यचेष्टायुतः सन्-इच्छा-मात्रेणैव तत्-तत्-सिद्धेः । यद् वा, तच्-चात्मना स्वयम् एव अन्य-नैरपेक्ष्येण इत्य् अर्थः ।

तथापि न वध्यत तत्-तत्-कर्मभिः । हि निश्चितम् । **अहो** हर्षे । विभूम्नः परिपूर्णस्य ।

ननु पूर्णश्चेत् तर्हि कथं जरासन्धादितः पलायेः? तत्राह---विडम्बनं चरितम् । चरितेन तान् विडम्बयसीत्य् अर्थः । अन्यत् तैर् व्याख्यातम् ।

यद् वा, **यथा** यथावत् इत्य् अबन्धने सम्यक्तोक्ता। हि यतः भौमर् **बहुनाम् अरूपिणी** भूर् अपि तैर्न **बध्यते**, विक्रियां नापाद्यते । ननु सृष्ट्य्-आदिना मे किं **नाम** प्रयोजनम्? सर्व-जीव-हितार्थम् इत्य् आहुः-**अहो** इति । **चरितं** सृष्ट्यादिकम्, डलयोरेकत्वात् विलम्बनं-सर्व-जीवानाम् अवलम्बनम् इत्य् अर्थः । अन्यत्-समानम् ॥१७॥


______


**जीव-गोस्वामी (लघु-वैष्णव-तोषणी) :** नैवम् अधुनैव किन्तु सर्व-दैवेत्य् आहुः---स्वयम् एकः कर्त्रन्तर-सहाय-रहितः । तत्राप्य् **आत्मना** करणान्तर-सहाय-रहितेन स्वरूपेणैव तत्राप्य् अनीहः क्रिया-परिणामाभ्यां विकाररहितो भवान् **एतद्**-विश्वम् अपि सृजतीत्य्-आदि तत्रापि **बहु-**धेति तत्-तद्-ब्रह्माण्ड-भेदेन काल-भेदेन च विचित्रतय इत्य् अर्थः ।

तच् च स्वस्याज्ञान-विषयाश्रयत्वासम्भवात् परिणामेनैवेत्य् आहुः---**यथा** **भौमैर्** इति । अथ च न **बध्यते** तत्-तद्-दोषेण लिप्तो न भवति तस्माद् **अहो** विभूम्नः परम-पूर्णस्य तव **चरितं** **विडम्बनम्** अस्माद्-ऋशबुद्धि-तिरस्कारकम् इत्य् अर्थः

______


श्रुतेस् तु शब्द-मूलत्वात् \[ब्र।सू। २.१.२७\] इति न्यायेनाचिन्त्य-शक्तित्वाद् इति भावः ॥१७॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** तवैश्वर्यम् अनैश्वर्यं च दुर्गमत्वाद् अपारम् इत्य् आहुः---**अनीह** इति । एतत् जगत् **बहु-**विधम् **आत्मना** स्वेनैव सृजति भगवान् एक एव **बहुनाम**-रूपं जगद्-भवतीत्य् अत्र दृष्टान्तः । **यथा** **भूमिर्** एकापि भौमैः घट-पटादिभिः **अहो** अद्भुतं विभूम्नः पूर्ण-परमेश्वरस्यापि तव चरित्रं विप्राराधनादि-लक्षणम् ईशितव्यत्व-गमकं **विडम्बनम्** ईशितव्यस्यानुकरणम् एव ॥१७॥


______


**॥ १०.८४.१८ ॥**

अथा[^११२]पि काले स्व-जनाभिगुप्तये

[^११२]: अथापि अतर्क्य-शक्तिर् अपि।


बिभर्षि सत्त्वं खल-निग्रहाय च ।

स्व-लीलया वेद-पथं सनातनं

वर्णाश्रमात्मा पुरुषः परो भवान् ॥

**श्रीधर-स्वामी (भावार्थ-दीपिका) :** जन-सङ्ग्रहम् आहुः, अथापीति त्रिभिः । **सत्त्वं** शुद्ध-सत्त्वात्मकं रूपं बिभिर्षि । **स्व-लीलया** आचारेण **वेद**-**पथं** च **बिभर्षि** ॥१८॥


______


**वंशीधरः (भावार्थ-दीपिका-प्रकाशः) : काले** सज्जनोपप्लव-समये । वर्णाश्रमाणाम् आत्मा नियन्ता तत्-तद्-धर्म-प्रवर्तकः ॥१८॥


______


**श्रीनाथ-चक्रवर्ती (चैतन्य-मत-मञ्जुषा) :** अथापीत्य्-आदि---**सत्त्वं** सपरात्परत्वं **स्व**-**लीलया** **स्व-जनाभि-गुप्तये** **वेद-पथं** विभर्षि **वर्णाश्रमात्मा** सन्, अतो **भवान्** परः **पुरुषः** पुरुषोत्तम एव ॥१८॥


______


**सनातन-गोस्वामी (बृहद्-वैष्णव-तोषणी) :** अथापीति यद्यपि सृष्ट्याद्य् अर्थं रज आदि-गुणत्रयं **बिभर्षि** । तथापि **काले** पालन-समये सत्त्वम् एव गुणं **बिभर्षि** पालयसीत्य् अर्थः । किम् अर्थम्? स्वजनाः साधवस् तेषाम् अभितः सद्-धर्म-प्रवर्तनादिना गुप्तये रक्षायै अत एव खलानां वधादिना **निग्रहाय** । **सनातनं** त्वद्-रूपम् । तथा चोक्तं षष्ठ-स्कन्धे यमदूतैः वेदो नारायणः साक्षात् \[भा।पु ६.१.४०\] इति । यद् वा, **सनातनं** सदा वर्तमानम् । इत्य् अवश्य-परिपाल्यतोक्ता । यद् वा, षणु दाने सनः सर्व-श्रेयोदानम् । तम् आतनोतीति तथा तम् । अतो वर्णाश्रमाणाम् आत्मा प्रवर्तको **भवान्** एव । यतः परः **पुरुषः** परमेश्वरः अन्तर्यामितया सर्वेन्द्रिय-प्रवर्तनेन विचित्रावतारैश् च पाषण्डादि-विघ्न-निरसनेनान्तर्बहिश् च पालकत्वम् उक्तम् । स्व-सर्व-जीव-हितार्थम् इत्य् एतत्-पक्षे । पक्षे **च**---अथ अतः । अपि एव । अत एव । **काले** यथाकालम् । **सत्त्वं** चित्तं **बिभर्षि** धत्से । किं वा, **सत्त्वं** सतां विद्यमानतां **बिभर्षि** । प्रत्यक्षो भवसीत्य् अर्थः । स्वजना भक्ताः । खलाः अभक्ताः । अत एव **वेद-पथं** च बिभर्षीति ॥१८॥


______


**जीव-गोस्वामी (लघु-वैष्णव-तोषणी) :** यद्यप्य् एवं दुस्तर्क-शक्तिरसि तथापि **काले** स्वजनोद्भव-समये **स्व-जनाभिगुप्तये** यः **खल**-निग्रहस् तस्मै **सत्त्वं** स्वयम् अपि प्राकट्यं **बिभर्षि** तत्र च **स्व-लीलया** वर्णाश्रमस्यात्मा प्रवर्तकः सन् **सनातनं** **वेद-पथं** **बिभर्षि** पुष्णासि । तद् एतद् अपि दुरन्वयम् इति भावः । तच् च किं विचार्यं यतः परः सर्व-बुद्धि-पद्धतिम् अतीतः पुरुषो **भवान्** ॥१८॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**जीव-गोस्वामी (बृहत्-क्रम-सन्दर्भः) :** अथापीत्य्-आदि । सत्यम् इति स परापरत्वेन प्रसिद्धस् त्वं स्वया **लीलया** स्व-**जनाभिगुप्तये** **वेद\[पथं** **बिभर्षि** **वर्णाश्रमात्मा** सन् वर्णः क्षत्रियः आश्रमो गृहस्थः तत्र तत्रात्मा यत्नो यस्य आत्मा यत्नो धृतिर् बुद्धिः स्वभावो ब्रह्म-विग्रहे । इत्य्-आदि अन्यथा स्वजनानां यादवानां भक्तानां च अभि-गुप्तिर् न स्यात् । वस्तुतस् तु **भवान्** परः **पुरुषः** ॥१८॥


______


**विश्वनाथ-चक्रवर्ती (सारार्थ-दर्शिणी) :** तद् अनुकरणं च शिष्ट-पालन-दुष्ट-निग्रह-धर्म-स्थापनाद्य् अर्थम् इत्य् आहुः---त्रिभिः । **अथापि** पूर्ण-परमेश्वरत्वे\ऽपि **सत्त्वं** शुद्ध-सत्त्वात्मकं रूपं **बिभर्षि** **स्व**-**लीलया** स्वाचरणेन **वेद-पथं** च **बिभर्षि** । यतो वर्णाश्रमाणाम् आत्मा प्रवर्तकः भवांस् तु परः **पुरुषः** तादृशत्वत् स्वरूपेषु मध्ये मुख्यः ॥१८॥


______


**॥ १०.८४.१९ ॥**

ब्रह्म ते हृदयं शुक्लं तपः-स्वाध्याय-संयमैः ।

यत्रोपलब्धं सद् व्यक्तम् अव्यक्तं च ततः परम् ॥

**श्रीधर-स्वामी (भावार्थ-दीपिका) :** अत एव ब्राह्मणेषु बहुमानम् अपि करोषीति स-हेतुकम् आहुः, ब्रह्मेति । **ब्रह्म** वेदाख्यं **शुक्लं** शुद्धं **ते** हृदयम् अन्तरङ्गं रूपम् आकुत इत्य् अत आहुः, यत्रेति । यत्र ब्रह्मणि व्यक्तं कार्यम्, **अव्यक्तं** कारणं **ततः** परं सत् सन् मात्रं **ब्रह्म** च तप-आदिभिर् उपलब्धं तद् **ब्रह्म** ॥१९॥


______


**वंशीधरः (भावार्थ-दीपिका-प्रकाशः) :** अन्तरङ्ग-रूपं वेदो नारायणः साक्षात् \[भा।पु। ६.१.४०\] भग्स् ११६ इति स्मृतेः । अन्तरङ्ग-रूपत्वे हेतुम् आशङ्कते---कुत इति । ब्रह्मणि वेदे । **ततः** कार्यकारणात् । **ब्रह्म** परमात्मा । ब्राह्मणैर् इति शेषः । उपलब्धं साक्षाद्-दृष्टम् ॥१९॥


______


**श्रीनाथ-चक्रवर्ती (चैतन्य-मत-मञ्जुषा) :** ब्रह्मणोऽपि परस्त्वेम् एवेत्य् आह---**ब्रह्म** **ते** हृदयम् अन्तः-करण-रूपं, हृत् अयते इति हृदयम् । **ब्रह्म** कीदृशं? **शुक्लं** शुद्धं यत्र ब्रह्मणि कार्यम् **अव्यक्तं** कारणञ् च तप आदिभिर् उपलब्धं सत् सन्मात्रं ततस् तस्मात् परं परमं पदम् एव तद् इत्य् अर्थः । यद् वा, व्यक्तं कार्यम् **अव्यक्तं** कारणं **ततः** परञ् च यत् सत् **ब्रह्म** **तपः-स्वाध्याय**-संयमैर् यत्र त्वयि उपलब्ध-मतस् तय्य् एव **ब्रह्म**, **ततः**[^११३] परं न भवति ॥१९॥

[^११३]: तत्तः \[क\] ।



______


**सनातन-गोस्वामी (बृहद्-वैष्णव-तोषणी) :** सनातनत्वम् एव दर्शयन्तो विप्र-कुल-सम्मानने हेतुम् आहुः---ब्रह्मेति द्वाभ्याम् । **तपः** स्व-धर्मः स्वाध्यायो वेदाभ्यासः । संयमो व्रतादिः । तैः कृत्वा उपलब्धं ज्ञातं साधुभिः स्वाध्यायस्य तपो\ऽन्तर्-गतत्वे\ऽपि पृथग् उक्तिः प्रस्तावानुसारेण तद् आधिक्यापेक्षया । अन्यत् तैर् व्याख्यातम् ।

यद् वा, व्यक्तं स्वर्गादि । **अव्यक्तं** निर्वाणम् । **ततः** **परम्** उत्कृष्टं श्री-भगवद्-भक्त्यादि । तत्तत् साधनम् इत्य् अर्थः । यत्र यस्मिन् विषये उपलब्धं प्राप्तम्, आयुर् घृतम् इतिवत् अथवा तप आदिभिर् विशिष्टं **ब्रह्म** विप्रकुलम् । अन्यत् समानम् ॥१९॥


______


**जीव-गोस्वामी (लघु-वैष्णव-तोषणी) :** ननु गोपयान्य् एव तान् स्वजनान् वेद-पथपोषणेन किं तत्राहुः---**ब्रह्म** वेदाख्यं शास्त्रं तेन शुद्धं केवलानुग्रहमयं यद्-धृदयं तद्-रूपम् एव यत्र वेदाख्य-ब्रह्मणि **तपः** सर्वम् अनुष्ठानं स्वाध्यायस् तद् अर्था सर्वा शिक्षा संयमः अन्यतो मनो-निवर्तनं सह सत् परं **ब्रह्म** व्यक्तं जगत् **अव्यक्तं** प्रकृतिः तेभ्यः परं श्री-भगवद् आख्यतत्त्वं चोपलब्धम् इति तत्-पोषणेनैव स्व-जन-पोषणम् इत्य् अर्थः ॥१९॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**जीव-गोस्वामी (बृहत्-क्रम-सन्दर्भः) : ब्रह्म** **ते** हृदयम् इत्य्-आदि । **ब्रह्म** वेदः तव **हृदयं** हृत् अयतीति तथा तव हृद्येव ब्रह्मास्ति त्वम् एव वेदवक्ता यत्र त्वयि व्यक्तं कार्यम् **अव्यक्तं** कारणं सत् वर्तमानं **तपः-स्वाध्याय-संयमैः** सह उपलब्धम् कीदृशम् **अव्यक्तं** **शुक्लं** शुद्धं **ततः** परं व्यक्ताव्यक्तयोः परं **ब्रह्म** त्वय्य् एवोपलब्धं त्वद्-भिन्नम् एतद् इत्य् अर्थः ॥१९॥


______


**विश्वनाथ-चक्रवर्ती (सारार्थ-दर्शिणी) :** यतो वेदस् तव प्रियः इत्य् आहुः---**ब्रह्म** वेदाख्यं **शुक्लं** शुद्धं **ते** **हृदयं** यत्र ब्रह्मणि व्यक्तं कार्यम् **अव्यक्तं** कारणं **ततः** परं सन्मात्रं **ब्रह्म** च तप-आदिभिर् उपलब्धम् ॥१९॥


______


**॥ १०.८४.२० ॥**

तस्माद् ब्रह्म-कुलं ब्रह्मन् शास्त्र-योनेस् त्वम् आत्मनः ।

सभाजयसि सद् धाम तद् ब्रह्मण्याग्रणीर् भवान् ॥

**श्रीधर-स्वामी (भावार्थ-दीपिका) : तस्माद्** देद-हृदयत्वाद् वेद-प्रवर्तकं ब्राह्मण-**कुलं शास्त्र**-योनेर् वेद-प्रमाणकस्य तव सद्-**धाम** श्रेष्ठम् उपलब्धि-स्थानं **सभाजयसि** संपूजयसि तत् **तस्माद्** एव कारणात् त्वं ब्रह्मण्यानाम् अग्रणीर् मुख्यस् तत् प्रवर्तकः सन् कर्माचरसीत्य् अर्थः ॥२०॥


______


**वंशीधरः (भावार्थ-दीपिका-प्रकाशः) :** उपलब्धि-स्थानं ब्राह्मण-कुलम् । ब्राह्मण-कुले एव त्वं लभ्यसे\ऽन्येषाम् अपि तवोपलब्धिर् **ब्रह्म-**द्वारैव तस्यैवोपदेशाधिकारात् । ब्राह्मणस्यैवाधिकारो धर्म-मात्रोपदेशने इति संहितोक्तेः । तत्-**तस्माद्-**ब्राह्मण-कुलस-भाजनाद् एव । तत्-प्रवर्तको वेद-मार्ग-प्रवर्तकः । इत्य् अर्थ इति---

> यदि ह्य् अहं न वर्तेयं जातु कर्मण्यतन्द्रितः । >
> मम वर्त्मानुवर्तन्ते मनुष्याः पार्थ सर्वशः ॥

इति श्री-मुखोक्तेर् इति भावः ॥२०॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** आत्मनस् तव सत् उत्कृष्टम् **धाम** अधिष्ठानम्। तत्र हेतुः---**शास्त्र-**योनेर् वेद-प्रवर्तकस्य वेद-प्रतिपाद्यस्य वा । किं च, । हे **ब्रह्मन्न्** इति वेदः साक्षात्**-त्वम्** एवेति भावः । ईदृश-वेदस्य धारणात् प्रवर्तनात् च **सद्-धाम** । अतः सभाजनं युक्तम् एवेति तात्पर्यम् ॥२०॥


______


**जीव-गोस्वामी (लघु-वैष्णव-तोषणी) :** ननु भवत्वेवम् अपि युष्मान् कथं पूजयामि तत्राहुः---**तस्माद्** इति । **तद्** एवं लोक-सङ्ग्रह इति यथोपक्रान्तं तथैवोपसंहृतम् इति भावः ॥२०॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) : शास्त्र-**योनेर् वेद-प्रमाणस्य **आत्मनः** स्वस्य **सद्**-**धाम** श्रेष्ठम् उपलब्धि-स्थानं **ब्रह्म-कुलं सभाजयसि** पूजयसि ॥२०॥


______


**॥ १०.८४.२१ ॥**

अद्य नो जन्म-साफल्यं विद्यायास् तपसो दृशः ।

त्वया सङ्गम्य सद्-गत्या यद् अन्तः श्रेयसां परः ॥

**श्रीधर-स्वामी (भावार्थ-दीपिका) :** तस्माद् ईश्वरस्य तवेदं जन-सङ्ग्रह-मात्रं, वयं तु तव सङ्गत्या कृतार्थी इत्य् आहुः---अद्येति षड्भिः । सतां **गत्या** **त्वया** **सङ्गम्य** सङ्गं प्राप्य । यद् यस्मात् त्वं **श्रेयसां** परोऽव[^११४]धिः ॥२१॥

[^११४]: अन्त्य-शब्दस्यार्थ्ऽवधिर् इति।



______


**वंशीधरः (भावार्थ-दीपिका-प्रकाशः) :** यतस् त्वं वेद-प्रवर्तकस् तस्माद् इत्य् अर्थः । **गत्या** प्राप्येन । न केवलं जन्मन एव **साफल्यं** किन्तु विद्यादेर् अपीत्य् आह---विद्याया इति ।

सा विद्या तन्-मतिर् यया \[४.२९.४९\],

तत् तपो यद् धरेः प्रियम् \[\]

तद् एव यत् पश्यति तद् धि चक्षुः \[१०.८०.४\] इत्य्-आद्य् उक्तेः ।

साफल्यम् इति समासान्तर्-गतम् अप्य् अन्यत्रान्वेति भीष्म-द्रोण-प्रमुखतः सर्वेषां च महीक्षिताम् इतिवत् । **श्रेयसां** कल्याणानां श्रेयो मुक्तौ शुभे धर्मे\ऽतिप्रशस्ते च वाच्यवत् इति मेदिनी । परो\ऽवधिः । श्रेयसाम् इह सर्वेषाम् आत्मा ह्य् अवधिर् अर्थतः । इत्य् उक्तेः ॥२१॥


______


**श्रीनाथ-चक्रवर्ती (चैतन्य-मत-मञ्जुषा) :** यद् **अन्तः** **श्रेयसां** **परः** परो भागः यतस् त्वेम् एव अन्तोऽवधिभूत इत्य् अर्थः ॥२१॥


______


**सनातन-गोस्वामी (बृहद्-वैष्णव-तोषणी) :** जन्मनः **साफल्यं** विद्यादीनां च **साफल्यं** वृत्तम् । यद् वा, अद्यैव जन्माभूत्, **जन्म**-फलोदयात् । अन्यथा जन्मनो वैयर्थ्येनाभावे पर्यवसानम् इति भवः । जन्मादीनां यथोत्तरं फलं च तत्र **तपसो** दृक्-फलकत्वम् । दृक्-फल-भगवत्-साक्षात्कार-सिद्ध्यैव सम्यक् तत्-फल-सिद्धेः । सतां भक्तानाम् एव **गत्या** प्राप्येण **परः** परमो\ऽन्तो\ऽवधिः । अन्यत् तैर् व्याख्यातम् ।

यद् वा, **श्रेयसां** फलानां मध्ये पर उत्कृष्टस् त्वत्-पादाब्ज-प्रेमा यद् अन्तो यन्-निष्ठः यत्-प्रसादाल्लभ्यत इत्य् अर्थः । अन्यत् समानम् ॥२१॥


______


**जीव-गोस्वामी (लघु-वैष्णव-तोषणी) :** भवत्व् एवं नाम किम् अस्माकम् अचिन्त्य-चिन्तनेन सम्प्रति स्वहृदयानन्दम् एव निवेदयाम् एत्य् आशयेनाहुः---अद्येति अद्येत्य् अजहल्-लक्षणया एतादृशे स्वयं भगवतो भवतः प्रकाशसमये अवतीर्णौ किलाद्य मे \[भा।पु। १०.८५.३०\] इति वक्ष्यमाण-श्री-देवकी-वचनात् एवम् अद्यैव नो\ऽस्माकं **जन्म-साफल्यं** वृत्तं तथास्माकं विद्यायाः वेदाद्य् अभ्यासस्य तपसस् ततो जातस्य परोक्ष-ज्ञानस्य दृशश् चापरोक्ष-ज्ञानस्य **जन्म-साफल्यं** जातं किं कृत्वा **त्वया** सतां विदुषां **गत्या** परमाश्रयेण सह सङ्गत्य मिलित्वा ।

ननु भवन्तो ब्रह्मानुभविनः विचित्रमद्-आविर्भावानां द्रष्टारश् च कथं ममैवाविर्भाव-समये जन्मादि-**साफल्यं** वर्णयथ तत्राहुः---यत् य एव **श्रेयसां** सर्व-पुरुषार्थानां परो\ऽतः परमावधिर् इति तथा च श्री-मद् उद्धव-वचनं यन्-मर्त्य-लीलौपयिकम् \[भा।पु। ३.२.१२\] इत्य्-आदि ॥२१॥


______


**जीव-गोस्वामी (क्रम-सन्दर्भः) :** अद्येति ॥२१॥


______


**जीव-गोस्वामी (बृहत्-क्रम-सन्दर्भः) :** यद् **अन्तः-श्रेयसां** पर इति **श्रेयसां** **परः** परो भाग्यो **यदन्तः** यः स्वयम् एव त्वत्-सङ्गो वा अन्तो\ऽवधिर् इत्य् अर्थः ॥२१-२९॥

**प्रीति-सन्दर्भ ७८-** अथ श्री-कृष्णे स्वयं भगवत्य् एवाविर्भाव-पूर्णत्व-दर्शनेन तस्याः पूर्णत्वं दर्शयति---अद्येति । सतां त्वद्-एक-निष्ठानां तद्-विशेषाणां **गत्या** **त्वया** श्री-कृष्ण-आख्येन **सङ्गम्य** नोऽस्माकं वशिष्ठ-चतुः-सन-वामदेव-मार्कण्डेय-नारद-कृष्ण-द्वैपायनादीनां ब्रह्मानुभवतां भगवदीय-नाना-भक्ति-रस-विदां दृष्ट-नाना-भगवद्-आविर्भावानाम् अपि **अद्य** ईदृश-प्राकट्यावच्छिन्नेऽस्मिन्न् एवावसरे जन्मनः **साफल्यं** जातम् । यद् एव **साफल्यं** पूर्व-लब्धानां तत्-तद्-आविर्भाव-जात-तत्-तत्-साफल्य-रूपाणां **श्रेयसां** परम-पुरुषार्थानां परोऽन्तरः परमोऽवधिर् इति ॥२१॥


______


**विश्वनाथ-चक्रवर्ती (सारार्थ-दर्शिणी) : त्वया** **सद्गत्या** **सद्-**गति-स्वरूपेण सह **सङ्गम्य** सङ्गं प्राप्य वर्तमानानां नो\ऽस्माकं विद्यादि**-साफल्यं** यत् यस्मात् त्वं श्रेयेसां **परः** अन्तो\ऽवधिः सीमा ॥२१॥


______


**॥ १०.८४.२२ ॥**

नमस् तस्मै भगवते कृष्णायाकुण्ठ-मेधसे ।

स्व-योगमाय[^११५]याच्छन्न-महिम्ने परमात्मने ॥

[^११५]: स्व-योग-माययापि न छन्नो महिमा यस्य तस्मै।


**श्रीधर-स्वामी (भावार्थ-दीपिका) :** तस्माद् ईश्वरस्य तवेदं जन-सङ्ग्रह-मात्रं, वयं तु तव सङ्गत्या कृतार्था इत्य् आहुः, अद्येति षड्भिः । सतां गत्या त्वया सङ्गम्य सङ्गं प्राप्य । यद् यस्मात् त्वं श्रेयसां परोऽवधिः ॥२२॥


______


**वंशीधरः (भावार्थ-दीपिका-प्रकाशः) :** महिमा स्वरूपम् ॥२२॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** एवम् आत्म-महा-धन्यताम् अननेन भक्त्य् उद्रेकात् प्रणमन्ति-नम इति । तुभ्यम् इति शेषः । साक्षात्-तद् अनुक्तिर् भक्ति-भरोदयाद् एव । स्वकीयया असाधारणया योग-माययापि न छन्नो नावृतो महिमा यस्य **तस्मै** । अशेषैश्वर्य-प्रकटनात् । स्वयोग-माययाच्छन्नो महिमा येनेति वा । यद् वा, स्वेन तया योगो भक्तानां संयोगो यया मायया कृपया कृत्वा अच्छन्न-**महिम्ने** । अत एव **परमात्मने** सर्वेषां परम-प्रियतमाय ॥२२॥


______


**जीव-गोस्वामी (लघु-वैष्णव-तोषणी) :** एवं तन्-माहात्म्यभर-चमत्कारेण भक्त्य् उद्रेकात्-प्रणमन्ति ननु इति । तुभ्यम् इति शेषः । साक्षात्-तद् अनुक्ति-भक्तिभरोदयाद् एव **तस्मै** सर्वागोचराय यतो **भगवते** कृष्णाय सर्वतो\ऽपराय इत्य् अर्थः । स्वयं त्व् अकुण्ठ-**मेधसे** सदा सर्वत्रानवच्छिन्न-ज्ञानाय एवं चेत्तर्हि कथम् अत्र नित्यम् एव न तिष्ठथ तत्राहुः---स्वयोगेति ।

नाहं प्रकाशः सर्वस्य योग-माया-समावृतः \[गी। ७.२५\] । इति न्यायेन यन्-मायया तत्त्व-विदुत्तमा वयं विमोहितः \[भा।पु। १०.८४.१६\] । इत्य् उक्तरीत्या च नैतादृशं ज्ञानं सदा तिष्ठतीति भावः । तर्ह्य् अधुना कथं जातं तत्राहुः---**परमात्मने** इति । तवैवानुग्रहमया प्रेरणयेति भावः ॥२२॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** तस्मात् त्वं लोक-सङ्ग्रहार्थम् अस्मान् स्तुहि प्रणम वा वयं तु त्वाम् इष्ट-देवं **नमस्** कुर्म एवेति प्रणमन्ति---नम इति ॥२२॥


______


**॥ १०.८४.२३ ॥**

न यं[^११६] विदन्त्य् अमी भूपा एकारामाश् च वृष्णयः ।

[^११६]: यद् वा भूपादयोऽतिधन्याः यं त्वाम् अनु एते मायाजवनिकाच्छन्नं
    न विदन्ति, किन्त्वनावृत-ब्रह्म-स्वरूपम् एव । अच्छन्नत्वेऽपि
    आत्मानं निर्विशेष-मात्रं न पश्यन्ति किन्तु स्व-गुण-रूपम् अपि कालम्
    ईश्वरम् अपि नैव, किन्तु स्निग्धवान्-वकुल-वकुल-पत्वादि-रूपम्
    अपीति तोष्।


माया-जवनिकाच्छन्नम् आत्मानं कालम् ईश्वरम् ॥

**श्रीधर-स्वामी (भावार्थ-दीपिका) : एकस्मिन्न्** एव स्थाने **आरामो**[^११७] येषां, तेऽपि । **कालं** सृष्ट्य्-आदि-कारणम् । **ईश्वरं** नियन्तारम् ॥२३॥

[^११७]: अरामो विहार-भोजन-श्यनादिः।



______


**वंशीधरः (भावार्थ-दीपिका-प्रकाशः) :** *आराम* आवासः, आरामो वास-निलये क्रीडायाश् च वने तथा इति कोशात् । **यं** कृष्णम् ॥२३॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** एवम् अत्रत्या एव ते\ऽस्मत्तो\ऽपि महा-धन्या इत्य् आशयेनाहुः---नेति । एकस्मिन् त्वय्य् एवारमन्तीति तथा-भूताः सन्तो **यं** त्वाम् **आत्मानं** सर्व-व्यापकं ब्रह्मेति **कालं** सर्व-संहारकत्वेन भयङ्करम् इति **ईश्वरम्** इति च न **विदन्ति,** किन्तु श्री-देवकी-नन्दनं सर्व-प्रतिपालकं परम-प्रियम् इति जानन्तीत्य् अर्थः । कुतः? एषु **माया**-**यवनिकया अच्छन्नम्** अनावृतम् । ईशेषाभगवत्ता-प्रकटनाद् इति भावः ॥२३॥


______


**जीव-गोस्वामी (लघु-वैष्णव-तोषणी) :** अहो दूरस्थाः ! के वयं यं श्री-कृष्णाख्यं स्वयं भगवन्तम् अमी निकटस्थाः **भूपा** अपि तथा **एकारामाः** **वृष्णयो\ऽपि न विदन्ति** यावन्-महिमा तावत्त्वेनानुभवितुं न शक्नुवन्ति । ननु सततं सर्व-महिमाश्रयस्य प्रकट-स्थाननुभवे किं कारणं ? तत्राहुः---**मायेति** । तादृश-महिमाश्रयत्वे किं प्रमाणं ? तत्राहुः---**यवनिकेति** । तद्वत्-त्वद् इच्छयान्तरङ्गीकृतानाम् अनुभवो\ऽपि भवत्य् एवेति भावः । महिमानम् एवाहुः---**आत्मानं** ब्रह्म-रूपं कलयतीति **कालम्-**अन्तर्यामि-रूपम् **ईश्वरं** स्वयं भगवत्-स्वरूपम् इति ॥२३॥


______


**जीव-गोस्वामी (क्रम-सन्दर्भः) :** अहो दूरस्था के वयं **यं** कृष्णाख्यं भगवन्तम् अमी निकटस्था भूपा अपि तथा एकारामा वृष्णयो\ऽपि न वदन्ति । यावत् महिमा, तावत् तेनानुभवितुं न शक्नुवन्ति ।

ननु सततं सर्व-महिमाश्रयस्य प्रकटस्य अननुभवे किं कारणं अत्राहुः---मायेति । तर्हि तादृश-महिमाश्रयत्वे किं प्रमाणं तत्राहुः---यवनिकेति । तद्वत् त्वद्-इच्छया अन्तरङ्गीकृतानाम् अनुभवो\ऽपि भवत्य् एवेति भावः ।

महिमानम् एवाहुः---**आत्मानं** ब्रह्म-स्वरूपम् । कलयतीति **कालम्** अन्तर्यामि-रूपम् ईश्वरं स्वयं भगवत्-स्वरूपम् इति ॥२३॥


______


**जीव-गोस्वामी (बृहत्-क्रम-सन्दर्भः) :** अन्यस् तु त्वां न वेदैवेत्य् आहुः---यथेति द्वाभ्याम् । नाम-मात्रेति विशेषेण मिथ्यात्वम् उक्तम् । यत इन्द्रियाभातम् । हे ब्रह्मन्न् इति सर्व-व्यापकम् अपीत्य् अर्थः । अन्यत्-तैर् व्याख्यातम् । अथवा यतः शयानो\ऽपि पुरुष एषां वृष्णीनां कश्चित् पुमान् **आत्मानं** त्वाम् एव यथा यथावत् वेद न तु रहितं तद्-व्यतिरिक्तं परमन्यत् । कुतः? गुणानां त्वत्-कारुण्यादीनां तत्त्वं सत्यत्व-नित्यत्वादिकं पश्यति साक्षाद् अनुभवतीति तथा सः । यथावत्त्वम् एवाहुः---नामसु सर्व-सञ्ज्ञासु मात्रासु विषयेषु इन्द्रियेषु चाभ्यतं स्वयम् एव परिस्फुरितम् इति । यद् वा, नाम श्री-कृष्णादि-सञ्ज्ञा मीयते दृश्यत इति मात्रा रूपम् । इन्द्रियाणि च तैर् आभातम् एव श्यामसुन्दरं वेद न तु तै रहितं ब्रह्म-रूपम् इत्य् अर्थः ॥२४॥


______


**विश्वनाथ-चक्रवर्ती (सारार्थ-दर्शिणी) :** एतस्मिन् शय्यासनादावारमन्तीति ते **वृष्णयः** **आत्मानं** परम-प्रेमास्पदं **यं** त्वाम् ईश्वरं न विदन्ति **अमी** असाधवो भूपाः कालं स्वसंहर्तारं त्वाम् ईश्वरं न विदन्ति कुतः मायैव यवनिका तेषां ज्ञानस्यावरण-कारिका तया आच्छन्नं तत्र भूपेषु **माया** अविद्या वृष्णिषु योगमायेति विवेचनीयम् ॥२३॥


______


**॥ १०.८४.२४ ॥**

यथा शयानः पुरुष आत्मानं गुण-तत्त्व-दृक् ।

नाम-मात्रेन्द्रियाभातं न वेद रहितं परम् ॥

**श्रीधर-स्वामी (भावार्थ-दीपिका) :** एतत् सदृष्टान्तम् आहुः, यथेति । **शयानः** स्वप्नान् पश्यन् । **गुण**-**तत्त्व**-**दृक्** स्वप्न-विषयेषु **तत्त्व**-दृष्टिः । **नाम**-मात्रम् इन्द्रियेण मनसा आभातं सिंह-व्याध्रादि-रूपम् **आत्मानं** **वेद** तद् **रहितं** देव-दत्तादि-रूपम् **आत्मानं** **न** **वेद** **यथा** ॥२४॥


______


**वंशीधरः (भावार्थ-दीपिका-प्रकाशः) :** एतत् भगवत्-स्वरूपाज्ञानम् । तद्-**रहितं** सिंह-व्याघ्रादिभ्यो\ऽन्यम् ॥२४-२५॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** अन्यस्तु त्वां न वेदैवेत्य् आहुः---यथेति द्वाभ्याम् । नाम-मात्रेति विशेषेण मिथ्यात्वम् उक्तम्, यत इन्द्रियाभातम्, हे ब्रह्मन्न् इति सर्व-व्यापकम् अपीत्य् अर्थः । अन्यत् तैर् व्याख्यातम् ।

अथवा यतः शयानोऽपि पुरुष एषां वृष्णीनां कश्चित् पुमान् आत्मानं त्वाम् एव, यथा याथावत् वेद, न तु रहितं तद्-व्यतिरिक्तं परमन्यत् । कुतः ? गुणानाम् त्वत्-कारुण्यादिनां तत्त्वं सत्यत्व-नित्यत्वादिकं पश्यति साक्षाद् अनुभवतिति तथा सः । यथावत्त्वम् एवाहुः---नामसु सर्व-संज्ञासु मात्रासु विषयेषु इन्द्रियेषु चाभातं स्वयम् एव परिस्फुरितम् इति । यद् वा, नाम श्री-कृष्णादि-सञ्ज्ञा मीयते दृश्यत इति मात्रा रूपम्, इन्द्रियाणि च तैर् आभातम् एव श्यामसुन्द्रं वेद, न तु तै रहितं ब्रह्म-रूपम् इत्य् अर्थः ॥२४॥


______


**जीव-गोस्वामी (लघु-वैष्णव-तोषणी) :** अन्यस् त्व् अन्यथैव वेदेत्य् आहुः---यथेति युग्मकेन । तत् तु तैर् व्याख्यातम् । अथवायं व्याख्याक्रमः तादृशत्वे हेतुः स्वीयया असाधारणया योग-मायया आवरण-शक्त्यापि **न** छन्नो नावृतो महिमा यस्य तस्मै अशेषैश्वर्य-प्रकटनात् यद् वा, स्वेन भगवता योगः भक्तानां संयोगो यया तया मायया कृपया हेतुना अच्छन्न-महिम्ने अत एव परमात्मने सर्वेषां परम-प्रियतमाय एवम् अत्रत्या एते अस्मत्तो\ऽपि महा-धन्या इत्य् आहुः---यम् अमी सन्तत-समागमिनो भूयास् तथैकारामा वृष्णयश् च माया-यवनिकाच्छन्नं **न** विदनि **न** पश्यन्ति किन्तु प्रकट-स्व-स्वरूपत्वाद् अनाच्छन्नम् एव पश्यन्ति तद् अनाच्छन्नत्वम् अनुभूयापि **आत्मानं** निर्विशेष-ब्रह्म-स्वरूप-मात्रं **न** पश्यन्ति किन्तु तद् अतिक्रम्य सविशेष-तत्-स्वरूपम् अपि तादृशत्वम् अनुभूयापि कालम् अन्तर्यामि-स्वरूप-मात्रं **न** पश्यन्ति किन्तु तद् अतिक्रम्य तद् अंशि-श्री-भगवतः स्वरूपम् अपि तादृशत्वम् अनुभूयापि ईश्वरं परमेश्वर-स्वरूप-मात्रं न पश्यन्ति किन्तु सर्वं तत्-तद् अनुभवानन्दतिक्रमे तद् अप्य् अतिक्रम्य परम-स्निग्ध-बान्धव-कुलेश्वर-स्वरूपम् इति इत्थं सतां ब्रह्म-सुखानुभूत्या \[भा।पु। १०.१२.११\] इत्य्-आदि-न्यायेन राजन् पतिर् गुरुर् अलं भावतं यदूनाम् \[भा।पु। ५.६.१८\] इत्य्-आदि-न्यायेन च तत्र दृष्टान्तः **यथा** **गुण-तत्त्व-दृक्** विषयानुभविता जाग्रत्-स्वप्नावस्थः पुरुषः क्रमशस् तत्-तद् अनुभूयातिक्रम्य च **शयानः** सुषुप्तः सन् **आत्मानं** नाम्ना देवदत्तादिनाम-मात्राभिर् विषयानुभवैर् इन्द्रियैश् चाभातं न **वेद** किन्तु तत्-तद्-**रहितं** परं शुद्ध-सुख-स्वरूपं वेदेति । यस् तु मायया विभ्रम-चित्तः स त्वेवं न **वेद** माया-विभ्रमम् एवाहुः---**नाम-**मात्रेन्द्रियेहया । स्मृत्य् उपप्लवाद् इति अथवा शयानोऽपि पुरुषः वृष्णीनां मध्ये कश्चित्-पुमान् **आत्मानं** त्वां **यथा** **यथा-**वद्-वेद **न** तु **रहितं** तद्-व्यतिरिक्तं **परम्** अन्यत् कुतः गुणानां कारुण्यादीनां तत्त्वं सत्यत्व-नित्यत्वादिकं पश्यति साक्षाद् अनुभवतीति तथा सः यथावत्त्वम् एवाहुः---नामसु सर्व-सञ्ज्ञासु मात्रासु विषयेषु च आभातं स्वयम् एव परिस्फुरितम् इति एषां भगवत्-समाधिर् एव सुषप्तम् इति भावः । वक्ष्यते च शय्याशनाटनालाप \[भा।पु। १०.९०.८६\] इत्य्-आदि यद् वा, **नाम** श्री-कृष्णादि सञ्ज्ञ मीयते दृश्यत इति मात्रा-रूपम् इन्द्रियाणि च तैराभातम् एव श्याम-सुन्दरं **वेद** न तु तैः **रहितं** ब्रह्म-स्वरूपम् इत्य् अर्थः ॥२४॥


______


**जीव-गोस्वामी (क्रम-सन्दर्भः) :** अन्यस्त्वन्यथैव वेदेत्य् आह---यथेति युग्मकेन ॥२४-२६॥


______


**जीव-गोस्वामी (बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** किञ्चानेक**-नाम**-रूपात्मकम् इदं जगत् त्वमेक एव ततः परो\ऽपि भवसीति लोको\ऽयं न वेदेति सदृष्टान्तम् आहुर् यथेति द्वाभ्याम् । **यथा** पुरुषो जीवः **शयानः** स्वप्नान् पश्यन् **गुणतत्त्व-दृक्** स्वप्न-विषयेषु **तत्त्व**-दृष्टिः **नाम** व्याघ्रादि मात्रा तद्-रूपादि इन्द्रियं तच्-छ्रोत्रादि तैर् अभातं व्याघ्र-सर्प-राजादिकम् अनेक-**नाम**-रूपं **वेद** **न** तु तत्-तद्-रूपी भगवन्तम् अप्य् **आत्मानं** स्वरूपेण तद्-**रहितं** ततो भिन्नं परं केवलम् एकं **वेद** एवम् एव त्वा त्वाम् अयम् अज्ञानी जनो नामानि देव-मनुष्यादीनि मात्रास् तद्-रूपादयः इन्द्रियाणि तच्छ्रोत्रादीनि ईहास् तच्-चेष्टाश् च यतस्तया मायया भ्रमच्-चित्तः सन् न **वेद** त्वां जगद्-रूपेण बहुनाम् अरूपम् अपि स्वरूपेण ततो भिन्नं न जानातीत्य् अर्थः । स्मृत्य् उपप्लवात् विवेक-ध्वंसात्

॥२४-२५॥


______


**॥ १०.८४.२५ ॥**

ए[^११८]वं त्वा नाम-मात्रेषु विषयेष्व् इन्द्रियेहया ।

[^११८]: एवं त्वा यं जनो ब्रह्मन्-नाम-मात्रेन्द्रियेहया इति पाठः।


मायया विभ्रमच्-चित्तो न वेद स्मृत्य्-उपप्लवात् ॥

**श्रीधर-स्वामी (भावार्थ-दीपिका) : एवं त्वा** **त्वा**ं **नाम**-**मात्रेषु** स्वप्नादि-तुल्येषु **विषयेष्व्** इन्द्रियैर् या ईहा प्रवृत्तिः, सैव माया तया **विभ्रमच्**-**चित्तो** **न** **वेद** । स्मृतेर् विवेक-सोपप्लवान् नाशात् ॥२५॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः), श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** उपसंहरति-एवम् इति । **त्वा** त्वं प्रति अयं सर्वो\ऽपि जने वेदानां स्मृतीनां च धर्म-शास्त्राणाम् उपप्लवाद् अपि **नाम** प्राकाश्ये मात्रासु विषयेषु या इन्द्रियाणाम् ईहा प्रवृत्तिस्-तयापि **मायया** माया-रूपया **विभ्रमच्-चित्तो** **न** भवति, सदा त्वाम् अनुभवतीत्य् अर्थः ॥२५॥


______


**जीव-गोस्वामी (लघु-वैष्णव-तोषणी) :** उपसंहरति एवम् इति । **त्वा** त्वां प्रति अयं सर्वो\ऽपि जनः वेदानां स्मृतीनां धर्म-शास्त्राणां चोपप्लवाद् अपि **नाम-मात्रेषु** येषु केषुचित् विषयेषु या इन्द्रियाणाम् ईहा प्रवृत्तिस् तयापि मायाया माया-रूपया **विभ्रमच्-चित्तो** **न** भवति किन्तु **वेद** सदा त्वाम् अनुभवतीत्य् अर्थः । अत्र एकं **त्वा** **नाम-मात्रेषु** **विषयेष्व् इन्द्रियेहया** इति पाठो **न** स्वामि-सम्मतः स्वप्नादि-तुल्य-**विषयेष्व्** इति समस्तेन व्याख्यानात् किन्तु **एवं** त्वायं ब्रह्म-**नाम**-मात्रेन्द्रियेहया इत्य् एव तत्-सम्मत इति ज्ञेयम् ॥२५॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**॥ १०.८४.२६ ॥**

तस्याद्य ते ददृशिमाङ्घ्रिम् अघौघ-मर्ष-

तीर्थास्पदं हृदि कृतं सुविपक्व-योगैः ।

उत्सिक्त-भक्त्य्-उपहताशय-जीव-कोशा

आपुर् भवद्-गतिम् अथानुगृहाण भक्तान् ॥

**श्रीधर-स्वामी (भावार्थ-दीपिका) :** **अघौघस्य** **मर्षं** ना[^११९]शं करोति यद् गङ्गाख्यं **तीर्थं,** तस्य **आस्पदम्** आश्रयं **तेऽङ्घ्रिं सुविपक्व-योगैर्** अपि **हृदि कृतं** केवलं, न तु दृष्टम् । तस्य तेऽङ्घ्रिं **ददृशिम** दृष्टवन्तो वयं बहुभिः पुण्यैः, अतोऽस्मान् **भक्तान् अनुगृहाण** । **भक्तान्** कृतानुग्रहं कुर्व् इत्य् अर्थः ।

[^११९]: अनेन मर्षतीति मर्ष-पदच्युत्पत्तिर् दृर्शिता । कचित्
    अघौघमर्षं इति पाठः।


ननु किं भक्त्या, यथा-पूर्वं तप एव तप्यताम् ? इति नेत्य् आहुः---**उत्सिक्ता** उद्रिक्ता या **भक्तिः**, तय **उपहत** **आशय-**लक्षणो **जीव-कोशो** येषां, त एव पूर्वे **भवद्-गतिम् आपुः**, नान्य इति ॥२६॥


______


**वंशीधरः (भावार्थ-दीपिका-प्रकाशः) :** यं मायया न वेद तस्य इत्य् अर्थः । यतो वयं त्वच्-चरण-दर्शनाद्-गत-पापा अथो अतो\ऽर्थे अतो हेतोः । *इत्य् अर्थ* इति---

> यदा यस्यानुगृह्णाति भगवान् आत्मनां गतिः । >
> भक्ति-योगं स लभते\ऽनेक-जन्मार्जितैः शुभैः ॥ \[भा।पु। > ४.२९.४६\]

इत्य्-आदि-पुराणात् भक्ति-दानम् एव भगवतः परमानुग्रह इति भावः । अत्राशङ्कते\--*नन्व्* इति । आशय-लक्षणो **जीव-**कोशो\ऽहङ्कारः । जरयत्य् आशु या कोशं निगीर्णम् अनलो यथा \[भा।पु। ३.२५.३३\] इति कपिलोक्तेः ॥ विबुध्य भक्त्यैव कथोपनीतया प्रपेदिरे\ऽञ्जो\ऽच्युत ते गतिं \[भा।पु। १०.१४.५\] इति ब्रह्मोक्तेश् च ॥२६॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** अतो\ऽधुनास्मान् प्रत्य् अपीदृशीं कृपां कुर्व् इत्य् आहुः---तस्येति । इत्थं निजाशेष माहात्म्य-प्रकटन-परस्य **आद्य**! हे पुरुषोत्तम! यद् वा, **अद्य** व्रज-जन-समागम-महोत्सव-दिने **ददृशिम** । अथ अस्माद् धेतोर् **अनुगृहाण** । तव **अङ्घ्रिस्** तु परम-दुर्दर्श एवेत्य् आहुः---**तीर्थानां** सर्वेषाम् **आस्पदम्** । सर्व-तीर्थ-मय्या गङ्गायाः प्रभवत्वात्, स्वभावेन परम-पावनत्वाद् वा । गङ्गाप्य् अस्माकं दुर्लभा, तदास्पदं तु सुतरां दुर्लभम् एवेति भावः । किं च, हृदीत्य्-आदि **सुविपक्व-योगैः** श्री-सनकादिभिर् अपि **हृद्य्** एव **कृतम्** । आशयः विद्याद्य्-अभिमानः भगवद्-गतिं श्री-वैकुण्ठ-लोकम्

______


ननु निरीश्वर-साङ्ख्य-मीमांसा-मायावादादि-प्रवर्तनेन युष्मद्-विधा अपराधिनः कथं तथानुग्राह्या इति चेत्, तत्राहुः\--**अघौघमर्ष**! हे सर्वोपराध-क्षमा-करोति ॥२६॥


______


**जीव-गोस्वामी (लघु-वैष्णव-तोषणी) :** उपसंहरन्ति---**तस्य** एवम् अतिविरलानुभवस्य **ते** तव **अङ्घ्रि**-युग्मम् **अद्य** **ददृशिम,** तस्माद् एवाद्य नो जन्म-साफल्यम् इत्य् उपक्रान्तम् इत्य् अर्थः । यतः परम-साधन-साध्य-रूपम् इदम् इति क्रमात् विशेषण-द्वयेनाहुः---अघौघेति । त्वद्-भक्ति-विमुख-वृत्ति-लक्षणापराध-कुल-क्षमापक-गङ्गादि-महा-तीर्थानाम् उत्पत्ति-स्थानं **सुपक्व-योगैर्** आत्मारामैश् च **हृदि** **कृतम्** इति

______


नन्व् आत्मरामत्वादिकम् अनादृत्य किं भक्तिम् एव श्लाघध्वे ? तत्राहुः---उत्सिक्तेति । "अपहत-" इत्य् अत्र "अपहृत-" इति पाठे\ऽपि स एवार्थः । तस्माद् **भक्तान्** कृत्वा **अनुगृहाण** यथैवं दर्शन-भाग्यं नित्यम् एव जायेतेति भावः ॥२६॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** एतादृश-ज्ञानं व्याचक्षाणा अपि वयं तु त्वद्-भक्ता एव भक्तिं विना एतादृशत्वद्-दर्शनानुपपत्तेर् इत्य् आहुः---तस्येति । अघौघस्य मार्षो यस्मात् तस्य तीर्थस्य गङ्गाख्यस्य आस्पदम् आश्रयं **सुविपक्व**-योगैर् अपि **हृदि** **कृतं** न तु दृष्टं वयं तु तवाङ्घ्रिं ददृशिम । ननु तद् अपि लिङ्ग-देह-ध्वंसनार्थं ज्ञानम् अवश्यापेक्ष्यम् इति तत्राहुः---उत्सिक्ता उद्रिक्ता या भक्तिस् तयैव उपहतः आशय-लक्षणो **जीव-**कोशो येषां ते एव पूर्वे भगवद्-**गतिम्** आपुः नान्ये अथो अत एव **भक्तान्** एवास्मान् ज्ञात्वा अनुगृहाण ॥२६-२७॥


______


**॥ १०.८४.२७ ॥**

**श्री-शुक उवाच---**

इत्य् अनुज्ञाप्य दाशार्हं धृतराष्ट्रं युधिष्ठिरम् ।

राजर्षे स्वाश्रमान् गन्तुं मुनयो दधिरे मनः ॥

**श्रीधर-स्वामी (भावार्थ-दीपिका) :** *न व्याख्यातम्।*


______


**वंशीधरः (भावार्थ-दीपिका-प्रकाशः) :** इतीत्थम् ॥२७॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) : इत्य्** एवम् **अनुज्ञाप्य** प्रस्थानार्थम् अनुज्ञां प्रार्थ्य । यद् वा, **इत्य्** एतद् **अनुज्ञाप्य** विज्ञाप्य दाशार्हम् अशेषैश्वर्य-प्रकटनार्थं यदुकुले\ऽवतीणं साक्षाद्-भगवन्तम्, सम्राट्त्वात् । स्व-स्वाश्रमजिगमिषा च तेषां तत्रस्थ-शिष्यादि-परिवारेषु भक्त्य् उपदेशायेति ज्ञेयम् । हे **राजर्षे** इति । ऋषीणां स्वभावो\ऽयं भवता ज्ञायत एवेति भावः ॥२७॥


______


**जीव-गोस्वामी (लघु-वैष्णव-तोषणी) :** इति विज्ञप्ति-प्रकार-विशेषेणानुज्ञाप्य प्रस्थानार्थम् अनुज्ञां प्रार्थ्य **दाशार्हं** तत्-कुले\ऽवतीर्णं स्वयं भगवन्तं **धृतराष्ट्रं** चेति तन्-मध्ये उपविष्टत्वाद् अन्धत्वात् श्री-व्यासात्मजत्वाच् छ्री-युधिष्ठिरानुबोधाच् च स्व-स्वाश्रम-जिगमिषां च तेषां श्री-भगवद् इच्छाम् अभिप्रेत्य तत्रस्थ-शिष्य-परिचारकेषु भक्त्य् उपदेशायेति ज्ञेयम् । अतो **राजर्षे** इति तत्-तद् अभिप्रायं जानास्येव् एति भावः ॥२७॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**॥ १०.८४.२८ ॥**

तद् वीक्ष्य तान् उपव्रज्य वसुदेवो महा-यशाः ।

प्रणम्य चोपसङ्गृह्य ब[^१२०]भाषेदं सुयन्त्रितः ॥

[^१२०]: बभाषेत्य् आत्मनेपदाभावस् तद् अनित्यत्वाद् आर्षत्वाद् वेति तोष।


**श्रीधर-स्वामी (भावार्थ-दीपिका) :** उप-सङ्गृह्य चरणौ पाणिभ्यां धृत्वा । बभाषे इदम् इति सङ्धिर् आर्षः ॥२८॥


______


**वंशीधरः (भावार्थ-दीपिका-प्रकाशः) :** तत्-तेषां गमनम् । **तान्** मुनीन् ॥२८॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** तत्-तेषां मनो **वीक्ष्य** अभिप्रायं विज्ञाय इत्य् अर्थः । **उपव्रज्य** समीपे गत्वा श्री-भगवत्-पितृत्वेन **महा**-यशा अपि । यद्व । भावि-यशो-विशेषाभिप्रायेण **सुयन्त्रितः** परम-विनीतः सन् ॥२८॥


______


**जीव-गोस्वामी (लघु-वैष्णव-तोषणी) :** तत्-तेषां मनो **वीक्ष्य** अभिप्रायं विज्ञाय इत्य् अर्थः । **तान् उपव्रज्य** तेषां समीपे गत्वा श्री-भगवत्-पितृत्वेन **महा-यशाः** अतः श्री-भगवद्-वद् एव लौकिक-लीलाम् अनुसृत्य **तद्** उचित-स्व-यशसा तं च लोकांश्चानन्दयितुम् इति भावः । **सु-यन्त्रितः** परम-विनीतः सन् ॥२८॥


______


**जीव-गोस्वामी (क्रम-सन्दर्भः) :** धृतराष्ट्रं चेति तन्-मध्ये उपविष्टत्वेन श्री-युधिष्ठिरानुरोधात् । श्री-भगवत्-पितृत्वेन **महा-यशाः** । अतः श्री-भगवद्वद् एव लौकिक-लीलाम् अनुसृत्य **तद्** उचित-स्व-यशसा तं लोकांश् चानन्दयितुम् इति भावः ॥२८॥


______


**जीव-गोस्वामी (बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** उपसङ्गृह्य पादौ धृत्वा बभाषे इदम् इति सन्धिर् आर्षः । एतावन्तो मुनयो हि निमन्त्र्याप्य् आनेतुम् अशक्याः एतैर् विना मम हृत्-संशयो\ऽपि दुश्छेद एव **तद्** अधुनैवाहं प्रष्टव्यं पृच्छामीति भावः ॥२८॥


______


**॥ १०.८४.२९ ॥**

**श्री-वसुदेव उवाच---**

नमो वः सर्व-देवेभ्य ऋषयः श्रोतुम् अर्हथ ।

कर्मणा कर्म-निर्हारो यथा स्यान् नस् तद् उच्यताम् ॥

**श्रीधर-स्वामी (भावार्थ-दीपिका) : सर्वे देवा** येषु, तेभ्यः, यावतीर् वै देवतास् ताः सर्वा वेद-विदि ब्राह्मणे वसन्ति इति श्रुतेः । येन **कर्मणा** **यथा**-कृतेन वा कर्मणां **निर्हारो** निरासो भवति **तद्** **उच्यताम्** ॥२९॥


______


**वंशीधरः (भावार्थ-दीपिका-प्रकाशः) :** *यावतीर्* यावत्यः, *तास्* तावत्यः । *इति श्रुति*-पदार्थः । इयम् एव श्रुति-विप्राणां तप्त-मुद्रा-धारणाभावं द्योतयति । श्रुतौ या वेदवित्त्वोक्तिः सा गायत्री वै सर्वम् इदम् इति श्रुतेर् *गायत्र्याः* सर्व-वेद-मूलत्वेन तन्-मात्र-विद्य् अपि वर्तत एव । एतद् अभिप्रेत्यैव भगीरथं प्रति बृहन्-नारदीये धर्म-राजेनोक्तं---

> ब्राह्मणस्य तनूज्ञैया सर्व-देव-समन्विता । >
> सा चेत् सन्तापिता राजन् किं वक्ष्यामि तद् एनसः ॥ >
> शङ्ख-चक्राद्य्-अङ्कनं च गीत-नृत्यादिकं तथा । >
> एक-जातेर् अयं धर्मो न जातु स्याद् द्विजन्मनः ॥ >
> शङ्ख-चक्रं मृदा यस् तु कुर्यात् तप्तायसेन वा । >
> स शूद्रवद् बहिः कार्यः सर्वस्माद् द्विज-कर्मणः ॥ इत्य् > आश्वलायनेनाप्य् उक्तम् ।

श्रुतौ ब्राह्मण-पदं द्विजाति-परम् एव । बृहन्-नारदीयादि-वाक्यस्य तद्**-**उपबृंहणत्वात्, तद्-धृति-विधायक-वाक्यानि द्विजेतर-पराण्य् एव । वैष्णवाभासैर् विप्र-परत्व-बोधकानि वाक्यानि कल्पयित्वा पुराणेष्व् आधुनिकैर् निक्षिप्तानि । याः श्रुतयस् तत्र प्रमाणत्वेन न्यस्ताः, ता वेद-भाष्य-कर्तृभिर् अन्य-परतया व्याख्याताः । स्मृतयश् च हारीताद्याः, तेषां प्रसिद्ध-स्मृतिभ्यो विरुद्धत्वात् कल्पिता एव । यदि प्राप्तौ सत्यां निषेध इति न्यायम् आश्रित्य ब्राह्मणं प्रति प्राप्तम् एवेति निषिध्यते । तत्रोत्तरं न हि ब्राह्मणं प्रकृत्या कुत्रापि सुरा-पानं विधि-निषेधस् तु सर्वत्रैवैवमत्राप्य् अप्राप्त-निषेधो\ऽयम् । किं च, तान्त्रिकैः प्रसिद्ध-वर्णाश्रमेभ्यः इतरे\ऽपि ब्राह्मणादि-वर्णा ब्रह्म-चर्याद्य् आश्रमाश् च

स्वीकृतास् तद्-विषयम् एव वैतद्-विधानम्, स्पष्टं चैतत्-सूत-संहितायाम्। वस्तुतस् तु तान्त्रिको\ऽयं विधिस् तत्र वैदिकानां नाधिकारस् तद् उक्तं---

> विष्ण्व् आगमादि-तन्त्रेषु दीक्षितानां विधीयते । >
> शङ्ख-चक्र-गदा-पद्मैर् अङ्कनं नान्य-देहिनाम् ॥ >
> श्रुति-पथ-गलितानां मानुषाणां तु तन्त्रं >
> गुरु-गुरु-खिलेशः सर्व-वित् प्राह शम्भुः । >
> श्रुति-पथ-निरतानाम् अस्ति नैवात्र किञ्चिद् >
> धित-करम् इह सर्वं पुष्कलं सत्यम् उक्तम् ॥

इत्य् अलं प्रसक्तानुप्रसक्तेन । यद् वा, सर्वस्मिन् देशे काले शास्त्रे इतिहासे पुराणे वेदे आगमे च देवो देवनं प्रकाशनं येषां ते तेभ्यस् तथा । सर्व-लोक-पूज्येभ्य इत्य् अर्थः । निरासो मूल-च्छेदः । तत् तथा ॥२९॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) : नमो** वो युष्मद् यम् इति प्राग् एव नतिर् विज्ञापनार्थं भक्ति-विशेषात् । हे **ऋषयः**! इति सर्वज्ञत्वं द्योतयति । अतः **श्रोतुम् अर्हथ** योग्या भवथ । मन्-निवेद्यम् इति शेषः । किं ? तद् आह---कर्मणेति । स्वयं तेन ज्ञायमानस्यापि तस्य तान् प्रति प्रश्नः । सत्-तीर्थे तस्मिन् नृप-मुनि-बन्धु-गण-समाजे यज्ञ-महोत्सवेच्छय तेषाम् एव मुनीनाम् उक्त्या तैस् तत्-प्रवर्तनार्थम् ॥२९॥


______


**जीव-गोस्वामी (लघु-वैष्णव-तोषणी) :** किं ? तद् आह---कर्मणेति । स्वयं ज्ञायमानस्यापि तान् प्रति प्रश्नस् तेषां तद्-उपदेशाधिकारिणां प्रमाणनेन मर्यादा-प्रतिपालनाय ॥२९॥


______


**जीव-गोस्वामी (क्रम-सन्दर्भः) :** नन्व् अहो अस्मन्-मनोरथ-दुष्प्राप-भागधेयः श्री-कृष्ण-पितासौ कथम् अन्यच् छ्रेयः पृच्छति चेत् तं त्यक्त्वा कथम् अन्यं पृच्छतीति विस्मित्य मुनयस् तूष्णीम् आसन् । श्री-नारदस् तु पूर्वोक्तं तद्-अभिप्रायं बुद्ध्वाप्य् असहमान एवम् अचिन्तयत् यथायं खलु **सर्व**-श्रेयः-पथ-प्रवीणः श्री-कृष्ण-महिमनिष्णातश् च । न तु

श्री-नन्दवत्**-**तदीयके वल-माधुरी-मग्नः तथापि यद् इदं पृच्छति तत्किल लौकिक-लीलायां स्व-द्वारा स्व-पुत्रस्य सात्त्विक-यशो-विस्तारयणायैव तच्-चातितुच्छम् एव । परम-काष्ठावरिष्ठस्य ततः स्वयं भगवान् वा कथञ्चित् आत्म-महिम-गोपनीं तत्-तल्-लीला प्रकाशयतु कथन्तरामयम् अपि **तद्** अनुवर्तते यदि च वयम् अप्य् एतद् अनुवर्तामहे तदा मुह्येद् एव लोकः तस्माद् एतद् उपालम्भ-वव्याजेन श्री-भगवन्-महिमैवास्माभिर् व्यञ्जयितुं योग्य इति ॥२९॥


______


**जीव-गोस्वामी (बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) : सर्व-देवेभ्य** इति । यावतीर् वै देवतास् ताः सर्वा वेद-विदि ब्राह्मणे वसन्ति इति श्रुतेः । कर्मणैव कर्मणां **निर्हारो** नाशो यथेति मम गृह-पुत्र-कलत्रादि-महा-सक्तस्य ज्ञान-भक्त्योर् अनधिकाराद् इति भावः ॥२९॥


______


**॥ १०.८४.३० ॥**

**श्री-नारद उवाच---**

ना[^१२१]तिचित्रम् इदं विप्रा वसुदेवो बुभुत्सया ।

[^१२१]: नपि चित्रं इति पाठः।


कृष्णं मत्वार्भकं यन् नः पृच्छति श्रेय आत्मनः ॥

**श्रीधर-स्वामी (भावार्थ-दीपिका) :** श्री-**कृष्णं** हित्वास्मान् पृच्छतीति विस्मितान् प्रत्य् आह---नातीति । **बुभुत्सया** बोद्धुम् इच्छया ॥३०॥


______


**वंशीधरः (भावार्थ-दीपिका-प्रकाशः) :** यद् **वसुदेवो** **नः** **पृच्छति,** **तन् नातिचित्रम्** ॥३०॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** श्री-भगवति साक्षाद्-विराजमाने\ऽपि तस्य स्नेहभरेण तद् ऐश्वर्य-विस्मृत्या मुनीन् प्रति प्रश्नेन कांश्चिद्-विस्मितांस् तान् भगवद्-भक्ति-माहात्म्याभिज्ञः श्री-नारदः स्नेहभर-स्वभावम् आह---नेति । अपि एव नैव । चित्रम् अद्भुतम् । अतीति चित्सुखः । **कृष्णं** साक्षाद्-भगवन्तमि स्नेहभरेणार्भकं शिशुं मत्वा ॥३०॥


______


**जीव-गोस्वामी (लघु-वैष्णव-तोषणी) :** तत्र नन्व् अहो अस्मन्-मनोरथ-दुष्प्राप-भागधेयः श्री-कृष्ण-पितासौ कथम् अन्यच् छ्रेयः पृच्छति ? पृच्छति चेत्, तं त्यक्त्वा कथम् अन्यं पृच्छति ? विस्मित्य मुनयस् तूष्णीम् आसन् । श्री-नारदस् तु पूर्वोक्तं तद्-अभिप्रायं बुद्ध्वाप्य् असहमान एवम् अचिन्तयत् । यथायं खलु सर्व-श्रेयः-पथ-प्रवीणः श्री-कृष्ण-महिम-निष्णातश् च, न तु श्री-नन्दवत् तदीय-केवल-माधुरी-मग्नः, तथापि यद् इदं पृच्छति तत् किल लौकिक-लीलायां स्व-द्वारा स्व-पुत्रस्य तस्य सात्त्विक-यशो-विस्तारणायैव तच् चातितुच्छम् एव परम-महिम-काष्ठा-वरिष्ठस्य तस्य ततः स्वयं श्री-भगवान् वा कथञ्चिद् आत्म-महिम-गोपनी तत्-तल्-लीलां प्रकाशयति । कथम् अन्तरायम् अपि तद् अनुवर्तते । यदि वयम् अप्य् एतद् अनुवर्तामहे, तदा मुह्यद् एव लोकः तस्माद् एतद् उपालम्भ-व्याजेन श्री-भगवन्-महिमैवास्माभिर् व्यञ्जयितुं योग्य इति तथैवाह---नापीति चतुर्भिः । तत्र तद् उपालम्भः लोक-मोह-दोषः उत्तराभ्याम् अपीति शकटाख्यम् अतीति चित्-सुखः **कृष्णं** स्वयं भगवत्त्वेन सर्व-पुरुषार्थ-शिरोमणिम् अपि सर्वज्ञ-शिरोमणिम् अपीत्य् अर्थः । अर्भकं लौकिकापत्य् अतुल्यं मत्वा **आत्मनः** श्रेयः पुरुषार्थान्तर-साधनं **पृच्छति** तत्रापि तं समीपवर्तिनं परित्यज्यास्मान् पृच्छतीत्य् अर्थः ॥३०॥


______


**जीव-गोस्वामी (क्रम-सन्दर्भः) :** तथैवाह---नापीति चतुर्भिः । मर्त्यानाम् इति । मर्त्य-लीलाङ्गीकाराद् अस्यापि तादृशो भावो जात इति भावः ॥३०-३३॥


______


**जीव-गोस्वामी (बृहत्-क्रम-सन्दर्भः) :** ननु साक्षाद्-विराजमाने श्री-कृष्णे वसुदेवः कथम् अस्मान् पृच्छतीति मुनीनाम् आशङ्काम् उद्भाव्य नारदो वदति-नापि चित्रम् इत्य्-आदि । वसुदेवस्य वात्सल्य-रस-भक्तत्वात् कृष्णे नित्यम् अर्भक-बुद्धिर् एव नोपदेष्ट बुद्धिर् इति तम् अर्भकं मत्वा **नः** पृच्छतीति नापि चित्रम् ॥३०॥


______


**विश्वनाथ-चक्रवर्ती (सारार्थ-दर्शिणी) :** अहो अयं भगवतः पिताप्य् आत्मानं संसारिणं मन्यते यदि वा परार्थं **पृच्छति** तद् अपि **कृष्णं** हित्वा कथम् अस्मान् पृच्छतीत्य् अतिविस्मितांस् तान् प्रत्य् आह---नापीति । अर्भकं स्व-पुत्रम् एव न त्व् ईश्वरम् अतः **आत्मनः** स्वस्यैव ॥३०॥


______


**॥ १०.८४.३१ ॥**

सन्निकर्षोऽत्र[^१२२] मर्त्यानाम् अनादरण-कारणम् ।

[^१२२]: सन्निकर्षो हि इति पाठः।


गाङ्गं हित्वा यथान्याम्भस् तत्रत्यो याति शुद्धये ॥

[^१२३]

**श्रीधर-स्वामी (भावार्थ-दीपिका) : तत्रत्यो** गङ्गा-तीर-वासी ॥३१॥

[^१२३]:



______


**वंशीधरः (भावार्थ-दीपिका-प्रकाशः) :** अन्याम्भस् तडागादि जलम् ॥३१॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** स्नेह-भरं चादरं ह्रासयन्तीति स-दृष्टान्तम् आह---सन्निकर्ष इति । स्नेह-भरेण सदातिसान्निध्यम् । यद् वा, सम्यक् सर्वतो नितरां च कर्षति आकर्षतीति **सन्निकर्षः** स्नेह-भरः । **हि** यतः । समासान्तर्गतस्याप्य् **अम्भसो गाङ्गम्** इत्य् अनेनाप्य् अन्वयः ॥३१॥


______


**जीव-गोस्वामी (लघु-वैष्णव-तोषणी) :** पूर्वत्र हेतुः---**सन्निकर्षो हि** इति । "सन्निकर्षो\ऽत्र" इति पाठः क्वचित्-पूर्वत्रैव दृष्टान्तः । गाङ्गम् इति **मर्त्यानाम्** इति मर्त्य-लीलाङ्गीकारादस्यापि तादृशो भावो जात इति भावः । गाङ्गम् अम्भ इति गम्यम् अन्याम्भस् तीर्थान्तरम् इत्य् अर्थः ॥३१॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**जीव-गोस्वामी (बृहत्-क्रम-सन्दर्भः) :** ननु सन्निकर्षज एवास्मिन्न् अयम् अनादरः अनु वात्सल्येनेति पुनः शङ्कान्तरं निरस्यन्न् आह---सन्निकर्ष इत्य्-आदि । तत् तु **मर्त्यानाम्** एव, न तु मद्-विधानाम् । तत्र दृष्टान्तः\--**गाङ्गम्** इत्य्-आदि ॥३१-४०॥


______


**विश्वनाथ-चक्रवर्ती (सारार्थ-दर्शिणी) :** ननु कृष्णस्य जन्म-क्षणम् आरभ्यैव तम् ईश्वरत्वेनायं जानात्य् एव ? सत्यं, तद् अपि सन्निकर्ष एवानादर-हेतुर् इत्य् आह---सन्निकर्ष इति । अत्र श्री-वसुदेवस्य प्रेमाणम् एव तद्-ऐश्वर्याननुसन्धाने हेतुं नारदो जानात्य् एव । तद् अपि तस्मिन् महा-संसदि प्रेम-सिद्धान्तम् अतिरहस्यम् अविवृण्वन् लोक-रीत्यैव समादधौ । श्रावयित्वा वसुदेवस्य तस्य तद्-ऐश्वर्य-ज्ञानं च प्रोद्दीपयामासेति तत्त्वं ज्ञेयम् । अनादरो\ऽत्र गौरवम् अनाना-भावः ॥३१॥


______


**॥ १०.८४.३२ ॥**

यस्यानुभूतिः कालेन लयोत्पत्त्य्-आदिनास्य वै ।

स्वतोऽन्यस्माच् च गुणतो न कुतश्चन रिष्यति ॥

**श्रीधर-स्वामी (भावार्थ-दीपिका) :** श्री-कृष्णेऽर्भकत्वमानोऽविद्या-विजृम्भत इत्य् आह---यस्येति द्वाभ्याम् । अनुभूतिर् ज्ञानं कुतश्चिद् अपि न **रिष्यति** न नश्यति । तद् एवाह---**कालेन** कर्क-टिका-फल-वत् । अस्य विश्वस्य **लयोत्पत्त्य्**-आदिनापि । स्वतश् च विद्युद्-आदि-वत् । अन्यस्माच् च मुद्गरादेर् घटादि-वत् । **गुणतो** रूपाद्य्-अन्तरोत्पत्तेः पूर्व-रूपादिना देहादि-वत् ॥३२॥


______


**वंशीधरः (भावार्थ-दीपिका-प्रकाशः) :** अर्भकत्वमानो बालत्वाभिमानः तद् एवज्ञानानशनम् एव । **रिष्यति** रिष हिंसायाम् दिवादिर् लट् ॥३२॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) : न** च मन्तव्यम् श्री-वसुदेवो\ऽयमस्य माहात्म्यं **न** वेत्तीति । यतः प्राकृत एव **न** जानातीत्य् आह---यस्येति द्वाभ्याम् । आदि-शब्दात् स्थितिः । **वै** अपि । तत्-तन्-महा-व्यापाराद् अपीत्य् अर्थः ॥३२॥


______


**जीव-गोस्वामी (लघु-वैष्णव-तोषणी) :** यस्येति युग्मकम् । यस्य कर्तुः कर्मणश् चानुभूतिर्-ज्ञान-लक्षणा प्रकाश-लक्षणा च **न** नश्यति अपि तु नित्यं विराजत एव इत्य् अर्थः अन्यत्-तैः । तत्रास्येत्य्-आदौ विश्वस्य **लयोत्पत्त्य्-**आदि-हेतुनापि कालेनेति योजनिकार्थः तथा घटादेर् नाश-सम्बन्धी यो मुद्गरादिस् तेनैव इत्य् अर्थः । तथाक **गुणतो** रूपाद्य् अन्तरोत्पत्तेर् हेतोः पूर्व-रूपादि-नाश-द्वारा यथा देहादिर् नश्यतीत्य् अर्थः । दृष्टान्ताश् चैते व्यतिरेकेण एव तथा अद्वितीयं श्री-कृष्णम् इति तस्यैव स्वयं भगवत्त्वाभिप्रायात् विशेषणानाम् एतेषां यथोत्तरं मनुष्य-मननायोग्यत्वे श्रैष्ठ्यम् । तथापि क्लेशादिभिः प्राणादिभिश् चोपगूढम् अन्यः साधारणो जनः निज-परिकरैः क्लेशादिभिः प्राणादिभिश् च हेतुभिर् मन्यते स्वयं क्लेशादि-युक्तः आत्मानुमानानुसारेण तम् अपि स्वसदृशं मन्येत इत्य् अर्थः । राहोरपि सूर्य-विभवत्वं सूर्यस्य ग्रह-राजत्वात् यद् वा, तं क्लेशादीनां तत्रात्य् अन्ताभाववत्त्वात्-तैर्-अव्याहतानुभवम् अत एवेश्वरं पराधीन-ज्ञानत्वात् परम-स्वतन्त्रं तथा सर्वस्य तद् एक-प्रकाश्यत्वाद्-अद्वितीयं श्री-कृष्णम् इमम् अन्यः पृथग्-जन एव स्व-विभवैः स्वरूप-विभव-रूपैर् अपि प्राणेन्द्रियैर् आदि-ग्रहणात्-तत्-तद् अवयवैश् चोपगूढं परिच्छिन्न-ज्ञानादिकं मन्येत मन्यत इति सम्भाव्यते तैः कम् इव मन्यते मेघादिभिः सूर्यम् इवेत्य् अन्वयः ।

अर्थश् चायम्---सूर्यस् तावन्-मेघादिभिर्-यत् परिच्छिन्न-प्रकाशादिको भवति तद्युक्तम् एव मेघस्य तद् अंशाकृष्ट-जलमय-धूमादि-परिणाम-रूपत्वात् हिमस्य तद् आकृष्ट-जल-परमाणुसङ्घ-रूपत्वात् उपराग-हेतुर् आहोस् तत्-प्रतियोगितमो-रूपत्वात् तस्यास्य चक्षुरादयस् तु **न** तद्-विधाः किन्तु स्वरूप-विभव-रूपाः तस्मात्-तैर् आच्छन्न-ज्ञानादिर् न भवति **न** हि सूर्यो मेघादिभिर् इव स्वरूप-विभवैः प्रकाशौष्ण्यादिभिर्-आच्छन्न-प्रकाशादिर् भवति प्रत्युत तैः प्रकाशत एव तस्मात्-स्वरूपस्य काल-देशाद्य् अपरिच्छिन्नत्वेन तद्-विभवानां चक्षुरादीनां तादृशत्वाद् अपरिच्छिन्न-ज्ञानादिर् एवायं स्यात् नीच एव तु जनो\ऽन्यथा मन्यत इति तद् उक्तं---**न** चान्तर्न बहिर् यस्य \[भा।पु। १०.९.१३\] इति नातः परं परम-यद्-भवतः स्वरूपम् इहाद्यन्ते येनादृतो नरक-भाग्भिर् असत्-प्रसङ्गैर् इति ये तु त्वदीयेत्य्-आदि \[भा।पु। ३.९.३-५\] ॥३२-३३॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** भो ब्रह्मज्ञ-पूज्य-पादाः । **न** केवलम् अत्रायं वसुदेव एवोपालभ्यः किं त्व् अत्रत्यः प्रायः सर्व एव लोकः कृष्णम् ईश्वरं **न** जानातीत्य् आह---यस्येति द्वाभ्याम् । यस्य अनुभूतिर् ज्ञानं कुतश्चिद् अपि न **रिष्यति** **न** नश्यति तं श्री-कृष्णं प्राणादिभि रुपगूढम् आच्छन्नम् अन्यः प्राकृतो\ऽयं लोकः स्वम् इवम् अन्यत इत्य् अन्वयः । तद् एवाह---**कालेन** कर्कटिका-फलवत् कीदृशेन अस्य विश्वस्य लयोत्पत्तिकारणेन स्वतश् च विद्युदादिवत् अन्यस्माच् च मुद्गरादेर् घटादिवत् गुणतस् तमोगुणेन ब्रह्माण्डवत् **न** **रिष्यति** ॥३२॥


______


**॥ १०.८४.३३ ॥**

तं क्लेश-कर्म-परिपाक-गुण-प्रवाहैर्

अव्याहतानुभवम् ईश्वरम् अद्वितीयम् ।

प्राणादिभिः स्व-विभवैर् उपगूढम् अन्यो

मन्येत सूर्यम् इव मेघ-हिमोपरागैः ॥

**श्रीधर-स्वामी (भावार्थ-दीपिका) :** तम् एव कुतश्चिद् अप्य् **अव्याहतानुभवम्** अत एवेश्वरम् । किं च, अद्वितीयं कृष्णम् अन्यः प्राकृत **उपगूढम्** आच्छन्नं मनुष्यो **मन्येत** । कैः ? **क्लेश**-कर्मादिभिः । तत्र क्लेशा रागादयश् च तत्-पूर्वकाणि कर्माणि च तत्-परिपाके सुख-दुःखे च सत्त्वादीनां गुणानां पुनः प्रवाहश् च तैः प्राणादिभिश् च स्वैर् विभवैः स्वकार्यैः । अत्र दृष्टान्तः, **मेघ**-हिमोपरागैर् अभ्र-तुषार-राहुभिः स्व-विभवैः **सूर्यम्** इवेति ॥३३॥


______


**वंशीधरः (भावार्थ-दीपिका-प्रकाशः) : तं** कृष्णम् । अत एवाहतज्ञानत्वाद् एव । सर्वथा विद्यमानैश्वर्यो\ऽप्य् अज्ञानाम् अनीश एव प्रतीयते इत्य् आह---किञ्चेति । तत्र तेषु क्लेशादिषु । तत्-पूर्वकाणि रागादि-पूर्वकाणि । तत्-परिपाके **कर्म-**फले । पुनः पुनः प्रवाहो मुहुर् मुहुः सृष्ट्यादि-रूपो वा शान्त-घोर-विमूढत्वादि-स्वभाव-वशाच्-छुक्लादि-**कर्म-**करणाविच्छेदः । अत्र कार्येण कारणावृत्तौ अभ्र-तुषारराहवो हि रवि-प्रकाश्यत्वेन रवि-कार्याण्येव तद्-धेतुत्वात्-प्रसिद्धेर् दृग्-रूपाभ्यां यथा रवेः \[भा।पु। १०.५४.४६\] इत्य्-आद्य् उक्तेः प्रकाश्य-प्रकाशकयोर् अपि कार्य-कारणभावो\ऽज्ञान-प्रपञ्चादिषु दृश्यत एवेति ॥३३॥

**श्रीनाथ-चक्रवर्ती (चैतन्य-मत-मञ्जुषा), जीव-गोस्वामी (लघु-वैष्णव-तोषणी) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) : अव्याहतानुभवम्** अकुण्ठ-ज्ञानम् **अद्वितीयम्** असदृशम् । विशेषणानाम् एषां यथोत्तरं मनुष्यमननायोग्यत्वे श्रैष्ठ्यम् । तथापि क्लेशादिभिः प्राणादिभिश् चोपगूढम् । आदि-शब्दादीन्द्रियादयः । अन्यः श्री-वसुदेवेतरः । प्राकृतः **स्व**-**विभवैर्** निज-परिकरैः क्लेशादिभिश् च हेतुभिर् **मन्येत** । स्वयं क्लेशादियुक्त आत्मानुमानेन तम् अपि स्व-सदृशं **मन्येत** इत्य् अर्थः । अन्यत् तैर् व्याख्यातम् ।

यद् वा, क्लेशादिभिर् विशिष्टो\ऽन्वय उपगूढं मन्यते श्री-वसुदेवस्तु सर्वथा परम-प्रकटम् एव वेत्तीत्य् अर्थः । तथापि स्नेहभर-स्वभावेन तद्-विस्मृतिरित्य् उक्तम् एव । सा च श्री-भगवत्-कृपयैवेति पञ्च-चत्वारिंशाध्यायारम्भे पितराव् उपलब्धार्थौ \[भा। १०.४५.१\] इत्य् अत्र तैर् व्यञ्जितम् एव । अग्रे च व्यक्तं भावीति दिक् ॥३३॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** उक्त-पोष-न्यायेनेमम् अर्थं पुनर् आह---तम् इति । क्लेशा रागादयश् च कर्माणि **क्लेश-**हेतवश् च परिपाकाः तत्-कार्य-सुख-दुःखानि च गुणानां सत्त्वादीनां तैर् न व्याहतो\ऽनुभवो ज्ञानं यस्य **तं** **प्राणादिभिः** प्राण-मनोबुद्ध्यादिभिर् लिङ्ग-शरीर-घटकैः स्व-विभवैः स्वकार्यैर् एवाच्छन्नम् अत्र दृष्टान्तः मेघश् च हिमः कुहेडिका च उपरागो राहुश् च तैः स्व-विभवैः **सूर्यम्** **इव** मेघस्य सौर-ज्योतिर् जलात्मकत्वात् जलस्य ज्योतिः-कार्यत्वात् हिमस्य च जल-विशेषत्वात् राहोश् च दुष्ट-जीवाविष्टध्वान्तखण्डात्मकत्वात् ध्वान्तस्य च चक्षुर् ग्राह्यत्वेन पौराणिक-मते तैजसत्वात् मेघादीनां सूर्य-कार्यत्वम् ॥३३॥


______


**॥ १०.८४.३४ ॥**

अथोचुर् मुनयो राजन्न् आभा[^१२४]ष्यानकदुन्दुभिम् ।

[^१२४]: आभाष्य सम्बोध्य।


सर्वेषां शृण्वतां रा[^१२५]ज्ञां तथैवाच्युत-रामयोः ॥

[^१२५]: राज्ञां राजसु शृण्बत्स्व् इति तेषाम् उपदेशार्थम्।


**श्रीधर-स्वामी (भावार्थ-दीपिका) :** *न व्याख्यातम्।*


______


**वंशीधरः (भावार्थ-दीपिका-प्रकाशः) :** अथ नारद-वाक्यानन्तरम् ॥३४॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** अथ श्री-वसुदेव-माहात्म्य-श्रवणानन्तरम् आभाष्य भो महा-धन्य! हे जगत्-पूज्येत्य्-आदि सम्बोध्य हे **राजन्न्** इति श्री-वसुदेव-माहात्म्येन प्रहर्षोदयात् किं वा, तच्-छ्रवणेन राज्ञः प्रेम-विकारोदय-शोभा-दर्शनात् । सप्तम्य् अर्थे षष्ठ्यः । सर्वेषु राजसु शृण्वत्स्व् इति तान् प्रत्य् उपदेशार्थम् अच्युत-रामयोश् च शृण्वतोर् इति वक्ष्यमाणार्थस्य प्रामाण्यार्थम् ॥३४॥


______


**जीव-गोस्वामी (लघु-वैष्णव-तोषणी) :** अथानन्तरं श्री-वसुदेव-नारदयोर् अभिप्रायं बुद्ध्वोभय-समाधानार्थम् इत्य् अर्थः । तत्र श्री-नारद् असमाधानं तु वसुदेव भवान्नूनम् इति उत्तर-पद्येन ज्ञेयम् । आभाष्य भोः परम-कृतार्थ-शिरोमणे हे जगत्-पूज्येत्य्-आदि-सम्बोध्य सप्तम्य् अर्थे षष्ठ्यः । सर्वेषु राजसु शृण्वत्सु इति तान् प्रत्य् उपदेशार्थम् अच्युत-रामयोश् च शृण्वतोर् इति वक्ष्यमाणार्थः प्रामाण्यार्थः ॥३४॥


______


**जीव-गोस्वामी (क्रम-सन्दर्भः) :** अथ अनन्तरं श्री-वसुदेव-नारदयोर् अभिप्रायं बुद्ध्वो-भय-समाधानार्थम् इत्य् अर्थः । श्री-नारद-समाधानं त्वत्र वसुदेव भवान्नूनं इत्य् अन्तिम-पद्येन ज्ञेयम् ॥३४-३६॥


______


**जीव-गोस्वामी (बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** सर्वेषाम् इत्य्-आदिषु सप्तम्य् अर्थे षष्ठ्यः ॥३४॥


______


**॥ १०.८४.३५ ॥**

कर्मणा कर्म-निर्हार एष साधु-निरूपितः ।

यच् छ्रद्धया यजेद् विष्णुं सर्व-यज्ञेश्वरं मखैः ॥

**श्रीधर-स्वामी (भावार्थ-दीपिका) :** *न व्याख्यातम्।*


______


**वंशीधरः (भावार्थ-दीपिका-प्रकाशः) :** यद्**-यजेद्**-**एष** इत्य् अन्वयः ॥३५॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) : साधु** यथा स्यात्-तथा निरूपितः शास्त्रज्ञैः । यद् वा, साधुभिर् निरूपितः श्रद्धया श्री-विष्णुयजने विश्वासेन भक्त्या वा **विष्णुं** स्वमहिम्ना विश्व-व्यापकं भगवन्तम् एवम् अन्यैः सर्वैर् **यजेद्** इति यत्-तस्यैव यजने व्यक्त-हेत्व् अन्तरं सर्वेषां यज्ञानाम् ईश्वरं फल-दातारम् । किं वा, स्वामिनं **सर्व** देवेश्वरत्वात् ॥३५॥


______


**जीव-गोस्वामी (लघु-वैष्णव-तोषणी) :** एष एव **कर्मणा** क्रियमाणेन कर्मणां कृतानां निहारः **साधु** यथा स्यात्-तथा निरूपितः शास्त्रज्ञैः । कः श्रद्धया विश्वासेन **विष्णुं** स्व-महिम्ना विश्व-व्यापकं स्वयं भगवन्तम् एव **मखैः** सर्वैर् **यजेद्** इति यत् स इत्य् अर्थः । तस्यैव यजने व्यक्तं हेत्व् अन्तरं सर्वेषां यज्ञादीनाम् ईश्वरं फल-दातारं **सर्व-**देवेश्वरत्वात् तद्-यजनं विना नैष्कर्म्यस्यापि हेयत्वम् उक्तम्---नैष्कर्म्यम् अप्**य्** अच्युत-भाव-वर्जितम् \[भा।पु। १.५.१२\] इत्य्-आदिना । एवं चेद्-भवद् अभीष्टं तथापि भवत्-पुत्र एवायं प्रकारान्तरेणाराधनीय इति भावः ॥३५॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) : कर्म**-निर्हारो यथा स्याद् इति प्रकार-प्रश्नोत्रम् आहुः---**यच्-**छ्रद्धयेति । मखानां विष्ण्वाराधक-ज्ञानं विना **कर्म**-निर्हारो न भवेद् इति भावः ॥३५॥


______


**॥ १०.८४.३६ ॥**

चित्तस्योपशमोऽयं वै कविभिः शास्त्र-चक्षुषा ।

दर्शितः सु-गमो योगो धर्मश् चात्म-मुद्-आवहः ॥

**श्रीधर-स्वामी (भावार्थ-दीपिका) :** चित्तस्योपशम उपशम-हेतुः, **योगो** मोक्षोपायश् च । शनैर् आत्म-**मुद्**अम् आवहतीति तथा । सु-गमः प्रवृत्त्य्-आश्रयत्वात् । **धर्मश्** चावश्यकः । अन्यथा विहिताकरणेन मालिन्य्-अप्रसङ्गात् ॥३६॥


______


**वंशीधरः (भावार्थ-दीपिका-प्रकाशः) :** अयम् आत्मन ईशस्य **मुदावहः** प्रीतिकरः चित्त-शोधको वा । श्रद्धया विष्णु-यजन-लक्षणः । अन्यथा एतद् अनाचरणे ॥३६॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** तत्-फलं चाप्य् आहुः---चित्तस्येति । **वै** एव अयम् एव-शास्त्रम् एव चक्षुस् तेन शास्त्रार्थ-तत्त्व-विचारेण इत्य् अर्थः । **दर्शितः** प्रकटितः प्रवर्तित इत्य् अर्थः । **योगो** भगवद्-भक्त्य् उपायः **धर्मश्** च भक्ति-लक्षणः । अर्चनैक-प्रकारत्वात् । अत एवात्मनः कर्तुः आत्मनां वा सर्व-जीवानाम् एव **मुदावहः** । बहुधा तत्-सम्बन्धात् ॥३६॥


______


**जीव-गोस्वामी (लघु-वैष्णव-तोषणी) :** साधुत्वम् एवाहुः---चित्तस्येति । अयं **वै** पूर्वोक्त-प्रकारक-कर्म-निर्हार एव चित्तस्य उप आधिक्येन शमः शमो मन्-निष्ठताबुद्धेर् \[भा।पु। ११.१९.३६\] इति श्री-स्वयम्-भगवत्-सम्मतः शमः प्रापकत्वात् तत्रापि सुगमः सुकरो योग उपायः स्वतः-सिद्धानां मखानां सङ्कल्प-विशेषमात्रेण तादृशत्व-सिद्धेः न त्व् अष्टाङ्गादिवत् कष्ट-साध्यः तथा अयम् एव मुख्यो धर्मः भागवत-धर्म-प्रवेशेन सर्व-धर्माश्रयत्वात् तत्रापि सन्तत-श्री-भगवत्-स्फूर्ति-मयत्वेनात्म-मुदावहश् च न तु तत्-काम-स्फूर्ति-मय-धर्मवन्-मात्सर्यादि-दुःखावहः तस्माद् अयम् एव **कविभिः** शास्त्रज्ञैः **शास्त्र-चक्षुषा** **शास्त्र-**रूपं यच्-चक्षुर् अर्थप्रकाशकं तद्-दानेन **दर्शितः** प्रकाशित इत्य् अर्थः ॥३६॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** उपशमः उपशम-हेतुः सुगमः प्रवृत्त्याश्रयत्वात् योगः मोक्ष-प्राप्तौ उपायः आत्म-**मुदावहः** मनः-सुख-प्रदश् च ॥३६॥


______


**॥ १०.८४.३७ ॥**

अयं स्वस्त्य्-अयनः पन्था द्वि-जातेर् गृह-मेधिनः ।

यच् छ्रद्धयाप्त-वित्तेन शु[^१२६]क्लेनेज्येत पूरुषः ॥

[^१२६]: याजनाध्यनापन-प्रतिग्रह-लब्धं विप्रस्य शुक्लं वित्तं,
    युद्धात्-प्रजा-पलनाद्-दण्डाच् च लब्धं क्षत्रियस्य,
    कृषि-गो-रक्ष-वाणिज्य-लब्धं विशः, द्विज-शुश्रूषा-लब्धं शूद्रस्य
    । दाय-लब्धं प्रीतिदत्तं पित्रादिकम् आगतं श्वशुरलब्धं च
    सर्वेषाम् इति विष्णु-धर्मोत्तरे।


**श्रीधर-स्वामी (भावार्थ-दीपिका) :** ननु, न कर्मणा न प्रजया धनेन त्यागेनैके अमृतत्वम् आनशुः \[नारा १२.३\]; ब्सोभ् ३.४.१९ इत्य्-आदिना त्यागस्यैव विहितत्वात् कथं कर्म मोक्षोपायः ? इत्य् आशङ्क्यादाव् एव त्यागस्याशक्यत्वाद् इत्य् आशयेनाहुः---अयम् इति सार्ध-चतुर्भिः । **स्वस्त्य्**-**अयनः** स्वस्ति क्षेमम् ईयतेऽनेनेति तथा । श्रद्धया निष्कामतया शुक्लेन शुद्धेनाप्तेन **वित्तेन** पुरुष ईश्वर इज्येतेति यद् एष पन्थाः ॥३७॥


______


**वंशीधरः (भावार्थ-दीपिका-प्रकाशः) :** अत्राशङ्कते---नन्व् इति । शुद्धेन न्यायार्जितेन ॥३७॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** ननु तर्हि मुख्य-श्रवणादि-भक्तिर् एव साक्षात्-कार्या, किं बहु-व्यापार-गौणाङ्ग-यज्ञैः? तत्राहुः---अयम् इति द्वाभ्याम् । **स्वस्त्य्** अयनो निर्विघ्न-भक्ति-प्रापक इत्य् अर्थः । द्विजोतः-त्रैवर्णिकस्य आप्तेन स्ववृत्त्या लब्धेन न्यायार्जितेन इत्य् अर्थः । अत एव शुक्लेन अविरक्तानां वित्तवतामादौ यज्ञैर् धनार्पणम् एवोचितम् इति भावः ॥३७॥


______


**जीव-गोस्वामी (लघु-वैष्णव-तोषणी) :** अत्राप्य् अयम् इत्य्-आदि-**स्वस्त्ययनः** गार्हस्थ्याश्रमस्य वित्तस्य भगवत्-समर्पण-रूपया प्रपत्त्या मत्-प्रसादात् **द्वि**ज्-**आतेत्र्** ऐवर्णिकस्य अन्यस्यान् अधिकारात् आप्तेन स्व-प्रवृत्त्या लब्धेन न्यायार्जितेन इत्य् अर्थः । अत एव शुक्लेन यथोक्तं श्री-विष्णु-धर्मोत्तरे---

> प्रतिग्रहेण यल्-लब्धं याज्यतः शिष्यतस् तथा । >
> गुणान्व् इतेभ्यो विप्रस्य शुक्लं तत्रिविधं स्मृतम् ॥ >
> युद्धोपलब्धं कारं च दण्डाच् च व्यवहारतः । >
> क्षत्रियस्य धनं शुक्लं त्रिविधं परिकीर्तितम् ॥ >
> कृषि-वाणिज्य-गो-रक्षाः कृत्वा शुक्लं तथा विशः । >
> द्विज-शुश्रूषया लब्धं शुक्लं शूद्रस्य कीर्तितम् ॥ >
> क्रमागतं प्रीति-दायं प्राप्तं च सह-भार्यया । >
> अविशेषेण सर्वेषां धनं शुक्ले प्रकीर्तितम् ॥ >
> शुक्लेन **वित्तेन** कृतं पुण्यं बहुफलं भवेत् ॥ इति ।

ननु पुरुषेज्यैव चेत्-कर्तव्या तर्हि मुख्य-नव-विध-भक्त्य् अङ्गेन यज्ञादिना तत्राहुः---**गृह-मेधिनः** गार्हस्थ्य-धर्माग्रहवतः इत्य् अर्थः । तच् च सम्यक् श्रद्धत्वाभावात् लोक-सङ्ग्रहानद्व् एति ज्ञेयम् ॥३७॥


______


**जीव-गोस्वामी (क्रम-सन्दर्भः) : गृहमेधिनः** गार्हस्थ्य-धर्माग्रहवत इत्य् अर्थः । भगवद् अर्चादि श्रद्धावतां तुतद् एव परमश्रेय इति भावः ॥३७॥


______


**जीव-गोस्वामी (बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) : द्वि**-जातेस् त्रैवर्णिकस्य आप्त-**वित्तेन** न्याय-प्राप्त-धनेन शुद्धेन ॥३७॥


______


**॥ १०.८४.३८ ॥**

वित्तैषणां यज्ञ-दानैर् गृहैर् दार-सुतेषणाम् ।

आत्म-लोकैषणां देव कालेन विसृजेद् बुधः ।

ग्रामे त्यक्तैषणाः सर्वे ययुर् धीरास् तपो-वनम् ॥

**श्रीधर-स्वामी (भावार्थ-दीपिका) :** स्वस्त्य्-अयनम् आहुः, वित्तैषणाम् इति । वित्त-फल-भूतैर् यज्ञैर् दानैश् च **वित्तैषणां** वित्तेच्छां विसृजेत् । **गृहैर्** गृहोचितैर् मोगैर् **दार**-सुतैषणां विसृजेत् । तद् अनुभवेनैव तद् औत्सुक्य-निवृत्तेः । देहे मृते आत्मनः स्वर्गादि-**लोकैषणां** **कालेन** क्षयानुसन्धानेन विसृजेत् । **देव** हे वसुदेव । यद् वा, **देव**-**कालेन** देवानाम् अपि मृत्युना । मृत्यु[^१२७]-हेतु-भूतेनेत्य् अर्थः । अत्राचारं प्रमाणयति, ग्राम इति ॥३८॥

[^१२७]: अस्यापि विशेष्यं काल एव।



______


**वंशीधरः (भावार्थ-दीपिका-प्रकाशः) : बुधः** संसारासारज्ञः । **वित्तैषणां** धनेच्छाम् । तद् अनुभवेन **दार-**सुताद्य् अनुभवेन । तेष्व् औत्सुक्यस्योत्कण्ठायाः । **देव-**शब्देन वसुदेव-ग्रहणम् एकदेशि-न्यायापेक्ष-मत आह---यद्व् एति । अत्रैषणात्रयत्यागे । **धीरास्** त्याग-शक्तिमन्तः । **ग्रामे** गृहस्थाश्रमे । गृहस्थस्यैव ग्राम-स्थित्य् अधिकारात् तत्-स्थ्याताच्-छब्द्यम् इति न्यायेन ॥३८॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** तस्माद् एव वित्तैषणापि क्षीयते नान्यथेति । सदृष्टान्तम् आह---वित्तेति । **गृहैर्** इत्य्-आदिक-दृष्टान्ततया एवम् अग्रे\ऽपि बुधो विवेकी अन्यथा वित्तवतो गृहस्थस्य मनः-शुद्ध्य् अभावेन श्रवणादि-भक्तेर् एवासिद्धेर् इति भावः ।

ननु तर्हि केवल-श्रवणादि-परतासिद्धये धनादि-सहितं गृहम् एव त्याज्यम्, तत्राहुः---ग्राम इति । गृहाश्रमे धीरा बुद्धिमन्तः एषणाक्षयाभावेनाविरक्तस्य त्यागो नोपयुक्त इति भावः ॥३८॥


______


**जीव-गोस्वामी (लघु-वैष्णव-तोषणी) :** तस्मिंस् तत्-तद्-दर्पणात्-तत्-प्रसादेन तत्-तद्-एषणापि क्षीयत इत्य् आहुः---वित्तेति । **यज्ञ-**दानैः वित्त-व्ययमयतत्-तत्-कर्मभिः पूर्वोक्तरीत्या भवद्-इज्यार्थैः तथा गृहैस् तत्रत्य-**दार-**सुतादिभिः तद्-इज्यार्थैः ततो या चात्मैषणा **आत्म**-पक्ष-पात-रूपा या च लोकैषणा लोक-द्वय-वशीकरणेच्छा-रूपावशिष्टा तां च हे **देव**! **कालेन** सर्वेणैवावसरेण \[पथि\] तद्-इज्यैकानुसन्धानतया तद् अर्थीकृतेन देवस्य भगवतः **कालेन** तद्-इज्यैकानुसन्धान-मय-समय-गमनेन वा विसृजेत् त्यक्तुम् अर्हः स्यात् बुधो विवेकी एवं वित्तवतो गृहस्थस्य ततः पूर्व-विक्षिप्तमनस् त्वेन श्रवणादिकम् अपि सुष्ठु न सिद्ध्येद् इति भावः । अत एव \[ग्राम इत्य् अर्धकम्\] **ग्रामे** गृहाश्रमे एषणाक्षयाभावेनाविरक्तस्य हठात्-त्यागे\ऽपि श्रवण-मननादि-निष्ठत्वा-सिद्धेस् तद् अनन्तरम् एव त्याज्यम् इति भावः ॥३८॥


______


**जीव-गोस्वामी (क्रम-सन्दर्भः) :** वित्तैषणाम् इत्य्-आदिकं तादृश-भगवज्-जनाधिकारि-सम्पादनायोक्तम् ॥३८-६५॥


______


**जीव-गोस्वामी (बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** निष्कामत्वं विना कर्म-निर्हारो न स्यात् निष्कामत्वं चानेन प्रकारेण भवेदित्य् आहुः---**वित्तैषणां** वित्ताकाङ्क्षां यज्ञैर् दानैश् च वित्त-फल-भूतैस् त्यजेत् । सम्पादितेषु यज्ञेषु दानेषु किम् अतः परं वित्तेन इति भावयेत् । **गृहैर्** गृहोचितैर् भोगैर् **दार**-सुतैषणां स्त्री-सम्भोग-वासनां पुत्र-वासनां च त्यजेत् । तद् अनुभवेनैव तद् औत्सुक्य-निवृत्तेः देहे मृते सत्य् आत्मनः स्व-र्गादि-**लोकैषणां** **कालेन** क्षयानुसन्धानेन विसृजेत् । **देव** हे वसुदेव! अत्राचारं प्रमाणयति-ग्राम इति ॥३८॥


______


**॥ १०.८४.३९ ॥**

ऋणैस् त्रिभिर् द्विजो जातो देवर्षि-पितृणां प्रभो ।

यज्ञाध्ययन-पुत्रैस् तान्य् अनिस्तीर्य त्यजन् पतेत् ॥

**श्रीधर-स्वामी (भावार्थ-दीपिका) :** किं च, ऋणैर् इति । तथा च श्रुतिः, जायमानो वै ब्राह्मणस् **त्रिभिर्** ऋणवा जायते ब्रह्मचर्येण ऋषिभ्यो यज्ञेन देवेभ्यः प्रजया पितृभ्यः इत्य्-आदि । **तान्य् अनिस्तीर्य** तेषाम् ऋणान्य् अनपाकृत्य । तथा च मनुः,

> ऋणानि त्रीण्य् अपाकृत्य मनो मोक्षे निवेशयेत् । >
> अनपाकृत्य मोक्षं तु सेवमानो व्रजत्य् अधः ॥ \[मनु ६.३५\] इति > ॥३९॥


______


**वंशीधरः (भावार्थ-दीपिका-प्रकाशः) :** अत्र सङ्गतार्थम् आह---किं चेति । अनृणः इति श्रुति-शेष-पदं ज्ञेयम् स्मृतिर् अप्य् अत्र प्रमाणं, तथा चेति । अपाकृत्य दूरीकृत्य । मोक्षे मोक्ष-मार्गे संन्यासादौ । अधो व्रजति देवादीनां कोपान् नरकं गच्छतीत्य् अर्थः ॥३९॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** किं च, ऋषि-पितॄणाम् अध्ययन-पुत्राभ्याम् इव यज्ञेन देवानाम् ऋण-शोधनम् अवश्य-कृत्यम् एवेत्य् आहुः---ऋणेर् इति । **प्रभो**! हे सर्व-र्णादि-मोचन-समर्थ ! इत्य् अशक्तस्य न तद्-दोषावहम् इति सूचितम् । पितृणाम् इति ह्रस्वत्वम् आर्षम् । **तान्** देवादीन् **अनिस्तीर्य** **पतेद्** यः । किं वा, पुनर् गृह-भोगादौ प्रविशेद् इत्य् अर्थः । पाठान्तरे\ऽपि स एवार्थः । इदं तेषाम् असम्मतं लक्ष्यते तेषाम् इति व्याख्यानात् ॥३९॥


______


**जीव-गोस्वामी (लघु-वैष्णव-तोषणी) : प्रभो**! हे सर्व-र्ण-मोचन-समर्थ! इत्य् अशक्तस्य न दोषावहम् इति सूचितम् । **पितृणाम्** इति ह्रस्वत्वम् आर्षम् । **तान्** देवादीन् **अनिस्तीर्य,** तान् इति पाठे स एवार्थः । देवादि-पदानाम् अपि तत्-तद्-ऋणे तात्पर्यात् **पतेत्** उभयतो भ्रश्येत् विघ्नाकुलो भवेद् इत्य् अर्थः । अत एव व्रजत्य् अध \[मनु ६.३५\] इति मनुः । अत्र भगवद्-आश्रयत्वं तु नोद्दिष्टम् इति तत्र न दोष इति भावः । **देवर्षि**-भूताप्त-नृणां पितृणाम् \[भा।पु। ११.५.४१\] इत्य्-आदेः ॥३९॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** किं च, ऋणैर् इति । तथा च श्रुतिः---जायमानो वै ब्राह्मणस् **त्रिभिर्** ऋणवान् जायते ब्रह्म-चर्येण ऋषिभ्यो यज्ञेन देवेभ्यः प्रजया पितृभ्यः इत्य्-आदिः । **तान्य् अनिस्तीर्य** तेषाम् ऋणान्य् अनपाकृत्य ॥३९॥


______


**॥ १०.८४.४० ॥**

त्वं त्व् अद्य मुक्तो द्वाभ्यां वै ऋषि-पित्रोर् महा-मते ॥

यज्ञैर् देवर्णम् उन्मुच्य निरृणोऽशरणो भव

**श्रीधर-स्वामी (भावार्थ-दीपिका) :** निरृणो निर्मुक्त-ऋणः । अशरणो **भव** गृहात् प्रव्रज ॥४०॥


______


**वंशीधरः (भावार्थ-दीपिका-प्रकाशः) :** शरणं गृहरक्षित्रोः इत्यमरः । न विद्यते शरणं यस्य सः । एतेनर्णापाकरणं विना गृहस्थत्वत्यागो\ऽनुचित इत्य् उक्तम् ॥४०॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** तु-शब्दो विशेषे तम् एवाहुः---**वै** एव द्वाभ्याम् ऋणाभ्यां मुक्त एव अद्योन्मुच्य उच्चैर्मुक्त्वा निरस्य निरृणः सन् अशरणः अकारो विष्णुः श्रवणादिना तद् एकाश्रयो **भव** ॥४०॥


______


**जीव-गोस्वामी (लघु-वैष्णव-तोषणी) :** तु-शब्दो विशेषे तम् एवाहुः-**वै** एव द्वाभ्याम् ऋणाभ्यां मुक्त एव । अद्योन्मुच्य उच्चैर् मुक्त्वा निरस्य निरृणः सन् अशरणो **भव** **त्वं** तु त्यागम् अपि विष्ण्व् अर्थं कुर्व् इत्य् अर्थः ॥४०॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** द्वाभ्याम् ऋणाभ्याम् अशरणो **भव** गृहात् प्रव्रज ॥४०॥


______


**॥ १०.८४.४१ ॥**

व[^१२८]सुदेव भवान् नूनं भक्त्या परमया हरिम् ।

[^१२८]: वसुना भक्ति-लक्षणेन दीव्यतिति तथा-भूत।


जगताम् ईश्वरं प्रार्चः स यद् वां पुत्रतां गतः ॥

**श्रीधर-स्वामी (भावार्थ-दीपिका) :** किं च अविशुद्ध-चित्तानाम् अयं क्रमः, त्वं तु कृतार्थ एवेत्य् आहुः, वसुदेवेति । **भवान्** **नूनं** निश्चितं **परमया** प्रेम-लक्षणया **भक्त्या** **हरिम्** । प्रार्चोतवान् । यद् यस्मात् । **वां** युवयोः ॥४१॥


______


**वंशीधरः (भावार्थ-दीपिका-प्रकाशः) :** न त्वाम् उद्दिश्यैतद् उक्तम् इत्य् आह---किञ्चेति । **प्रार्चः** अर्चितवानसि । स हरिः । **यद्-**यतः । किम्-भूतस् त्वम्-भं कलत्रं तद् अस्यास्तीति **भवान्** सकलत्र इत्य् अर्थः । कलत्रोडुतेजसि स्याद्भं भो भ्रातरि भास्करे इति निरुक्तिः । वाम् इत्य् उक्तिर् अप्य् एवं सङ्गच्छते । प्रार्च इत्य् अनद्यतनातीतवाचिना लडा बहूनि जन्मानि सूचितानि । बहूनां जन्मनाम् अन्ते ज्ञानवान् मां प्रपद्यते \[गीता। ७.१९\] इति गीतोक्तेः ॥४१॥


______


**श्रीनाथ-चक्रवर्ती (चैतन्य-मत-मञ्जुषा) : वसुदेव** **भवान्** नूनम् इत्य्-आदि---यत् यो **वां** युवयोः **पुत्रतां** **गतः**, तं **जगताम् ईश्वरं** **परमया** **भक्त्या** प्राच्चः प्रकर्षेण अर्चितवान् ॥४१॥


______


**सनातन-गोस्वामी (बृहद्-वैष्णव-तोषणी) :** इयन्तु साधकानां रीतिरुक्ता । भवांस्तु प्रथमत एव परम-कृतार्थ इत्य् आहुः---वसुदेवेति । सत्त्वं विशुद्धं **वसुदेव-**शब्दितम् \[भा।पु। ४.३.२३\] इत्य्-आदि-श्री-महा-देवोक्तानुसारेण शुद्ध-सत्त्व-स्वरूपतया विशुद्ध-चित्तत्वादिकम् अभिप्रेतम् । यद् वा, वसु भगवद्-भक्ति-लक्षनं धनम्, तेन दीव्यतीति तथा, तत्-सम्बोधनम् । तद् एव दर्शयति---**भवान्** इति । **नूनं** निश्चये । हरी सर्व-दोष-दुःखहरम् । यतो जगतां देवादीनाम् **ईश्वरं** प्रकर्षेण पुत्रत्वेन स्ववश्यतापेक्षया आर्चः अतो **भवान्** अपास्त-समस्तर्णो मुक्त-वर्गार्च्य एवेति भावः ॥४१॥


______


**जीव-गोस्वामी (लघु-वैष्णव-तोषणी) :** इदं त्वजात-भक्ति-श्रद्धानं साधकानां रीतिर् उक्ता । भवांस् तु प्रथमत एव परम-कृतार्थः इत्य् आहुः---वसुदेवेति । वसु-भगवद्-भक्ति-लक्षणं धनं तेन दीव्यतीति तथा तत्-सम्बोधनं तद् एव दर्शयति **भवान्** इति । **नूनं** निश्चये हरिं सर्व-दोष-दुःख-हरं यतो जगतां देवादीनाम् **ईश्वरं** प्रकर्षेण पुत्रत्वेन स्व-वश्यतापेक्षया आर्चः अतो **भवान्** अपास्त-समस्तो मुक्त-भक्त-वर्गार्च्य एव । ततो\ऽभिप्रायान्तरेणैवायं तवोद्यम इति भावः । इदम् अपि लौकिक-लीलानुकरणानुसारेणैवोक्तम् । न तु नित्यत्वानुसारेण । तत् तु **वसुदेव-**शब्देन व्यञ्जितम् एव । शुद्ध-सत्त्वाख्य-श्री-भगवद् अन्तरङ्ग-शक्त्याविर्भाव-रूपत्वेन तन्-नामत्वात् । तद् उक्तं चतुर्थे---सत्त्वं विशुद्धं **वसुदेव-**शब्दितम् \[भा।पु। ४.३.२३\] इति । नवमे---वसुदेवं हरेः स्थानं वदन्त्य् आनकदुन्दुभिम् \[भा।पु। ९.२४.३०\] इति ॥४१॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**जीव-गोस्वामी (बृहत्-क्रम-सन्दर्भः) : वसुदेव-भवान्** इत्य्-आदि । यत् यो **वां** **पुत्रतां** **गतः** तं **जगताम्** **ईश्वरं** **परमया** **भक्त्या** **प्रार्चः** प्रकर्षणार्चितवान् ॥४१-६८॥


______


**विश्वनाथ-चक्रवर्ती (सारार्थ-दर्शिणी) :** लोकरीत्यैव त्वया कृतस्य प्रश्नस्यास्माभिर् अपि लोक-शास्त्ररीत्यैवोत्तरं दत्तम् । वस्तुतस् तु त्वयि भगवत्-पितरि नित्य-सिद्धे भगवतीव नैव लोक-शास्त्रे अधिकर्तुं प्रभूष्णू स्याताम् तद् अपि **यद्**इ त्वम् आत्मानं शास्त्रोक्त-धर्माणाम् अधिकारिणम् एव मन्यसे तत्राप्य् उत्तरं शृण्वित्य् आहुः---वसु धनं श्रेष्ठं भक्ति-योग एव । तत्र दीव्यसि इत्य् अत एव हे **वसुदेव**! **भक्त्या** तत्रापि **परमया** प्रकर्षेणैव आर्चः सर्वम् एव तत् कथम् अधुना ततो\ऽतिनिकृष्ट-कर्माधिकारे\ऽपि पतिष्यसीति भावः । चेद् अस्मद् उक्त-प्रमाणम् एवेत्य् आहुः---स यद्वाम् इति । तद् अपि त्वम् अतिदैन्येनात्मनि सांसारिकत्वम् आरोप्य **यद्**इ कर्म चिकीर्षसि तदा भगवानिव सङ्ग्रहार्थं कर्म कुर्व् इति भावः ॥४१-४४॥


______


**॥ १०.८४.४२ ॥**

**श्री-शुक उवाच---**

इति तद्-वचनं श्रुत्वा वसुदेवो महा-मनाः ।

तान् ऋषीन् ऋत्विजो वव्रे मूर्ध्नानम्य प्रसाद्य च ॥

**श्रीधर-स्वामी (भावार्थ-दीपिका) :** *न व्याख्यातम्।*


______


**वंशीधरः (भावार्थ-दीपिका-प्रकाशः) :** इतीत्थम् । **तद्-वचनं** मुनि-कथनम् । **तान्** मुनीन् ॥४२॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** इत्य् एतत् कर्मणा कर्मनिर् हारः \[३५श।श्लो।\] ईत्य्-आदिकं तेषां **वचनं** **श्रुत्वा** **वव्रे** वृतवान् । **महा-**मना यज्ञ-दान-श्री-भगवत्-सन्दर्शनादिना सर्व-लोक-हितेच्छय इत्य् अर्थः । यद् वा, वासुदेवोत्पाद्यात्म-भाग्य-महिम-प्रतिपादकं **तद्-**वचः श्रुत्वापि **वव्रे** । **महा**-मना इत्य् अयं भावः---इमे मुनयो भक्तिं याचन्ते सा च मादृशत एव सिध्येद् **इति** यज्ञ-व्याजेनैतान् प्रति श्री-कृष्ण-प्रसादं प्रापयेयम् **इति** विचिन्त्येति । अत एव वक्ष्यते पीत-कौशेय-वाससः \[४९श।श्लो।\] **इति** । मूर्ध्ना भूमिस्पृशा अत एव आ सम्यङ्नत्वा स्तुत्यादिभिः धर्मेण न्यायेन विप्रैः क्षत्रियाणां याज्यत्वात् किं वा,-धर्मेण हेतुना धर्मार्थं वृता इत्य् अर्थः ॥४२॥


______


**जीव-गोस्वामी (लघु-वैष्णव-तोषणी) : इति** स्वस्यैवातिगूढाभिप्रायं तेषां वचः **श्रुत्वा** **महा-**मनास् तथैवावबुद्ध्य च इत्य् अर्थः ॥४२॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**॥ १०.८४.४३ ॥**

त एनम् ऋषयो राजन् वृता धर्मेण धार्मिकम् ।

तस्मिन्न् अयाजयन् क्षेत्रे मखैर् उत्तम-कल्पकैः ॥

**श्रीधर-स्वामी (भावार्थ-दीपिका) :** *न व्याख्यातम्।*


______


**वंशीधरः (भावार्थ-दीपिका-प्रकाशः) :** तस्मिन् विनशने । **मखैर्** इति बहुत्वम् अङ्गेष्ट्य् अपेक्षम् । कल्प्यन्ते आभिर् इति कल्पकाः सामग्र्यः, उत्तमा राजसूयादयस् तेष्व् इव कल्पका येषु तैः । प्रकृति-विकृति-यागैर् इत्य् अर्थः । **धर्मेण** कल्पोक्तविधिना अहिंसा-विधि-पुण्येषु धर्मः इति कोशात् ॥४३॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** धार्मिकं भगवद्-धर्मपरम् **उत्तम-**कल्पकैर् मुख्य-कल्पैः सर्व-सामर्थ्य-सद्भावात् हे **राजन्न्** इति प्राग् उक्ताभिप्रायम् एव ॥४३॥


______


**जीव-गोस्वामी (लघु-वैष्णव-तोषणी) : धर्मेण** न्यायेन विप्रैः क्षत्रियाणां याज्यत्वात् किं वा, **धर्मेण** हेतुना धर्मार्थं **वृता** इत्य् अर्थः । **धर्मेण** धर्म-शास्त्रोक्त-विधिन इत्य् अर्थः । धार्मिकं भगवद्-धर्म-परम् **उत्तम-कल्पकैः** मुख्य-कल्पैः सर्व-सामर्थ्य-सद्भावात् ॥४३॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**॥ १०.८४.४४ ॥**

तद्-दीक्षायां प्रवृत्तायां वृष्णयः पुष्कर-स्रजः ।

स्नाताः सु-वाससो राजन् राजानः सुष्ठ्व्-अलङ्कृताः ॥

**श्रीधर-स्वामी (भावार्थ-दीपिका) :** *न व्याख्यातम्।*


______


**वंशीधरः (भावार्थ-दीपिका-प्रकाशः) : तद्-दीक्षायां** यज्ञारम्भ-सङ्कल्प-रूपायां दीक्षा स्याव्रत-सङ्ग्रहः इति यादेवः **पुष्कर-स्रजः** कमल-बीज-मालावलम्बिकण्ठाः ॥४४॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** वृष्णयो राजानश् च दिक्षाशालाम् उपाजग्मुर् इति परेणान्वयः । यद् वा, वृष्णयो राजानश् च **सुष्ठ्व्** अलङ्कृता बभूवुर् इति शेषः । हे **राजन्न्** इत्य् अहो भाग्यं राज्ञाम् इति भावः । पुनः पुनस्तथैव सम्बोधनम् अत्यन्त-हर्षाद् एव ॥४४॥


______


**जीव-गोस्वामी (लघु-वैष्णव-तोषणी) : तद्** इति युग्मकम् । वृष्णयो राजानश् च हे **राजन्**! इत्य् अहो-भाग्यं राज्ञाम् इति भावः । पुनस् तथैव सम्बोधनम् अत्यन्त-हर्षाद् एव । तस्य श्री-वसुदेवस्य महिष्यः मुदिता इति च-शब्द-बलावृष्ण्य्-आदीना च विशेषणं द्रष्टव्यम् उप समीपे आजग्मुः ॥४४-४५॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**॥ १०.८४.४५ ॥**

तन्-महिष्यश् च मुदिता निष्क-कण्ठ्यः सु-वाससः ।

दीक्षा-शालाम् उपाजग्मुर् आलिप्ता वस्तु-पाणयः ॥

**श्रीधर-स्वामी (भावार्थ-दीपिका) :** आलिप्ताः कुङ्कुमादिभिः । **वस्तु**-पाणयो गृहीतार्हण-हस्ताः ॥४५॥


______


**वंशीधरः (भावार्थ-दीपिका-प्रकाशः) : तन्**-महिष्यो राज-पत्न्यः, वसुदेव-भार्या वा । गृहीतम् अर्हणं यैस्ते । गृहीतार्हणास्ते हस्ता यासां तास् तथा।

> हिरण्यं रजतं चापि गृहीत्वा क्रमुकं फलम् । >
> शालां विशेद्-यज्ञ-पत्नी शपेयुस् त्व् अन्यथा सुराः ॥ इत्य् उक्तेः॥

यज्ञो\ऽस्यास्तीति यज्ञो यज्ञकर्ता तस्य पत्नीत्य् अर्थः ॥४५-४६॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** तस्य श्री-वसुदेवस्य महिष्यो **मुदिता** इति **च**-शब्द-बलाद्-वृष्ण्यादीनम् अपि विशेषणं द्रष्टव्यम् । उप समीपे आजग्मुर् **दीक्षा-शालाम्** इत्य् अनेन यज्ञे\ऽपेक्ष्य-मण्डपादीनि सद्य एव निर्मितानीति बोध्यते ॥४५॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी, क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) : वस्तु-पाणयः** हस्त-गृहीतार्हण-द्रव्याः ॥४५-४६॥


______


**॥ १०.८४.४६ ॥**

नेदुर् मृदङ्ग-पटह- शङ्ख-भेर्य्-आनकादयः ।

ननृतुर् नट-नर्तक्यस् तुष्टुवुः सूत-मागधाः ॥

जगु-सुकण्ठ्यो ग[^१२९]न्धर्व्यः सङ्गीतं सह-भतृकाः ।

[^१२९]: गन्धर्व्या गायकानां स्त्रियः।


**श्रीधर-स्वामी (भावार्थ-दीपिका), वंशीधरः (भावार्थ-दीपिका-प्रकाशः), श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** सुताश् च मागधाश् च गन्धर्व्यो गायकानां साक्षाद्-गन्धर्व-जातीनां वा स्त्रियः ॥४६॥


______


**जीव-गोस्वामी (लघु-वैष्णव-तोषणी) : नेदुर्** इति सार्धम् । सूताश् च मागधाश् च **गन्धर्व्यः** गायकानां गन्धर्व-जातीनां स्त्रियः ॥४६॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**॥ १०.८४.४७ ॥**

तम् अभ्यषिञ्चन् विधि-वद् अक्तम् अभ्यक्तम् ऋत्विजः ।

पत्नीभिर् अष्टा-दशभिः सोम-राजम् इवोडुभिः ॥

**श्रीधर-स्वामी (भावार्थ-दीपिका) :** अक्तं नेत्रयोर् अञ्जनेन । अभ्यक्तं सर्वाङ्गेषु नव-नीतेन ॥४७॥


______


**वंशीधरः (भावार्थ-दीपिका-प्रकाशः) :** तं वसुदेवम् । यज्ञारम्भे यज्ञ-कर्तुरञ्जनं नेत्रयोर् दत्त्वा गो-नवनीतेन तद्-वपुः सर्वतो मर्दयित्वा च तं स्नापयेद् इति श्रुत्या विहितम् ॥४७॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) : पत्नीभिर्** इति । श्री-देवक्यादयो देव-ककन्याः सप्त रोहिण्यादयश् चान्या एकादशेत्य् एवम् **अष्टादशभिः** सहितम् । बहु-पत्नी-साहित्ये सुदृश्यत्वादौ च दृष्टान्तः---सोमेति सोमश् चासौ द्विजन्मादीनाम् इति तथा **तम्** । राज-शब्द-प्रयोगस् तद्-यज्ञ-माहात्म्य-बोधनार्थम् । तेनै-तद्-यज्ञस्यापि दिव्यत्वं सूचयति । श्री-वसुदेवस्य सुदृश्यता चोक्ता श्री-हरिवंशे तज्-जन्म-प्रसङ्गे---

> मनुष्य-लोके कृत्स्ने\ऽस्मिन् रूपेणाप्रतिमो भुवि । >
> यस्यासीत् पुरुषाग्र्य्यस्य कान्तिश् चन्द्रमसो यथाइति ॥ > \[हरि।प।३४.२०\]॥४७॥


______


**जीव-गोस्वामी (लघु-वैष्णव-तोषणी) : सोम-राजम्** इवेति । राज-शब्दात्-तस्य कृत-राजसूयावस्थत्वं स्मारयति । यज्ञस्य तादृशत्वं गमयति । यद् वा, यदि बहवः सोमा भवन्ति तन्-मध्ये च को\ऽपि भवति तदैव स उपमीयेत इत्य् अर्थः । अत एवोडुभी राज्ञीभिर् इत्य् अपि ज्ञापितम् अष्टादशभिर् इति । तादृश-सप्त-विंशतेर् अत्य् अन्तासम्भवाद् इति भावः । एवं श्री-हरिवंशे तु तज्-जन्म-प्रसङ्गे यद् इदं तस्य वर्णनम्---

> मनुष्य-लोके कृत्स्ने\ऽस्मिन् रूप्रेणाप्रतिमो भुवि । >
> यस्यासीत्-पुरुषाग्र्यस्य कान्तिश् चन्द्रमसो यथा ॥ इति ।

अत्र तु तद् अपि न सोढम् ॥४७॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** अक्तं नेत्रयोर् अञ्जनेन अभ्यक्तं सर्वाङ्गेषु नवनीतेन **सोम**-राजं बहूनां सोमानां यदि वा कश्चिद् एको राजा भवति **तम्** इव इत्य् अर्थः ॥४७-४९॥


______


**॥ १०.८४.४८ ॥**

ताभिर् दुकूल-वलयैर् हार-नूपुर-कुण्डलैः ।

स्व्-अलङ्कृताभिर् विबभौ दीक्षितोऽजिन-संवृतः ॥

**श्रीधर-स्वामी (भावार्थ-दीपिका) :** ताभिः पत्नीभिः सहितो दीक्षितो विरेजे ।


______


**वंशीधरः (भावार्थ-दीपिका-प्रकाशः) :** विभवैर् भूषणाद्यैः स्वलङ्कृताभिः । अजिनमत्र मृग-चर्म ॥४८॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) : विबभौ** विशेषेण पूर्वतो\ऽप्य् आधिक्येन बभौ अशोभत । यतो दीक्षितः तल्-लक्षणम्-अजिनेन संवृतो वेष्टित इति ॥४८॥


______


**जीव-गोस्वामी (लघु-वैष्णव-तोषणी) : विबभौ** विशेषेण रेजे ॥४८॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**॥ १०.८४.४९ ॥**

तस्यर्त्विजो महा-राज र[^१३०]त्न-कौशेय-वाससः ।

[^१३०]: रत्नवद् उज्ज्वल-परिधानाः । पीत-कौशेयेति कचित्।


स-सदस्या विरेजुस् ते यथा वृत्र-हणोऽध्वरे ॥

**श्रीधर-स्वामी (भावार्थ-दीपिका) :** *न व्याख्यातम्।*


______


**वंशीधरः (भावार्थ-दीपिका-प्रकाशः) :** तस्य वसुदेवस्य । होत्राद्याः षोडश । ते पूर्वं वृता ये इत्य् अर्थः । वृत्रहण इन्द्रस्य । कुत्वाभावालोपाभावावार्षौ ॥४९॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** पीत**-कौशेय-वाससः** \[भा।पु। ३.२८.१४\] इति श्री-भगवन्**-महा-**प्रसाद-वस्त्र-प्राप्तेः इति श्री-वसुदेवदयया तेषां प्रार्थित-भक्ति-सिद्धिश् च सूचिता । अत एव विशेषेण रेजुः । इति **महा-**हर्षोदयात् सम्बोधयति-**महा**-राजेति ॥४९॥


______


**जीव-गोस्वामी (लघु-वैष्णव-तोषणी) :** पीत**-कौशेय-**वासस इति श्री-भगवत्-परिधानीय-नव्य-दिव्य-वस्त्र-प्राप्तेः पाठान्तरे **रत्न**-श्रेणि-विलम्ब-युक्त-प्रान्त-भाग-**कौशेय-**वासस इति यथेत्यापात-मात्र-चमत्काराय ॥४९॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**॥ १०.८४.५० ॥**

तदा रामश् च कृष्णश् च स्वैः स्वैर् बन्धुभिर् अन्वितौ ।

रेजतुः स्व-सुतैर् दारैर् जीवेशौ स्व-विभूतिभिः ॥

**श्रीधर-स्वामी (भावार्थ-दीपिका) :** जीयेशौ सर्व-जीवानाम् ईशौ ॥५०॥


______


**वंशीधरः (भावार्थ-दीपिका-प्रकाशः) : तदा** यज्ञ-समये । स्वस्य विभूतिभिर् मूर्तिमद्भिर् अणिमाभिः । यद् वा, लुप्तोपमा बोध्या । **जीवेशौ** जीवात्म-परमात्मानौ **स्वैर्** विभूतिभिर् अहङ्कारादि-योग-मायादिभिः ॥५०॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) : स्वैः** **स्वैर् बन्धुभिर्** निज-निज-प्रियैः श्री-गोपादिभिः । यद् वा, **स्वैर्-**ज्ञातिभिर् यादवैः **स्वैर्-**बन्धुभिश् च श्री-नन्दादिभिर् वेवान्वितौ । तत्र **च**-शब्दाभ्यां द्वयोर् अपि प्राधान्यं द्योत्यते । दारेषु स्व-शब्दाप्रयोगः स्वत एव तेषां स्वीयत्वात् जीवेशावपि कथम्-भूतैः? स्वादिभिः स्व-विभूतिभिर् निज-वैभवैः । यद् वा, स्व-विभूतिभिश् च कौस्तुभ-मकर-कुण्डलादि-निज-परिच्छदैः स्वादीनां यथोत्तरं नैकट्ये श्रेष्ठ्यम् ॥५०॥


______


**जीव-गोस्वामी (लघु-वैष्णव-तोषणी) :** जीवानामीशौ प्रजानां राज-युव-राजाव् इव नियन्तारौ स्व-विभूतिभिर् अन्तरङ्ग-वैभवै-**रेजतुः** । ता एवाह---**स्वैः** **स्वैर् बन्धुभिर्** मातुलेय-सम्बन्धि-मित्रादिभिः । **स्वैः** **स्वैर्** दाश्चेत्य् अन्वयः । तथापि सुतेषु पुनः स्व-शब्द-प्रयोगः आकारादिभिर् अभेद-प्रतीतेः स्वतायाः स्पष्ट-ज्ञानात् । यद् वा, जीवः स्वांशेन सर्व-समष्टि-जीवान्तर्यामी स्वयं सङ्कर्षणः यथोक्तम् एकादशे कालो मायामये जीवः \[भा।पु। ११.२४.२७\] इति ईशश् च ततः परः स्वयं भगवान् तौ समम् अन्यत् ॥५०॥


______


**जीव-गोस्वामी (क्रम-सन्दर्भः) : जीवेशौ** सर्व-जीवानामीशौ ॥५०॥


______


**जीव-गोस्वामी (बृहत्-क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**॥ १०.८४.५१ ॥**

ईजेऽनु[^१३१]-यज्ञं यज्ञं अग्नि-होत्रादि-लक्षणैः ।

[^१३१]: अनु-यज्ञं यज्ञानुक्रमेण यो विधिस् तेन । तद्
    आह---अग्नीत्यादिना । अग्निहोत्रं, ततः प्राकृता उपदिष्टाङ्गा
    दर्षादीष्टयः, ततो वैकृता अतिदिष्ट्ङ्गाः सौर्यादयाः, ततः प्राक्र्ता
    यज्ञा ज्योतिष्टोमादयः, वैकृताः सत्रादय इत्य् एवं सर्वैर् यज्ञैः
    इति तोष।


प्राकृतैर् वैकृतैर् यज्ञैर् द्रव्य-ज्ञान-क्रियेश्वरम् ॥

**श्रीधर-स्वामी (भावार्थ-दीपिका) :** अनु**-यज्ञं** प्रति-यज्ञम् । आम्नात-सर्वाङ्गाः प्राकृता ज्योटिष्टोम-दर्श-पूर्ण-मासादयस् तेभ्यश् चोदनालिङ्गादिभिर् अति-देश-प्राप्ताङ्गा वैकृताः सौर-सत्रादयस् तैः सर्वैः । द्रव्यं पुरोडाशादि, ज्ञानं मन्त्रः, क्रिया कर्म, तेषाम् ईश्वरम् ॥५१॥


______


**वंशीधरः (भावार्थ-दीपिका-प्रकाशः) :** तेभ्यः प्राकृतेभ्यो यागेभ्यश् चोदनालिङ्गादिभिर् विधि-लिङ्ग-प्रकरण-समाख्यादिभिः अतिदेशेन प्रकृतिवद्-विकृतिः कर्तव्या इति वाक्येन प्राप्तान्यङ्गानि येषु ते वैकृताः । ईश्वरं स्वामिनम् ॥५१॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** अनु**-यज्ञं** यो विधिस् तेन । विधिम् एवाह---अग्नीत्यादिना । द्रव्यादीनाम् ईश्वरं भगवन्तम् इति तस्यैवेज्यत्वाद् इति भावः ॥५१॥


______


**जीव-गोस्वामी (लघु-वैष्णव-तोषणी) :** अनु-**यज्ञं** यो विधस्तेन विधिम् एवाह---अग्नीत्य्-आदिना । द्रव्यादीनाम् ईश्वरं भगवन्तम् इति । तस्येवेज्यत्वाद् इति भावः ॥५१॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** अनु**-यज्ञं** प्रतियज्ञम् आम्नात-सर्वाङ्गाः प्राकृताः ज्योतिष्टोम-दर्श-पूर्णमासादयः तेभ्यश् चोदनालिङ्गादिभिर् इति देश-प्राप्ताः वैकृताः सौर्य-सत्रादयः तैः सर्वैर् एव द्रव्यं पुरोडाशादि ज्ञानं मन्त्रः क्रिया कर्म तेषाम् ईश्वरम् ॥५१॥


______


**॥ १०.८४.५२ ॥**

अथर्त्विग्भ्योऽददात् काले यथाम्नातं स दक्षिणाः ।

स्व्-अलङ्कृतेभ्योऽलङ्कृत्य[^१३२] गो-भू-कन्या महा-धनाः ॥

[^१३२]: गो-भू-कन्या अप्य् अलङ्कृत्याददादित्य् अन्वयः । स्वलङ्कृतेऽभ्यो
    इति क्वचित्-पाट्ःअः।


**श्रीधर-स्वामी (भावार्थ-दीपिका) :** *न व्याख्यातम्।*


______


**वंशीधरः (भावार्थ-दीपिका-प्रकाशः) :** आम्नातानि कथितानि सर्वाण्यङ्गान्यारादुपकारकादीनि येषु ते आम्नात-सर्वाङ्गाः । अथ प्राकृत-वैकृत-यागोत्तरम्। **काले** यथोदितसमये । **यथाम्नातं** यथोदितम् । **स** वसुदेवः ॥५२॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** अथ यागानन्तरं तथाम्नातं शास्त्रोक्तानुसारेण इत्य् अर्थः । **स** श्री-वसुदेवः प्राक् तेनैव सुष्ठ्व् अलङ्कृतेभ्यो\ऽप्य् अलङ्कृत्य गवाद्या एव **दक्षिणाः** । कथम्-भूताः? **महा**-धना स्वर्ण-रत्नादीनि धनानि यासु ताः । यद् वा, **महा**-धना **महा-**मूल्याः ॥५२॥


______


**जीव-गोस्वामी (लघु-वैष्णव-तोषणी) :** अथ यागानन्तरं गवाद्या एव **दक्षिणाः** अलङ्कृत्यादात् । कथम्-भूताः? **महा-धनाः** महान्ति स्वर्ण-रत्नादीनि यासु ताः ॥५२॥


______


**जीव-गोस्वामी (क्रम-सन्दर्भः) : स** वसुदेवः **दक्षिणाः** कीदृशीः महान्ति स्वर्ण-रत्नादीनि धनानि यासु ताः ॥५२॥


______


**जीव-गोस्वामी (बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** स वसुदेवः दक्षिणाः कीदृशीः महान्ति स्वर्ण-रत्नादीनि धनानि यासु ताः ॥५२॥


______


**॥ १०.८४.५३ ॥**

पत्नी-संयाजावभृथ्यैश् च[^१३३]रित्वा ते महर्षयः ।

[^१३३]: चरित्वा तान् अनुष्ठायेत्य् अर्थः।


सस्नू राम-ह्रदे विप्रा यजमान-पुरः-सराः ॥

**श्रीधर-स्वामी (भावार्थ-दीपिका) :** सस्नुः स्नानं चक्रुः ॥५३॥


______


**वंशीधरः (भावार्थ-दीपिका-प्रकाशः) : पत्नी-**संयाजः पत्नीभिः क्रियमाणः, काश्चन देवता उद्दिश्य यजनम् । अभवृथः समाप्ति-कर्म-स्थानम् उभयत्रेष्टि-विशेषाश् च भवन्ति । तैश् चरित्वा तांश् च कृत्व इत्य् अर्थः ॥५३॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** सस्नुरवभृथस्नानं चक्रुः । विप्राश् चान्ये । ततः स्नानानन्तरम् अलङ्कृतः सन् अदात् तथा स्त्रियः स्त्रीश् च । यद् वा, स्त्रियस् तस्य महिष्यो\ऽप्यदुः । वर्णान् सर्वांश् चतुरः ॥५३-५४॥


______


**जीव-गोस्वामी (लघु-वैष्णव-तोषणी) :** सस्नुः अवभृथ-स्नानं चक्रुः । विप्राश् चान्ये ॥५३॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) : पत्नी**-संयाजो यागविशेषः अवभृथ-सम्बन्धि-कृत्यानि च तैः चरित्वा तान्य् अनुष्ठाय इत्य् अर्थः ॥५३॥


______


**॥ १०.८४.५४ ॥**

स्ना[^१३४]तोऽलङ्कार-वासांसि वन्दिभ्योऽदात् तथा स्त्रि[^१३५]यः ।

[^१३४]: नानालङ्कार इति पाठः।


[^१३५]: स्त्रियस् तस्य महिष्योऽप्य् यदुः।


ततः स्व्-अलङ्कृतो वर्णान् आ-श्वभ्योऽन्नेन पूजयत् ॥

**श्रीधर-स्वामी (भावार्थ-दीपिका) :** आ-श्वभ्यः शुनोऽभिव्याप्य । अन्नेन पूजयद् अपुजयत् ॥४५॥


______


**वंशीधरः (भावार्थ-दीपिका-प्रकाशः) :** यथा स ददौ **तथा** स्त्रियो\ऽपि ददुर् इत्य् अर्थः । **ततः** स्नानोत्तरम् ॥५४॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी), जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**जीव-गोस्वामी (लघु-वैष्णव-तोषणी) :** नानेत्य् अर्धकम् । स्नात इति क्वचित्-**तथा** स्त्रियस् तस्य महिष्यो\ऽप्यदुः । **ततः** इति युग्मकम् । **वर्णान्**-अपूजयत् । अन्यांश् च श्वपच-पर्यन्तान् इत्य् अर्थः ॥५४॥


______


**विश्वनाथ-चक्रवर्ती (सारार्थ-दर्शिणी) :** स्नातो वसुदेवः तस्य स्त्रियश् चादुः आश्वभ्यः शुनो\ऽभिव्याप्य अन्नेन **पूजयत्** अपूजयत् ॥५४॥


______


**॥ १०.८४.५५ ॥**

बन्धून् स-दारान् स-सुतान् पारिबर्हेण भूयसा ।

विदर्भ-कोशल-कुरून् काशि-केकय-सृञ्जयान् ॥

**श्रीधर-स्वामी (भावार्थ-दीपिका) :** बन्ध्वादि-चारणान्तान् **पारिबर्हेण** प्रीति-दानेन चापूजयत्, ते च सर्वे प्रययुः ॥५५॥


______


**वंशीधरः (भावार्थ-दीपिका-प्रकाशः) : पारिबर्हेण** पूजा-द्रव्येण बन्ध्वादींश् चापूजयद् इति शेषः ॥५५॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) : बन्धून्** एवाह---विदर्भेति । यद् वा, **बन्धून्** यादवान् विदर्भादींश् च तत्-तद्-देश-नृपादीन् नरा अन्ये\ऽपि सर्वे मनुष्या भूतादयश् च तान् । तत्र भूताः प्रमथाः सुरगणानिति भूतादीन् इत्य् अनेन साक्षात्ते तत्रागता इति ज्ञेयम्। श्री-निकेतं श्री-कृष्णम् इति तद्-यज्ञे\ऽनायासेन सर्वाङ्ग-पूर्णतादिना सर्वेषां सन्तोषत्पत्तिः सूचिता ॥५५-५६॥


______


**जीव-गोस्वामी (लघु-वैष्णव-तोषणी) : बन्धून्** यादवादीन् विदर्भादींश् च तत्-तद्-देश-नृपादीन् ॥५५॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) : पारिबर्हेण** प्रीति-दानेन च ॥५५॥


______


**॥ १०.८४.५६ ॥**

सदस्यर्त्विक्-सुर-गणान् नृ-भूत-पितृ-चारणान् ।

श्री-निकेतम् अनुज्ञाप्य शंसन्तः प्रययुः क्रतुम् ॥

**श्रीधर-स्वामी (भावार्थ-दीपिका) :** *न व्याख्यातम्।*


______


**वंशीधरः (भावार्थ-दीपिका-प्रकाशः) :** ते च बन्ध्वादयः ॥५६-५७॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**जीव-गोस्वामी (लघु-वैष्णव-तोषणी) :** नरो\ऽन्ये सर्वे मनुष्याः भूतादयश् च तान् तत्र भूताः प्रमथाः **सुरगणान्** इति भूतादीन् इत्य् अनेन साक्षात्ते तत्रागता इति ज्ञेयम् । श्री-त्य् अर्धकम् । **श्री-निकेतम्** इति । तद्-यज्ञेनानायासेन सर्वाङ्ग-पूर्णतादिना केवल-तत्-सौन्दर्यादिना च सर्वेषां सन्तोषोत्पत्तिः सूचिता ॥५६॥


______


**सनातन-गोस्वामी (बृहद्-वैष्णव-तोषणी), जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** ते च सर्वे **प्रययुः** ॥५६॥


______


**॥ १०.८४.५७ ॥**

धृतराष्ट्रोऽनुजः पार्था भीष्मो द्रोणः पृथा यमौ ।

नारदो भगवान् व्यासः सुहृत्-सम्बन्धि-बान्धवाः ॥

**श्रीधर-स्वामी (भावार्थ-दीपिका) :** प्रयाणे केषाञ्चिद् विशेषम् आह---धृतराष्ट्र इति द्वाभ्याम् । अनुजो विदुरः । **पार्था** युधिष्ठिर-भीमार्जुनाः । **यमौ** नकुल-सहदेवौ ॥५७॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः), श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) : भगवान्** इति । भगवद् अवतारत्वात् तच् च परम-गुरुत्वपि-तृत्वाभ्यां द्वयोर् अपि विशेषणम् । सुहृदादयो\ऽन्ये च । सौहृदाक्लिन्न-चेतस् त्वे हेतुः---बन्धून् इति । तत्रापि यदून् विरहाद्-यत् कृच्छ्रं दुःखं तेनैव ययुः, अपरे चोदासीनाः ॥५७-५८॥


______


**जीव-गोस्वामी (लघु-वैष्णव-तोषणी) :** धृतेति युअकम् । सुहृदादयो\ऽन्ये च । विरहात् यत्-कृच्छं दुःखं तेनैवोपलक्षिता ययुः । अपरे\ऽप्य् उदासीनाः ॥५७-५८॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** अनुजो विदुरः ॥५७-५८॥


______


**॥ १०.८४.५८ ॥**

बन्धून् परिष्वज्य यदून् सौहृदाक्लिन्न-चेतसः ।

ययुर् विरह-कृच्छ्रेण स्व-देशांश् चापरे जनाः ॥

**श्रीधर-स्वामी (भावार्थ-दीपिका) :** सौहृदेनाक्लिन्नानि चेतांसि येषां ते ॥५८॥


______


**वंशीधरः (भावार्थ-दीपिका-प्रकाशः) :** आक्लिन्नान्यार्द्राणि ॥५८॥


______


**श्रीनाथ-चक्रवर्ती (चैतन्य-मत-मञ्जुषा), सनातन-गोस्वामी (बृहद्-वैष्णव-तोषणी), जीव-गोस्वामी (लघु-वैष्णव-तोषणी, क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**॥ १०.८४.५९ ॥**

नन्दस् तु सह गोपालैर् बृह[^१३६]त्या पूजयार्चितः ।

[^१३६]: महत्या इति पाठः।


कृष्ण-रामोग्रसेनाद्यैर् न्यवात्सीद् बन्धु-वत्सलः ॥

**श्रीधर-स्वामी (भावार्थ-दीपिका) :** *न व्याख्यातम्।*


______


**वंशीधरः (भावार्थ-दीपिका-प्रकाशः) :** न्यवात्सीत् उवास ॥५९-६०॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** एवं तेषां सर्वेषां प्रस्थापनं व्रज-जनैः सहासङ्कोचेन चिरं तत्र स्थातुम् इति भगवद् अतिप्रायं सूचयन्न् आह---नन्द इति । तु-शब्दः सर्वतो विशेषात् । तम् एवाह\--महत्य् एत्य्-आदिना \[बृहतीत्य्-आदिना इति पाठान्तरम्\] कृष्णादिभिर् अर्चितः तत्र चिरं **सह-**निवासार्थं सम्मानितः सन् । यद् वा, प्रस्थापनौचित्येनार्चितो\ऽपि नितरां दाढ्येनावात्सीत् । यतो बन्धुषु श्री-**कृष्ण-**रामादिषु । यद् वा, बन्धुभ्यः श्री-वसुदेवादिभ्योऽपि श्री-**कृष्ण**-रामयोर् **वत्सलः** कृष्णादीनां यथा-पूर्वम् अर्चने श्रेष्ठ्यम् आद्य-शब्दात् वसुदेवाक्रूरोद्धवादयः सर्वे यादवाः । तत्र श्री-नन्द-प्रिय-सखस्यापि श्री-वसुदेवस्य साक्षाद् अनुक्तिर् वक्ष्यमाणतत्-प्रणयोक्त्याग्रे तेन तत्-सम्माननस्याभिव्यक्तेर् भावित्वात् । यद् वा, सख्यविशेषेण तस्य तद् अर्चने तात्पर्याभावाद् इति ॥५९॥


______


**जीव-गोस्वामी (लघु-वैष्णव-तोषणी) :** एवं तेषां सर्वेषां श्री-भगवता प्रस्थापनं व्रज-जनैः सहासङ्कोचेन चिरं तत्र निवासाभिप्रायम् इति सूचयन्न् आह---नन्द इति । शब्दः सर्वतो विशेषात् । अत एव महत्या पूजया अर्चितश् च न्यवात्सीच् च । बृहत्येति क्वचित् यतः बन्धुभ्यः श्री-वसुदेवादिभ्योऽपि श्री-**कृष्ण**-रामयोर् **वत्सलः** आद्य-शब्दाद्-वसुदेवादयः तत्र श्री-वसुदेवस्य साक्षाद् अनुक्तिर् यज्ञाङ्गत्वेन पूर्वम् एव कृत-पूजा-विशेषत्वात् ॥५९॥


______


**जीव-गोस्वामी (क्रम-सन्दर्भः) :** तु-शब्देन सर्वतो\ऽपि विशेषतः पार्थादि-पूजातो\ऽपि **बृहत्या** पूजया तान् सर्वान् प्रस्थाप्यापि तस्य चिरम् अप्रस्थापनात् ॥५९॥


______


**जीव-गोस्वामी (बृहत्-क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**॥ १०.८४.६० ॥**

वसुदेवोऽञ्जसोत्तीर्य मनोरथ-महार्णवम् ।

सुहृद्-वृतः प्रीत-मना नन्दम् आह करे स्पृशन् ॥

**श्रीधर-स्वामी (भावार्थ-दीपिका) :** मनो-रथो यज्ञ-विषयस् तम् एव महर्णवम् ॥६०॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः), श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** मनोरथः श्री-कृष्ण-राम-साहित्येन श्री-नन्दादिभिर् व्रज-जनैः सङ्गत्य क्वचित् संस्थाने सर्वेषां बन्धूनां नृपादीनां च साक्षान्-महोत्सव एकः क्रियेतेति तद्-विषयकः स एव महार्णवो दुर्घटत्वात् । तम् अञ्जसानायासेनोत्तीर्य प्रीतमनाः सन् सुहृद्भिर्तृत इति सर्वेषां यादवानां सम्मत्य इत्य् अर्थः । यद् वा, **सुहृद्-**वृतो\ऽपि श्री-नन्दापेक्षाया सुहृत्त्वेन तान् अनपेक्ष्येति **करे** **स्पृशन्** स्नेहेन श्री-नन्दकरं शनैर्गृहीत्व इत्य् अर्थः ॥६०॥


______


**जीव-गोस्वामी (लघु-वैष्णव-तोषणी) :** कंस-वधमारभ्य श्री-वसुदेवस्य मनोरथश् चायं श्री-कृष्ण-रामसाहित्येन श्री-नन्दादिभिर् व्रज-जनैः सङ्गत्य क्वचित्-स्थाने सर्वेषां बन्धूनां मुनीनां नृपादीनां च साक्षान्-महोत्सवः क्रियेतेति स एव महार्णवः दुर्घटत्वात् तम् अञ्जसा अनायासेनोत्तीर्य **प्रीतमनाः** सन् दिनान्तरे सुहृद्भिर् वृतिः सर्वैर्-भ्रातृ-पुत्रादिभिः सहितो भूत्वा तन्-निवासं गतः सन्न् इति **करे** **स्पृशन्** आभिमुख्येनैकासन उपविश्य स्नेहेन तत्-करं गृहीत्व इत्य् अर्थः । एषा च परिपाटी प्रायस् तस्य श्री-कृष्ण-वियोग-दुःख-सान्त्वनायेति ज्ञेयम् ॥६०॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** मनोरथो यज्ञ-विषयकस् तं **महार्णवम्** उत्तीर्य तत्-सर्व-सम्पूर्णता-लाभेनेति भावः ॥६०॥


______


**॥ १०.८४.६१ ॥**

**श्री-वसुदेव उवाच---**

भ्रातर् ईश-कृतः पाशो नृणां यः स्नेह-सञ्ज्ञितः ।

तं दुस्त्यजम् अहं मन्ये शूराणाम् अपि योगिनाम् ॥

**श्रीधर-स्वामी (भावार्थ-दीपिका) :** शूराणां बलेन योगिनां ज्ञानेनापीत्य् अर्थः ॥६१॥


______


**वंशीधरः (भावार्थ-दीपिका-प्रकाशः) : तं** **स्नेह-**पाशम् । इत्य् अर्थ इति-न हि बलेन ज्ञानेन च **स्नेह**-पाशश् छिद्यते, राम-चन्द्रादिषु तथा दर्शनाद् इति भावः ॥६१॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** हे प्रातर् इति स्नेहेन भ्रातृ-सख्योर् अभेदात् **ईश**-कृतत्वाद् एव **दुस्त्यजम्** ॥६१॥


______


**जीव-गोस्वामी (लघु-वैष्णव-तोषणी) :** अत एव सर्वे वयं त्वद् अधीना इति सूचयन्न् आह---चतुर्भिः अत एव प्रथमतो **भ्रातर्** इति सम्बोधनम् आवयोर् अपत्यादिषु भेद एव नस्तीति भावः । **ईश**-कृतत्वाद् एव **दुस्त्यजम्** ॥६१॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** बलेन **शूराणाम्** **अपि** दुर्भिदं ज्ञानेन **योगिनाम्** **अपि** **दुस्त्यजम्** इत्य् अर्थान्तर-न्यासेन मत्-पुत्रयोः **स्नेह**-पाशेन युवां रात्रि-न्दिवं दृढं बद्धाव् एव भवथ इति भावः ॥६१॥


______


**॥ १०.८४.६२ ॥**

अस्मास्व् अप्रतिकल्पेयं यत् कृताज्ञेषु सत्तमैः ।

मैत्र्य् अर्पिताफला चापि न निवर्तेत कर्हिचित् ॥

**श्रीधर-स्वामी (भावार्थ-दीपिका) :** तत् कुतस् तत्राह---अस्मास्व् इति । **कृताज्ञेषु** कृतम् उपकारम् अजानत्सु सत्तमैर् भवद्भिर् अप्रतिकल्पा अनुपमा मैत्रीयम् अर्पिता अफलापि प्रत्य् उपकार-शून्यापि कर्हिचिद् यद् यस्मान् **न** **निवर्तेत** । तस्माद् ईश्वर-कृतः पाशोऽयं भवताम् इति गम्यत इत्य् अर्थः ॥६२॥


______


**वंशीधरः (भावार्थ-दीपिका-प्रकाशः) :** अत्र प्रकारमाक्षिपति-तत्-कुत इति । तत्-स्नेह-पाशाकृन्तनम् । कुतः कथम् अवगतम् । तत्रात्र इत्य् अर्थः । यद्यतः कृता तस्माद्-धेतोः । इत्य् अर्थ इति-सर्वः स्वार्थं समीहते इति न्यायेन तं विना यज्ञेषु प्रतीकारासमर्थेषु जानतां मैत्रीकरणम् ईश-प्रेरणयैव सम्भवतीति भावः ॥६२॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** ननु कुतो मन्यसे\ऽकृतज्ञेष्व् अधमेष्व् अप्य् अस्मासु सत्तमानां भवतां निरूपाधि-महा-स्नेहानिवृत्तिमित्य् आह---अस्मास्व् इति । बहुत्वं श्री-कृष्ण-रामाद्य् अपेक्षया । किं वा, तादृशतत्-स्नेह-पात्रत्वेनात्मनो बहुमानात् सत्तमैर् इति विनयाद्-दैन्याद्वात्मनो\ऽधमता सूचितैव । **कर्हिचित्** कदाचिद् अपीति दूर-देशस्थित्य्-आदाव् अप्य् अपराधादौ सत्य् अपीत्य् अर्थः ॥६२॥


______


**जीव-गोस्वामी (लघु-वैष्णव-तोषणी) :** ईश-कृत-पाशत्वम् एव कुतः तत्र तम् एव दृष्टान्तयन् विवक्षितम् आह---अस्मास्व् इति । मत्-साबन्धेनान्य् एष्व् अपीत्य् अर्थः । **कर्हिचित्** कदाचिद् अपीति दूर-देशस्थित्य्-आदाव् अप्य् अपराचादौ सत्य् अपीत्य् अर्थः । अन्यत्-तैः यद् वा, तद् एवम् ईश-कृत-स्नेहस्य पारस्परिकत्वे सत्य् एव गवोर्-युगलतया बन्धनवत् पाशता युक्ता एतस्य तद् असंयोगेन्यतरस्य तत्-सङ्गे हि परस्पर-सम्बन्धाभाव-दर्शनात् मम संयोगाभावे\ऽपि तव तु तेन मयि बन्धः परम एवापूर्व इत्य् आह---अस्मास्व् इति कृताज्ञत्वात् स्नेहेन बन्धुम् अशक्येष्व् अप्य् अस्मासु **सत्तमैः** कृतज्ञैर् भवद्भिर् या मैत्री स्नेह-लक्षणार्पिता सा त्वम् उपमाप्य् अफला बन्धु-समर्थापि **कर्हिचित्-**कदाचिद् अपि **न** **निवर्तेत** निवर्तितुं सम्भाव्यापि न स्याद् इति ॥६२॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** कृष्ण-राम-विषयक-दृढ-स्नेह-रूप-महा-धन-वितरणेन सत्तमैर् भवद्भिर् अस्मासु **यत्** या मैत्री अर्पिता इयम् अप्रतिकल्पा निरुपमा अफला प्रत्य् उपकार-लिप्साशून्या कदापि **न** निवर्तिष्यते च एवार्थे अपि निश्चितम् एव अस्मासु कीदृशेषु **कृताज्ञेषु** कृतम् उपकारम् अजाननत्सु तेन वयम् असत्तमाः सत्तमान् युष्मान् प्रतीदं वक्तुम् अपि न त्रपामहे इति भावः ॥६२॥


______


**॥ १०.८४.६३ ॥**

प्राग् अकल्पाच् च कुशलं भ्रातर् वो नाचराम हि ।

अधुना श्री-मदान्धाक्षा न पश्यामः पुरः सतः ॥

**श्रीधर-स्वामी (भावार्थ-दीपिका) :** अफलत्वम् एवाह---**प्राग्** इति । हे भ्रातः, अक[^१३७]ल्पाद् असामर्थ्याद् वः **कुशलं** प्रियं **न** ह्य् आचराम **न** कृतवन्तो वयम् । श्री-मद् एनान्धान्य् अक्षीणि येषां ते ॥६३॥

[^१३७]: भाव-प्रधानो निर्देशः, अकल्पत्वात्।



______


**वंशीधरः (भावार्थ-दीपिका-प्रकाशः) :** अकल्पत्वं च कंसोपद्रुतत्वात् । **पुरः** **सतः** अग्रे स्थितान् ॥६३॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** प्राक् श्री-प्राप्तेः कंस-वधाद् वा पूर्वं **कुशलं** प्रणय-सङ्गति-महोत्सवं हि एव **पुरः** सतो\ऽग्रे वर्तमानान् अपि युष्मान् **न** **पश्यामः** सदा नावलोकयामः । तत्र हेतुः---श्री-मदेति । बहु-कुटुम्बादि \[बहु-कनकादि\] समृद्ध्या युष्मत्-त्यागेनान्य् अत्रापीदृक्-प्रवृत्तिर् इति भावः । यद् वा, **सतः** साधूनपि युष्मान् **पुरः** सर्वादौ **न** **पश्यामः** । प्रियाचरणादिना नावेक्षामहे यतः श्री-मदेनान्धाक्षा भ्रष्ट-ज्ञाना इत्य् अर्थः ॥६३॥


______


**जीव-गोस्वामी (लघु-वैष्णव-तोषणी) : पुरः-सतः** अग्रे-वर्तमानान् अपि युष्मान् **न** **पश्यामः** किं पुनर् दूरस्थान् ॥६३॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** स्वेषाम् अकृतज्ञत्वम् एवाह---प्राक् अकल्पात् कंस-पारतन्त्र्येणासाम्चर्थ्यात् युष्माकं प्रत्य् उपकारं **नाचराम** **न** त्रपामहे इति । कंस-वधानन्तरम् **अधुना** स्वातन्त्र्ये\ऽपि श्री-मद् एत्य्-आदि ॥६३॥


______


**॥ १०.८४.६४ ॥**

मा राज्य-श्री-र् अभूत् पुंसः श्रेयस्-कामस्य मान-द ।

स्व-जनान् उत बन्धून् वा न पश्यति ययान्ध-दृक् ॥

**श्रीधर-स्वामी (भावार्थ-दीपिका) : राज्य**-**श्री-र्** **मा** भूत् । छान्दसोऽडागमः ॥६४॥


______


**वंशीधरः (भावार्थ-दीपिका-प्रकाशः) :** अदर्शने हेतुम् आह---मेति । सुजनान् गुरु-**जनान्** । तपस्वि-बहुश्रुताचार्यादीन् अपि किं पुनर् अन्यान् । यया **राज्य-**श्रियान्ध-**दृक्** आवृत-चक्षुः ॥६४॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) : श्रेयस्**-कामस्येति श्रिया लोक-द्वय-मङ्गलनाशाद् इति भावः । **उत** अपि स्व**-जनान्** ज्ञात्य्-आदीन् अपि वा अपि **बन्धून्** मित्राण्य् अपि वा-शब्दः स्वजनेभ्यो

बन्धूनाम् उत्कर्षापेक्षया हे मानदेति श्रियां सत्याम् अन्येभ्यो मानदानेन युष्माकम् एव सोचितेति भावः ॥६४॥


______


**जीव-गोस्वामी (लघु-वैष्णव-तोषणी) :** मानद् एति श्रियां सत्याम् अपि अन्येभ्यो **मान**-दातृणां युष्माकम् एव सोचितेति भावः ॥६४॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) : मा** **अभूत्** मा भूयात् । अडागम आर्षः । एवं महा-दैन्य-विनय-सिन्धौ मज्जयन् स्वयम् एव निर्ममज्ज वसुदेव इति भावः ॥६४-६५॥


______


**॥ १०.८४.६५ ॥**

**श्री-शुक उवाच---**

एवं सौहृ[^१३८]द-शैथिल्य-चित्त आनकदुन्दुभिः ।

[^१३८]: सौहृदेन शैथिल्यं यत्र तच्-चित्तं यस्य।


रुरोद तत्-कृतां मैत्रीं स्मरन्न् अश्रु-विलोचनः ॥

**श्रीधर-स्वामी (भावार्थ-दीपिका) :** *न व्याख्यातम्।*


______


**वंशीधरः (भावार्थ-दीपिका-प्रकाशः) :** एवम् उक्तरीत्या । **तत्-कृतां** नन्द-कृताम् । मैत्री विपदि स्त्री-पुत्र-रक्षण-लक्षणाम् । प्रतिकर्तुम् असमर्थः केवलं रुरोदेति ॥६५॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** एवम् ईदृशं वदन्न् इति शेषः । यद् वा, अनेनोक्त-प्रकारेण मैत्री स्मरन् अतः सौहृदेन प्रेम्णा यच्-छैथिल्यम् आर्द्रता तद् युक्त**-चित्तः** सन् अत एवाश्रु-युक्ते विशिष्टे विशालायते लोचने यस्य तथा-भूतश् च सन् **रुरोद** । वि-शब्देनाश्रूणाम् आधिक्यं ध्वनितम् । यद् वा, स्वभावत एव **सौहृद-शैथिल्य-चित्तः** पुनश् चैवं स्मरन् समानम् अन्यत् । आनकदुन्दुभिर् इति तज्-जन्मोत्सवे देव-कृतस्यानकदुन्दुभीनां घोषस्य सूचनेन तन्-महा-भाग्य-स्मरणात्-तद्-योग्यतां सूचयति ॥६५॥


______


**जीव-गोस्वामी (लघु-वैष्णव-तोषणी) :** स्वभावत एव सौहृदेन शैथिल्यं यत्र तादृश**-चित्तः** पुनश् चैवं **तत्-कृतां** मैत्री स्मरन् ॥६५॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**॥ १०.८४.६६ ॥**

नन्दस् तु सख्युः प्रिय-कृत् प्रेम्णा गोविन्द-रामयोः ।

अद्य श्व इति मासांस् त्रीन् यदुभिर् मानितोऽवसत् ॥

**श्रीधर-स्वामी (भावार्थ-दीपिका) : अद्य** **श्व** **इति** । प्रातर् निर्गमेऽद्यैवापराह्णे गम्यताम् इत्य् अपराह्णे निर्गमे श्वो गम्यताम् **इति** पुनः पुनर् एवं मानितः ॥६६॥


______


**वंशीधरः (भावार्थ-दीपिका-प्रकाशः) :** सख्य्युर् वसुदेवस्य । निर्गमे गन्तुम् उद्यते ॥६६॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** तु-शब्देन श्री-वसुदेवस्य व्यवहाराद् अपि तस्य विशेषं बोधयति-तम् एवाह---सख्युर् इत्य्-आदिना । श्री-वसुदेवस्य **प्रियकृत्** प्रियं कुर्वन् सन् । किं च, गोविन्दे गोकुलेन्द्रे श्री-कृष्णे रामे च गोकुल-रमणे **प्रेम्णा** स्नेह-विशेषेण हेतुना च । **त्रीन्** **मासांस्** तत्रावसत् । कथम्? **अद्य** **श्व** **इति** यदुभिः श्री-वसुदेवादिभिर् मानितः सन् नित्यं तत्-प्रकारेण इत्य् अर्थः । यद् वा, किं च, **यदुभिर्** उग्र-सेनादिभिर् निवासार्थं मानितश् च । अन्यत् तैर् व्याख्यातम् ।

तत्र श्री-गोपेन्द्रस्य श्री-कृष्ण-त्यागेन व्रजागमनानिच्छाविर् भवेपि तादृश-व्याख्यानं स्वपुत्रस्य तत्रागत्या व्रजेश्वरस्य प्रणयकोपेनैव व्रजे गमनानुबन्धाद् **इति** ज्ञेयम् । अथ वा **अद्य** श्वो वा मत्-पुत्रो\ऽयमस्माभिः सह व्रजे तस्मिंश् चलिष्यतीत्येवं **त्रीन्** मासान् । अन्यत् समानम् ॥६६॥


______


**जीव-गोस्वामी (लघु-वैष्णव-तोषणी) :** अत्र श्री-नन्दस्याप्य् अप्रतिवचनं युक्तम् एव तस्य तद्-भावज्ञानात् श्री-कृष्णस्य स्यजातत्वे सन्देहाभावात् श्री-कृष्णस्य च ज्ञातीन् वो द्रष्टुम् एष्यामो विधाय सुहृदां सुखम् \[भा।पु। १०.४५.२३\] इत्य् अनुसारेण अन्तरीणाहार्द्रात् यथैव दर्शितं श्री-भक्ति-रसामृत-सिन्धौ---

> देवक्या विवृत-प्रसूचरितयाप्य् उन्मृज्य-मानानने >
> भूयोभिर् वसुदेव-नन्दनतयाप्य् उद्धष्यमाणे जनैः । >
> गोविन्दं मिहिर-ग्रहोत्सुकतया क्षेत्रे कुरोरागते >
> प्रेमावल्-लवनाथयोर् अतितराम् उल्लासम् एवाययौ ॥\[भा।पु। > १०.४५.२३\]

अथ श्री-नन्दो\ऽपि कथञ्चन चलितुम् अनुज्ञात इत्य् आशङ्क्याह---**नन्दस् तु** यदुभिः श्री-वसुदेवादिभिर् मानितः प्रत्यहं वर्द्धित-मानः सन् **मासांस् त्रीन्** अवसत् कथम् इव **अद्य** श्व **इति** मासत्रये जाते\ऽपि तथा रामे तद्वद् एव स्व-सुख-हेतुत्वेन धृतनाम्नि भ्रातृ-पुत्रे च यः प्रेमा तेन तु-शब्दश् च श्री-वसुदेवस्य तादृश-सद्-व्यवहाराद् अपि तस्य व्यवहारस्योत्कर्षं दर्शयति, तद् एवाह---सख्युस्तस्य **प्रिय-**कृद् एव सन्न् अवसत् । तत एव श्री-कृष्णे स्वात्मजत्वम् अव्यञ्जयन् स्वसङ्गे नेतुं साक्षाद् अनागृहंश् च इत्य् अर्थः ॥६६॥


______


**जीव-गोस्वामी (क्रम-सन्दर्भः) : नन्दस्** तु । कामैः श्री-कृष्णस्य गोकुलागमनमयैः तत्र श्री-कृष्णेन स्वागमप्रतिज्ञा तत्रैव नित्य-स्थितिमयी अन्यैस् तु गमनागमनमयीति भेदो ज्ञेयः ॥६६-७१॥


______


**जीव-गोस्वामी (बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) : नन्दस्** त्व् **इति** । तुर्भिन्नोपक्रमे । वसुदेवस्य य उपक्रमो\ऽभूत् स नन्दस्य नाभूद् इत्य् अर्थः । मत्-पुत्रे श्री-कृष्णे तव स्व-पुत्रत्वाभिमानं विध्वंसयन् अहम् इदानीं खलु स्व-पुत्रं गृहीत्वैव व्रजं यास्यामीत्य् अतिगाम्भीर्याद् एव यन्न प्रत्य् अवोचत् किन्तु तूष्णीम् एवातिष्ठत् तेनैव सख्युर् वसुदेवस्य प्रीय**-कृत्** अन्यथा त्व् अप्रिय-कृद् एव सो\ऽभविष्यद् **इति** भावः । **अद्य** श्व **इति** **अद्य** खल्वत्रासम् एव श्वः स्व-पुत्रं गृहीत्वा व्रजं यस्यामीति प्रतिरात्रि विचारयन्न् अपि **गोविन्द-रामयोः** **प्रेम्णा** तद् आश्रय-विषयक-प्रेमानन्देन **त्रीन्** अपि मासान् अवसत् ॥६६॥


______


**॥ १०.८४.६७ ॥**

ततः कामैः पूर्यमाणः स-व्रजः सह-बान्धवः ।

परार्ध्याभरण-क्षौम-नानानर्घ्य-परिच्छदैः ॥

**श्रीधर-स्वामी (भावार्थ-दीपिका) :** *न व्याख्यातम्।*


______


**वंशीधरः (भावार्थ-दीपिका-प्रकाशः) :** ततो मासत्रय**-सह-**वासोत्तरम् । कामैर् नाना-द्रव्यैः । तदाह---परायेति ॥६७-६८॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** ततो मास-त्रयानन्तरं कामैर् विचित्रोपभोगैः तानेवाह---परार्ध्येति यद् वा, **कामैः** परार्ध्याभरणादिभिश् च कृत्वा यदुभिः । किं वा, वक्ष्यमाण-वसुदेवादिभि रेव **पूर्यमाणः** । आभरणानि किरीट-कुण्डलादीति क्षौमानि पट्ट-वस्त्राणि परिच्छदाः दोहन-भाजनाद्य् अर्थ-कांस्यादि-पात्रयानादयः सव्रजो व्रजस्थ-दास-दासी-पशुवर्गादिभिः सहितः तान् प्रत्यपि प्रत्येकं पृथक्-तत्-प्रेरणेन इत्य् अर्थः । स-**बान्धवः** सङ्गागताखिल-श्री-गोप-गोप्यादि-सहितश् च । यद् वा, **कामैः** श्री-व्रजेन्द्र-मनोरथैः श्री-भगवद्-व्रज-गमन-विषयकैः **पूर्यमाणः** श्री-द्वारकायां ज्ञातीन् सर्वानिमान्नीत्वाचिराद् एव साग्रजः कृष्णो\ऽयं व्रजे यास्यतीति बहु-शपथ-पूर्वक-तत्-काम-सिद्धि-प्रतिज्ञया पूर्ण-कामीक्रियमाण इत्य् अर्थः । ततश् च सव्रज-स्थांश् च प्रति तथैवान्यांश् च प्रति तथैवाश्वासनेन इत्य् अर्थः किं च, । बन्धु-व्यवहारेण परार्ध्याभरणादिभिश् च **पूर्यमाणः** कृष्णादिभिश् च यदुभिर् दत्तमादाय केवलं तेषां प्रीत्य् अर्थं स्वीकृत्य । आदि-

शब्दाद् अक्रूर-प्रद्युम्नादयः । यापित इति स्नेहेनानु-व्रज-नार्थं सम्माननार्थं वा । अन्यत् तैर् व्याख्यातम् ।

यद् वा, यदुभिस् तैर् एव वसुदेवादिभिर् यापितो दूरतो\ऽनुव्रजनेन । किं वा, विविध-शपथैः श्री-भगवद्-व्रजयानं प्रस्थाप्य प्रयत्नेन प्रस्थापितश् च सन् ॥६७-६८॥ ।


______


**जीव-गोस्वामी (लघु-वैष्णव-तोषणी) :** तत इति युग्मकम् । **ततः** मास-त्रयानन्तरं ययौ चलितवान् माथुर-देशं प्रति श्री-नन्द इति शेषः । तैः **सह** श्री-कृष्ण-लीलायाः तत्रैव तेषाञ्चाभीष्टत्वात् तस्य ततश् चलनं चावशिष्ट-शत्रु-पक्ष-क्षपणस्य श्री-कृष्णेनावश्यापेक्षित-व्यत्वाद् इति गम्यते ।

ननु कथम्-भूतः सन् ययौ, श्री-वसुदेवोग्र-सेनाभ्यां कृष्णोद्धव-बलादिभिर् अन्यैश् च यदुभिः प्रथमतस् तावत्-कामैर् अभिलाषैः **पूर्यमाणः** व्यक्तम् अनुक्तानाम् अप्य् अभिलाषाणां स्वयं सङ्कल्पेन दृढम् आश्वास्यमान इत्य् अर्थः । तत्र सामान्यतः सर्वैः सर्वेषां श्री-कृष्णस्य श्री-गोकुले सम्प्रत्यागमन-रूपस्य कामस्य पूरणं विशेषतस् तु केनचित् कस्मिंश् चित्-तत्-तद्-विशेषस-हितस्यापि अत एव कामैर् इति बहुत्वम् यद्-धामार्थ

\[भा।पु। १०.१४.३५\] इत्य्-आदिना कृष्णे कमल-पत्राक्षे संन्यस्ताखिल-राधसः \[भा।पु। १०.६५.६\] इत्य् अनेन च तेषम् तद् एक-कामत्वस्यान्यकामनात्यागस्य च श्रवणात् । किं च, वसुदेवोग्रसेनाभ्याम् इति प्रथमोपादानं कुल-श्रेष्ठत्व-राजत्वाभ्यां वैशिष्ट्यात् ताभ्यां काम-पूरणं चैव एतावन्तं कालं युद्धाद्य् उपद्रवेणागमनयोर् न वृत्तं सम्प्रति भविष्यत्य् एवेति श्री-बलदेव-सहितेन श्री-कृष्णेनैवं जातीन् वो द्रष्टुम् एष्यामः \[भा।पु। १०.४५.२३\] इति कंस-वधानन्तरं यन्-निवेदितं तस्य समयो\ऽयम् आगतः **ततः** शीघ्रम् एव केनापि मिषेणागत्य सदा तत्रैव निवत्स्याम इति श्री-मदुद्धवेन चैतद् अनुमोदनं ज्ञेयम् । अतस् तेन **सह** मन्त्रयित्वैव ताभ्यां तद् अङ्गी-कृतम् इति च अत एव मध्ये तस्य पाठः किन्तु तत्राप्य् एतौ सदा विहरिष्यतो द्वारकायाम् अपीति पारमैश्वर्य-ज्ञानात्-तन्-मनः-समाधानम् एवं यदुभिश् च यथायथं ज्ञेयम् । अत्र श्री-गोपीषु श्री-कृष्णस्य तद्-वैशिष्ट्यम् अप्य् अनुसन्धेयम् । अत्र च मर्यादा स्वयम् उक्ता---अपि स्मरथ नः सख्य \[भा।पु। १०.८२.४१\] इत्य्-आदौ शत्रु-पक्ष-क्षपण-चेतसः \[भा।पु। १०.८२.४१\] इत्य् अनेन दन्तवक्त्र-वध-पर्यन्तैव ज्ञेया सा च दर्शिता । किं च, श्री-वसुदेवादीनाम् अधुना श्री-कृष्णस्यात्रत्य दृढ-गार्हस्थ्य-विस्तारातिशय-ममता-दर्शनेन जात-विश्वासत्वात्-तथाङ्गीकारो ज्ञेयः । तथापरार्ध्याभरणादिभिश् च **पूर्यमाणः** आद्रियमाण इव पारिबर्हं परार्ध्याभरणादिकम् आदाय तत्-स्नेहेन स्वीकृत्य यापितः श्री-वसुदेवादिभिर् अनुव्रजित इति ॥६७-६८॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** ततो मास-त्रयानन्तरं भोः-प्राण-पदार्ध-निर्मन्थित-श्री-सुख-घर्म-बिन्दो! कृष्ण! साम्प्रतं चल व्रजमतः परं समयं गमयितुं न शक्नोमि । भो सखे वसुदेव! कृष्णं व्रजे प्रस्थापय भो राजन्नुग्रसेन! त्वम् अप्य् एवम् एव मत्-प्रिय-सखम् इमम् आज्ञापय नो चेद् अत्र पुण्य-क्षेत्रे रामह्रदे वयम् अधुनैव म्रियामहे । यूयं स्व-चक्षुभिः पश्यत वयं हि सूर्योपरागे पुण्य-जिघृक्षया नायाताः कृष्णम् अप्राप्य मर्तुं कृष्णं प्राप्य जीवितुम् इति व्रज-स्थानाम् अस्माकं सर्वेशम् एव दृढे निश्चय इत्य् उक्तवति श्री-व्रजराजे वसुदेवादिभिः कामैस्तस्य वाञ्छितैरथैः परार्ध्याभरणादिभिश्च स पूर्यमाणो ययावित्य् अन्वयः । तत्र वसुदेवेन देशकालपात्राभिज्ञेन स्वाप्त-बन्धुभिर् विचार्य श्री-नन्दस्य काम-पूरणं यथा भोः सखे! व्रजराज! सत्यं ब्रूषे भवादृशानां बन्धूनां जिघांसैव किं मे सम्मता तस्मात् सर्वथैव कृष्णं व्रजं प्रस्थापयिष्यामि किन्तु साम्प्रतम् अयम् अस्मान् बन्धु-ज्ञाति-सुहृदश् च बहूंश् च स्त्री-जनं द्वारकां प्रवेशयतु **ततः** परदिन एव शुभ-क्षणे निविरोधम् एव व्रजं प्रति यात्रां करोत्वित्य् अत्र परः-सहस्रान् शपथान् करोमि वयं खलु कृष्णेन सहैवागताः विनाकृष्णं कथं गृहं गन्तुं प्रभवामः । लोकाः किं वदिष्यन्ति । त्वं सकलार्थ-पण्डितो\ऽसि । क्षम् अस्व ममैतद्-विज्ञापनापराधेन मामाज्ञापयेति उग्रसेनेन यथा भोः व्रजेश्वर! अत्रार्थे अहम् एव प्रति-भूरभूवम् स-शपथं ब्रवीमि बलादेव कृष्ण-महं व्रजे प्रस्थापयिष्यामीति रामोद्धव-सहितेन रहः-प्रदेशे कृष्णेन यथा भोस्तात! यद्य् अहम् अद्य सन्त्यज्यैव खल्वेतान् व्रजं यामि तद्येते\ऽपि मद्-विरहेण मर्तुम् उद्यता भविष्यन्ति । केश्यरिष्टादिभ्यो\ऽपि महा-बलिनः परः-सहस्राः शत्रवः एवैतान् पार्थिवान् निहन्युः अवश्यं भवि स्व-वृत्तम् अपि सर्वज्ञत्वाद् अहं जानामि तद् अपि शृणु ब्रवीमि । इतो द्वारकां गत्वैव लब्ध-निमन्त्रणो युधिष्ठिर-राज-सूयार्थं यास्यामि तत्र चैद्यं हत्वा पुनर् आगत्य शाल्वं निहत्य दन्तवक्त्र-वधार्थं मथुरा-दक्षिण-द्वार-प्रदेशम् आसाद्य तत्रैव तं व्यापाद्य व्रजं प्रविश्य बन्धून् सन्दृश्य हृष्टन्मनाः युष्मद् उत्सङ्ग एव रङ्गेण खेलयन्न् एव जन्मेदं गमयिष्यामि । एतन्-मम ललाट-पत्रे विधात्रा लिखितम् एवावद्-दिन-पर्यन्तं युष्मल्-ललाटेवामद्विरह-दुःखं लिखितम् एतद्-द्वयं नैवान्यथा भवितुम् अर्हत्यत एव हठं त्यक्त्वा साम्प्रतं व्रजं प्रति प्रतिष्ठस्व । एतन्-मध्ये च भवन्तौ पितरौ मम प्रिय-सुहृदश् च मद्-विरह-दुःख-लिखितम् एतद्-द्वयं नैवान्यथा भवितुम् अर्हत्य् एवार्ता यदा यदा मां द्रष्टुं किम् अपि क्रीडयितुं भोजयितुम् ईहिष्यन्तेतदा भवद्भिश् चक्षूषि मुद्रयितव्यानि यथाहम् आविर्भूय सर्वान् एव दवथून् ख-पुष्पीकृत्य सर्वान् एव मनोरथान् सम्पादयिष्यामीति प्रतिजाने । किलाहम् अत्रार्थे मत्-प्रिय-सखा इषीकाटवीदावसन्तप्त-चरगात्राः प्रमाणीकर्तव्या इति ततश् च व्रजराजः स्व-पुत्र-सुख-तात्पर्य-पर्यालोचकचेताः

भद्रं भद्रम् इति सर्वान् वसुदेवादीन् उक्त्वा प्रबोधिता विरतरुदद्बन्धुकातस् तैर् दत्तं पारिबर्हमादाय यदुभिस् तत्-सङ्ग-प्रस्थापितया महा-सेनया यापितो ययौ । अत्र कामैर् इति पूर्यमाण इति पद-द्वयान्यथानुपपत्तेर् एव खल्व् एतावव्याख्यानं प्रपञ्चितम् । कृष्णो वसुदेव-देवक्योर् एव पुत्र इति ब्रह्मणापि सपुत्र-पौत्रेणापि सशपथम् उक्ते\ऽपि प्रतीतिलेशम् अप्य् अकुर्वतोः व्रजेश्वरयोः स्वाङ्गुलि-स्पृष्ट-मात्र-कृष्ण-चिबुक-लब्ध-

महा-सुख-सम्पत्ति-स्मृति-मात्रन्यक्कृत-प्राकृताप्राकृत-सर्व-सम्पदोस् तयोः किं वसुदेवादि-दत्तैः **परार्ध्याभरण-क्षौमना-नानर्घ्य-परिच्छदैः** काम-पूरणं सम्भवेत् यदि वा काम-पूरणं भवेद् एवेति प्रौढिस् तत्र स-**व्रजः** **सह-बान्धवः** इति विशेषण-द्वयोपन्यासान्न केवलं स-स्त्रीकस्य नन्दस्यैव अपि तु गोपीनां गोपानां सर्वेषां कृष्ण-प्रिय-सखानां च ततश् च कृष्णस्य पिता नन्दः प्रेयस्यो गोप्यश् च सखायो गोपाश् च

प्राप्तैर् बहुमूल्याभरण-वस्त्र-रत्नादिभिः पूर्ण-मनोरथीभूय व्रजं ययुर् इत्य् एवं व्याख्येयं तदा व्रजस्थानां सर्वेषां प्रेमवत्त्वम् अपगतम् एव-भक्ति-रसामृत-सिन्धु-धृत-प्रेम-लक्षणे अनन्य-ममतेत्य् उक्तेर् इत्य् अवधेयम् ॥६७-७१॥


______


**॥ १०.८४.६८ ॥**

वसुदेवोग्रसेनाभ्यां कृष्णोद्धव-बलादिभिः ।

दत्तम् आदाय पारिबर्हं या[^१३९]पितो यदुभिर् य[^१४०]यौ ॥

[^१३९]: यापितो वसुदेवाद्यैर् अनुव्रजितः।


[^१४०]: ययौ मथुरां प्रति नन्द इति शेषः।


**श्रीधर-स्वामी (भावार्थ-दीपिका) :** यापितो महासैन्येन प्रस्थापितः ॥६८॥


______


**वंशीधरः (भावार्थ-दीपिका-प्रकाशः), श्रीनाथ-चक्रवर्ती (चैतन्य-मत-मञ्जुषा), सनातन-गोस्वामी (बृहद्-वैष्णव-तोषणी), जीव-गोस्वामी (लघु-वैष्णव-तोषणी, क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**॥ १०.८४.६९ ॥**

नन्दो गोपाश् च गोप्यश् च गोविन्द-चरणाम्बुजे ।

मनः क्षिप्तं पुनर् हर्तुम् अनीशा मथु[^१४१]रां ययुः ॥

[^१४१]: माथुरान् इति पाठः।


**श्रीधर-स्वामी (भावार्थ-दीपिका) :** *न व्याख्यातम्।*


______


**वंशीधरः (भावार्थ-दीपिका-प्रकाशः) : क्षिप्तं** लग्नम् ॥६९॥


______


**श्रीनाथ-चक्रवर्ती (चैतन्य-मत-मञ्जुषा) : नन्दो** **गोपाश्** चेत्य्-आदि---**गोविन्द** **चरणाम्बुजे** **क्षिप्तं** **मनः** **पुनर्हर्तुमनीशाः** सन्तः माथुरान् **ययुः** । नन्दस्तत्र कथं न स्थितः? तत्राह---अगोप्यः अरक्षणीयः स्वतः स्वातन्त्र्यात् व्रजरूपनित्यस्थानाधिकारित्वं हि तस्य नित्यम् । गोपीजनस्तु तम् एव प्रापेति पूर्वम् एवोक्तम् ॥६९॥


______


**सनातन-गोस्वामी (बृहद्-वैष्णव-तोषणी) : क्षिप्तं** न्यस्तं, **हर्तुम्** आकष्टुम् **अनीशा** इति मनस् तस्मिन्न् एवातिष्ठत् । केवलं देहेनैव ययुर् इत्य् अर्थः । इति विचिन्तया मोहे पर्यवसानं गमयति-**पुनर्** इति । पूर्वं श्री-मधु-पुरीतः श्री-नन्दादीनां व्रजयाने । किं वा, श्री-कृष्णस्य मधु-पुरीतः श्री-नन्दादीनां व्रज-याने, किं वा, श्री-कृष्णस्य मधु-पुरीप्रयाणे यथा **हर्तुमनीशा** मोह-मलभन्त तथ इत्य् अर्थः । यद् वा, इदानीं कथञ्चित् प्रबोध्याह स्म । अधुना तु मिथः स्नेह-विवृद्ध्या **हर्तुम्** अनीश इत्य् अर्थः । **च**-काराभ्यां च सर्वेषाम् एव प्रत्येकं तादृश-याने प्राधान्यं बोध्यते । माथुरान् इति श्री-भगवताशेष-माथुर-देशाधिपत्यात् पाठन्तरे\ऽपि स एवार्थः ॥६९॥


______


**जीव-गोस्वामी (लघु-वैष्णव-तोषणी) : क्षिप्तं** न्यस्तं **हर्तुम्** आक्रष्टुम् **अनीशा** इति मनस् तस्मिन्न् एवातिष्ठत् केवलं ते देहेन ययुर् इत्य् अर्थः । इति केवलं झटिति निजागमन-प्रतिज्ञा-युक्त-श्री-भगवद् आग्रहेणैवेति बोधितम् अतः माथुरान् देशान् **ययुः** मथुराम् इति पाठे\ऽपि स एवार्थः **पुनर्** इति तद् अनन्तरं पुनः प्राप्ति-पर्यन्तं तथैवातिष्ठन्न् इत्य् अर्थः । **च-**काराभ्यां सर्वेषाम् एव तादृश-भावे प्राधान्यं बोधयति ॥६९॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**॥ १०.८४.७० ॥**

बन्धुषु प्रतियातेषु वृष्णयः कृष्ण-देवताः ।

वीक्ष्य प्रावृषम् आसन्नाद् ययुर् द्वारवतीं पुनः ॥

**श्रीधर-स्वामी (भावार्थ-दीपिका) :** *न व्याख्यातम्।*


______


**वंशीधरः (भावार्थ-दीपिका-प्रकाशः) :** प्रावृषं वर्षर्तुम् ॥७०-७१॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) : बन्धुषु** श्री-नन्दादिषु प्रति **पुनः** पुनर् निवृत्त्य दृढं यातेषु सत्स्व् इति तेषां स्मारके तत्-स्थाने विरह-दुःखोद्रेकेण स्थातुम् अशक्तेर् इति । किं वा, प्रतियातेष्व् एवेति अन्यथा तत्रैवास्थास्यन्न् इति भावः । यतः कृष्णः सर्व-चित्ताकर्षको भगवान् देवता इष्ट-देवो येषां ते । तद्-वयवहारैकानुसाराद् इति भावः ॥७०॥


______


**जीव-गोस्वामी (लघु-वैष्णव-तोषणी) : बन्धुषु** श्री-नन्दादिषु प्रति **पुनः** पुनर् निवृत्य दृढं यातेषु सत्स्व् इति तेषां स्मारके तत्-स्थाने विरहोद्रेकेण क्षणम् अपि स्थातुम् अशक्तैर् इति भावः । तथा प्रतियातेष्व् एवेति अन्यथा तत्रैवास्थास्यन्न् इति च तत्रे हेतुः---कृष्णो देवता येषां ते तद्-व्यवहारानुसाराद् इत्य् अर्थः । **ययुर्** द्वावतीं पुनर् इत्य् एव पाठः वृष्णय इति पूर्वेणान्वयः सुहृदः श्री-व्रज-वास्याद्याः ॥७०॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**॥ १०.८४.७१ ॥**

जनेभ्यः कथयां चक्रुर् यदु-देव-महोत्सवम् ।

यद् आसीत् तीर्थ-यात्रायां सुहृत्-सन्दर्शनादिकम् ॥

**श्रीधर-स्वामी (भावार्थ-दीपिका) : यदु**-देवस्य वसुदेवस्य महोत्सवं यज्ञादि-लक्षणं **सुहृत्**-सन्दर्शनादिकं चेति ॥७१॥


______


**वंशीधरः (भावार्थ-दीपिका-प्रकाशः) :** एतद् आख्यान-श्रुति-फलम् आह---य इति ॥७१॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) : जनेभ्यः** श्री-द्वारका-स्थितेभ्यः पौरेभ्यः अन्येभ्यो\ऽपि सर्वेभ्यः वृष्णय किं वा, सर्व-**जनेभ्यः** । सर्वे जनाः कथयाञ्चक्रुः अकथयन् । आदि-शब्दान्-नृप-मुनि-गण-वर्णितं यदूनां श्री-भगवतश् च माहात्म्यं श्री-महिषीणां तस्मिन्न् अद्भुत-भक्तिभरं तथा श्री-नन्दादिषु तस्य स्नेह-विशेषं तेषां तेन तत्-सम्माननाश्वासनादिकं च ॥७१॥


______


**जीव-गोस्वामी (लघु-वैष्णव-तोषणी) :** इतः परं पूर्वोक्तानुसारेण साल्व-वधानन्तर-दन्तवक्त्र-वध-प्रसङ्गे श्री-भगवतः स्वयम् एव श्री-गोकुलागमनादिकं स्मर्तव्यं **जनेभ्यः** श्री-द्वारका-स्थितेभ्यः अन्येभ्यो\ऽपि सर्वेभ्यः वृष्णय एव किं वा, सर्व**-जनेभ्यः** सर्वे जनाः कथयाञ्चक्रुः अकथयन् । आदि-शब्दात् नृप-मुनि-गण-वर्णितं यदूनां श्री-भगवतश् च माहात्म्यं श्री-महिषीणां तस्मिन्न् अद्भुत-भक्ति-भरं तथा श्री-नन्दादिषु तस्य स्नेह-विशेषं तेषां तेन तत्-समानताश्वासनादिकं च तथा च---

> यो गोष्ठं विरहय्य कार्यवशतः पुर्यां चिराय स्थितो >
> व्यग्रस् तूद्धव-रौहिणेय-मुखतः शश्वत्-पुराश्वासयत् । >
> आगत्य स्वयम् एव यः कुरु-भुवि प्रत्याप्य भूयो झटित्य् >
> आगच्छत्-करुणः स एव शरणं श्री-कृष्ण-देवो मम ॥७१॥


______


**जीव-गोस्वामी (बृहत्-क्रम-सन्दर्भः) :** *न व्याख्यातम्।*


______


**जीव-गोस्वामी (बृहत्-क्रम-सन्दर्भः) :** नन्दो गोपाश् च तत्र गोविन्द-चरणाम्बुजं क्षिप्तं मनः पुनर् हर्तुम् अनीशाः सन्तो माथुरान् ययुः नन्दः कथं तत्र न स्थित इत्य् आह---अगोप्यः न गोपयितुम् अर्हः स्वतः-सिद्धत्वात् व्रज-राजत्वाच् च । गोपी-जनस् तु तम् एव प्राप तमध्यगन्न् इति पूर्वोक्तेः स तु गोपी-जनो मुनि-रूप इति पूर्ववत् ॥६९-७१॥


______


**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं

संहितायां वैयासिक्यां दशम-स्कन्धे तीर्थ-यात्रानुवर्णनं

नाम चतुरशीतितमोऽध्यायः ।

॥ ८४ ॥


______


**(१०.८५)**
