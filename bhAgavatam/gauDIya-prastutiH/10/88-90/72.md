+++
title = "७२"

+++

## श्रीकृष्णलीलानां संक्षेपतो\ऽनुवर्णनं तन्महिषीणां तस्मिन्ननुरागाधिक्यं यदुवंशीयानामसंख्येयत्वप्रतिपादनं च ।

**॥ १०.९०.१-६ ॥**

**श्री-शुक उवाच---**

**सुखं स्व-पुर्यां निवसन् द्वारकायां श्रियः पतिः ।**

**सर्व-सम्पत्-समृद्धायां जुष्टायां वृष्णि-पुङ्गवैः ॥**

**स्त्रीभिश् चोत्तम-वेषाभिर् नव-यौवन-कान्तिभिः ।**

**कन्दुकादिभिर् हर्म्येषु क्रीडन्तीभिस् तडिद्-द्युभिः ॥**

**नित्यं सङ्कुल-मार्गायां मद-च्युद्भिर् मतङ्-गजैः ।**

**स्वलङ्कृतैर् भटैर् अश्वै रथैश् च कनकोज्ज्वलैः ॥**

**उद्यानोपवनाढ्यायां पुष्पित-द्रुम-राजिषु ।**

**निर्विशद्-भृङ्ग-विहगैर् नादितायां समन्ततः ॥**

**रेमे षोडश-साहस्र- पत्नीनाम् एक-वल्लभः ।**

**तावद् विचित्र-रूपोऽसौ तद्-गेहेषु महर्द्धिषु॥**

**प्रोत्फुल्लोत्पल-कह्लार- कुमुदाम्भोज-रेणुभिः ।**

**वासितामल-तोयेषु कूजद्-द्विज-कुलेषु च ॥**

**श्रीधर-स्वामी (भावार्थ-दीपिका) :**

चरमे तु पुनः प्रोक्ता कृष्ण-लीला समासतः ।

यदु-वंश-प्रसूतानाम् आनन्त्यं च स-कारणम् ॥

श्री-कृष्ण-विभूतिं समासेन दर्शयति---सुखं स्व-पुर्याम् इति । **सर्व-संपद्**-आदि-विशिष्टायाम् । **श्रियः पतिः** षोडश-सहस्र-पत्नीनाम् एक-वल्लभः संस् तासां गेहेषु रेमे \[भा।पु। १०.९०.५\] इत्य् अन्वयः ॥१-५॥ गेह-विशेषणं प्रोत्फुल्लेत्य्-आदि-श्लोकेन ॥६॥


______


**वंशीधरः (भावार्थ-दीपिका-प्रकाशः) :** चरमे नवतितमे । स्कन्ध-समाप्त्य्-अपेक्षं चरम-पदम् । स-कारणं कारणं चात्र भगवत्-प्रसादो दैतेय-निग्रहश् च, देवासुराहव-हता इत्य्-आदि-श्लोक-द्वयेनात्रैव तथोक्तः । स्व-पुर्यां स्वत्वेन स्वीकृतायाम् ॥१॥

आदिना लीलान्तर-ग्रहः । हर्म्येषु धनिनां योग्येषु समुन्नत-गृहेषु ॥२॥

निर्विशेषद्भिर् मध्वादि भुञ्जानैर् भृङ्गैर् विहगैश् च घोषवत् कृतायाम् ॥४॥

श्रियः पतिर् इति कर्तृ-पदम् आद्य-पद्य-गतम् अत्र सम्बध्यते । तावन्ति स्त्री-सम-सङ्ख्यानि विचित्राणि रूपाणि यस्यासौ । महत्य ऋद्धयो येषु तेषु ॥५॥

वासितानि परिमली-कृतानि तोयानि येषु गृहेषु ॥६॥


______


**श्रीनाथ-चक्रवर्ती (चैतन्य-मत-मञ्जुषा) :** रेमे षोडश-सहस्र-पत्नीनाम् इत्य्-आदि । तावन्ति बिभ्रद्-रूपाणि बिभ्रद् अपि एक एव वल्लभ एकश् चासौ वल्लभश् चेति । इदम् एव ऐश्वर्यं, न तु काय-व्यूहः स तस्य, स तु सामान्य-योगिनाम् अपि सम्भवति, नापि स्फुरद्-रूपत्वेन तासां तथा मानम्, केवल-स्फूर्तेस् तथा-व्यवहाराभावात् । अपि तु मध्याह्न-कालीय-सूर्यवत् वस्तु-महिइमैवायम् ॥५॥


______


**सनातन-गोस्वामी (बृहद्-वैष्णव-तोषणी) :** अधुनान्ते तस्यैव क्रीडा-सुख-रूपं परं प्रयोजनम् आह---सुखम् इत्य्-आदिना, स्त्रिय \[१०.९०.६\] इत्य् अन्तेन । स्वस्य पुर्याम् इति सुख-निवास-योग्यतोक्ता । अत एव नितरां वसन्न् इति श्री-वैकुण्ठाधिक-सुख-वासः सूचितः । अतो महा-लक्ष्म्या अपि सुख-वासस् तत्रैवातिशयेनाह---**श्रियः पतिर्** इति । अत एव सर्वाभिः सम्पद्भिः समृद्धायां सम्पन्नायाम् । यद् वा, सुख-निवासस्य प्रकारस् तद्-धेतुर् वा । श्रियः श्री-रुक्मिण्याः पतिः श्री-भगवद्-अनुसारेण पूर्वतो विस्तारित-निजाशेष-रूप-गुणादिकतया सह योग्य-क्रीडा-विशेषेण तत्-परिपालक इत्य् अर्थः ।

किं च, सर्व-सम्पद्भिः सम्यक् श्री-वैकुण्ठतोऽप्य् उत्तमतया ऋद्धायां नित्य-नूतनतया वर्धमानायाम् इति ।

किं च, स्त्रीभिश् च जुष्टायां, उत्तमः श्री-वैकुण्ठ-स्त्रीभ्योऽप्य् उत्कृष्टो वेशो भूषणं यासां ताभिः, नव-यौवनम् एव कान्तिः शोभा, किं वा नवं पूर्व-पूर्वतो विलक्षणं यौवनं कान्तिश् च यासां ताभिः ॥१॥

एवं वेष-वयः-कान्तीर् उक्त्वा वैदग्ध्यादिकम् आह---**कन्दुकेति** । आदि-शब्दाद् गीत-नृत्यादयः । महा-गौरीभिर् इत्य् अर्थः । यद् वा, कान्ति-शब्देन तद्-वर्णः सूचित एव । ततश् चेतस् ततः कन्दुकादि-क्रीडया तडिताम् इव द्यौश् चञ्चला गतिर् यासां ताभिः ॥२॥

एवम् आन्तरीं सम्पदम् उक्त्वा बाह्यं वदन् सदा चतुरङ्ग-सेनासेवितत्वम् आह---नित्यम् इति । **सङ्कुलाः** सङ्कीर्णा व्याप्ता वा **मार्गा** यस्यास् तस्याम् सुष्ठु श्री-वैकुण्ठाधिक-शोभनतयालङ्कृतैः, अस्य मतङ्गजादिभिः सर्वैर् अप्य् अन्वयः । तत्रापि **कनकोज्ज्वलैर्** इति स्वर्ण-प्राचूर्याभिप्रायेण । किं वा, रथानाम् एव सौवर्ण-चित्र-मयत्वात् तेषाम् एवेदं विशेषणम् ॥३॥

अधुना तद्-बाह्यम् अप्य् आह---उद्यानेति । उद्यानानि पुष्प-प्रधानानि, उपवनानि फल-प्रधानानि वनानि । तानि तैस् तैश् चाढ्यायां युक्तायां, अत एव पुष्पितानां द्रुमाणां राजिषु ये निर्विशन्तो निःशेषेण प्रविशन्तो वा भृङ्गा विहगाश् च, तैः समन्ततो बहिर् अन्तश् च सर्व-दिक्षु **नादितायाम्

______


अतो **रेमे** बहुधा चिक्रीड । कथम् ? तद् आह---षोडशेति । एक-वल्लभः सन् सर्वासां तासां प्रत्येकं युगपत् प्रीत्य्-आचरण-पूर्वकम् इत्य् अर्थः । न च तद् असम्भाव्यं तस्य शक्ति-विशेषाद् इत्य् आह---तावन्तीति । बिभ्रद् इव बिभ्रत् । अत एवोक्तं श्री-हरि-वंशे जल-क्रीडा-प्रसङ्गे---

> अहम् इष्टा मया सार्धं जले वसति केशवः । >
> इति ता मेनिरे सर्वा मुदा नारायण्-स्त्रियः ॥ >
> सर्वाः सुरत-चिह्नाङ्ग्यः सर्वाः सुरत-तर्पिताः । >
> मानम् ऊहुश् च ताः सर्वा गोविन्द-बहु-मानजम् । >
> अहम् इष्टाहम् इष्टेति स्निग्धे परिजने तदा । >
> नारायण-स्त्रियः सर्वा मुदा शंश्लाघिरे शुभाः ॥ \[ह।वं। > २.८८.१४-१६\]

किं च,

> एकार्पित-मनो-दृष्ट्योर् नर्ष्यान्ताश् चक्रुर् अङ्गनाः । >
> नारायणेन देवेन तर्प्यमाण-मनोरथाः ॥ >
> शिरांसि गर्वितान्य् ऊहः सर्वा निरवशेषतः । >
> बाल्लभ्य्-अङ्के शिव-मयं वहन्त्यश् चारु-दर्शनाः ॥ \[ह।वं। > २.८८.२०-२१\] इति ॥५॥

महत्य ऋद्धयः सर्व-सिद्धयो येषु तेषु, सर्व-सम्पत्-समृद्धायाम् इत्य्-उक्तानाम् अपि ऋद्धीनाम् अत्र पुनर्-उक्तिस् तत्-पुर्याम् अपि विशेषतो गृहाणाम् अशेष-सम्पत्त्य्-अपेक्षया ॥४-५॥

प्रकर्षेण उद् उच्चैर् अतिशयेन फुल्लानाम् उत्पलादीनां रेणुभिर् वासितम् अमलं तोयं गृहान्तर्-वर्ति-क्रीडा-तडागादि-जलं येषां तेषु । तत्र कह्लारं सौगन्धिकम् उत्पल-कुमुदयोः श्वेत-रक्तत्वेन भेदः । कूजन्ति द्विजानां पारावतादीनां कुलानि येषु तेषु तद्-गृहेषु । यद् वा, वासितेष्व् अमलेषु तोयेषु च विजहारेति परेणान्वयः ॥**६॥**


______


**जीव-गोस्वामी (लघु-वैष्णव-तोषणी) :** ततश् च चित्तं समाधाय समाप्तौ परम-सुख-मयं लीला-विशेषं स्मरन्न् आह---सुखम् इत्य्-आदिना, स्त्रिय \[१०.९०.६\] इत्य् अन्तेन । तत्राद्यं षट्कं स्वस्य स्वयं भगवतः पुर्याम् इति स्वभाविकता स्व-लीला-सुख-निवास-योग्यता चोक्ता । अत एव नितरां वसन्न् इति वैकुण्ठादिभ्योऽप्य् आधिक्यम् । अतस् तदीयासाधारण-लक्ष्म्या रुक्मिणी-रूपाया अपि । तथैव तत्र वास इत्य् आह---**श्रियः पतिर्** इति । अत एवम् उत्तरोत्तरत्रापि वैशिष्ट्यम् एवोह्यम् ॥१॥

नवं नित्यम् एव पूर्व-पूर्वता-विलक्षणं यौवनं कान्तिश् च यासां ताभिः । एवं वेष-वयः-कान्तीर् उक्त्वा वैदग्ध्यादिकम् आह---**कन्दुकेति** । आदि-शब्दाद् गीत-नृत्यादयः । तत्र चेतस् ततः कन्दुकादि-क्रीडया चलन्तीनां तडिताम् इव द्यौः शोभा यासां ताभिः ॥२॥

एवम् उत्तरीणां सम्पदम् उक्त्वा बाह्यं वदन् सदा चतुरङ्ग-सेनासेवितत्वम् आह---नित्यम् इति । **सङ्कुलाः** सङ्कीर्णा **मार्गा** यस्यास् तस्याम् अलङ्कृतैर् इत्य् अस्य मतङ्ग-जादिभिः सर्वैर् अप्य् अन्वयः । तत्रापि **रथैः कनकोज्ज्वलैः** सौवर्ण-चित्र-मयैः ॥३॥

अधुना तद्-बाह्यम् अप्य् आह---उद्यानेति । **नादितायाम्** इति भृङ्गादिभिर् हेतुभिः सञ्जात-नादायाम् इत्य् अर्थः ॥४॥

**रेमे** बहुधा चिक्रीड । कथम् ? तद् आह---षोडशेति । एकोऽपि वल्लभः सन् युगपत् प्रीति-दान-पूर्वकम् इति भावः । न च तद् असम्भाव्यं तस्य शक्ति-विशेषाद् इत्य् आह---तावन्तीति । रूपाण्य् एकस्यैव विग्रहस्य सर्वत्र स्फुरणानि चित्रं बतैतद् एकेन वपुषा \[भा।पु। १०.६९.२\] इत्य्-आदि श्री-नारदोक्तेः । अत एवोक्तं श्री-हरि-वंशे जल-क्रीडा-प्रसङ्गे---

अहम् इष्टा मया सार्धं जले वसति केशवः ।

इति ता मेनिरे सर्वा मुदा नारायण्-स्त्रियः ॥

सर्वाः सुरत-चिह्नाङ्ग्यः सर्वाः सुरत-तर्पिताः ।

मानम् ऊहुश् च ताः सर्वा गोविन्द-बहु-मानजम् ।

अहम् इष्टाह्म् इष्टेति स्निग्धे परिजने तदा ।

नारायण-स्त्रियः सर्वा मुदा शंश्लाघिरे शुभाः ॥ \[ह।वं। २.८८.१४-१६\]

किं च,

एकार्पित-मनो-दृष्ट्योर् नर्ष्यान्ताश् चक्रुर् अङ्गनाः ।

नारायणेन देवेन तर्प्यमाण-मनोरथाः ॥

शिरांसि गर्वितान्य् ऊहः सर्वा निरवशेषतः ।

बाल्लभ्य्-अङ्के शिव-मयं वहन्त्यश् चारु-दर्शनाः ॥ \[ह।वं। २.८८.२०-२१\] इति ॥५॥

महत्यस् तादृशम् अपि पुर्याम् उत्कृष्टा ऋद्धयो येषु तेषु कह्लारं सौगन्धिकम् उत्पल-कुमुदयोः श्वेत-रक्तत्वेन भेदः ॥**६॥**


______


**जीव-गोस्वामी (क्रम-सन्दर्भः) :** *न व्याख्यातम्।*


______


**जीव-गोस्वामी (बृहत्-क्रम-सन्दर्भः) :** रेमे षोडश- इत्य्-आदि । षोडश-सहस्रं रूपाणि बिभ्रद् अपि पत्नीनां मध्ये एक-वल्लभ एकश् चासौ वल्लभश् चेति । तथा एक एव सम-षोडश-सहस्रधा भासमानो रेम इत्य् अर्थः । न तु काय-व्यूहेन, काय-व्यूहस् तु सामान्य-योगिनाम् एव सम्भवति । अयं तु योगेश्वरेश्वर एक एव षोडश-गृहेषु रमितवान्, नैतत् तर्क-सहम् इत्य् अपि न व्यामकत्वात् तस्य वपुषः परिच्छिन्नत्वेऽपि व्यापकत्वम् इति ॥५॥


______


**विश्वनाथ-चक्रवर्ती (सारार्थ-दर्शिणी) :**

नवतितमे जल-केलौ महिषीणां प्रेम-वैचित्री ।

यादव-गणना-शक्तिर् लीलानां नित्यता चोक्ता ॥

अथ मधुरेण समापयेद् इति न्यायेन कृष्णस्य जल-विहारं वर्णयन् प्रथमम् उद्दीपनत्वेन नगर-रामणीयकम् आह---सुखम् इत्य्-आदिना । तद् गृहेषु तासां गृहेषु रेमे इत्य् अन्वयः । गृहेषु रमणम् आह---प्रोत्फुल्लेति ।वासितान्य् अमलानि यानि तोयानि तेष्व् इत्य् अर्थः ॥१-६॥


______


**॥ १०.९०.७ ॥**

**विजहार विगाह्याम्भो ह्रदिनीषु महोदयः ।**

**कुच-कुङ्कुम-लिप्ताङ्गः परिरब्धश् च योषिताम् ॥**

**श्रीधर-स्वामी (भावार्थ-दीपिका) :** तथा **ह्रदिनीषु चाम्भो विगाह्य विजहार** । **महान् उदयो** वैभवं यस्य सः । **योषितां कुच-कुङ्कुमैर् लिप्ताङ्गः** यतस् ताभिः **परिरब्धः** ॥७॥


______


**वंशीधरः (भावार्थ-दीपिका-प्रकाशः) :** ह्रदिनीषु नदीषु । ह्रदिनी तटिनी नदी इत्य् उत्पपोक्तेः । ताभिर् योषिद्भिः ॥७॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** तत्-प्रकारम् एवाह---विगाह्येति । ह्रदिनीष्व् इत्य् उपलक्षणं, श्री-हरिवंशोक्तानुसारेण सागरोऽपि ज्ञेयः । महोदय इति जल-क्रीडोपकरण-वर्ग-सम्पत्तिर् अपि सूचिता । सा चोक्ता तत्रैव हरि-वंशे---

> काश्चित् काष्ठमयैस् तेरुः प्लवैः सर्वाङ्ग-शोभनाः । >
> क्रौञ्च-बर्हिण-नागानाम् आकार-सदृशैः स्त्रियः ॥ >
> मकराकृतिभिश् चान्या मीनाभैर् अपि चापराः । >
> बहु-रूपाकृति-धरैः पुप्लुवुश् चापराः स्त्रियः ॥

किं च,

> नौभिर् गृह-प्रकाशाभिश् चिक्रीडुर् अपराजिताः । >
> स्नातानुलिप्ता मुदिताः सायाह्नेऽन्धक-वृष्णयः ॥ >
> आयाताश् चतुरास्रश् च वृत्ताश् च स्वस्तिकास् तथा । >
> प्रासादा नौषु कौरव्य विहिता विश्वकर्मणा ॥

किं च,

> भक्ष्य-भोज्यानि पेयानि चोष्यं लेह्यं तथैव च । >
> बहु-प्रकारं मनसा ध्यातं तेषां भवत्य् उत ॥

किं च,

> नारायणाज्ञया वृक्षाः पुष्पाणि मुमुचुर् भृशम् । >
> ऋतवश् चानुरूपाणि विहायसि गतास् तथा ॥ >
> ववौ महोरहो वातो रति-खेद-हरः सुखः । >
> रजोभिः सर्व-पुष्पाणां युक्तश् चन्दन-शैत्य-भृत् ॥ >
> शीतोष्णम् इच्छतां तत्र बभूव वसुधा-पते । >
> वासुदेव-प्रसादेन भौमानां क्रीडतां तदा ॥

किं च,

> उवाह सर्व-गन्धाढ्यं स्वच्छं वीर महोदधिः । >
> तोयं चालवणं वीर वासुदेवस्य शासनात् ॥ >
> गुल्फ-दघ्नं जानु-दघ्नम् ऊरु-दघ्नं तथैव च । >
> नारीणां स्तन-दघ्नं च जलं समभिकाङ्क्षितम् ॥ इत्य्-आदि ।

यद् वा, महान् उदयः सर्वथोत्कर्षो यस्य सः । अतस् तस्यैव तादृशी क्रीडा युज्यत इति भावः । यद् वा, महोदयत्वम् एव दर्शयति---कुचेति । अनेन जल-क्रीडा-कारणम् अपि सूचितम् ॥७॥


______


**जीव-गोस्वामी (लघु-वैष्णव-तोषणी) :** विजहारेति । तैर् व्याख्यातम् । यद् वा, सुखम् इत्य्-आदिकं पञ्चकम् एव । प्रोत्फुल्लेति युग्मकम् । वासितेष्व् अमलेषु च तोयेषु च विजहार । तत् प्रविगाह्येति ह्रदिनीष्व् इत्य् उपलक्षणं श्री-हरिवंशोक्तानुसारेण सागरेऽपि ज्ञेयम् । महोदय इति जल-क्रीडोपकरण-वर्ग-सम्पत्तिर् अपि महती सूचिता । सा चोक्ता तत्रैव---

> काश्चित् काष्ठमयैस् तेरुः प्लवैः सर्वाङ्ग-शोभनाः । >
> क्रौञ्च-बर्हिण-नागानाम् आकार-सदृशैः स्त्रियः ॥ >
> मकराकृतिभिश् चान्या मीनाभैर् अपि चापराः । >
> बहु-रूपाकृति-धरैः पुप्लुवुश् चापराः स्त्रियः ॥ \[ह।वं। > २.८८.२७-२८\]

किं च,

> नौभिर् गृह-प्रकाशाभिश् चिक्रीडुर् अपराजिताः । >
> स्नातानुलिप्ता मुदिताः सायाह्नेऽन्धक-वृष्णयः ॥ >
> आयाताश् चतुरास्रश् च वृत्ताश् च स्वस्तिकास् तथा । >
> प्रासादा नौषु कौरव्य विहिता विश्वकर्मणा ॥ \[ह।वं। २.८८.५७-५८\]

किं च,

> भक्ष्य-भोज्यानि पेयानि चोष्यं लेह्यं तथैव च । >
> बहु-प्रकारं मनसा ध्यातं तेषां भवत्य् उत ॥ \[ह।वं। > २.८८.५५\]

किं च,

> नारायणाज्ञया वृक्षाः पुष्पाणि मुमुचुर् भृशम् । >
> ऋतवश् चानुरूपाणि विहायसि गतास् तथा ॥ >
> ववौ महोरहो वातो रति-खेद-हरः सुखः । >
> रजोभिः सर्व-पुष्पाणां युक्तश् चन्दन-शैत्य-भृत् ॥ >
> शीतोष्णम् इच्छतां तत्र बभूव वसुधा-पते । >
> वासुदेव-प्रसादेन भौमानां क्रीडतां तदा ॥ \[ह।वं। २.८८.७२-७४\]

किं च,

> उवाह सर्व-गन्धाढ्यं स्वच्छं वीर महोदधिः । >
> तोयं चालवणं वीर वासुदेवस्य शासनात् ॥ >
> गुल्फ-दघ्नं जानु-दघ्नम् ऊरु-दघ्नं तथैव च । >
> नारीणां स्तन-दघ्नं च जलं समभिकाङ्क्षितम् ॥ \[ह।वं। > २.८८.२३-२४\] इत्य्-आदि ॥७॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** तडागादि-तोय-सामान्येषु रमणम् उक्त्वा नदीषु रमणम् आह---विजहारेति । परिरब्धश् च अर्थात् ताभिः ॥७॥


______


**॥ १०.९०.८-९ ॥**

**उपगीयमानो गन्धर्वैर् मृदङ्ग-पणवानकान् ।**

**वादयद्भिर् मुदा वीणां सूत-मागध-वन्दिभिः ॥**

**सिच्यमानोऽच्युतस् ताभिर् हसन्तीभिः स्म रेचकैः ।**

**प्रतिषिञ्चन् विचिक्रीडे यक्षीभिर् यक्ष-राड् इव ॥**

**श्रीधर-स्वामी (भावार्थ-दीपिका) :** सूत-मागध-बन्धिभिश् चोपगीयमानः ॥८॥


______


**वंशीधरः (भावार्थ-दीपिका-प्रकाशः) :** रेचकैः चर्मादि-निर्मित-सेचन-यन्त्रैः । यन्त्रे चर्मादि-रचिते सेचनार्थं तथौषधे । द्रावके रेचकः शिश्ने इति धरणिः । विचिक्रीडे स्म । यक्ष-राट् कुबेरः । यक्षाणाम् अणीव-कामित्वेन तत्-साम्यम् उक्तम् ॥९॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** गन्धर्वैस् तत्-सदृशैर् गायकोत्तमैः । किं वा, श्री-भगवत्-प्रीत्यै काले समागतैर् देव-भेदैर् एव । तथेत्य् उक्त-समुच्चये । किं वा, तेनानिर्वचनीयेन प्रकारेण मृदङ्गादीन् वादयद्भिर् इति वादकैर् इत्य् अर्थः । सूतादिभिश् चोपगीयमानः । समम् अन्यत् ।

ताभिर् योषिद्भिः । रेचकैर् जल-क्षेप-यन्त्र-विशेषैः । विविधं चिक्रीडे चिक्रीड । अच्युत इति सर्वासां प्रत्येकं पार्श्व-स्थित्य्-अभिप्रायेण । बह्वीभिः सहैकस्य विक्रीडायां दृष्टान्तः---यक्षीभिर् इति । यक्ष-राट् कुबेरः ॥८-९॥


______


**जीव-गोस्वामी (लघु-वैष्णव-तोषणी) :** उपेति युग्मकम् । गीत-गानोपकरणत्वेन गन्धर्वैर् मृदङ्गादीन् वादयद्भिः सूतादिभिस् तु पुराण-गानाद्य्-उपकारणत्वेन वीणाम् इति ज्ञेयम् । एते च जलं परितः पट-प्राकाराद् बहिर् ज्ञेयाः । रेचकैर् जल-क्षेप-यन्त्र-विशेषैः । विविधं चिक्रीडे चिक्रीड । अच्युत इति सर्वासां प्रत्येकं पार्श्व-स्थित्य्-अभिप्रायेण । तत्र धार्ष्ट्यांशे दृष्टान्तः---यक्षीभिर् इति । यक्ष-राट् कुबेरः ॥८-९॥


______


**जीव-गोस्वामी (क्रम-सन्दर्भः) :** गन्धर्वादयः पट-प्राकाराद् बहिः स्थिताः ज्ञेयाः ॥८॥


______


**जीव-गोस्वामी (बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** रेचकैर् जल-क्षेप-यन्त्र-विशेषैः । यक्षीभिर् इति धार्ष्ट्य्-अंशे दृष्टान्तः ॥९॥


______


**॥ १०.९०.१० ॥**

**ताः क्लिन्न-वस्त्र-विवृतोरु-कुच-प्रदेशाः**

**सिञ्चन्त्य उद्धृत-बृहत्-कवर-प्रसूनाः ।**

**कान्तं स्म रेचक-जिहीर्षययोपगुह्य**

**जात-स्मरोत्स्मय-लसद्-वदना विरेजुः ॥**

**श्रीधर-स्वामी (भावार्थ-दीपिका) : ताः क्लिन्न-वस्त्राः,** अत एव **विवृतोरु-कुच-प्रदेशाः** । **उद्धृतानि** विस्रस्तानि **बृहत्-कबरेभ्यः प्रसूनानि** यासां ताः । **जातेन स्मरेण** य उत्सवस् तेन **लसन्ति वदनानि** यासां ताः ॥९॥


______


**वंशीधरः (भावार्थ-दीपिका-प्रकाशः) :** ताः स्त्रियो विरेजुः स्मेति सम्बन्धः । अत एव क्लिन्न-वस्त्रत्वाद् एव विवृताः प्रत्यक्षीभूता उरु-प्रदेशाः कटि-प्रदेशाश् च यासां ताः ॥१०॥


______


**श्रीनाथ-चक्रवर्ती (चैतन्य-मत-मञ्जुषा) :** उद्धृतेषु बृहत्सु कबरेषु प्रसूनानि यासां जल-क्लेदन-भिया कबरा ऊर्ध्वं कृत्वा बद्ध इत्य् अर्थः । कान्तं श्री-कृष्णं रेचको जल-यन्त्रं हर्तुम् इच्छया उपगुह्य विरेजुः ॥१०॥


______


**सनातन-गोस्वामी (बृहद्-वैष्णव-तोषणी) :** ततश् च ता अधिकम् अशोभतेत्य् आह---ता इति । कान्तं सिञ्चन्त्यः स्वस्य कान्तस्य यद् रेचकं तस्य जिहीर्षया तन्-मिषेणेत्य् अर्थः । कान्तम् एवोपगुह्य बलाद् बाहु-वक्षः-कण्ठादि-ग्रहणेनालिङ्ग्य उत्स्मय उत्कृष्ट-स्मितं वा, मदो वा, विशेषेण पूर्वतोऽधिकतया रेजुः ॥१०॥


______


**जीव-गोस्वामी (लघु-वैष्णव-तोषणी) :** ततश् च ता अधिक-शोभन्तेत्य् आह---ता इति । कान्तं सिञ्चन्त्यः स्मेति विस्मये जिहीर्षया तन्-मिषेणेत्य् अर्थः । उत्स्मयः कम् अप्य् उत्कर्ष-प्राप्तवत् स्मितम् । उत्सवेति पठः क्वचित् ॥१०॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**जीव-गोस्वामी (बृहत्-क्रम-सन्दर्भः) :** ताः क्लिन्न-वस्त्रेत्य्-आदि । उद्धृतेषु बृहत्सु कबरेषु प्रसूनानि यासां जल-क्लेदन-भिया उद्धृत्या बद्धा ये कबरास् तेष्व् इत्य् अर्थः । कान्तं श्री-कृष्णम् उपगुह्य दोर्भिर् आपीड्य रेचक-यन्त्र तस्य जिहीर्षया रेजुः, न तु जहुः विझीर्षया रमणाभिनयनम् एव चक्रुर् इत्य् अर्थः ॥१०॥


______


**विश्वनाथ-चक्रवर्ती (सारार्थ-दर्शिणी) :** उद्धृतानि विस्रस्तानि बृहत्-कबरेभ्यः प्रसूनानि यासां ताः ॥१०॥


______


**॥ १०.९०.११ ॥**

**कृष्णस् तु तत्-स्तन-विषज्जित-कुङ्कुम-स्रक्**

**क्रीडाभिषङ्ग-धुत-कुन्तल-वृन्द-बन्धः ।**

**सिञ्चन् मुहुर् युवतिभिः प्रतिषिच्यमानो**

**रेमे करेणुभिर् इवेभ-पतिः परीतः ॥**

**श्रीधर-स्वामी (भावार्थ-दीपिका) :** तासां स्तनेभ्यो विषज्जित-कुङ्कुमा स्रग् यस्य । क्रीडाया अभिषङ्गेणाभिनिवेशेन धुतः कम्पितः कुन्तल-वृन्द-बन्धो यस्य सः ॥११॥


______


**वंशीधरः (भावार्थ-दीपिका-प्रकाशः) :** विषज्जित-कुङ्कुमा लग्न-काश्मीर-राग-स्रक् माला ॥११॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** श्री-भगवांस् तु परमानन्दं प्रापेत्य् आह---कृष्ण इति । तु-शब्दो विशेषम् एव दर्शयति तद् इत्य्-आदि-विशेषणैः । यद् वा, तुर् अपि, साक्षात्-परमानन्द-घन-मूर्तिर् भगवान् अपि रेमे । तत्-प्रकारम् एवाह---तद् इत्य्-आदिना । जल-क्रीडायां स्तन-कुङ्कुम-सद्-भावः, तासां भूषणानुलेपनादेर् अप्य् अक्षयत्वात् । यद् वा, प्राग् एव स्रजि संलग्नत्वेन तदानीम् अपि तस्यानपगमात् । सिञ्चन्त्यस् ता मुहुर् इत्य् अस्योभयतोऽप्य् अन्वयः । परीतो युवतिभिर् एव वेष्टितो रेमे, जले विजहार । किं वा, परम-सुखी बभूवेत्य् अर्थः । स्वच्छन्दतया जल-क्रीडा-सुखे दृष्टान्तः---करेणुभिर् इवेति ॥११॥


______


**जीव-गोस्वामी (लघु-वैष्णव-तोषणी) :** श्री-भगवांस् तु परमानन्दं प्रापेत्य् आह---कृष्णस् त्व् इति । तु-शब्दो विशेषे तम् एव दर्शयति तद् इत्य्-आदि-विशेषणैः । जल-क्रीडायां स्तन-कुङ्कुम-लेपापायेऽपि तद्-विषज्जित-स्रक्त्वम् । प्राग् एव स्रजि संलग्नत्वेन तदानीम् अपि तस्यानपगमात् । सिञ्चन्त्यस् ता मुहुर् इत्य् अस्योभयतोऽप्य् अन्वयः । परीतो युवतिभिर् एव वेष्टितः स्वच्छन्दतया जल-क्रीडा-सुखे दृष्टान्तः---करेणुभिर् इवेति ॥११॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** तासां स्तनेभ्यो विषज्जित-कुङ्कुमा स्रक् यस्य सः ॥११॥


______


**॥ १०.९०.१२ ॥**

**नटानां नर्तकीनां च गीत-वाद्योपजीविनाम् ।**

**क्रीडालङ्कार-वासांसि कृष्णोऽदात् तस्य च स्त्रियः ॥**

**श्रीधर-स्वामी (भावार्थ-दीपिका) :** *न व्याख्यातम्।*


______


**वंशीधरः (भावार्थ-दीपिका-प्रकाशः) :** **क्रीडा**-सम-कालिकानि **वस्त्रादीनि** । **तस्य** श्री-कृष्णस्य ॥१२॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** अतो नर्तकादीन् अप्य् आनन्दयद् इत्य् आह---**नटानाम्** इति । **गीत-वाद्योपजीविनो** गायका वादकाश् च, तेषाम् अपि । षष्ठ्यश् चतुर्थीषु । तत्-**क्रीडाया** योऽ**लङ्कारान् वासांसि** **चादात्** कृष्ण इति परमौदार्याद्य्-अभिप्रायेण । **स्त्रियश्** चादुः ॥१२॥


______


**जीव-गोस्वामी (लघु-वैष्णव-तोषणी) :** अतो नर्तकादीन् अप्य् आनन्दयद् इत्य् आह---**नटानाम्** इति । षष्ठ्यश् चतुर्थीषु । **स्त्रियश्** चादुः ॥१२॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) : नटानाम्** इति चतुर्थेऽर्थे षष्ठ्यः ॥१२॥


______


**॥ १०.९०.१३ ॥**

**कृष्णस्यैवं विहरतो गत्य्-आलापेक्षित-स्मितैः ।**

**नर्म-क्ष्वेलि-परिष्वङ्गैः स्त्रीणां किल हृता धियः ॥**

**श्रीधर-स्वामी (भावार्थ-दीपिका) :** *न व्याख्यातम्।*


______


**वंशीधरः (भावार्थ-दीपिका-प्रकाशः) : क्ष्वेलिर्** हास्योक्तिर् उच्यते इति ॥१३॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** एवं जल-क्रीडा-वार्तां समाप्याधुना श्री-भगवद्-अशेष-क्रीडा-फलित-विशेषम् आह---**कृष्णस्य** इत्य्-आदि द्वादशबिः । **एवम्** अनेनोक्त-प्रकारेण **विहरतो** गृहेषु जलेषु च क्रीडतः कृष्णस्य सर्व-चित्ताकर्षकस्य भगवतो **गत्य्**-आदिभिर् इति गत्य्-आदीनाम् अपि तदीयत्वेन सर्व-चित्ताकर्षकत्वम् अभिप्रेतम् । **क्ष्वेली**-स्तनालभनादि-गत्य्-आदीनां यथोत्तरं धी-हरणे श्रैष्ठ्यम् । **स्त्रीणाम्** इति प्रेम-विशेषवत्त्वेन धी-हरण-योग्यतोक्ता । **धियो** विचारात्मिकाः । **किल** निश्चितम् । निज-भाव-विशेषेणात्रासम्भावनादिकं न कार्यम् इति भावः ॥१३॥


______


**जीव-गोस्वामी (लघु-वैष्णव-तोषणी) :** तत्रैवाश्चर्य-विशेषं वक्तुम् आह---**कृष्णस्य** इति द्वाभ्याम् । एवं पूर्वोक्त-प्रकारेण **विहरतः** कदाचिद् गृहे कदाचिज् जले च क्रीडतः **कृष्णस्य गत्य्-आदिभिः स्त्रीणां** स्वभावत एवोल्लङ्घित-विचार-प्रेम्णां **धियो हृताः** स्व-वशी-कृताः । तत्र **क्ष्वेली**-स्तनालभनादिभिर् गत्य्-आदीनां यथोत्तरं धी-हरणे श्रैष्ठ्यम् । **किल** वार्तायाम्, इदम् आश्चर्य-वृत्तं श्रूयताम् इत्य् अर्थः ॥१३॥


______


**जीव-गोस्वामी (क्रम-सन्दर्भः) :** **कृष्णस्य** एव **विहरत** इत्य्-आदि ॥१३॥


______


**जीव-गोस्वामी (प्रीति-सन्दर्भः ३८७) :** अथ **प्रेम-वैचित्त्यम्** । तल्-लक्षणं च---

> प्रियस्य सन्निकर्षेऽपि प्रेमोन्माद-भ्रमाद् भवेत् । >
> या विश्लेष-धियार्तिस् तत् प्रेम-वैचित्त्यम् उच्यते ॥ \[उ।नी। १५.१४७\]

तद् यथा---**कृष्णस्यैवं** इति । **एवं विहरतः कृष्णस्य गत्य्-आदिभिः स्त्रीणां धियो हृताः** । ततश् च ता **मुकुन्दैक-धियः** समाहिता इव क्षणम् **अगिरः** सत्यः पुनर् अनुराग-विशेषेण **उन्मत्ता** इव विहरन्तम् अपि तम् **अरविन्दाक्षं** परोक्षवच् **चिन्तयन्त्यो** **जडं** विवेक-शून्यं यथा स्यात्, तथा **ऊचुः** । **तानि** वचनानि **मे** मम **गदतो** वाक्यतः **शृणु** इति ॥१३-१४॥


______


**जीव-गोस्वामी (बृहत्-क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**॥ १०.९०.१४ ॥**

**ऊचुर् मुकुन्दैक-धियो गिर उन्मत्तवज् जडम् ।**

**चिन्तयन्त्योऽरविन्दाक्षं तानि मे गदतः शृणु ॥**

**श्रीधर-स्वामी (भावार्थ-दीपिका) : मुकुन्दैक-धियः** समाहिता इव क्षणम् **अगिरः** सत्यः पुनस् तम् एवेशं **चिन्तयन्त्यो जडं** यथा भवति, तथा यानि वाक्यानि **ऊचुः,** **तानि मे** मत्तो **गदतः शृणु** इत्य् अर्थः ॥१४॥


______


**वंशीधरः (भावार्थ-दीपिका-प्रकाशः) :** *इत्य् अर्थ* इति---या **गिर** इति बहु-वचनेन पद-समूहात्मक-वाक्यानि लक्ष्यन्त इति भावः ॥१४॥


______


**श्रीनाथ-चक्रवर्ती (चैतन्य-मत-मञ्जुषा) : ऊचुर्** **मुकुन्दैक-धिय** इत्य्-आदि । **उन्मत्तवत्** यथा भवति, **जडं** यथा भवति, तथा **गिर ऊचुः** । यद् वा, पूर्वम् **अगिरश्** **चिन्तयामासुः**, पश्चाद् **उन्मत्तवद् ऊचुः** ।

तत्र कस्याश्चिद् दिनेऽपि रात्रि-शेष-भ्रमः, कस्याश्चित् तत्रैव कृष्ण-पक्ष-रात्रि-शेष-भ्रमः । कस्याश्चिद् अकाले जलद-भ्रमः, कस्याश्चित् तत्रैव वसन्त-भ्रम इत्य्-आदिभिर् असति विप्रलम्भेऽपि विप्रलम्भवद् अनुराग-सागरस्य उन्मर्यादतया समीपस्थम् अपि श्री-कृष्णम् आश्लिष्यमानम् अपि समुद्दिश्य, तथा वचनाद् उन्मत्ता । अयं तु वैचित्त्याख्यो भावः । तथा च,

> सम्भोगेऽपि वियोगे च गाढोत्कण्ठानवस्थिता । >
> असम्बद्धं यद् आचष्टे तद् वैचित्त्यं विधुर् बुधाः ॥ इति ॥

तत् तु अतिशय-प्रेम-चमत्कार-फलम् ॥१४॥


______


**सनातन-गोस्वामी (दिग्-दर्षिनी) :** \[बृ।भा १.७.९६\] अस्यार्थः---**मुकुन्दैक-धियः** समाहिता इव क्षणम् **अगिरः** सत्यः पुनस् तम् एव **अरविन्दाक्षं** **चिन्तयन्त्यः** । **जडं** यथा स्यात्, तथा यानि वाक्यानि **ऊचुः, तानि मे** मत्तो **गदतः शृणु** इति ॥१४॥


______


**सनातन-गोस्वामी (बृहद्-वैष्णव-तोषणी) :** हृत-धीत्वम् एव दर्शयति---**ऊचुर्** इति । अथवा स्त्रीणां गत्य्-आदिभिः कृष्णस्यापि धियो हृताः । तत्र हेतुः---एवम् अनेन पूर्व-पूर्वोक्तेन प्रकारेण विहरत इति । श्री-कृष्णेनापि तासां धियो हृता इत्य्-आशयेनाह---**ऊचुर्** इति । **मुकुन्दे** परमानन्द-प्रदे प्रेम-सुख-विस्तारके वा भवत्य् एव **एकस्मिन् धीर्** यासां, ताः । अतः कदाचिद् **अरविन्दाक्षं** परम-सुन्दरं तं **चिन्तयन्त्योऽगिरस्** तूष्णीं बभूवुः, कदाचिद् **उन्मत्तवच्** चात एव **जडम् ऊचुस्** ताः । **मे गदत** इति परमाश्चर्य-श्रवणेऽवधान-विशेषार्थम् । अन्यत् तैर् व्याख्यातम् ।

यद् वा, **मुकुन्दैक-धीत्वेन** तं **चिन्तयन्त्यो** या **गिर ऊचुः,** ताः निगदतो मे शृणु । छन्दसि व्यवहिताश् चेति मे इत्य् अनेन व्यवधानम्, तव परि ये चरन्ति \[भा।पु। १०.८७.२७\] इत्य्-आदिवत् ॥१४॥


______


**जीव-गोस्वामी (लघु-वैष्णव-तोषणी) :** तत्र कदाचिन् मत्तवत् धूस्तरादि-विक्षिप्त-चित्ता इव तत्रैव वा **गिरः** मोह-प्राप्त्या क्षणं निद्राणा इव च तूष्णीं स्थिताः सत्यः । **अरविन्दाक्षं** परोक्षम् अपरोक्षं वा स्थितं **चिन्तयन्त्यः**, परोक्षतया भावयन्त्यो **जडं** विचार-शून्यं यथा स्यात् तथा **ऊचुः** । स्वप्न इव प्रलेपुः । उन्मादेऽपि तच्-चिन्तने हेतुः---**मुकुन्दे** निज-सर्व-दुःख-विमोचके तस्मिन्न् एव **एका** अव्यभिचारिणी **धीर्** यासां ताः । तत्रापरोक्षत्व-पक्षे श्री-भगवांस् तु तच्-छ्रवण-कौतुकाय तत्र तूष्णीं स्थित इति ज्ञेयम् । वैचित्त्य-विप्रलम्भाख्यो हि भावोऽयं मुक्ता-फलादौ वोपदेवादिभिः स्वीकृतः, वर्णितश् च श्री-हर्ष-मिश्रादिभिर् इति ॥१४॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**जीव-गोस्वामी (बृहत्-क्रम-सन्दर्भः) :** **ऊचुर्** इत्य्-आदि । **उन्मत्तवत्** उन्मत्ता इव, **जडं** यथा भवति, तथा **ऊचुः** । **मुकुन्दे एका** एकाग्रा **धीर्** यासाम् । अथवा, पूर्वम् **अगिरः** सत्यः **जडं** यथा भवति, तथा स्थिताः, पश्चाद् **ऊचुः** । तत्र कस्याश्चिद् दिनेऽपि रात्रि-शेष-भ्रमः । तत्रैव कस्याश्चित् कृष्ण-पक्ष-भ्रमः । कस्याश्चिद् अकालेऽपि जलदागम-भ्रम इत्य्-आदि । असति विप्रलम्भेऽपि विप्रलम्भवद् अनुराग-सागरस्योन्मर्यादतायां समीपस्थम् अपि श्री-कृष्णम् आलिङ्गितानां तथा भाषणाद् उन्मत्ता । सा तु वैचित्त्याख्य-भाव-व्यञ्जिका न तून्माद-वैचित्त्यम् । यथा,

> सम्भोगेऽपि वियोगाभ-गाढोत्कण्ठानवस्थितः । >
> असम्बद्धं यद् आचष्टे तद् वैचित्त्यं प्रकीर्त्यते ॥

तद् अतिशय-प्रेम-वैह्वल्यम् ॥१४॥


______


**जीव-गोस्वामी (प्रीति-सन्दर्भः ३८७) :** ततश् च ता **मुकुन्दैक-धियः** समाहिता इव क्षणम् **अगिरः** सत्यः पुनर् अनुराग-विशेषेण **उन्मत्ता** इव विहरन्तम् अपि तम् **अरविन्दाक्षं** परोक्षवच् **चिन्तयन्त्यो** **जडं** विवेक-शून्यं यथा स्यात्, तथा **ऊचुः** । **तानि** वचनानि **मे** मम **गदतो** वाक्यतः **शृणु** इति ॥१४॥


______


**विश्वनाथ-चक्रवर्ती (सारार्थ-दर्शिणी) : उन्मत्तवत्** हृत-बुद्धित्वात् धूस्तुरादि-विक्षिप्त-चित्ता इव **अरविन्दाक्षम्** अपरोक्षम् अपि परोक्सया **चिन्तयन्त्यो जडं** विचार-शून्यं यथा स्यात्, तथा यान्य् **ऊचुस्,** **तानि मे** मत्तः **शृणु** । इयं प्रेम्णः षष्ठी भूमिका । अनुराग-भेदः प्रेम-वैचित्त्याख्यस् तल्-लक्षणम् उज्ज्वल-नीलमणाव् उक्तम्, यथा---

> प्रियस्य सन्निकर्षेऽपि प्रेमोन्माद-भ्रमाद् भवेत् । >
> या विश्लेष-धियार्तिस् तत् प्रेम-वैचित्त्यम् उच्यते ॥ \[उ।नी। १५.१४७\] > इति ॥१४॥


______


**॥ १०.९०.१५ ॥**

**महिष्य ऊचुः---**

**कुररि विलपसि त्वं वीत-निद्रा न शेषे**

**स्वपिति जगति रात्र्याम् ईश्वरो गुप्त**[^२]**-बोधः ।**

[^२]: ईश्वरो\ऽसुप्त-, ईश्वरो\ऽगुप्त-


**वयम् इव सखि कच्चिद् गाढ-निर्विद्ध-चेता**

**नलिन-नयन-हासोदार-लीलेक्षितेन ॥**

**श्रीधर-स्वामी (भावार्थ-दीपिका) : ईश्वरः** श्री-कृष्णः **स्वपिति** । **त्वं** तु निद्रा-भङ्गं कुर्वती **विलपसि**, **न शेषे** न स्वपिषि, तद् अनुचितम् इत्य् अर्थः । अथवा, नापराधस् तवापीत्य् आशयेनाहुः---**नलिन-नयनस्य** भगवतो **हासेन** सहितम् **उदारं** यल् **लीलेक्षितं**, तेन **कच्चिद्** **गाढं निर्विद्ध-चेतास्** त्वम् इति ॥१५॥


______


**वंशीधरः (भावार्थ-दीपिका-प्रकाशः) :** उत्क्रोश-कुररौ समौ इत्य् अमरः । हे **कुररि** ! उत्क्रोश-पक्षि-भार्ये । *इत्य् अर्थ* इति------

> निद्रा-भङ्गः कथा-च्छेदो दम्पत्योः प्रतिभेदनम् । >
> शिशु-मातृ-विभेदश् च ब्रह्म-हत्या-समः स्मृतः ॥

इति स्मृतेर् *अनुचितं* करोषीति भावः । किं त्वम् अप्य् अस्मत्-सदृशत्वान् *न स्वपिषि* आकुलत्वाद् इत्य् आहुः---*अथवा* इत्य्-आदिना । **कच्चिद्** इष्ट-प्रश्ने । *नलिन-नयनस्य* कमल-नेत्रस्य । आर्तानां निद्रा न भवतीति भावः ॥१५॥


______


**कैवल्य-दीपिका :** अथ वैचित्त्ये विप्रलम्भम् आह---**पट्ट-महिष्य** इति । **कुररी** इति । हे **कुररि** **न शेषे** **जगति स्वपिति** शयानेऽपि त्वं **वीत-निद्रा** यत्, तत् किम् **ईश्वरस्** त्वत्-स्वामी कुररः **गुप्त-बोधः** अदृशीभूतः । **वयम् इव** यथा वयं गुप्तेश्वरत्वाद् **वीत-निद्राः** । अनेन निद्रा-च्छेद-लक्षणा स्मर-दशा उक्ता । महिषीणाम् ईश्वरस्य सन्निहितत्वेऽपि उन्माद-माहात्म्याद् गुप्तत्वोक्तिः। न ह्य् अत्र भगवतोऽन्तर्धानादिकम् उक्तम् । **न शेष** इत्य् अत्र न च्युतोऽच्युत इतिवद् विभावा, न लोपो नञः \[पा। ६.३.७३\] । **कच्चित्**-शब्दो हि इष्ट-सम्प्रश्ने । **नलिन-नयनः** कृष्णः । **निर्विद्ध-चित्तस्** त्वं वीत-निद्रत्वे कारणान्तरम् ॥१५॥ \[मु।फ। १२.७२\]


______


**श्रीनाथ-चक्रवर्ती (चैतन्य-मत-मञ्जुषा) : कुररि** इत्य्-आदि । सर्व-भूतेषु यः पश्येद् भगवद्-भावम् आत्मनः \[भा।पु। ११.२.४५\] इत्य्-आदि-दिशा आत्मनो भगवद्-भावं सर्व-भूतेषु यः पश्यति, स भागवतोत्तमो भवति । तथा च, प्रणय-रशनया धृताङ्घ्रि-पद्मः स भवति भागवत-प्रधानः \[भा।पु। ११.२.५५\] इति वक्ष्यमाण-भागवतोत्तमत्वं गोपीनाम् आसां चेति दर्शयन् प्रति-श्लोकम् एव स्वौपम्येनोपसंहारम् आह---हे **कुररि** ! **ईश्वरः स्वपिति, त्वं विलपसि**, तन्-निद्रा-भङ्गे भयं न करोषि ।

नन्व् **ईश्वरः** सर्वदा जागर्त्य् एव, कथं तस्य निद्रा ? तत्राह---**असुप्त-बोधः** स्फुट-ज्ञानोऽव्याहत-ज्ञानः, निद्रयापि तस्य बोधो हर्तुं न शक्यते । किं वा, त्वम् अनुयुज्यसे---हे **सखि** ! **वयम् इव कच्चिद्** एवं त्वयापि, यतो **वीत-निद्रा**, यतो **न शेषे** ॥१५॥


______


**सनातन-गोस्वामी (बृहद्-वैष्णव-तोषणी) :**

श्री-कृष्ण-महिषीर् वन्दे प्रेम-मोहित-चेतसः ।

यासां वाग्-अर्थ-बोधः स्याद् यासाम् एव प्रसादतः ॥

साक्षात्-श्री-भगवत्-संयोगे विराजमानोऽपि भाव-विशेषोद्रेकेण वैचित्त्याद् वियोगिन्य इव सत्यः। किं वा, तद्-बलेनैव सर्वेषाम् अपि श्री-भगवति स्व-सदृश-भावं मन्यमानाः, स्वभावतो रात्रौ रुवतीं कुररीं श्री-कृष्णस्याप्राप्त्य्-आर्तां मत्वाह---**कुररि** ! इति । एवम् अग्रेऽपि ।

यद् वा, न तदा रात्रिः, न च तत्र कुररी-प्रभृतयः । किन्तु जल-विहार-मध्य एव प्रेमोद्रेक-कृतोन्माद-विवर्तासक्तय इति । तत्र काश्चिद् आहुर् इति प्रत्येकं सर्व-श्लोकेष्व् अवतारणया वक्तुर् भेदः कल्प्यः । विविध-वाक्याद् युगपत् सर्वासां तत्-तत्-सर्व-वक्तृकत्वे च **उन्मत्तवद्**-उक्त्या पूर्वापर-वाक्य-सङ्गत्य्-आद्य्-अनपेक्षायाम् अपि विशेषतश् चासङ्गतेर् गुणवत्तायाम् अपि साधु-जन-प्रीत्यै तत्र तत्राग्रे यथा-मति सङ्गतिः कार्या ।

हे कुररस्य भार्ये ! **वीत-निद्रा** जाग्रती सती **विलपसि**, उच्चैर् आर्त-नादेन शोचसि, क्षणम् अपि **न शेषे** । **जगति** इति यथान्यः कश्चिल् लौकिकः शेते, तथैव **स्वपिति** इत्य् अर्थः । तद् एवाहुः---**गुप्त-बोध** आच्छन्न-जागरण इत्य् अर्थः ।

ननु युष्माभिः सह रतिं हित्वा हन्त किम्-अर्थं स्वपिति ? तत्राहुः---**जगति गुप्त-बोधो** जगद्-अन्तर्-गतेन केन तद्-अभिप्रायो ज्ञातुं शक्य इत्य् अर्थः ।

यद् वा, अ-कार-प्रश्लेषेण साक्षाद् बोध-रूपः, ज्ञान-घन-मूर्तिर् अपीत्य् अर्थः । **जगति** लोक-मध्ये लौकिक-लीलानुसारेण **रात्रौ स्वपिति** । हे **सखि** ! इति निज-भाव-साम्य-मननात्, प्रेम-भर-स्वभावाद् वा । **कच्चित्** किं वा । **गाढं** दृढम् अतिशयेन वा, **निःशेषेण** सामग्रतया **विद्ध-चेता** असि, **लीलेक्षित**-क्षणादि तस्यौदार्यं सर्व-चित्ताकर्षकत्वेन महत्त्वं स्वजन-सर्व-सुख-दातृत्वं वा, **हासोदार-लीलेक्षितेन** एव **नयनयोः** प्रकाश-सौन्दर्याद्य्-अभिप्रायेण । किं वा, **नलिन-नयनत्वाद्** एव तादृशम् **ईक्षितम्** इति नलिन-नयन-शब्दः । अन्यत् तैर् व्याख्यातम् ।

यद् वा, **न शेषे** इति न चिराद् इत्य्-आदिवद् अशेष इत्य् अर्थः । सर्वस्मिन् **जगति** सर्व-लोकेषु शयानेषु सत्सु **त्वम्** एका **विलपसि** इत्य् अर्थः । तत्र निज-भावानुसारेण स्वयम् एव कारणम् उद्भावयन्ति---**वयम्** इति । **नलिन-नयनस्य हासेनोदारं** परमोत्कृष्टं **लीलेक्षितं** तेन । अन्यत् समम् ॥१५॥


______


**जीव-गोस्वामी (लघु-वैष्णव-तोषणी) :** तत्र सर्वासाम् एवैक-जातीय-भावत्वात् कुरर्य्-आदि-वाक्-श्रवणेन वक्ष्यमाणा वाचो जाता इत्य् आह---**श्री-महिष्य ऊचुर्** इति । तत्र स्वभावत एव रुवतीं कुररीं प्रत्य् आहुः---हे **कुररि** ! **जगति त्वम्** एवैका सती **न शेषे** शयनेच्छाम् अपि न कुरुष इत्य् अर्थः । यतो **विलपसि** उच्चैः परिदेवनाम् एव कुरुषे । **ईश्वरो**ऽस्माकं पतिस् तु **रात्र्यां** तद्-अन्वेषण-शक्ति-विरोधिन्यां **गुप्त-बोधः** कुत्राप्य् आच्छन्नः सन् शेते ।

यद् वा, **जगति** इत्य् अस्यैवात्रैवान्वयः । कुत्रापीत्य् एवार्थः । तस्माद् इदम् अनुमीमह इत्य् आहुः---**वयम् इव** इति । तस्मात् हे **सखि** ! सादृश्यात् सख्यं प्राप्तेः युक्तम् एव ममेदम् इति तवोच्चैर् विलापोऽयम् अस्मास्व् अपि साचिव्याय स्याद् इति भावः ॥१५॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**जीव-गोस्वामी (बृहत्-क्रम-सन्दर्भः) :** तद् एवाह---**कुररि** इत्य्-आदि । सर्व-भूतेषु यः पश्येद् भगवद्-भावम् आत्मनः \[भा।पु। ११.२.४५\] इत्य्-आदि-दिशा आत्मनो भगवति यो भावः, तं सर्व-भूतेषु पश्यन्तीनां, प्रणय-रशनया धृताङ्घ्रि-पद्मः \[भा।पु। ११.२.५५\] इत्य्-आदिना विव्रियमाणम् उत्तम-भागवत-दशाम् आरूढानां महिषीणां पृथक् पृथग् भासमानम् इदम्---हे **कुररि** ! **ईश्वरः** श्री-कृष्णः **स्वपिति**, **त्वं विलपसि**, केयं ते रीतिः ? तन्-निद्रा-भङ्गे भयं न करोषि ?

ननु स्वपन् कथम् असौ मद्-विलापं श्रोष्यति ? इत्य् आह---**अगुप्त-बोधः** । निद्रायाम् अप्य् अगुप्तः प्रकटो बोधो यस्य, अतः श्रोष्यत्य् एव, ततो मा विलपेति शेषः ।

अथवा, किम् इति त्वम् आक्षिप्यसे ? हे **सखि** ! **वयम् इव कच्चित् त्वम्** अप्य् एवं, किं तद्-वीत-निद्रा-कृत् ? ज्ञातम् इत्य् आह---**न शेषे** न स्वपिषि । तस्य कारणम् आह---**नलिन-नयन-** इत्य्-आदि । **वयं** यथा तस्य **हासोदार-लीलेक्षितेन निर्विण्ण-चित्ताः** सत्यो **वीत-निद्रा** भूत्वा न शयामहे, तथा त्वम् अपीति ॥१५॥


______


**जीव-गोस्वामी (प्रीति-सन्दर्भः ३८७) :** अथ विरह-स्पर्शीनि तान्य् एवोन्माद-वाक्यान्य् आहुः---**कुररि** इत्य्-आदि । हे **कुररि** ! **जगति त्वम्** एव एका **रात्र्यां विलपसि,** अत एव **न शेषे** न निद्रासि । **ईश्वरो**ऽस्मत्-स्वामी तु **गुप्त-बोधः** क्वचिद् आच्छन्नः स्वपिति । तस्माद् अस्माकं तव च विलापादि-साधर्म्याद् इदम् अनुमीयत इत्य् आहुः---**वयम् इव** इति । एवम् अन्यत्रापि योजनीयम् ॥१५॥


______


**विश्वनाथ-चक्रवर्ती (सारार्थ-दर्शिणी) :** ततश् च आत्मनो भावम् उन्माद-वशात् प्रायः सर्वत्र पश्यन्त्यः कुरर्य्-आदीन् आहुर् दशभिः । हे **कुररि** ! यस्य विरहेण **त्वं विलपसि** **वीत-निद्रा** गत-निद्रा सती, स तु त्वयि प्रेम-शून्यः **ईश्वरो**ऽस्माकं पतिः **स्वपिति**, अतस् त्वद्-विलापं न शृणोति । तत एव त्वद्-विलाप-श्रवणोत्था कृपाप्य् अस्य सम्भवेत् न यतस् त्वत्-सङ्गं कुर्यात्, किं युष्माभिः सह **स्वपिति** ? नहि नहि, **गुप्त-बोधः** अस्माभिर् अज्ञात-तत्त्व एव **जगत्य्** अस्मिन् क्वापि **रात्र्यां** तद्-अन्वेषण-विरोधिन्यां **शेते** । अतस् त्वं वा किं करिष्यसि ? वयं वा किं कुर्मः ? इति भावः । शिव शिव त्वं पक्षि-जातिर् अपि हे **सखि** ! **वयम् इव गाढ-निर्विद्ध-चेता** अभूः
! अवश्यम् एवम् एतत्-सङ्गो भवतु इति । निर्बन्धे हेतुः---**नलिन-**
इत्य्-आदि ॥१५॥


______


**॥ १०.९०.१६ ॥**

**नेत्रे निमीलयसि नक्तम् अदृष्ट-बन्धुस्**

**त्वं रोरवीषि करुणं बत चक्रवाकि ।**

**दास्यं गता वयम् इवाच्युत-पाद-जुष्टां**

**किं वा स्रजं स्पृहयसे कवरेण वोढुम् ॥**

**श्रीधर-स्वामी (भावार्थ-दीपिका) : नक्तं** रात्राव् **अदृष्ट-बन्धुः** सती **रोरवीषि** । **किं वा** नैतवद्, अपि तु **वयम् इव स्पृहयसे** ॥१६॥


______


**वंशीधरः (भावार्थ-दीपिका-प्रकाशः) :** *एतावत्* बन्धु-वियोग-मात्रम् एव **स्पृहयसे** इच्छसि । **कवरेण** केश-विन्यासेन ॥१६॥


______


**कैवल्य-दीपिका :** **नेत्र** इति । **नक्तं** रात्रौ । **बन्धुः** प्रियतमः । **रोरवीषि** भृशं शब्दं करोषि । **बत** इति खेदे । **अच्युतस्य पादाभ्यां** भक्त्य्-अर्पितत्वाज् **जुष्टां** **वयम् इव** यथा वयं **स्पृहयामः** । अनेन सङ्कल्प-लक्षणा ॥१६॥ \[मु।फ। १२.७३\]


______


**श्रीनाथ-चक्रवर्ती (चैतन्य-मत-मञ्जुषा) :** भवतु, त्वम् एव प्रलप, चक्रवाकी कथं रोरवीतीति ताम् आक्षिप्याहुः---**नेत्रे** इत्य्-आदि । हे **चक्रवाकि** ! **त्वं** कथं **रोरवीषि**, आर्त-नादं पुनः पुनः कुरुषे ? तथापि ईश्वर-निद्रा-भङ्गे भयं नास्ते ! आं ज्ञातं, **वयं** यथा, तथा **त्वम्** अप्य् **अच्युत-पाद-जुष्टां स्रजं वोढुं स्पृहयसे**, अत एव **नेत्रे निमीलयसि** ध्यायसि ध्यानान्तरं **रोरवीषि** । रात्रौ चक्रवाकादर्शनेनाहं रोरवीमि ? तत्राह---**न, अदृष्ट-बन्धुः**, दृष्ट-बन्धुर् एव त्वम् । अस्याम् उपरि कस्यापि काल-कृत-दोषो नास्ति, ईश्वर-प्रसादात् । तथापि चेद् एवं तवानुमितम् इदं **वयम् इव** इति ॥१६॥


______


**सनातन-गोस्वामी (बृहद्-वैष्णव-तोषणी) :** तस्या अप्य् अधिकम् आर्त-नादं चक्रवाक्याः श्रुत्वा तथैवाहुः---**नेत्रे** इति । **बन्धुः** प्रियतमः **करुणं** यथा स्यात्, तथा **रोरवीषि**, भृशम् आर्त-नादं तनोषि । **बत** खेदे । अहो बत ईदृश आर्त-नादः स्व-पत्य्-अदर्शन-मात्रेण न स्यात्, किन्तु श्री-भगवति भाव-विशेषेणैवेति पक्षान्तरम् आहुः---**दास्यम्** इति । तद्-एकाधीनत्वं प्राप्ता **वयम् इव** यथा वयं स्पृहयामः । यद् वा, **वयम् इव दास्यं** दासी-मतित्वं **गता** **अच्युतस्य** सदा सर्व-सद्-गुण-रूपादि-परिपूर्णस्य भगवतः **पादाभ्यां जुष्टाम्** सदा प्रीत्या स्वीकृतां **वोढुं स्पृहयसे** स्पृहयसि । इदं दास्य-प्राप्ति-प्रयोजनम् । तथा चोक्तं श्री-यज्ञ-पत्नीभिः---प्राप्ता वयं तुलसि-दाम पदावसृष्टं केशैर् निवोढुम् \[भा।पु। १०.२३.२९\][^३] इति । करणेन केश-पाशेनेति तस्यास् तद्-अभावेऽपि तद्-उक्तिर् आत्मोद्देशात् प्रेमोन्मादाद् एव वा । तद् उक्तम् एव---**उन्मत्तवद्** इति । एवम् अग्रेऽपि । अन्यत् तैर् व्याख्यातम् ।

[^३]: मैवं विभोऽर्हति भवान् गदितुं नृशंसम्

    सन्त्यज्य सर्व-विषयं तव पाद-मूलम् ।

    प्राप्ता वयं तुलसि-दाम पदावसृष्टं

    केशैर् निवोढुम् अतिलङ्घ्य समस्त-बन्धून् ॥


यद् वा, **किं वा** इति । **किं** तर्के । भाव-विशेषेण स्रग्-वहन-स्पृहयैव रोरवीषीति तर्कयाम इत्य् अर्थः ॥१६॥


______


**जीव-गोस्वामी (लघु-वैष्णव-तोषणी) :** तस्या अप्य् अधिकम् आर्त-नादं चक्रवाक्याः श्रुत्वा तथैवाहुः---**नेत्रे** इति । **बन्धुः** प्रियतमः । **करुणं** यथा स्यात्, तथा **रोरवीषि**, भृशम् आर्त-नादं तनोषि । **बत** खेदे । अस्मत्-समैव त्वम् अपीति भावः । अहो **बत** ईदृश आर्त-नादः स्व-पत्य्-अदर्शन-मात्रेण न स्यात्, किन्तु श्री-भगवति भाव-विशेषेणैवेति पक्षान्तरम् आहुः---**दास्यम्** इति । **वयम् इव दास्यं गता** दासी सती **अच्युतस्य** सदा सर्व-गुण-रूपादि-परिपूर्णस्य भगवतः **पादाभ्यां जुष्टाम्** उपभुक्तां चरणोपधानी-कृतां **वोढुं स्पृहयसे** स्पृहयसि । भाव-विशेषेण परम्परया तच्-चरण-स्पर्शं कामयस इत्य् अर्थः । **पाद**-शब्दोऽत्र पातिव्रत्योचित-भक्त्या श्री-भगवत्-स्पृष्टता-मात्रे तु तात्पर्यम् ।

यद् वा, **वयम् इव दास्यं गता** असीति तां तथा **वोढुं स्पृहयसि** इति कान्ता भूत्वा तद्-उचित-सौभाग्यम् इच्छसीत्य् अर्थः । स्पष्टतयानुक्तिस् तु शालीन्यात् । यथोक्तं यज्ञ-पत्नीभिः---प्राप्ता वयं तुलसि-दाम पदावसृष्टं \[भा।पु। १०.२३.२९\][^४] इति ॥१६॥

[^४]: मैवं विभोऽर्हति भवान् गदितुं नृशंसम्

    सन्त्यज्य सर्व-विषयं तव पाद-मूलम् ।

    प्राप्ता वयं तुलसि-दाम पदावसृष्टं

    केशैर् निवोढुम् अतिलङ्घ्य समस्त-बन्धून् ॥



______


**जीव-गोस्वामी (क्रम-सन्दर्भः) :** *न व्याख्यातम्।*


______


**जीव-गोस्वामी (बृहत्-क्रम-सन्दर्भः) :** प्रत्युवाच---हे सखि ! कुरर्य् एव प्रलपतु, कथम् इयं चक्रवाकी रौति ? इत्य् आह---**नेत्र** इत्य्-आदि । हे **चक्रवाकि** ! किम् इति **रोरवीषि** ? तवापीश्वर-निद्रा-भङ्ग-भयं नास्ति । अज्ञातं **वयम् इव दास्यं गता** सती **अच्युत-पाद-जुष्टां स्रजं कवरेण वोढुं स्पृहयसे,** तद् युक्तम् एवेदं ते समाक्रन्दनम् । अत एव **नेत्रे निमीलयसि** ध्यायसि । \"न त्व् अहं चक्रवाकादर्शनेन रोरवीमि, तवापीश्वर-निद्रा-भङ्ग-भयं न तद्\" इत्य् अत्राशङ्कस इत्य् आह---न, **अदृष्ट-बन्धुर्** एव भवति । अस्यां पुरि कस्याप्य् अभीष्ट-विच्छेदो नास्ति, ईश्वरस्य प्रभावात् । तथापि यद् एव **रोरवीषि**, तेन यद् अनुमितं, तद् एव सत्यम् इति भावः ॥१६॥


______


**विश्वनाथ-चक्रवर्ती (सारार्थ-दर्शिणी) : अदृष्ट-बन्धुः** किम् अदृष्ट-स्व-भर्तृकासि ? अहो **बत** ईदृश आर्त-नादः स्व-पत्य्-अदर्शनेन सम्भवेद् इति पक्षान्तरम् आहुः---**दास्यं गता** इति ॥१५॥


______


**॥ १०.९०.१७ ॥**

**भो भोः सदा निष्टनसे उदन्वन्न्**

**अलब्ध-निद्रोऽधिगत-प्रजागरः ।**

**किं वा मुकुन्दापहृतात्म-लाञ्छनः**

**प्राप्तां दशां त्वं च गतो दुरत्ययाम् ॥**

**श्रीधर-स्वामी (भावार्थ-दीपिका) : अलब्ध-निद्रः सदा निष्टनसे** क्रोशसि । किं वा, अस्माभिः **प्राप्तां दशां** **त्वम्** अपि **गतो**ऽसि । अहो कष्टं ! यथा वयं सम्भोगेन **मुकुन्दापहृत**-कुच-कुङ्कुमादि-**लाञ्छनाः,** तथा त्वम् अपि, यतोऽपहृत-श्री-कौस्तुभादि-लाञ्छनो लक्ष्यसे ॥१७॥


______


**वंशीधरः (भावार्थ-दीपिका-प्रकाशः) :** **निष्टनसे** ष्टन्-शब्दे नि-पूर्वः । **दुरत्ययां** दुर्लङ्घ्याम् ॥१७॥


______


**कैवल्य-दीपिका :** **भो** इति । **हे उदन्वन्** समुद्र ! **निष्टनसे** नितरां शब्दायसे । **मुकुन्दापहृतम्** आकृष्टं यद् **आत्मनो** **लाञ्छनं** समुद्र-शायना मूर्तिः, **तेन प्राप्तां दशां गतः** । **त्वं च** इति च-कारेण वयं च । समुद्र-शायिन एव पुरुषस्य कृष्णत्वात् प्रति समुद्रं हरिः शेत इति कवि-समयाच् च । अत्र **निष्टनस** इत्य् अनेन प्रलाप-लक्षणा ॥१७॥ \[मु।फ। १२.७४\]


______


**श्रीनाथ-चक्रवर्ती (चैतन्य-मत-मञ्जुषा) :** तादृशीनां स्त्रीत्वात् धैर्याभावे समुचितम् एवैतत् । अयं त्व् अतिगम्भीरोऽपि समुद्र उच्चैस्तराम् आक्रोशति किम् ? इत्य् आहुः---**भो भो** ! इत्य्-आदि । हे **उदन्वन्** ! समुद्र ! **सदा** सदैव **निष्टनसे**, ईश्वर-निद्रा-भङ्ग-भयं न करोषि । किम् इदम् ? स्वयम् **अलब्ध-निद्र** ईश्वरस्यापि निद्रा-भङ्गं करोषि । आं ज्ञातम् । किं वा, **मुकुन्दापहृतात्म-लाञ्छनः** सन् **दुरत्ययां दशां** **त्वं च** **प्राप्तः** । वयं तु दुरत्ययां दशां प्राप्ता एव, त्वं चेति । च-कारस्याक्षेपः । **मुकुन्देनापहृतो** य **आत्मा,** स एव **लाञ्छनम्** उद्वेग-व्यञ्जकं यस्य ॥१७॥


______


**सनातन-गोस्वामी** **(बृहद्-वैष्णव-तोषणी) :** तस्या अप्य् अधिकतरम् आक्रोशन्तं समुद्रं तथैवाहुः---**भो** इति । श्री-भगवन्-महा-विभूतित्वेन सादर-सम्बोधनम् । वीप्सा अतिखेदात् । **अलब्ध-निद्रत्वाद्** एव **अधिगतो**ऽधिकं प्राप्तः **प्रकृष्टो जागरो** येन, तथा-भूतः सन् **निष्टनसे** । **मुकुन्देन** सर्वानन्द-प्रदेनापि भगवता **हृतात्म-लाञ्छनो** **दशां** तद्-अप्राप्ति-दुरवस्थाम् । **च** अपि । ताम् अपि **दुरत्ययाम्** अनतिक्रम्याम् । अन्यत् तैर् व्याख्यातम् ।

यद् वा, **मुकुन्देन** इति स्मितादिना कुन्द-सुन्दर-श्री-दन्तालि-प्रकाशेन श्री-मुख-शोभयेति भावः । **अपहृतम् आत्म-लाञ्छनं** त्वत्-स्वाभाविक-स्थैर्य-गाम्भीर्यादि-लक्षणं यस्य, तथा-भूतः सन् अस्माभिः **प्राप्तां** धैर्यादि-रहितां **दशां** **त्वम्** अपि **गतो**ऽसि, यतः **सदा निष्टनसे** ॥१७॥


______


**जीव-गोस्वामी (लघु-वैष्णव-तोषणी) :** तस्या अप्य् अधिकतरम् आक्रोशन्तं समुद्रं तथैवाहुः---**भो** इति श्री-भगवन्-महा-विभूतित्वेन सादर-सम्बोधनम् । वीप्सा अतिखेदात् । **अलब्ध-निद्रत्वाद्** एव **अधिगतः** अधिकं प्राप्तः **प्रकृष्टो जागरो** येन, तथा-भूतः सन् किं **निष्टनसे**, अस्माकं केनापि दुःखेन भवतु नाम, तत् तद् भवतु, तद् विनापि कथम् इति भावः । क्षणं विमृश्याहुः---**किं वा** इति । **मुकुन्देन** सर्व-दुःख-विमोचकेनापि **अपहृतम्** **आत्म-लाञ्छनं** स्वभाव-सिद्ध-स्थैर्य-गाम्भीर्यादि-रूप-लक्षणं यस्य, तथा-भूतः सन् **त्वं च** अस्मद्-विधवत्त्वम् अपि **दुरत्ययाम्** अनतिक्रम्यां **दशां** तद्-अप्राप्ति-दुःख-स्थां **गतो**ऽसि । हा कष्टम् इति भावः ॥१७॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**जीव-गोस्वामी (बृहत्-क्रम-सन्दर्भः) :** त्वादृशीनां स्त्रीत्वाद् धैर्याभावे समुचितम् एवैतत् कथनम् । अयं तूच्चैर् गभीरोऽपि समुद्रः कथं स्तनति ? इति काचिद् अपराह---**भो भो** इत्य्-आदि । हे **उदन्वन्** ! जलधे ! **सदैव निष्टनसे** ईश्वर-निद्रा-भङ्ग-भयं किं कुरुषे ? स्वयम् **अलब्ध-निद्रां** च न यासि । आं ज्ञातम् । किं वा, **मुकुन्दापहृतात्म-लाञ्छनः** सन्निधि-गत-प्रजागरो **दुरत्ययां दशां गतः** प्राप्ता स्वयम् एवोत्पन्ना । **मुकुन्देनापहृतो** य **आत्मा,** स एव **लाञ्छनम्** उद्वेग-चिह्नं यस्य, तद् उचितम् एवैतद् इति शेषः ॥१७॥


______


**विश्वनाथ-चक्रवर्ती (सारार्थ-दर्शिणी) : भो उदन्वन्** ! गाम्भीर्यं परित्यज्य अतितरल-लोक इति **निष्टनसे** शब्दायसे, निर्निद्रः सन्न् उच्चैः फूत्कृत्य रोदिषि । अत्र कारणं वद । अथवा, अलं कारण-कथनेन । ज्ञातम् अस्माभिर् इत्य् आहुः---**किं वा** इति । यथा सम्भोग-मिषेण अपहृता अस्मत्-कुङ्कुम-हार-माला कः स चोरः, तथैव त्वम् अपि तेनैव **अपहृत**-श्री-कौस्तुभादि-**लाञ्छनः** ॥१६॥


______


**॥ १०.९०.१८ ॥**

**त्वं यक्ष्मणा बलवतासि गृहीत इन्दो**

**क्षीणस् तमो न निज-दीधितिभिः क्षिणोषि ।**

**कच्चिन् मुकुन्द-गदितानि यथा वयं त्वं**

**विस्मृत्य भोः स्थगित-गीर् उपलक्ष्यसे नः ॥**

**श्रीधर-स्वामी (भावार्थ-दीपिका) : मुकुन्द-गदितानि** रहस्यानि **विस्मृत्य** तद्-एक-चिन्तया **कच्चित् त्वं** **क्षीणोऽसि वयम् इव** । **स्थगित-गीस्** तनु-वाक् । हे **इन्दो** ! **नस्** तथैव **उपलक्ष्यसे** ॥१८॥


______


**वंशीधरः (भावार्थ-दीपिका-प्रकाशः) :** **यक्ष्मणा** क्षय-रोगेण, यक्ष्मा तु क्षय-रोगे स्याद् ग्रहे च बाल-वृद्धयोः इति नाम-माला । **दीधितिः** घृणिः । *तद्-एक-चिन्तया* मुकुन्दैक-चिन्तया । **स्थगिता** आच्छादिता **गीर्** यस्य, स तथा । स्थगे आच्छादने, ततः क्ते स्थगितेति सिद्धेः । **नो**ऽस्माभिः । *तथैव* अस्मत्-तुल्य एव ॥१८॥


______


**कैवल्य-दीपिका :** **त्वम्** इति । **यक्ष्मणा** दक्ष-शापजेन रोगेण **प्रक्षिणोषि**, न नाशयसि । यथा वयं विरहजेन यक्ष्मणा **क्षीणाः** । **तमो**ऽज्ञानम् । **दीधितिभिः** प्रज्ञा-रश्मिभिर् न क्षिणुमः । **विश्रुत्य** विशेषात् वा **स्थगित-गीर्** निश्चलः । **उपलक्ष्यसे** दृश्यसे नोऽस्माभिः । अनेन व्याधि-लक्षणा ॥१८॥ \[मु।फ। १२.७५\]


______


**श्रीनाथ-चक्रवर्ती (चैतन्य-मत-मञ्जुषा) :** इन्दुम् उद्दिश्य काश्चिद् आहुः---**त्वं यक्ष्मणा** इत्य्-आदि । हे **इन्दो** ! **क्षीणः** सन् **निज-दीधितिभिस् तमो न क्षिणोषि** । को हेतुः ? तत्राहुः---**कच्चिद्** इत्य्-आदि । **यथा वयं**, तथा **त्वम्** अपि **स्थगित-गीर् उपलक्ष्यसे नो** अस्माभिः । यतो **बलवता** **यक्ष्मणा गृहीतः** । चिन्तायां क्षय-व्याधिर् भवति, सा पूर्व-रागस्य दशा-दशकान्तर्वर्तिनी व्याधि-नाम्नी दशा । तत्र हेतुः---**मुकुन्द-गदितानि** **विस्मृत्य** विशेषेण स्मृत्वा रहसि गदितं तद् विस्मृत्येति वा, आनन्देन प्राग् विस्मृतं पश्चात् तद्-अनुतापो जात इति स्वानुभव-प्रकटनम् ॥१८॥


______


**सनातन-गोस्वामी (बृहद्-वैष्णव-तोषणी) :** अधुना महा-रोगार्तम् इव चन्द्रम् दृष्ट्वाहुः---**त्वम्** इति । **यक्ष्मणा** रोग-विशेषेण **गृहीतो** बलाद् व्याप्तः संस् **तमो**ऽन्धकारं **न क्षिणोषि** न नाशयसि, यतः **स्थगित-गीः** । **गदितैः** श्री-दन्त-कुन्दादि-प्रकाशतः श्री-मुख-शोभाधिक्याभिप्रायेणैव **मुकुन्द**-शब्दः । भो **इन्दो** ! **नो**ऽस्माभिः । अन्यत् तैर् व्याख्यातम् ।

तत्र **भो** **इन्दो** इति लेख्ये \"हे\" इति लेखक-भ्रमाद् इत्य् अवगम्यते । भो इत्य् अस्यैव व्याख्याया अपेक्ष्यत्वाद् इति । अथवा, **यथा वयं मुकुन्दस्य गदितानि** विशेषेण स्मृत्वा अनुसन्धाय तद्-अभिनिवेशेन **स्थगित-गिरः** **क्षीणाश्** च निजग-दुःखं स्व-बुद्ध्य्-आदि-रश्मिभिः क्षपयितुं न शक्नुमः, तथा **त्वम्** अप्य् अस्माभिर् **लक्ष्यसे** । अतो **यक्ष्मणा गृहीतः क्षीणः** संस् **तमः** स्व-भार्याणां ताराणां दुःखं **निज-दीधितिभिः** स्व-कर-स्पर्शादिना क्वचित् किं न क्षिणोषि ? अहो कथम् अत्रोत्तरं न यच्छसि ? तत् **कच्चिन् मुकुन्द-गदितानि विस्मृत्य स्थगित-गीर्** अपि तथैवास्माभिर् **उपलक्ष्यसे** ? एवं कच्चिद् इत्य् अस्योभयत्राप्य् अन्वयः । अन्यत् समानम् ॥१८॥


______


**जीव-गोस्वामी (लघु-वैष्णव-तोषणी) :** ननु, अहो यद्यप्य् एते तिर्यग्-आद्याः समुद्रान्तास् तद्-भावाद् उत्तरोत्तराधिक्येन क्रोशन्ति, तर्ह्य् अयं सर्व-सद्गुणश् चन्द्रमाः कथं मौनी वर्तते ? ज्ञातं चेदम् अपीति भङ्गी-पूर्वकम् आहुः---**भो इन्दो** ! **त्वं बलवता** सुधा-मूर्तेर् अपि तव पराभवात् प्रशस्त-बलेन **यक्ष्मणा निगृहीतोऽसि** । यतः **क्षीणः** हीनः सन् **निजा** यावत्यो **दीधितयः,** ताभिः पूर्णिमायाम् अपि **तमो न क्षिणोषि** सूर्यवत् क्षयं प्रापयितुं न शक्नोषि । **यथा वयं** श्री-मुकुन्द-विरहेण **क्षीणा** निज-दुःख-हरणेऽप्य् असमर्थाः, तथा **त्वम्** अपीत्य् अहो त्वय्य् अधिक-कष्टम् एवेति भावः । क्षणं परामृश्येवाहुः---**कच्चिद्** इति । किं वा, **मुकुन्दस्य गदितानि** विश्लेषारम्भे समय-बन्धादीनि **विस्मृत्य** तद्-विरह-भव-प्रागल्भ्येनापस्मृत्य तद्-अनिश्चयेनैव क्षीणः सन् **तमो न क्षिणोषि** । यतो वयम् इव त्वं **स्थगित-गीश्** च **नो**ऽस्माभिर् **उपलक्ष्यसे** । कुरर्य्-आदिवद् आक्रोशनाद् एतत् प्रश्नेऽप्य् उत्तरादानाद् इति भावः ॥१८॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**जीव-गोस्वामी (बृहत्-क्रम-सन्दर्भः) :** भवतु आत्मापहरणाद् अस्य तथा-विधा दशा, इन्दुः कथं क्षीयमाणः आस्त इत्य् आशङ्क्य काचिद् आह---**त्वं यक्ष्मणा** इत्य्-आदि । हे **इन्दो** ! **बलवता यक्ष्मणा क्षीण इव** कथं **दीधितिभिस् तमो न क्षिणोषि** ? यक्ष्म-बाधितो जनो यथा किम् अपि कर्तुं न शक्नोति, तद्वत् कोऽर्थः । आम्, ज्ञातं, **कच्चित्** **भो** **यथा वयं** **मुकुन्द-गदितानि** **विस्मृत्य** मुकुन्देन रहसि यद् उक्तं, तद् विस्मृत्य **स्थगिताः,** तथा **त्वम्** अपि **स्थगित-गीर् नो**ऽस्माभिर् **उपलक्ष्यसे** । तत्-स्मरणे ध्यायन् क्षिणोषि, वयं यथा अग्रे आनन्देन विस्मृतं, पश्चात् तद्-अनुस्मरणे क्षीणाः स्मः, तथा त्वम् अपि । तद् युक्तम् एवैतत् ॥१८॥


______


**विश्वनाथ-चक्रवर्ती (सारार्थ-दर्शिणी) : त्वं यक्ष्मणा** इति । अथवा नेदं कारणम् । कारणं तु ज्ञातम् अस्माभिर् इत्य् आहुः---**मुकुन्द-गदितानि विस्मृत्य** इति । तस्य विश्लेषारम्भे तेन यः खल्व् आधिः समयः स-चाटु स-बहु-शपथ-मुक्तस् तत्र तदानीं वैक्लव्यातिशयात् त्वया मनो न दत्तम् । अत इदानीं तानि **मुकुन्द-गदितानि विस्मृत्य** महानुतापाद् एव **स्थगित-गीर् नो**ऽस्माभिर् **उपलक्ष्यसे** । कुरर्य्-आदिवत् आक्रोशनाद् एतत्-प्रश्नेऽप्य् उत्तरादानाद् इति भावः । **यथा वयम्** इति वयम् अपि तद्-विश्लेषात् तथा तद्-वचन-विस्मरणोत्थानुतापात् **स्थगित-गिरो** विशीर्याम इति भावः ॥१८॥


______


**॥ १०.९०.१९ ॥**

**किं न्व् आचरितम् अस्माभिर् मलयानिल तेऽप्रियम् ।**

**गोविन्दापाङ्ग-निर्भिन्ने हृदीरयसि नः स्मरम् ॥**

**श्रीधर-स्वामी (भावार्थ-दीपिका) :** अप्रियाचरणं विना स्मरोदीरणेन व्यथा-जननं हे **मलयानिल** ! तवानुचितम् इत्य् अर्थः ॥१९॥


______


**वंशीधरः (भावार्थ-दीपिका-प्रकाशः) :** *इत्य् अर्थ* इति---कृष्ण-क्षण-पातेषु **निर्भिन्न**-चेतसाम् आर्तानाम् अस्माकम् अकृत-त्वद्-अपराधानां पुनर् अन्यत् काम-व्यथोत्पादनं न योग्यम् इति भावः ॥१९॥


______


**कैवल्य-दीपिका :** **किं न्व्** इति । **किम्** **अप्रियम्** **आचरितम्** **नो हृदि ईरयसि** उद्दीपयसि । अनेन मनः-सङ्ग-लक्षणा ॥१९॥ \[मु।फ। १२.७६\]


______


**श्रीनाथ-चक्रवर्ती (चैतन्य-मत-मञ्जुषा) :** एभिः सह कथोपकथने स्वास्थ्यं न ददासि, तत् **किं तेऽस्माभिर् अप्रियम् आचरितम्** ? इत्य् आहुः---**किं न्व्** इत्य्-आदि ॥१९॥


______


**सनातन-गोस्वामी (बृहद्-वैष्णव-तोषणी) :** रात्रि-शेषे वहन्तं वातम् आसाद्य तेन जनितया काम-पीडयाहुः---**किम्** इति । **नु** अहो । कतरद् **अप्रियम्** । पाठान्तरे वा-शब्दः स-भ्रू-क्षेप-प्रश्ने । **गोविन्दस्य** गोकुलेन्द्रस्य श्री-गोपी-गण-विमोहनस्य भगवतोऽ**पाङ्गेन** ईक्षण-शरेणेत्य् अर्थः । **निः**शेषतया **भिन्ने** विदारिते, अस्माकं **हृदि स्मरम् उदीरयसि**, काम-व्यथां जनयसीत्य् अर्थः ।

हे **मलयानिल** ! इति शीतल-स्वभावस्य ते ताप-जननम् एतद् अनुचितम्, तत्राप्य् अन्य-हतानां पुनस् त्वया हननं परमायुक्तम् इति भावः । अन्यत् तैर् व्याख्यातम् ।

यद् वा, अहो बत ! **अस्माभिः किं** नाम दुष्कर्म **कृतम्**, यतस् **ते** **प्रियं** निजेष्टं **स्मरं** श्री-भगवद्-विषयकं कामम् अस्माकं **हृदीरयसि**, यतोऽस्माकम् अप्य् अप्रियतमस्य तत् स्मरस्य त्वयोद्दीपनम् अयुक्तम् एवेति भावः । तत्रापि स्वत एव दुःखितानां पुनर् दुःख-जननं नैव युक्तम् इत्य् आहुः---**गोविन्द** इति । समम् अन्यत् ॥१९॥


______


**जीव-गोस्वामी (लघु-वैष्णव-तोषणी) :** रात्रि-शेषे मुद् उद्वहन्तं स्मरोद्दीपनं स्तुति-व्याजेन निन्दन्त्य आहुः---**किं न्व्** इति । तत्र स्तुतिर्, यथा---हे **मलयानिल** ! मलयस्य परमार्थतः श्रीमद्-अगस्त्य-निवासस्य व्यवहारतश् चन्दनाकरस्यानिल ! **ते** तव **प्रियम्** **अस्माभिर् नु** अहो **किम् आचरितम्** ? यतो **गोविन्दस्य** पृथिव्या भार-हरणाय पृथिव्याम् अवतीर्णस्येत्य् अर्थः । तस्य **अपाङ्गेन** निर्भेदकत्वात् बाण-रूपेण **निः**शेषेण **भिन्ने हृदि** जीवाधार-कोशे **स्मरं** स्मृतिं चैतन्यम् **ईरयसि** पुनः प्रवेशयसि । यद् वा, **स्मरं** कामम् अपि **ईरयसि** किम् उत चैतन्यम् इति भावः । यद् वा, अनिलेन त्वयेरणान् निजानुभवाच् च स्मरस्य वह्नित्वम् अवगम्यते । ततस् तन् निर्भिन्नत्वान् मृतकत्वं प्राप्ते हृदि यद्-अन्तिम-क्रियोचितं तद्-रूप-वह्निम् ईरयसि ददासि । तस्मात् किन्त्व् आचरितम् इत्य्-आदि ।

अथ निन्दा, यथा हे तादृश ! **अस्माभिर्** एव तव **अप्रियं किम् आचरितं,** तद् वदेत्य् अर्थः । **नु** वितर्के । विचारेणापि नास्मद्-बुद्धि-गोचरं तद् इत्य् अर्थः । कथम् ? तद् आह---तादृश-**गोविन्दापाङ्ग-निर्भिन्ने**ऽप्य् अस्माकं तादृशेत्य्-आदि । तादृशं **स्मरम् ईरयसि**, तत् तु विनाप्य् अप्रियाचरणम् अन्य-हतस्य, तत्रापि म्रियमाणस्य दाहनं तादृशस्य तव नोचितं, तथा क्षण-विलम्बासहत्वात् परम-चापल्यं चेति भावः । यद् वा, तादृशेऽपि **हृदि** कामम् **ईरयसि** । अहो तव मूर्खत्वं वृथा विडम्बन-कर्तृत्वं चेति भावः ॥१९॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**जीव-गोस्वामी (बृहत्-क्रम-सन्दर्भः) :** काचित् तत्रैव समये मेदुरं वहन्तम् अनिलम् अभिमृश्य तद्-बाधितेव सासूयम् आह---**किं** **न्व् आचरितम्** इत्य्-आदि । हे **मलयानिल** ! **अस्माभिस् ते** **किम् अप्रियम् आचरितम्** ? न किम् अपीति चेत्, कथम् एवं पीडयसि ? इत्य् आह---**गोविन्दापाङ्ग-निर्भिन्ने** **किं स्मरम् ईरयसि** प्रेरयसि ? क्षेत्रे जम्बीर-रसम् इवेति शेषः । असूया व्यभिचारी ॥१९॥


______


**विश्वनाथ-चक्रवर्ती (सारार्थ-दर्शिणी) :** हे **मलयानिल** ! **ते किम् अप्रियं** वैरम् **अस्माभिर् आचरितम्** ? यद् अस्मिन् विपत्-समये त्वं वैर-परिशोधनं करोषीत्य् आहुः---**गोविन्द-** इति ॥१९॥


______


**॥ १०.९०.२० ॥**

**मेघ श्रीमंस् त्वम् असि दयितो यादवेन्द्रस्य नूनं**

**श्रीवत्साङ्कं वयम् इव भवान् ध्यायति प्रेम-बद्धः ।**

**अत्युत्कण्ठः**[^५] **शवल-हृदयोऽस्मद्-विधो बाष्प-धाराः**

[^५]: अप्य् उत्कण्ठः (बृहत्-क्रम-सन्दर्भः)


**स्मृत्वा स्मृत्वा विसृजसि मुहुर् दुःखदस् तत्-प्रसङ्गः ॥**

**श्रीधर-स्वामी (भावार्थ-दीपिका) : मेघ** इति । आतपार्ति-हरणादि-साम्यात् त्वं **यादवेन्द्रस्य नूनं दयितः** सखासि, अतो **भवांस् तं ध्यायति** । ध्याने लिङ्गान्य् आहुः---**अत्युत्कण्ठ** इत्य्-आदि । अहो किम् इति त्वया तेन सख्यं कृतं ? यतो **दुःखदस् तत्-प्रसङ्गः** इति ॥२०॥


______


**वंशीधरः (भावार्थ-दीपिका-प्रकाशः) :** किं च, **मेघ** जल-सेक्तृत्वेन सर्व-तापापनोदक **श्रीमन्** विद्युद्-युक्तत्वात्, अतः सखित्वात् । ***तं*** यादवेन्द्रम् । *लिङ्गानि* ज्ञापकानि । ***अत्युत्कण्ठस्*** तद् द्रष्टुम् अतीवेच्छावान् । **शवल-हृदयो** विह्वलः । यथा **वयं** ध्यायामः, तथा **भवान्** अप्य् **अस्मद्-विधो**ऽस्मत्-तुल्य एवार्तः । **बाष्प-धारा** अश्रु-प्रवाहान् । **तत्-प्रसङ्गः** श्री-कृष्ण-प्रसङ्गः ।

वस्तुतस् तु त्वं प्रेम-भक्तोऽसि प्रह्लादादिवत् तद्-धर्माणां, वाग् गद्गदा द्रवते यस्य चित्तं \[भा।पु। ११.१४.२४\] इत्य्-आदीनां त्वयि दर्शनात् । तथा च श्री-कृष्ण-सङ्गः दुःखानां साम्सारिक-तापानां दशा-च्छेदक[^६] एव, अत एव सर्वस्व-त्याग-पुरःसरं तद्-यशः-श्रवण-मात्रेण महान्तोऽरण्यम् आप्य [तद्-ध्यानयन्तस् तम् इताः ।]{।मर्क्} तद् उक्तं---

[^६]: दुश्च्छेदक


> कीर्त्यमानं यशो यस्य सकृद् आकर्ण्य रोचनम् । >
> तस्मिन् न्यस्त-धियः पार्थाः सहेरन् विरहं कथम् ॥ \[भा।पु। > १.१०.१२\] इति ।


______


**कैवल्य-दीपिका :** **मेघ** इति । **शवलं** व्याकुलम् । अत्र स्मृतिः ॥२०॥ \[मु।फ। १२.७७\]


______


**श्रीनाथ-चक्रवर्ती (चैतन्य-मत-मञ्जुषा) : अस्मद्-विधो वयम् इव,** सादृश्ये विध-प्रत्ययः ॥२०॥


______


**सनातन-गोस्वामी (बृहद्-वैष्णव-तोषणी) :** समुद्रान्तिके वर्षन्तं मेघं श्री-भगवद्-विरहार्त्या रुदन्तं मत्वाहुः---**मेघ** इति । वृष्ट्या भूमि-सेचनेन लोकानां ताप-हरणात्, अयं **दयितत्वे** हेतुः । वर्ण-सादृश्याद् अपि दयितत्वम् आहुः---**श्रीमन्** ! हे सुश्याम-वर्णत्वादिना शोभा-युक्तेति, **यादवेन्द्रस्य** अस्मद्-दयितस्येत्य् अर्थः । यद् वा, यादवेन्द्रत्वेन यादवा एव तस्य दयितत्वे योग्याः, तथापि त्वम् अपि दयितोऽसीति भावः ।

**नूनं** वितर्के । **श्रीवत्साङ्कम्** असाधारण-लक्षणेन सर्वतो विलक्षणम् । यद् वा, श्री-युक्ताः श्री-नन्द-व्रजस्य वत्सा अङ्के स्नेह-लालनादिना सदा क्रोडे कृता यस्य तम् । इति ध्यान-सौष्ठवाय गोप-वेशादिकम् अभिप्रेतम् । **प्रेम**-पाशेन **बद्धो** **ध्यायति** चिन्तयति । **भवान्** इति श्री-भगवद्-दयितत्वेनादरात् ।

**विसृजसि** इति त्वत्-प्रेम-वार्तया प्रेमोद्रेकात् । **अत्युत्कण्ठो** महा-व्यग्रः **शवल-हृदयश्** च व्याकुल-मना **अस्मद्-विधः**, वयम् इव इत्य् अर्थः । **स्मृत्वा स्मृत्वा** तं **मुहुर् बाष्प-धारा** **विसृजसि** मुञ्चसि । वीप्सा मुहुः-शब्दश् च कथञ्चिद् यत्नेन स्मरणादौ संवृत्तेऽपि पुनः पुनस् तद्-उद्भवात् । **तत्-प्रसङ्गः** तस्मिन्न् आसक्तिः । किं वा, तस्य **प्रसङ्गः** । किं तद् ? वार्ता- मात्रम् अपि किं पुनर् ध्यानम् इत्य् अर्थः । अन्यत् तैर् व्याख्यातम् । यद् वा, इदम् उचितम् एवेत्य् आहुः---**दुःखद** इति । समम् अन्यत् ॥२०॥


______


**जीव-गोस्वामी (लघु-वैष्णव-तोषणी) :** अथ समुद्रान्तिके वर्षन्तं मेघं श्री-भगवद्-विरहार्त्या रुदन्तं मत्वा तत्-सारूप्य-दर्शन-जातेनाकृत्रिम-सौहृद्येनाहुः---**मेघ**- इति । **नूनं** वितर्के । इति सर्वत्र वाक्ये योज्यम् । हे **मेघ** ! **त्वं** **यादवेन्द्रस्य नूनं दयितः** प्रिय-सखः **असि** । यतः हे **श्रीमन्** ! प्राप्त-तत्-सारूप्य-लक्ष्मीकः । ततः किम् ? तत्राहुः---प्राप्त-सारूप्याद् अपि भवद्-विधाद् विलक्षण-लक्ष्मीकम् अमुं **भवान् नूनं ध्यायति** ।

ननु प्राप्ते पर्यन्त-फले फलस्य वा न्यूनत्वे किं तद्-ध्यानेन ? तत्राहुः---**प्रेम-बद्ध** इति । तच् छ्री-मूर्तेस् तथा स्वभावो यथा तत्र प्रेमैव ज्ञायते, नौदासीन्यं न चेर्ष्येति भावः । तत्रोभयत्रापि दृष्टान्तः---**वयम् इव** इति । यस्माद् एवं **प्रेम-बद्धः**, तस्मात् **नूनम् अत्युत्कण्ठः** तेन निर्वेदादि-नाना-भाव-**शवल**-चित्तोऽप्य् असि । तत्रापि हेतुः---**अस्मद्-विध** इति । प्रेम-बद्ध-तादृश्यात् स्वानुभवेन ज्ञायस इत्य् अर्थः ।

यद् वा, **अत्युत्कण्ठत्वेन** लक्षणं **शवल-हृदयः** शवलं वैवर्ण्येन नाना-वर्णं हृदयं मध्य-भागो यस्य तथा-भूतोऽसीति । तच् च युक्तम् इत्य् आहुः---**अस्मद्-विध** इति । अहो **नूनम्** अत एव तं **स्मृत्वा स्मृत्वा** वृष्टि-रूपा **बाष्प-धारा मुहुः सृजसि** सर्वत्र विकिरसि । युक्तं च तद् इत्य् आहुः---**दुःखद** इति । **प्रसङ्ग** आसक्तिः प्रस्ताव-मात्रं वा ॥२०॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**जीव-गोस्वामी (बृहत्-क्रम-सन्दर्भः) :** तत्रैव काचिन् मेघम् आलोक्यैव निगदति---**मेघ श्रीमन्न्** ! इत्य्-आदि । हे **मेघ** ! **श्रीमन्** ! श्री-युक्त ! **त्वं यादवेन्द्रस्य दयितोऽसि** मित्रम् असि सावर्ण्यात् श्रीमत्त्वाच् च । स श्रीमान् लक्ष्मीवान् त्वम् अपि शोभावान् इत्य् अर्थः । **नूनं** मन्ये **वयम् इव भवान्** अपि **श्रीवत्साङ्कं प्रेम-बद्धः** सन् **ध्यायति** । प्रेम-बद्धत्वं व्याकरोति---**अपि** इत्य्-आदि । **अपि** सम्भावनायाम् । **उत्कण्ठ** उत्कण्ठावान् उद्ग्रीवो वा **शवल-हृदयो** नाना-भाव-शावल्य-वलित-मना भूत्वा **बाष्प-धारा** विसृजसि, **मुहुः** **अस्मद्-विधः** अस्मत्-सदृशः, सादृश्ये विध-प्रत्ययः । किं कृत्वा ? **स्मृत्वा** तत्-प्रेमानुक्षण-स्मरणेन उचितम् एवैतत् । कथम् ? इत्य् आह---**दुःखदस् तत्-प्रसङ्गः** । तत्-प्रस्ताव-मात्रम् अपि दुःखदं, किम् उत निरन्तरानुस्मरणम् इति ॥२०॥


______


**विश्वनाथ-चक्रवर्ती (सारार्थ-दर्शिणी) : दयितः** सखा । **त्वम् असि प्रेम-बद्धः** प्राप्त-बन्धनः सन्, **तं ध्यायति श्रीवत्साङ्कम्** इति । तस्य च वर्णेन साम्येऽपि तस्य श्रीवत्साङ्कोऽधिक इति तत्र तवाशक्ति-कारणम् अवगतम् इति भावः । **शवल-हृदयः** विषाद-मलिन-चेताः वृष्टि-मिषेण **बाष्प-धाराः विसृजसि** वृष्टि-मिषेण रोदिषि । अहो किम् इति त्वया तत्रासक्तिः कृता, यतस् **तत्-प्रसङ्गो दुःखद** एव ॥२०॥


______


**॥ १०.९०.२१ ॥**

**प्रिय-राव-पदानि भाषसे**

**मृत-सञ्जीविकयानया गिरा ।**

**करवाणि किम् अद्य ते प्रियं**

**वद मे वल्गित-कण्ठ कोकिल ॥**

**श्रीधर-स्वामी (भावार्थ-दीपिका) :** हे **कोकिल** ! मे **प्रिय-रावस्य** प्रियं-वदस्य श्री-कृष्णस्य पदानीव **पदानि** शब्दांस् त्वं **भाषसे** । **मृतान् सञ्जीवयति** इति तथा तया **अनया** कोमलया **गिरा** **वल्गित-कण्ठ** रमणीय-कण्ठ मे कथय **किं तव प्रियं करवाणि ?** इति ॥२१॥


______


**वंशीधरः (भावार्थ-दीपिका-प्रकाशः) :** प्रियं रौति वदतीति **प्रिय-रावः,** तस्य । **वल्गितं** प्रिय-रम्ययोः इति ॥२१॥


______


**कैवल्य-दीपिका :** **प्रिय-** इति । **प्रियस्य** नाम **पदानि** इति । **भाषसे** **अनया** अपश्यम् अ-स्वर-युक्त्या । **वल्गितो** वल्गीकृतः । अत्र गुण-कीर्तनम् ॥२१॥ \[मु।फ। १२.७८\]


______


**श्रीनाथ-चक्रवर्ती (चैतन्य-मत-मञ्जुषा) :** तत्र काश्चित् पिक-रवम् आकर्ण्य कृष्ण-स्वरं स्मृत्वा वदन्ति---**प्रिय-राव-** इत्य्-आदि । **प्रियस्य** श्री-कृष्णस्य राववद् **रावो** यस्य । **राव-पदानि** इत्य् एकं वा पदम् ॥२१॥


______


**सनातन-गोस्वामी (बृहद्-वैष्णव-तोषणी) :** रात्रि-शेषे कूजन-कोकिलम् आहुः---**प्रिय-** इति । तद्-विरहेण **मृतान्** जनांस् तत्-स्मर-सदृशतया तन्-नैकट्य-बोधने **सम्यग् जीवयति** इति तया **गिरा** हेतुना **तव** **प्रियं किं करवाणि** ? अपि तु न किञ्चित् कर्तुं शक्नुयाम् इत्य् अर्थः । **वल्गितः** पञ्चम-स्वरेण वल्गूकृतः **कण्ठो** येन, तत्-सम्बोधनम् । अनेन श्री-भगवद्-गीः-साम्यार्थं सुस्वरत्वं सूचयन्ति । अत्र च **करवाणि** इति **मे** इति चैकत्व-निर्देशः । श्री-भगवद्-वाङ्-माधुरी-हृत-चित्तायाः कस्याश्चिद् एकस्या वोक्तेः । यद् वा, सर्वासाम् अपि प्रत्येकं तादृशोक्तेर् एव । अन्यत् तैर् व्याख्यातम् ।

यद् वा, **अनया** श्री-भगवद्-गीः-सदृश्या **गिरा** तथा-भूतया **सम्यग् जीवतीति** स-जीवः, मृतो भवति सञ्जीवोऽपि यथा, तया किं कतरद् **अप्रियम्** अनिष्टं **करवाणि** कुर्वत्य् अस्मि, यतस् त्वं तु मे मयि **वद** कूज, कूजसीत्य् अर्थः । तच् च त्वत्-स्वभावाद् एवेत्य् आशयेन सम्बोधयति---**वल्गित-कण्ठ** ! हे शवल-कण्ठेति ! अयं प्रेमार्त्य्-उक्ति-विशेषः । यद् वा, **अनयापि गिरा** तव **अप्रियं किं करवाणि**, अपि तु नैव करिष्यामीत्य् अर्थः । निजाभीष्टे मरणे सहायत्वात् । अतो **वद** । समम् अन्यत् ॥२१॥


______


**जीव-गोस्वामी (लघु-वैष्णव-तोषणी) :** अथ रात्र्य्-अवसाने कूजन्तं कोकिलं पूर्ववत् स्तुति-निन्दाभ्याम् आहुः---**प्रिय-राव-** इति । तत्र स्तुतिः---हे **कोकिल** ! पञ्चम-गान-प्रसिद्ध ! तत्रापि **वल्गितः** प्रियेणैव शिक्षा-विशेषाद् वल्गु-कृतः **कण्ठो** यस्य, हे तथा-विध ! **प्रियस्य राव** इव रावः पञ्चम-स्वरो यत्र, तादृशानि **पदानि** गीत-निबद्धान् शब्दान् **भाषसे** । यद् वा, **प्रियस्य रावः** शिक्षा-वचनं येषु, तादृशानि **पदानि** दूत्यानुरूपान् शब्दान् **भाषसे** । ततस् तन्-नैकट्य-बोधनेन तद्-विरह-मृतान् **सम्यग् जीवयति** इति तथा तथा **गिरा** हेतुना **किं प्रियं करवाणि** तन् **मे** मह्यं **वद** । कृपया ज्ञापय । अत्रैक-वचनं प्रत्येकम् अपि तत्-क्षमता-विवक्षया पृथग्-उक्तेः ।

अथ निन्दा---हे चञ्चल-**कण्ठ** ! **कोकिल** ! **मृत-सञ्जीविकया** तथा **गिरा** हेतुना **प्रियस्य रावः** शिक्षा यत्र, तादृशानि **पदानि भाषसे** । मया तद्-विरहासहिष्णुत्वाज् जीवनान् मरणम् एव वरं मन्यते, तत् तु स इव त्वम् अप्य् आपाततोऽमृतायमान-वचनेन मध्ये मध्ये विघातयन् दुःखद एवासीद् इति भावः । तस्मात् **तवाप्रियं** तुण्ड-त्रोटनादिकम् अत्रापराधे **किं करवाणि** तत् त्वम् एव **वद** स्व-दण्ड-विशेषं स्वयम् एवानुमन्यस्व, अन्यथापराध-क्षयो न भवेद् इति भावः ॥२१॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**जीव-गोस्वामी (बृहत्-क्रम-सन्दर्भः) :** तत्रैव काचित् पिक-रवम् आकर्ण्य प्रीयमाणाह---**प्रिय-राव** इत्य्-आदि । हे **कोकिल** ! **अद्य किं ते प्रियं करवाणि** ? **वद** कथम् अकाण्डे नः प्रियं भवत्या कार्यम् इत्य् आह---हे **प्रिय-राव** ! प्रियस्य राव इव रावो यस्य, स तथा हे तथा-भूत ! **मृत-सञ्जीविकया** मृत-सञ्जीविन्या **अनया गिरा पदानि भाषसे** । यद् वा, प्रियस्य श्री-कृष्णस्य राववत् पदानीरयसे कथम् अत्र पदं ? हे **वल्गित-कण्ठ** ! चञ्चल-कण्ठ ! ॥२१॥


______


**विश्वनाथ-चक्रवर्ती (सारार्थ-दर्शिणी) :** हे **प्रिय-राव कोकिल**
! **अनया पदानि** अस्मद्-विरह-दुःख-त्राणान्य् एव **भाषसे**, पदं
व्यवसित-त्राण-स्थान-लक्ष्माङ्घ्रि-वस्तुषु इत्य् अमरः । **वल्गितः** वल्गूकृतः **कण्ठो** येन, हे तादृश ! अत्र विरहे कोकिल-शब्दस्य दुःखदत्वात्, प्रिय-रावेत्य्-आद्याः सर्वा एव विपरीत-लक्षणया वक्रोक्तय एव । तेन स्व-शब्देन मां ज्वालयतस् **तव किं प्रियं करवाणि** ? तुण्डम् एव धक्ष्यामीति भावः ॥२१॥


______


**॥** **१०.९०.२२ ॥**

**न चलसि न वदस्य् उदार-बुद्धे**

**क्षिति-धर चिन्तयसे महान्तम् अर्थम् ।**

**अपि बत वसुदेव-नन्दनाङ्घ्रिं**

**वयम् इव कामयसे स्तनैर् विधर्तुम् ॥**

**श्रीधर-स्वामी (भावार्थ-दीपिका) :** हे **क्षिति-धर** ! त्वं **न वदसि** **न चलसि** । अतो नूनं **महान्तम् अर्थं चिन्तयसे** । **बत** तर्हि । **अपि** किं, यथा **स्तनैर् विधर्तुं वयं** कामयामहे, तथा त्वं स्तन-तुल्यैः शृङ्गैर् वोढुं **कामयसे** । ॐ इति चेत्, तर्हि तवाप्य् अस्मद्-अवस्था भविष्यतीति भावः ॥२२॥


______


**वंशीधरः (भावार्थ-दीपिका-प्रकाशः) :** *स्तन-तुल्यैस्* तीक्ष्णाग्रैः । *ॐ इति चेत्* सत्यं तं धर्तुम् इच्छामीति यदि वदसि । *इति भाव* इति---निरस्त-समस्तैहिकामुष्मिकाः सत्यस् तद्-एकतानास् तथा त्वम् अपि कृतार्थो भविष्यसीत्य् आशयः ॥२२॥


______


**कैवल्य-दीपिका :** **न** इति । **अपि** अहो । यथा **वयं** **स्तनैर् विधर्तुं** कामयामहे । अत्र त्रपा-नाशः ॥२२॥ \[मु।फ। १२.७९\]


______


**श्रीनाथ-चक्रवर्ती (चैतन्य-मत-मञ्जुषा) :** अन्याः ऊचुः---**न चलसि** इत्य्-आदि । **त्वं** सावधाना अपि यद् एवं करोषि, तद् अवगतं, **वयम् इव** इति **स्तन**-प्रायैः शृङ्गैः ॥२२॥


______


**सनातन-गोस्वामी (बृहद्-वैष्णव-तोषणी) :** महा-स्थिरं रात्रौ प्रायः शयित-सर्व-जन्तुत्वात् तूष्णीं स्थितं चारुणोदये श्री-रैवतकं दृष्ट्वाहुः---**न** इति । हे **उदार-बुद्धे** ! इति महाशयस्य तद् एवं युक्तम् एवेति । तथा हे **क्षिति-धर** ! इति । अतस् त्वयैव पृथ्वी रक्षितेति भावः । महार्थ-चिन्तनम् एव वितर्कयन्ति---**अपि** इति । **वसुदेव-नन्दनस्य** परम-मोहनस्य भगवतोऽ**ङ्घ्रिं** पादं **वि**शेषेण प्रेमालिङ्गनादिना **धर्तुम्** । अन्यत् तैर् व्याख्यातम् ।

तत्र मूल-स्थितस्य **न चलसि** इत्य्-आदेर् उत्क्रमेण लेखो लेखक-भ्रमात् । किं वा, महार्थ-चिन्तनेन चलन-मात्रस्याप्य् अभावेन तन्-माहात्म्यापेक्षया तथैव व्याख्यापत्तेर् इति ॥२२॥


______


**जीव-गोस्वामी (लघु-वैष्णव-तोषणी) :** महा-स्थिरं रात्रौ प्रायः शयित-सर्व-जन्तुत्वात् तूष्णीं स्थितं चारुणोदये श्री-रैवतकं दृष्ट्वाहुः---**न** इति । हे **क्षिति-धर** ! यद्यपि पञ्चाशत्-कोटि-योजन-विस्तीर्णां पृथ्वीं धरसि, तथापि **न चलसि,** **न** च **वदसि** । तस्माद् एव हे **उदार-बुद्धे** ! महा-चित्त ! तद् एव दर्शयन्ति---कम् अपि **महान्तम् अर्थं** पुरुषार्थं **चिन्तयसे** चिन्तयसि । **कामयसे** इति । तत्रापि स-शङ्कम् आहुः । **अपि** प्रश्ने । **बत** खेदे । स च महार्थो मत-भेदान् नाना-विध इति । तत्र **देवस्य** अस्मत्-पूज्यस्य श्वशुरस्य यो **नन्दनः** प्रधान-पुत्रोऽस्मत्-पतिर् इत्य् अर्थः । आर्य-पुत्र इतिवत् स्पष्टतया अनुक्तिर् लज्जया । तस्य **वसु** परम-धन-रूपम् **अङ्घ्रिं** वयम् अपि **स्तनैर्** **विधर्तुं** स्वयं नारीयमाणः स्तनीकृतैः शृङ्गैर् आलिङ्गितुं किं **कामयसे** ? यदि कामयसे, तदास्माकम् इव तवापि बुद्धि-हीनत्वं स्व-प्राण-मात्रेऽपि धारणा-सामर्थ्यं भविष्यसीत्य् अर्थः । स्तनानां बहुत्व-निर्देशस् तु तस्य लोभातिशयं द्योतयति । अत्र **वसु-देव**-पदयोर् भिन्न-क्रमतया प्रयुक्तयोर् अप्य् एकत्र सन्तापेन श्वशुर-नामोच्चारण-प्रमाद उन्मादोक्त्या न दोषाय इति ज्ञेयम् । टीकायां **न चलसि न वदस्य्** अनयोर् व्युत्क्रम-निर्देशः प्रायो लेखक-भ्रमाद् इति ॥२२॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**जीव-गोस्वामी (बृहत्-क्रम-सन्दर्भः) :** तदैव काचित् रैवतम् अनुस्मृत्य निगदति---**न चलसि** इत्य्-आदि । हे **उदार-बुद्धे** ! **क्षिति-धर** ! **न चलसि न वदसि,** कोऽर्थः ? आं ज्ञातं, **महान्तम् अर्थं** प्रयोजनं **चिन्तयसे**, तद् एव ब्रूहीत्य् आह---**अपि बत** इत्य्-आदि । **अपि** सम्भावने, **बत** खेदे । **वसुदेव-नन्दनाङ्घ्रिं स्तनैः** स्तन-प्रायैः शिखरैर् **विधर्तुं कामयसे** । **वयम् इव** वयं यथा स्तनैर् वोढुं कामयमाना निरन्तरं कम् अप्य् अर्थं चिन्तयामः, त्वं पुरुषो भूत्वापि स्त्री-भावम् आसाद्य **कामयस** इति निगर्वः ॥२२॥


______


**विश्वनाथ-चक्रवर्ती (सारार्थ-दर्शिणी) :** हे **क्षिति-धर** ! रैवतक-पर्वत ! नूनं त्वं **महान्तम् अर्थं** स्वाभीप्सितं **चिन्तयसि**, अतो **बत** इति इदं वा तवाभीप्सितम् इत्य् अर्थः । **वयं** यथा **स्तनैर्** **धर्तुं** कामयामहे, तथा त्वं स्तनैः किं वोढुं **कामयसे** ? ॐ इति चेत्, तर्हि तवाप्य् अस्मद्-अवस्था भविष्यतीति भावः ॥२२॥


______


**॥ १०.९०.२३ ॥**

**शुष्यद्-ध्रदाः करशिता**[^७] **बत सिन्धु-पत्न्यः**

[^७]: कृश-तटा


**सम्प्रत्य् अपास्त**[^८]**-कमल-श्रिय इष्ट-भर्तुः ।**

[^८]: अपेत-


**यद्वद् वयं मधु-पतेः प्रणयावलोकम्**

**अप्राप्य मुष्ट-हृदयाः पुरु-कर्शिताः स्म ॥**

**श्रीधर-स्वामी (भावार्थ-दीपिका) :** भोः **सिन्धु-पत्न्यो** नद्यः ! सम्प्रति ग्रीष्मे सिन्धुर् मेघ-द्वारा अमृत-वृष्ट्या युष्मान् नानन्दयति । **बत** अहो कष्टम् । अतः **शुष्यन्तो ह्रदा** यासां ताः । **अपगत-कमल-शोभाः** कृशाश् च **वयं** **यथा** प्रियतमस्य **भर्तुर् मधु-पतेः** । **स्म** प्रसिद्धम् ॥२३॥


______


**वंशीधरः (भावार्थ-दीपिका-प्रकाशः) :** **कृशानि तटानि** कूलानि यासां ताः । क्वचित् \"कर-शिता\" इति पाठे तु गुणादेशस् त्व् आर्ष एव । अत आनन्दाभावात् । **शुष्यत्**-तोया विगत-जला **ह्रदा** स्नानाद्य्-अर्थं जनावतरण-स्थानानि । **मधु-पतेर्** यदु-पतेः **मुष्ट-हृदयाः** हृष्ट-चेतसः। **पुरु** अधिकं, पुरुः पुरोगे प्रचुरे स्वर्लोक-नृप-भेदयोः इति हैमः ॥२३॥


______


**कैवल्य-दीपिका :** हे **सिन्धु-पत्न्यः** ! महा-नद्यः ! आः कष्टम् । यूयं सूर्पस्था भवथः । **शुष्यन्तो** **ह्रदा** हृदय-स्थानीयाः प्रदेशा यासां ताः । **अपेताः कमल-श्रियो** सुखायमान-पद्म-शोभा यासां, तास् तथा । **वयम्** अप्य् एवं-विधाः । अत्र तनुता ॥२३॥ \[मु।फ। १२.८०\]


______


**श्रीनाथ-चक्रवर्ती (चैतन्य-मत-मञ्जुषा) :** एवं **शुष्यद्-ध्रदा** इत्य्-आदि । युष्माकं भर्तापि निष्टनसे, यूयम् अपि विरह-**कर्शिता** इत्य् अर्थः ॥२३॥


______


**सनातन-गोस्वामी (बृहद्-वैष्णव-तोषणी) :** ग्रीष्मे कृशाः, तत्रापि रात्रौ मुद्रित-कमलत्वेन शोभा-हीना नदीर् दूरतो दृष्ट्वा ताः परमार्ता मत्वाहुः---**शुष्यद्** इति ।

**इष्टस्** तद्-अन्यस्येष्टत्वाभावेन परम-प्रियश् चासौ **भर्ता** स्वामी चेति । तथा तस्येति तस्यास्मत्-परिपालनं युक्तम् एवेति भावः ।

**मधुपतेर्** निजाशेष-गुणादि-प्रकटनार्थं यदु-कुलेऽवतीर्य तच्-छ्रेष्टतां गतस्य, तथापि यादवान् एव पालयति, न त्व् अस्मान् इति भावः । अत एव येन **अवलोकम्** अप्य् **अप्राप्य मुष्ट-हृदया** नष्ट-चित्ताः **पुरु** युष्मत्तोऽप्य् अधिकं **कर्शिताः** कार्श्यं प्रापिता वर्तामहे । अत्र ह्रदानाम् आन्तरतया हृदय-तुल्यत्वादिना **मुष्ट-हृदया** इत्य् अस्य प्रतिपदं दार्ष्टान्तिके **शुष्यद्-ध्रदा** इति ज्ञेयम् । अतोऽ**पेत-कमल-श्रिय** इत्य् उक्त्या दृष्टान्तेऽप्य् अत्र म्लनत्वादिनापेत-मुखाब्ज-शोभा इति ध्वनितम् एव । अन्यत् तैर् व्याख्यातम् ।

तत्र सिन्धु-मेघ-द्वारेत्य्-आदिकं दृष्टान्ते **प्रणयावलोकम् अप्राप्य** इत्य् अस्य ध्वन्य्-अनुसारात् **कर्शिता** इत्य् अस्यैव व्याख्या । कृशाश् चेति तथा **इष्ट-भर्तुर्** इत्य् अस्यैव प्रियतमस्य भर्तुर् इति । अथवा, **इष्ट-भर्तुः** सिन्धोर् एव हेतोः, तत्-कृतोपेक्षया **शुष्यद्-ध्रदा** इत्य्-आदि । अन्यत् समानम् ॥२३॥


______


**जीव-गोस्वामी (लघु-वैष्णव-तोषणी) :** अथ निदाघे क्षुदृआ नदीर् दूरतो दृष्ट्वा ताश् च मूर्च्छिता मत्वा पूर्व-पूर्ववद् असम्बोध्य मिथ आहुः---**शुष्यद्** इति । **बत** विस्मये खेदे वा । **सिन्धोर्** अपि **पत्न्य** एताः सम्प्रति **अपेत-कमलम्** इव मुख-**श्रियो** जाताः, तथा **शुष्यन्तो ह्रदास्** तद्-रूप-**हृदयानि** यासां, तथा-भूताश् च जाताः । किं कृत्वा ? **इष्टो भर्ता** च यः सिन्धुः, तस्य **प्रणयावलोकं** विरहात्मना निदाघेनैव विच्छेदनाद् **अप्राप्य,** तद् अहो अस्मत्-सादृश्यम् एता अपि गता इति म्लान-मुखम् आहुः---**यद्वद् वयम्** इति । ततः **पुरु-कर्शिता** इति पुरु-शब्देनापेत-मुख-श्रीत्वम् अप्य् अन्तर्-भावितम् ॥२३॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**जीव-गोस्वामी (बृहत्-क्रम-सन्दर्भः) :** ननु भो **नद्यः** ! क्षिति-धरो ग्राव-मयोऽपि पुरुषः सन्न् अपि यद् अङ्घ्रिं स्तनैर् वोढुं कामयते, स्त्री-भावम् उररीकृत्य वक्षसि कर्तुम् अभिलषति, तद्-अनुचिन्तया स्त्रियो भवत्यो यदीदृशां यास्यन्ति, तत् किं चित्रम् ? इत्य् आहुः---**शुष्यद्-ध्रदा** इत्य्-आदिः । यतः, भो **सिन्धु-पत्न्यः** ! महाजन-गृहिण्यः ! **इष्ट-भर्तुः** श्री-कृष्णस्य, सिन्धुस् तावद् उपपति-मात्रम्, इष्ट-भर्ता तु वो नूनं श्री-कृष्ण एव । अतस् तस्य **मधुपतेः** **प्रणयावलोकम् अप्राप्य** **मुष्ट-हृदयाः** **पुरु-कर्शिताः** खिन्ना अत्यन्त-कृशा भवत्यः सन्ति । यत् **शुष्यद्-ध्रदा** शुष्यन् ह्रदा इव हृदो गम्भीरतरं **हृदयं** यासां, अत एव **कर्शिताः** खिन्नाः । खेद-लिङ्गम् आह---**सम्प्रति** इदानीम् **अपेताः कमलानां** कमल-प्रायाणां मुखानां **श्रियो** यासाम् । का इव ? इत्य् आह---**यद्वद् वयं** **स्मः**, वयं यथा शुष्यन् मनसो म्लानाननाः खिन्नाः **पुरु-कृशाश्** चेत्य् अर्थः ॥२३॥


______


**विश्वनाथ-चक्रवर्ती (सारार्थ-दर्शिणी) :** भोः **सिन्धु-पत्न्यो** नद्यः ! **सम्प्रति** यूयं **शुष्यद्-ध्रदाः** स्थ । तत्र कारणम् आहुः---**इष्ट-भर्तुः** **सिन्धु-पत्नीनाम्** अपि योऽभीष्ट-सुख-प्रदो भर्ता यदुपतिः, तस्य **प्रणयावलोकम् अप्राप्य** एव **यद्वद् वयं** प्रणयावलोकम् अप्राप्य **मुष्ट-हृदयाः** वञ्चित-चित्ताः स्मः, तद्वद् एव यूयम् ॥२३॥


______


**॥ १०.९०.२४ ॥**

**हंस स्वागतम् आस्यतां पिब पयो ब्रूह्य् अङ्ग शौरेः कथां**

**दूतं त्वां नु विदाम**[^९] **कच्चिद् अजितः स्वस्त्य् आस्त उक्तं पुरा ।**

[^९]: त्वानुविदाम


**किं वा नश् चल-सौहृदः स्मरति तं कस्माद् भजामो वयं**

**क्षौद्रालापय कामदं**[^१०] **श्रियम् ऋते सैवैक-निष्ठा स्त्रियाम्

______


[^१०]: क्षौद्रालापम् अकामदम्


**श्रीधर-स्वामी (भावार्थ-दीपिका) :** तदैव दैवाद् आगतं हंसं दूतं कल्पयित्वाहुः---**हंस** इति । **नो**ऽस्मान् प्रति **पुरा** रहस्य् **उक्तम्** **किं वा चल-सौहृदः स्मरति** ?

स्मृत्वैव मां प्रस्थापितवान् इति चेद् अत आहुः---हे **क्षौद्र** ! क्षुद्रस्य दूत ! **कस्मात् तं वयं भजामः** ?

कामार्थम् आह्वयति युष्मान् इति चेद् अत आहुः---अहो तर्हि **तम्** **आलापय** आकारय । ॐ इति गच्छन्तम् इव तं पुनर् आहुः---यास्मान् वञ्चयित्वा एकाकिनी सेवते, तां **श्रियम् ऋते** **तम्** एव **आलापय** ।

**सा** तद्-**एक-निष्ठा** कथं परिहर्तुं शक्यते ? इति चेद् अत आहुः---**स्त्रियाम्**, जाताव् एक-वचनम् \[?\]। अस्मासु स्त्रीषु मध्ये किं **सैवैक-निष्ठा**, न तु वयम् ? इत्य् अर्थः ।

पाठान्तरे तु, **क्षौद्रं** मधु, तद्वन् मधुरालाप-मात्रं यस्य, **तम् अकामदम्** अरति-प्रदं **श्रियम् ऋते वयं कस्माद् भजामः** ? किन्त्व् अनादृतापि सती पुनः पुनः सैव भजतु यतोऽस्मादृष्यो मानिन्यः स्त्रिय **एक-निष्ठा** एकत्रैव स्व-संमान-सिद्धौ निष्ठा यासाम् इति ॥२४॥


______


**वंशीधरः (भावार्थ-दीपिका-प्रकाशः) :** **स्वागतं** सुष्ठ्व् आगमनं जातम् । **आस्यताम्** उपविश्यताम् । **पयः** क्षीरम् । **चल-सौहृदः,** अतोऽत्राहुः---**तं** शौरिम् । *इत्य् अर्थ* इति---**वयम्** अपि तद्-**एक-निष्ठा** एवेति । तस्येहागमनम् उचितम् एव भक्त-वात्सल्याद् इति भावः । पाठान्तरे \"क्षौद्रालापम् अकामदम्" इति पाठे तु क्षुद्रा मधुमक्षिकाः, ताभिर् निष्पादितं क्षौद्रम् ॥२४॥


______


**कैवल्य-दीपिका :** **हंस** इति । हे **हंस** ! **आस्यताम्** उपविश्यताम् । **शौरेः** कृष्णस्य । **नु** अहो ! **अजितः** कृष्णः । **पुरा** पूर्वम् अस्मान् प्रति यद् **उक्तं**, तत् **किं स्मरति** ? **तं** च **कस्माद् भजामो वयम्** । यतोऽसौ **क्षौद्रवद्** मधुवन् मधुरालापो न तु **कामदः** । **श्रियम् ऋते** **सा** हि यासां स्त्रीणां मध्ये **एक-निष्ठा** एकस्मिन्न् एव स्थिरीभूता, न तु चञ्चलेति सोत्प्रासोक्तिः । अयम् अर्थः---अचञ्चला अप्य् अस्मान् उज्झित्वा चञ्चलां श्रियं स भजते इति । अत्रोन्मादः । महिष्यः कुरर्य्-आदीन् ॥

अत्र च स्मृति-गुण-कीर्तन-व्याधि-प्रलापाश् चतस्रो दशाः काव्य-प्रकाश-निष्ठाः[^११] । निद्रा-च्छेदादयस् तु षट् नयन-प्रीतिर् इत्य् अत्र रति-रहस्यस्था[^१२] दर्शिता इति ज्ञेयम् । तासां नाना-महिषी-गतत्वाद् यत् क्रमाद् उक्ताः । मृति-लक्षणा त्व् अन्या स्मर-दशास्ति । सा च---

[^११]: तत्राप्राप्ताः ।


[^१२]: कक्कोक-प्रणीत-रति-शास्त्रम् । तच् च वेण्यदत्तार्थे लिखितम् ।
    तत्र रति-विषयेऽनेके विषयाः सन्ति ॥

    नयन-प्रीतिः प्रथमं चिन्ता-सङ्गस् ततोऽथ सङ्कल्पः ।

    निद्रा-च्छेदस् तनुता विषय-निवृत्तिस् त्रपा-नाशः ।

    उन्मादो मूर्च्छा मृतिर् इत्य् एताः स्मर-दशा दशैव स्युः ॥ \[र।र।
    १३.२-३\]


इतीदृशेन भावेन कृष्णे योगेश्वरेश्वरे ।

ध्रियमाणेन माधव्यो लेभिरे वैष्णवीं गतिम् ॥ \[भा।पु। १०.९०.२५\]

इत्य् अनेन मूल-ग्रन्थेन सूचिताप्य् अमङ्गलत्वाद् इह नोक्ताः । एकादश-श्लोके जल-केलि-प्रसङ्गे मूले दर्शिता । तत्र च सन्निहितेऽपि भगवति तद्-आलाप-सौष्ठवेन तासां वैचित्त्याविर्भावान् नास्य भेदस्य पूर्वानुरागादिष्व् अन्तर्भावः शक्यो वक्तुम् । तथा च तत्रोक्तं---

कृष्णस्यैवं विहरतो गत्य्-आलापेक्षित-स्मितैः ।

नर्म-क्ष्वेलि-परिष्वङ्गैः स्त्रीणां किल हृता धियः ॥

ऊचुर् मुकुन्दैक-धियो गिर उन्मत्त-वज् जडम् ।

चिन्तयन्त्योऽरविन्दाक्षं तानि मे गदतः शृणु ॥ \[भा।पु। १०.९०.१३-१४\]

न चास्मिन्न् अध्याये भगवतो व्यवधानादिकम् उक्तम् । तस्माद् वैचित्त्य-रूपं विप्रलम्भस्य भेदान्तरम् अवश्यम् अभ्युपेतव्यम् । अयम् एवात्र विदग्ध-बुद्धेर् आचार्यस्याभिप्रायः ॥॥२४॥ \[मु।फ। १२.८१\]


______


**श्रीनाथ-चक्रवर्ती (चैतन्य-मत-मञ्जुषा) :** काश्चित् सम्मुखे दैवाद् आगतं हंसम् आलोक्य दूतत्वेन परिभाव्य वदन्ति---हंसेत्य्-आदि । हे **हंस** ! **स्वागतम् आस्यतां**, गमनागमनाभ्यां श्रान्तोऽसि । **पयः पिब** । पीत्वा विश्रम्य **शौरेः कथां** **ब्रूहि** । **त्वां दूतम् अनुविदाम** । **कच्चिद् अजितः स्वस्त्य् आस्ते** ? **उक्तं पुरा** यद्यपि \"स्वस्त्य् आस्ते\" इति पूर्वोक्तं, तथाप्य् उत्कण्ठया पृच्छाम इति भावः ।

**किं वा, नो**ऽस्मान् **स्मरति**, तत्र कः सन्देहः ? तत्राहुः---**चल-सौहृद** इति स्मरणाद् भाव-व्यञ्जकं **तं चल-सौहृदं** **वयं भजामः** ।

कस्मात् ? इति स्वयम् एव हेतुम् उपन्यस्य स्त्रियोऽनभिज्ञाश् चेद् इति सिद्धान्तयन्ति---श्रीर् अपि । श्रीः सा कथं भजति ? तत्राहुः---**श्रियम् ऋते** श्रियं विना श्रियो वार्ता त्यज्यतां, **सा** तु केवलम् **एक-निष्ठा** एकस्मिन् वक्षसि स्थाने निष्ठा नितराम् अवस्थानं यस्या, अतः सा स्त्री न भवति, अङ्ग-विशेष एव सेति तात्पर्यम् । **क्षौद्रं** मधु तद् इव **आलाप** एव यस्य **अकामदम्** अनभीप्सितदम् । \"क्षौद्रालापय\" इति पाठे स्वामि-कृतो वार्थः । उन्माद-भावोऽयं वैचित्त्य-भावान्तर्-गतः ॥२४॥


______


**सनातन-गोस्वामी (बृहद्-वैष्णव-तोषणी) :** प्रातर् आगतं हंसं दूतं मत्वाहुः---**हंस** इति । **स्वागतम्** इति सुष्ठ्व् आगतं किम् इत्य् अभ्यागतं प्रति स्वागत-प्रश्नस्य योग्यत्वात् । यद् वा, सद्-अवसरेऽस्मिन् यत् त्वयात्रागतं, तच् छोभनम् इत्य् अर्थः । अत **आस्यताम्** उपविश्यतां, **पयः** क्षीरं **पिब** च । एवम् आतिथ्येन सम्मान्य प्रार्थयन्ते---**ब्रूहि** इति । **अङ्ग** ! इति सादर-सम्बोधने । किं वा, अस्माकम् अङ्ग-तुल्य ! हे परमात्मीय ! इत्य् अर्थः । **शौरेः** कृपया शूर-वंशे जातस्य अस्मद्-भर्तुः **कथां** कुशल-वार्तां किञ्चिद् वृत्तं वा **ब्रूहि** । तच् च युक्तम् एवेत्य् आहुः---**नु** निश्चितं, **त्वा** त्वां **दूतं** **विदाम** विद्म इति ।

तत्रादौ कुशलं पृच्छन्ति---**कच्चिद्** इति । **स्वस्ति** सुखम् । **अजितः** प्रेम्णा न केनचिद् अपि वशीकृत इत्य् अर्थः । एषा प्रणय-कोपोक्तिः ।

ननु देव्यो भवतीनां विरहेणासौ कथं सुखम् आस्ताम् ? इति चेत्, तर्हि **पुरा** पूर्वम् अनुनयादिना **नः** प्रत्य् **उक्तं** **किं वा** **स्मरति** । **किं वा** इत्य् एक-पदम् एव वा, स-भ्रू-भङ्ग-प्रश्ने किं न्व् इत्य्-आदिवत् । यद् वा, **पुरोक्तं** **नो**ऽस्मान् **वा किं स्मरति** ?

ननु तद् एव सेवा-परा युष्मान् कृतज्ञोऽसौ स्मरत्य् एवेति चेत्, तत्र न विश्वसिम इत्य् आहुः---**चल-सौहृदो**ऽस्थिर-प्रेमेति ।

ननु तत्-प्रियतमाः ! स्थिर-सौहृदोऽसौ युष्मान् किल कामयते । तत्र स-मानम् आहुः---**तम्** इति ।

ननु, तद्-विरहार्तः कामदोऽसौ भोक्तुं युज्यत एवेति चेत्, तर्हि तम् अत्रैव **आलापय** । एकस्मिन्न् एव निष्ठा दृढ-स्थिरता यस्याः सा । अन्यत् तैर् व्याख्यातम् ।

तत्र युष्माकम् आज्ञेति यथा युष्मद्-आज्ञा स्याद् इत्य् अर्थः । यद् वा, युष्मान् इति लेख्ये युष्मद्-आज्ञेति लेखक-भ्रमाद् इति ।

अथवा **स्त्रियां** स्त्रीषु मध्ये **सा एवैक-निष्ठा** एवास्मिन्न् एव सुस्थिरा, न तु चञ्चलेति सोत्प्रासोक्तिः । अहो तद्-एक-निष्ठा अस्मान् हित्वा चञ्चलां यो भजते, **तं** कुतो **वयं भजेम** इति भावः । अन्यत् समम् ।

एवं श्री-भगवता साक्षाद् विराजमानेन संयोगे विद्यमानेऽपि प्रेम-विशेषोद्रेकेण तत्-स्वभावज-वैचित्र्याद् विरहवत् क्वचिद् दैन्योक्तिः, अतस् तादृश-प्रेमैव श्री-भगवद्-वशी-करणाय भवति । किन्तु विरहार्ति-मयत्वेऽपि तस्य परम-पुरुषार्थत्वं श्री-भागवतामृते बहु विवृतम् एव ॥२४॥


______


**जीव-गोस्वामी (लघु-वैष्णव-तोषणी) :** प्रातर् आगतं हंसं दूतं मत्वाहुः---हे **हंस** इति। **स्वागतम्** इति । सुष्ठु आगतं किम् इत्य् अर्थः । यद् वा, सद्-अवसरे यत् स्वयम् आगतं तच् छोभनम् इत्य् अर्थः । ततश् च **आस्यताम्** उपविश्यतां, **पयः** क्षीरं **पिब** ।

एवम् आतिथ्येन सम्भाव्य प्रार्थयन्ते---**ब्रूहि** इति । **अङ्ग** इति सादर-सम्बोधने । किं वा, अस्माकम् अङ्ग-तुल्य ! हे परमात्मीय ! इत्य् अर्थः । **शौरेः** शूरस्य वंशे केनापि सर्वेषां भाग्येन जातस्य अस्मद्-भर्तुः **कथां** समुदाचारं **ब्रूहि** । तच् च युक्तम् एवेत्य् आहुः---**नु** निश्चितं **त्वा** त्वां **दूतं विदाम** विद्म इति ।

तत्रादौ कुशलं पृच्छन्ति---**कच्चिद्** इति । **स्वस्ति** सुखम् **अजितः** प्रेम्णा न केनचिद् अपि वशीकृत इत्य् अर्थः । इत्य् अन्तर्-ईर्ष्याभिव्यक्तिः ।

ननु देव्यो भवतीनां विरहेणासौ कथं सुखम् आस्ताम् ? इति चेत्, तर्हि **पुरा** पूर्वम् अनुनयादि-समये **नः** प्रत्य् **उक्तं**, **किं वा स्मरति** ? **किंवा** इत्य् एक-पदम् एव वा । स-भ्रू-भङ्ग-प्रश्ने किं न्व् इत्य्-आदिवत् । यद् वा, **पुरोक्तं नो**ऽस्मान् **वा किं स्मरति** ?

ननु तद्-एक-सेवा-परा युष्मान् कृतज्ञोऽसौ स्मरत्य् एव ? इति चेत्, तत्र न विश्वसिम इत्य् आहुः---**चल-सौहृदः** अस्थिर-प्रेमेति ।

ननु तत्-प्रियतमाः ! स्थिर-सौहृदोऽसौ युष्मान् किल कामयते । तत्र समानम् आहुः---**तम्** इति ।

ननु, तद्-विरहार्तः कामदोऽसौ भजनीय एवेति चेत्, तर्हि तम् अत्रैव **आलापय** । अत्र तद्-धितान्तत्वेनान्यथा प्राप्तत्वान् न साक्षाच् छ्वसुर-पितुर् नाम-ग्रहणं शङ्क्यम् । अन्यत् तु तत्र **एक-निष्ठा** इति एकस्मिन्न् एव निष्ठा दृढ-स्थिरता यस्याः **सा** इति काकूक्तिः युष्मद्-आज्ञेति । अत्र यथा युष्माकम् आज्ञा स्याद् इत्य् अर्थः । यद् वा, युष्मान् इति लेख्ये लेखक-भ्रम इति ॥२४॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**जीव-गोस्वामी (बृहत्-क्रम-सन्दर्भः) :** अत्रैव काचित् पुरतः समागच्छन्तं हंसम् आलोक्याह---**हंस-** इत्य्-आदि । हे **हंस** ! **स्वागतं** सुखेनागतम् **आस्यताम्** । एहि एहि, **पयः** क्षीरं **पिब** ।

ननु कथम् अकाण्डे मयि तवायम् आदरः ? इत्य् आह---**ब्रूहि** इत्य्-आदि । हे **अङ्ग** ! **कथां ब्रूहि** ।

तत् कथाम् अहं न जानामि । कथं ब्रूयाम् ? इत्य् आह---**दूतम्** इत्य्-आदि । **नु** भोः । **त्वां दूतं विदाम** ।

सत्यं दूत एवास्मि । कं वक्तव्यं ब्रूहीत्य् आह---**कच्चिद्** इत्य्-आदि । **अजितः कच्चित् स्वस्ति आस्ते** ? **आस्त** इति यद्यपि पुरा आस्ते इति पूर्वोक्तं, तथापि भूयो वदेति भावः । किं वा, **नो**ऽस्मान् **स्मरति**, तत्र कः सन्देहः ? इत्य् आह---**चल-सौहृदः** अस्थिर-प्रेमाननुस्मरत्य् एव । तस्माद् यूयं तं भजतेत्य् आह---**कस्मात् तं भजामो वयम्** ?

ननु कस् तस्यापराधः ? इत्य् आह---**क्षौद्रालापं** क्षौद्रं मधु तद्वत् आलाप एव यस्य, न तु मधुराशयं, तत्रापि **अकामदम्** अनभिलषित-प्रदम् ।

ननु श्रीर् यं नित्यम् अनु भजते, तं प्रति कथम् एवं परुष-भाषिण्यो भवत्यः ? इत्य् आह---**श्रियम् ऋते** श्रियं विना तद्-वार्ता [दूरेत्यताम्]{।मर्क्} इत्य् अर्थः । श्रीस् तावत् तस्य दोषं न पश्यति
स्व-कार्य-मात्र-साधिका, **सैव** स्त्रियस् तावद् अस्मादृश्य **एक-निष्ठा** एकस्मिन् प्रेमण्य् एव निष्ठा यासाम् । अतः क्षीण-प्रेमाणं कथं केन प्रकारेण **भजाम** इत्य् असूया व्यभिचारी भावः ॥२४॥


______


**जीव-गोस्वामी (प्रीति-सन्दर्भः ३८७**): तदैव दैवाद् आगतं हंसं दूतं कल्पयित्वाहुः---**हंस** इति । **नो**ऽस्मान् प्रति **पुरा** रहसि **उक्तं किं वा स्मरति** । स्मरतु माम् एवेत्य् आशयेनाहुः---**तम्** इति । यदि च तद्-आग्रहः, तदा हे **क्षौद्र** सौहृद्य-चाञ्चल्येन क्षुद्रस्य तस्य दूत, तम् एव **कामदं** युवति-जन-क्षोभकम् अत्र **आलापय** आह्वय । किन्तु याम् आसाद्य वयं त्यक्ताः, तां **श्रियम् ऋते** । तां सोल्लुण्ठं स्तौति । **स्त्रियां** मध्ये **सैव एकत्र** तस्मिन् **निष्ठा** यस्याः, तादृशी । ततः कथं तस्यां नासज्येत ? इति व्यञ्जितम् । काक्वा स्वेषाम् अपि तन्-निष्ठत्वं व्यज्य सोल्लुण्ठत्वं दर्शितम् ॥२४॥


______


**विश्वनाथ-चक्रवर्ती (सारार्थ-दर्शिणी) :** कम् अपि हंसं दूतं प्रकल्प्याहुः---**हंस** इति । ननु भवतीर् विना स कथं स्वस्त्य् आस्ताम् ? इति चेत्, **उक्तं** **पुरा**\--न त्वादृशीं प्रणयिनीं गृहिणीं गृहेषु पश्यामि \[भा।पु। १०.६०.५५\] इत्य्-आदि स्व-प्रेम-वाक्यं स्मरति किम् ? किं वा, **चल-सौहृदः** सन् स्मरति । ननु स्मृत्वैव मां प्रस्थापितवान् अतस् तद्-अन्तिकं चलत ।

तं भजतेति तत्राहुः---**कस्माद्** इति । स चेद् अस्मान् न भजेत, नाप्य् अवगच्छति, तर्हि **वयं कस्माद् भजामः** ? कस्माद् वा यामः ? भोः करुणा-सिन्धवः ! तर्हि काम-पीडितस्य तस्य कथं निस्तारः ? तत्राहुः---हे **क्षौद्र** ! क्षुद्रस्य दूत ! **आलापय** अत्रैव तं **कामदं** काम-पीडितम् अपि दर्शन-मात्रेणैव काम-पीडा-प्रदम् आकारय । स अस्मान् आयातु, न तु गर्ववत्यो वयं तं याम इति भावः । ॐ इति गच्छन्तं तं मत्वा पुनर् आहुः---याह्य् अस्मान् वञ्चयित्वा एकाकिनी रमते तां **श्रियम् ऋते** तम् एव केवलम् आकारय ।

ननु सा तद्-एक-निष्ठा कथं परिहर्तुं शक्या स्यात् ? अत आहुः---**स्त्रियाम्** इति जाताव् एक-वचनम् । स्त्रीष्व् अस्मासु मध्ये **सा एव** किम् **एक-निष्ठा** ऐकान्तिकी, न तु वयम् इत्य् अर्थः । \"क्षौद्रालापम् अकामदम्\" इति पाठे **क्षौद्रं** मधु, तद्वन् मधुरालाप-मात्रं यस्य, तम् **अकामदम्** अरति-प्रदं, **तं श्रियम् ऋते वयं कस्माद् भजामः** ? किन्त्व् अनादृता सती सैव पुनः पुनर् भजतु, यतोऽस्मादृश्यो मानिन्यः स्त्रियः, **स्त्रियां** स्त्रीषु मध्ये **एक-निष्ठाः** एकत्रैव स्व-मान-सिद्धौ निष्ठा यासां ताः ॥२४॥


______


**॥ १०.९०.२५ ॥**

**श्री-शुक उवाच---**

**इतीदृशेन भावेन कृष्णे योगेश्वरेश्वरे ।**

**क्रियमाणेन माधव्यो लेभिरे वैष्णवीं**[^१३] **गतिम् ॥**

[^१३]: परमां


**श्रीधर-स्वामी (भावार्थ-दीपिका) :** *न व्याख्यातम्।*


______


**वंशीधरः (भावार्थ-दीपिका-प्रकाशः) : इति** इत्थम् । **भावेन** प्रेम्णा । **माधव्यो** माधव-भार्याः । अतीव-प्रेम-वश-विवशानां क्षणिक-वियोगेऽपि चित्त-विभ्रमो भवत्य् एवेति भावः ॥२५॥


______


**श्रीनाथ-चक्रवर्ती (चैतन्य-मत-मञ्जुषा) : इतीदृशेन** इत्य्-आदि । **ईदृशेन** एवं-विधेन **भावेन** माधवे क्रियमाणेन **वैष्णवीं** **गतिं** भागवतीं भक्तिं **लेभिरे**, अनिमित्ता भागवती भक्तिः सिद्धेर् गरीयसी \[भा।पु। ३.२५.२३\] इति । यस्या लक्षणं तेनासां परम-भागवतत्वम् आयातम् । तेन सत्स्व् अपि बहुषु उपासना-शरीरेषु प्रेम-मात्रैक-निष्ठायाम् उपासनायां पति-भावेन भजन-क्षमं शरीरम् एव स्वरूप-योग्यम्, तत् तु श्री-कृष्णोपासनायाम् एव तस्य परमानन्द-मूर्तित्वात् । तासां चानन्य-साधारणानुरागवत्त्वात्, सर्वेन्द्रिय-प्रवृत्त्या तत्र प्रवेशात् ॥२५॥


______


**सनातन-गोस्वामी (बृहद्-वैष्णव-तोषणी) :** इत्थं फलितं तादृश-प्रेमैव । एवं श्री-भगवद्-वशीकरण-प्रेमवतीनां तासां माहात्म्यम् आह---**इति** इति । अतः किं वा अनेनोक्त-प्रकारेण य ईदृश उक्त-सदृशो **भावः**, तेन । स च भावस् तस्यैव माहात्म्याद् इत्य् अभिप्रायेणाह---**कृष्णे** सर्वथा सर्व-चित्ताकर्षक इति । अन्येषां चासौ सुदुर्लभ इत्य् आशयेनाह---**योगेश्वराणाम्** अपि **ईश्वरे**, कथञ्चित् प्रयत्नेन मनसा सेव्ये ।

यद् वा, किं च योगेति स्व-शक्ति-विशेषेण प्रत्येकं सर्वासाम् एव तासां सर्वथा युगपद् रमणाद् इत्य् अर्थः । **क्रियमाणेन** सदा विधीयमानेनेति तस्मिंस् तासाम् अतृप्तिर् भावानिवृत्तिश् चोक्ता । **मधव्यो** मधु-वंशोद्भवस्य तस्य पत्न्यः । **विष्णुर्** निजाशेषैश्वर्य-प्रकटनेन विश्व-व्यापको भगवान् श्री-कृष्ण एव, तदीयां **गतिं** दशां **लेभिरे**, यादृशोऽसौ स्यात् ता अपि तादृश्य एव भवेयुर् इत्य् अर्थः ।

यद् वा, **गतिं** परम-विलास-प्रकारं प्रिय-जन-परवशोऽयं मयैव सह सदा बहुधा विहरन्न् आस्ते । न कथञ्चित् कदाचिद् अपि वियुज्यत इत्य्-आदिना लक्षणं प्रत्येकं साक्षाद् अन्वभवन् इत्य् अर्थः ॥२५॥


______


**जीव-गोस्वामी (लघु-वैष्णव-तोषणी) :** इत्थं भणितं फलित-तादृश-प्रेमवतीनां तासां माहात्म्यम् आह---**इति** इति । अनेनोक्त-रीतिकेन **ईदृशेन** चान्येनान्येन **कृष्णे** स्वयं भगवति । अत एव योगेश्वरे परम-दुर्लभे इत्य् अर्थः । क्रियमाणेन सदा विधीयमानेनेति तस्मिंस् तासाम् अतृप्तिर् भावानिवृत्तिश् च सूचिता । **मधव्यो** मधु-वंशोद्भवस्य तस्य पत्न्यः । **विष्णुः** स्वयं भगवत्त्वात् सर्व-व्यापकः श्री-कृष्ण एव, तदीयां **गतिं** दशां **लेभिरे** यादृश एवासौ स्यात्, ता अपि तादृश्य एव भवेयुर् इत्य् अर्थः

______


यद् वा, स यथा सर्व-व्यापकः, तथा ता अपि तस्य व्यापिका जाता इत्य् अर्थः । \"परमाम्\" इति पाठे त्व् अप्रकट-रूपाम् अलौकिकीम् इत्य् अर्थः । शानचः प्रयोगेण व्यवधानावगत्या कासांचिद् अर्जुन-पराजयानन्तरं गत्य्-अन्तरं तु मायिक-मात्रम् इत्य् अभ्युपगतम् । तच् च युक्तं विवाह-प्रसङ्गे तासां तत्-स्वरूप-शक्तित्वेन दर्शितत्वात् ॥२५॥


______


**जीव-गोस्वामी (क्रम-सन्दर्भः) :** **इतीदृशेन वैष्णवीं** सर्वत्र परिपूर्णस्य श्री-कृष्णस्य **गतिं लेभिरे** । तत्र **क्रियमाणैर्** अपि वर्तमान-प्रयोगेण व्यवधानं च निरस्तम् । अतः कासांचिद् अर्जुन-पराजयानन्तर-गत्य्-अन्तरं मायिकम् एवेत्य् अभ्युपगतम् ॥२५॥


______


**जीव-गोस्वामी (बृहत्-क्रम-सन्दर्भः) :** उपसंहरति---**इति** इत्य्-आदि । एवं प्रकारेण भावेन वैचित्त्याख्येन भावेन । कीदृशेन ? **कृष्णे क्रियमाणेन** । कृष्णे कीदृशे ? **योगेश्वराणाम्** अपि **ईश्वरे** । **माधव्यो** महिष्यः । **वैष्णवीं गतिं लेभिरे** वैष्णवीयां गतिं रुक्मिणी-सादृश्यं रुक्मिणी यथा नित्य-प्रिया तथैवाभवन् इत्य् अर्थः । विष्णुः श्री-कृष्णः, तत्-स्वरूपा वैष्णवी तस्येयम् इति वा वैष्णवीह रुक्मिणी वैष्णवीयाम् इत्य् अर्थे वैष्णवीति छान्दसम् । अथवा विष्णुः श्री-कृष्णः, **वैष्णवीं** विष्णु-देवताकां **गतिं** प्रेम ॥२५॥


______


**जीव-गोस्वामी (प्रीति-सन्दर्भः ३८८) :** अथ तासां तद्-विधाशेष-विप्रलम्भानन्तरजं नित्यम् एव सर्वात्मक-सम्भोगम् आह---**इतीदृशेन** । **विष्णोः** श्री-कृष्णस्य एव सम्बन्धिनीं **गतिं** नित्य-संयोगं **लेभिरे** । अत्र हेतुः---**माधव्यः** मधु-वंशोद्भवस्य श्री-कृष्णस्यैव नित्य-प्रेयस्यस् ताः ॥२५॥


______


**विश्वनाथ-चक्रवर्ती (सारार्थ-दर्शिणी) :** तासाम् एतादृश-श्री-कृष्ण-विषयक-भाववतीनां किं प्राप्यं वस्त्व् इत्य् अपेक्षायाम् आहुः---**इति** इति । **वैष्णवीं** वैष्णव-प्राप्यां प्रेम-भक्तिम् एव तासाम् अप्राकृतीनां भगवन्-नित्य-प्रेयसीनां सच्-चिद्-आनन्द-वपुषां ब्रह्म-रसास्वादाधिक-भगवन्-माधुर्यास्वादवतीनां पुनर् मोक्षादि-फल-प्राप्त्य्-अभाव-सम्भवात् प्रेमाधिक्यम् एवेत्य् अर्थः । यद् वा, वैष्णवीं विष्णोस् तस्यैव कृष्णस्य भावोन्माद-प्रौढिम्ना तादात्म्य-मयीं रासान्तर्धाने व्रज-सुन्दर्यो नाना-प्रश्नाद्य्-अनन्तरम् उन्मादस्य प्रौढिम्ना यथा कृष्णोऽहं पश्यत गतिम् इति कृष्ण-तादात्म्य-मयीं लेभिरे तथैवैता अपि कुरर्य्-आदि-प्रश्नानन्तरं ताम् एवेत्य् अर्थः । प्रेम-वैचित्त्यादि-कृष्ण-तादात्म्यादि-दशा अनुराग-विलासा एव यदु-महिषीणाम् अनुराग-पर्यन्ता दशा श्रीमद्-उज्ज्वल-नीलमणौ व्याख्याता एव ॥२५॥


______


**॥ १०.९०.२६ ॥**

**श्रुत-मात्रोऽपि यः स्त्रीणां प्रसह्याकर्षते मनः ।**

**उरु-गायोरु-गीतो वा पश्यन्तीनां च किं पुनः ॥**

**श्रीधर-स्वामी (भावार्थ-दीपिका) :** तासां कृष्णे एवं-भूतो भावो नातिचित्रम् इत्य् आह---**श्रुत-मात्रोऽपि** इति । **उरुभिर्** **गायैर्** गीतैर् उरुधा गीतो वा, यैः कैश्चिद् अपि गीतैः कथाभिः, कथञ्चिद् अपि गीतो वेत्य् अर्थः ॥२६॥


______


**वंशीधरः (भावार्थ-दीपिका-प्रकाशः) :** *एवं-भूतश्* चित्त-विभ्रम-करः । *भावः* प्रेमा । *उरुभिर्* अनन्तैः । उरुधा अनेकधा । *इत्य् अर्थ* इति---येन केनचित् संस्कृतेन प्राकृतेन वा *गीतेन* **गीतो**ऽपि श्री-कृष्णश् चेच् चेत-आकर्षणं करोति, तदा किम् उ वक्तव्यं **पश्यतां** चेत-आकर्षणं वृत्तम् इति कैमुत्यम् उक्तम् ॥२६॥


______


**श्रीनाथ-चक्रवर्ती (चैतन्य-मत-मञ्जुषा) :** एवं स्त्रीणाम् एव तत्-करणक-सुखाकर्षणवत्तां दर्शयन्न् आह---**श्रुत-मात्रोऽपि** इत्य्-आदि । श्रवण-मनन-निदिध्यासनैर् नहि भगवति मनो-लयो भवति, आसां तु श्रवण-मात्रेणैव कथम् एतत् ? तत्राह---यः स्वयम् एव श्री-कृष्णः **प्रसह्य** बलाद् बलात्कारेण तासां **मन आकर्षयति** श्रवण-मननादिवतां तु मनो मदीय-मानसम् अपि कदाचिद् वशीकरोति न वा, **पश्यन्तीनां** तु यन् मन आकृष्यते, तत् **पुनः किम्** ? ॥२६॥


______


**सनातन-गोस्वामी (बृहद्-वैष्णव-तोषणी) : श्रुत-मात्रोऽप्य्** **उरु-गाय** उरु गायो गीतो वापि **स्त्रीणां मन आकर्षति**। साक्षात् **पश्यन्तीनां** तु **मन आकर्षति** इति **किं पुनर्** वक्तव्यम् ? इत्य् अर्थः । पाठान्तरेऽपि स एवार्थः । तत्र श्रवणे चित्ताभिनिवेशापेक्षया गाने च तेषां व्याख्यानुसारेण किञ्चित् सम्बन्ध-मात्रेण तस्य न्यूनतापेक्षया वा-शब्दः । अन्यत् तैर् व्याख्यातम् ।

यद् वा, उरु-गायैर् बहु-गीतैर् उरुधा गीतो वाकर्षतीति किं वक्तव्यम् ? तत्रापि किं पुनर् वक्तव्यम् पश्यन्तीनां त्व् आकर्षतीत्य् अर्थः । एवं श्रवणादेर् यथोत्तरं श्रैष्ठ्यं सिध्येद् एव । अतस् तत्-पत्नीनां महा-सौभाग्यवतीनां सदा तेन सह बहुधा विहरन्तीनां तासां तादृशो भावो युक्त एवेति भावः ॥२६॥


______


**जीव-गोस्वामी (लघु-वैष्णव-तोषणी) :** तत्र तस्यापि माहात्म्यम् आह---**श्रुत-मात्रोऽपि यः स्त्रीणां मन आकर्षति** । **उरुभिर् गायैर्** गीतैः प्रबन्धैर् उरु यथा स्यात्, तथा **गीतस्** तद्-विषयीकृतो वा **किं पुनः** तत्रापि साक्षात् **पश्यन्तीनां** तु किं पुनर् वक्तव्यम् ? इत्य् अर्थः । \"कुतः पुनः\" इति पाठेऽपि स एवार्थः । अतस् तत्-पत्नीनां स्वाभाविक-महा-प्रेमवतीनां सदा तेन सह विहरन्तीनां तासां तादृश एव भावो युक्तः क्वचिद् अन्यथा श्रवणं तु मुनीनाम् अपि मोह-श्रवणाद् एव, इत्य् अङ्गोपदिशन्त्य् एके विस्मृत्य प्राग् उदाहृतम् इतिवत् \[भा।पु। १०.५७.३१\] इति भावः ॥२६॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**जीव-गोस्वामी (बृहत्-क्रम-सन्दर्भः) :** ननु तासां यदीदृक् दशा भविष्यति, तत् किम् ? इत्य् आह---**श्रुत-मात्रोऽपि** इत्य्-आदि । यः श्री-कृष्णः **श्रुत-मात्रोऽपि स्त्रीणां मनः प्रसह्य आकर्षते**, स एव **पश्यन्तीनां** यद् आकर्षिष्यति, तत् किम् ? तत्रापि याभिः सह सततं विहरति, तासां तु यद् एवं भविष्यति, तत् किं वक्तव्यम् इति शेषः । कीदृशः ? **उरु-गायैः** पुण्य-श्लोकैः उरु यथा स्यात् तथा गीतम् । **वा** इत्य् आश्चर्ये ॥२६॥


______


**विश्वनाथ-चक्रवर्ती (सारार्थ-दर्शिणी) : उरुभिर् गान**-प्रबन्धैर् उरु यथा स्यात् तथा **गीतः** स **पश्यन्तीनां** तु **कुत** इति शब्दस् त्व्-अर्थे ॥२६॥


______


**॥ १०.९०.२७ ॥**

**याः सम्पर्यचरन् प्रेम्णा पाद-संवाहनादिभिः ।**

**जगद्-गुरुं भर्तृ-बुद्ध्या तासां किं वर्ण्यते तपः ॥**

**श्रीधर-स्वामी (भावार्थ-दीपिका) :** *न व्याख्यातम्।*


______


**वंशीधरः (भावार्थ-दीपिका-प्रकाशः) :** **या** रुक्मिण्य्-आद्याः । **किं**-शब्दस् तपो-महत्त्वं वक्ति ॥२७॥


______


**श्रीनाथ-चक्रवर्ती (चैतन्य-मत-मञ्जुषा) :** एवं सामान्यतः स्त्रीणां भजने स्वरूप-योग्यताम् उक्त्वा विशेषम् आह---**या** इत्य्-आदि । **याः** पुनर् **भर्तृ**-भावेन **प्रेम्णा** पाद-संवाहनादिभिः पर्यचरन्, **तासां** **तपः किं वर्ण्यते** ? अन्येषां तु भावान्तरेण भजतां तपो वर्णयितुं शक्यत एवेति भावः । अतः सर्वज्ञ-जनेभ्यो भर्तृ-भावेन भजनम् एव श्रेय इति रहस्यम् ॥२७॥


______


**सनातन-गोस्वामी (बृहद्-वैष्णव-तोषणी) :** अतस् ता एव परम-धन्याः, न त्व् अन्ये केचनेति भाव-विशेषोदयेनाह---**या** इति । **सम्यक्** तद्-अन्याशेषापेक्षया तत्-तद्-एक-निष्ठत्वादिना **पर्यचरन्न्** असेवन्त । आदि-शब्दात् **पाद**-प्रक्षलण-केश-प्रसाधन-वीजनादयः । **जगतां** श्री-ब्रह्मादीनां सर्वेषाम् अपि **गुरुं** परम-पूज्यम् इति महा-दौर्लभ्यम् उक्तम् । **भर्तृ-बुद्ध्या** पतित्वेनेत्य् अर्थः । **तपो** भाग्यं **किं वर्ण्यते** ? अपि तु तन्-माहात्म्यं वर्णयितुं न शक्यत इत्य् अर्थः । **भर्तृ-बुद्ध्या** इत्य् अनेनात्मनः श्री-बादरायणिना श्री-गोपी-भावः सूचित एव । सर्वथा सर्वतः प्रेम्णोत्कृष्टतरेऽपि व्रज-वधू-भावे भाव-विशेषेणातृप्त्या स्वच्छन्द-सेवापेक्षया भर्तृत्वस्यैव बहु-मानाद् इति । इत्थं श्री-महिष्य्-आदिभिः सह विविध-क्रीडार्थं श्री-भगवत्य् अपि गार्हस्थ्यम् एवादृत्य तन्-माहात्म्यं दर्शितम् इति । किं वा, अहो किं वक्तव्यम्, निज-प्रियतमास् तास् तेन तथानुगृहीता इति ॥२७॥


______


**जीव-गोस्वामी (लघु-वैष्णव-तोषणी) :** अतस् ता एव धन्याः, न त्व् अन्ये केचनेति भाव-विशेषोदयेनाह---**या** इति । **याः** काश्चिद् अन्या अपि **भर्तृ-बुद्ध्या** भावना-मात्र-गम्येनापि भर्तृत्वेन न तु साक्षाद्-भर्तृत्वेन यः **प्रेमा**, तेन यानि **पाद-संवाहनादीनि** मानस-रूपाणि, तैर् **जगद्-गुरुं** परम-पुरुषोत्तमं **सम्यक्** तद्-एक-निष्ठया **पर्यचरन्** असेवन्त इत्य् अर्थः । **तासां तपस्** तद्-उपासना-भाग्यं **किं वर्ण्यते**, अपि तु वर्णयितुं न शक्यत इत्य् अर्थः । साक्षाद्-भर्तृत्वेन नित्यम् एव तथा सेवमानानां तासां वार्ता दूरत एवेति भावः ॥२७॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**जीव-गोस्वामी (बृहत्-क्रम-सन्दर्भः) :** तद् एवाह---**याः सम्पर्यचरन्न्** इत्य्-आदि । या माधव्यः **जगद्-गुरुं** श्री-कृष्णं **भर्तृ-बुद्ध्या** **सम्यक् पर्यचरन्,** तत्रापि **प्रेम्णा** । ननु कामेन **पाद-संवाहनादिभिः** क्रियाभिः **तासां** **तपः किं वर्ण्यते** ? तद् वर्णनीयं न भवति । अन्यस्यान्यद् वर्णयितुं शक्यते, न तद् इति भावः । अतो ये मां भजन्ति दाम्पत्ये तपसा व्रत-चर्यया \[भा।पु। १०.६०.५२\] इति पूर्वं यद् व्याख्यातं, तत् साधु ॥२७॥


______


**विश्वनाथ-चक्रवर्ती (सारार्थ-दर्शिणी) : तासां किं तपो वर्ण्यते** ? नैव वर्ण्यते, किन्तु नित्य-सिद्धा एव ता इति भावः । यद् वा, तासु मध्ये कासाञ्चित् साधन-सिद्धानां कीदृशं प्राक्तनं तप इति चेद् अत्राह---**या** इति ॥२७॥


______


**॥ १०.९०.२८ ॥**

**एवं वेदोदितं धर्मम् अनुतिष्ठन् सतां गतिः ।**

**गृहं धर्मार्थ-कामानां मुहुश् चादार्शयत् पदम् ॥**

**श्रीधर-स्वामी (भावार्थ-दीपिका) : पदं** स्थानम् ॥२८॥


______


**वंशीधरः (भावार्थ-दीपिका-प्रकाशः) :** **गृहं** गृहस्थम् । **पदं** स्थानम् ॥२८॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** धर्मादि-परा अपि स्वाचारेण शिक्षयित्वा समुद्धृता इत्य् आशयेनाह---**एवम्** इति । अनेनोक्त-प्रकारेण । **सतां गतिर्** इति साधुषु कृपया सद्-धर्म-प्रवर्तनार्थम् इति । किं वा, **सतां** धर्मादि-पराणां **गतिर्** गम्य इति । तैस् तेषाम् अपि स एव साध्य इति । यद् वा, स्व-भक्तानाम् एव सुखार्थम् इति भावः । मुहुर् इत्य् अनुतिष्ठन्न् इत्य् अनेन **अदर्शयद्** इत्य् अनेनैव वान्वयः । ततश् च दर्शने पौनःपुन्यं तद्-दार्ढ्य्-अर्थम् ॥२८॥


______


**जीव-गोस्वामी (लघु-वैष्णव-तोषणी) :** तद् एवं तस्य क्रीडात्वेनैव स्फुटं प्रतीयमानं चरितं वर्णयित्वा तादृशत्वम् एव वैध-कर्मण्य् अप्य् अतिदिशन् सर्वेषाम् अपि शर्मदत्वम् आह---**एवं सतां गतिः** तत्-क्रीडैक-परम-भक्तानां **गतिः** सन् वेदोदितं **धर्मं** यज्ञादिकं च मुहुर् अनुतिष्ठन् **गृहं** खलु **धर्मार्थ-कामानां पदम्** इत्य् अप्य् **अदर्शयत्** । अन्येभ्य उपादिशद् इति यतः **सतां** तत्-क्रीडैक-जीवानां धर्मादि-पराणां च **गतिर्** आश्रयः ॥२८॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) : पदं** स्थानम् ॥२८॥


______


**॥ १०.९०.२९ ॥**

**आस्थितस्य परं धर्मं कृष्णस्य गृह-मेधिनाम् ।**

**आसन् षोडश-साहस्रं महिष्यश् च शताधिकम् ॥**

**श्रीधर-स्वामी (भावार्थ-दीपिका) :** *न व्याख्यातम्।*


______


**वंशीधरः (भावार्थ-दीपिका-प्रकाशः) :** **परम्** अतिथि-पूजनादिनोत्कृष्टम् ॥२९॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** तथा तद्-गार्हस्थ्य-भूतानां श्री-भगवत्-पुत्रादीनां सर्वेषां यादवानाम् अपि माहात्म्यम् उक्त्वानुवाद-पूर्वकं वर्णयति---**आस्थितस्य** इत्य्-आदीनां **परम्** उत्कृष्टं प्रायः सर्वेषाम् अप्य् आश्रमिणाम् आश्रयत्वात् । तद् उक्तं---

> भिक्षा-भुजश् च ये केचित् परिव्राड्-ब्रह्मचारिणः । >
> तेऽप्य् अत्रैव प्रतिष्ठन्ते गार्हस्थ्यं तेन वै वरम् ॥ इति ।

यद् वा, **परं** मुख्यं मुख्य-कल्पत्वेन कृतत्वात् **कृष्णस्य** अशेषैश्वर्य-प्रकटनार्थम् अवतीर्णस्य स्वयं भगवतः । यद् वा, तद्-धर्मानुष्ठान-माधुर्येणापि सर्व-चित्ताकर्षकस्य । **तु**-शब्दो भेदे । महा-**महिष्यस्** तावद् अष्टाव् आसन्न् एव षोडश-साहस्रं **महिष्यस् तु शताधिकं** यथा स्यात् तथासन् । \"महिष्यश् च\" इति पाठेऽपि स एवार्थः ॥२९॥

[\[?\]]{।मर्क्} धर्मादीनां सर्वेषां यादवानाम् अपि माहात्म्यम्
उक्त्वानुवाद-पूर्वकं वर्णयिष्यन्न् अनुष्ठित-धर्मम् एव प्रपञ्चयति---**आस्थितस्य** इत्य्-आदिना, जज्ञिरे \[भा।पु। १०.९०.३९\] इत्य्-अन्तेन । परम् उत्कृष्टं प्रायः सर्वेषाम् अप्य् आश्रमिणाम् आश्रयत्वात् । तद् उक्तं---

> भिक्षा-भुजश् च ये केचित् परिव्राड् ब्रह्मचारिणः । >
> तेऽप्य् अत्रैव प्रतिष्ठन्ते गार्हस्थ्यं तेन वै वरम् ॥ इति ।

यद् वा, **मुख्यं** मुख्य-कल्पत्वेन कृतत्वात् । कृष्णस्य अशेषैश्वर्य-प्रकटनार्थम् अवतीर्णस्य भगवतः । किं वा, तद्-धर्मानुष्ठानेन सर्व-चित्ताकर्षकस्य । **तु**-शब्दश् चार्थेऽनुक्त्वा अष्टौ समुच्चिनोति । यद् वा, सुप्रसिद्धेन प्रायिकत्वेन वा तद्-अनुक्तिः । ततश् च तु-शब्दो विशेषे, अन्याशेष-गृहिभ्यो वैलक्षण्यात् ॥२९॥


______


**जीव-गोस्वामी (लघु-वैष्णव-तोषणी) :** तथा तद्-गार्हस्थ्य-भूतानां श्री-भगवत्-पुत्रादीनां सर्वेषां यादवानाम् अपि माहात्म्यम् उक्त्वानुवाद-पूर्वकं वर्णयति---**आस्थितस्य** इत्य्-आदीनां **परम्** उत्कृष्टं प्रायः सर्वेषाम् अप्य् आश्रमिणाम् आश्रयत्वात् । तद् उक्तं---

> भिक्षा-भुजश् च ये केचित् परिव्राड् ब्रह्मचारिणः । >
> तेऽप्य् अत्रैव प्रतिष्ठन्ते गार्हस्थ्यं तेन वै वरम् ॥ इति ।

यद् वा, **परं** मुख्यं मुख्य-कल्पत्वेन कृतत्वात् **कृष्णस्य** अशेषैश्वर्य-प्रकटनार्थम् अवतीर्णस्य स्वयं भगवतः । यद् वा, तद्-धर्मानुष्ठान-माधुर्येणापि सर्व-चित्ताकर्षकस्य । **तु**-शब्दो भेदे । महा-**महिष्यस्** तावद् अष्टाव् आसन्न् एव षोडश-साहस्रं **महिष्यस् तु शताधिकं** यथा स्यात्, तथासन् । \"महिष्यश् च\" इति पाठेऽपि स एवार्थः ॥२९॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**॥ १०.९०.३० ॥**

**तासां स्त्री-रत्न-भूतानाम् अष्टौ याः प्राग् उदाहृताः ।**

**रुक्मिणी-प्रमुखा राजंस् तत्-पुत्राश् चानुपूर्वशः ॥**

**श्रीधर-स्वामी (भावार्थ-दीपिका) :** या **रुक्मिणी-प्रमुखा अष्टाव् उदाहृताः प्राक्** ॥३०॥


______


**वंशीधरः (भावार्थ-दीपिका-प्रकाशः) : तासां** सर्वासां मध्ये । **तत्-पुत्रा** रुक्मिण्य्-आद्य्-अष्ट-महिष्य्-आत्मजाः ॥३०॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) : स्त्रीषु** श्री-पार्वत्य्-आदिषु **रत्न**-भूतानां श्रेष्ठतमानाम् इत्य् अर्थः । **तासां पुत्राश्** चानुक्रमेण **उदाहृता** एव ॥३०॥


______


**जीव-गोस्वामी (लघु-वैष्णव-तोषणी) :** **स्त्रीषु** तज्-जातिषु **रत्नानां** श्रेष्ठतमानां **तासां पुत्राश्** चानुक्रमेण **उदाहृता** एव ॥३०॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) : या** रुक्मिणी-प्रमुखाम् अष्टौ **ता उदाहृता** उक्ताः । **तत्-पुत्राश्** च **उदाहृताः**, उक्ताः **प्राग्** एव ॥३०॥


______


**॥ १०.९०.३१ ॥**

**एकैकस्यां दश दश कृष्णोऽजीजनद् आत्मजान् ।**

**यावत्य आत्मनो भार्या अमोघ-रतिर्**[^१४] **ईश्वरः ॥**

[^१४]: अमोघ-गतिर्


**श्रीधर-स्वामी (भावार्थ-दीपिका) :** एवम् अष्टोत्तर-शताधिक-षोडश-सहस्र-महिषीणां पुत्रा लक्षम् एकम् अशीत्य्-उत्तरैक-षष्ठि-सहस्राणि च भवन्ति ॥३१॥


______


**वंशीधरः (भावार्थ-दीपिका-प्रकाशः) :** तासां सर्वासां पुत्र-सङ्ख्यां निगमयति---*एवम्* इति । **अमोघ-रतिर्** इति सर्वासाम् अबन्ध्यात्वम् आह ॥३१॥


______


**श्रीनाथ-चक्रवर्ती (चैतन्य-मत-मञ्जुषा) : अमोघ-रतिः** अव्यर्थ-कामः, अव्यर्थ-सङ्कल्प इति यावत् ॥३१॥


______


**सनातन-गोस्वामी (बृहद्-वैष्णव-तोषणी) :** तद् एवानुस्मारयति---**एकैकस्याम्** इति । **यावत्यो** **भार्यास्** तावतीष्व् एव **एकैकस्याम् आत्मजान्** स्वानुरूपान् पुत्रान् इत्य् अर्थः । **हि** यतः । **अमोघ-रतिः** अव्यर्थ-क्रीडः सत्य-सौरतो वा । तत्रैव हेतुर् **ईश्वरः** साक्षाद् भगवान् इति । यद् वा, ननु सर्वासु सम-साङ्ख्यात्मज-जननं कथं सम्भवेत् ? तत्राह---**ईश्वरः** सर्वं कर्तुं समर्थ इत्य् अर्थः ॥३१॥


______


**जीव-गोस्वामी (लघु-वैष्णव-तोषणी) :** तद् एवानुस्मारयति---**एकैकस्याम्** इति । **यावत्यो भार्यास्** तावतीष्व् एव **एकैकस्यां दश दश** एव **आत्मजान्** स्वानुरूपान् पुत्रान् इत्य् अर्थः । **हि** यतः । **अमोघ-रतिः** अव्यर्थ-सुरत-वृत्तान्तः । एवं तासु सर्व-प्राकट्य-समयं दशैव ऋतवो दशैव च स्वेच्छया तदीय-परम-ज्योतिर्-गम-चरम-धात्व्-आधानानि जज्ञिरे इति ज्ञेयम्। तत्र हेतुर् **ईश्वर** इति । तस्येश्वरत्वान् नैतावद् एवाश्चर्यम् इति भावः ॥३१॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) : अमोघ-रतिः** अव्यर्थ-कामः अव्यर्थ-सङ्कल्प इति यावत् ॥३१॥


______


**॥ १०.९०.३२ ॥**

**तेषाम् उद्दाम-वीर्याणाम् अष्टादश महा-रथाः ।**

**आसन्न् उदार-यशसस् तेषां नामानि मे शृणु ॥**

**श्रीधर-स्वामी (भावार्थ-दीपिका) :** *न व्याख्यातम्।*


______


**वंशीधरः (भावार्थ-दीपिका-प्रकाशः) :** तेषाम् एक-लक्षाशीत्य्-उत्तर-षष्ठि-सहस्राणां मध्ये **तेषाम् अष्टादशानाम्** ॥३२॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) : उद्दाम-वीर्याणाम्** इति । यद्यपि सर्व एव तेऽनन्त-प्रभावाः, तथापि **तेषां** मध्ये **अष्टादश** इत्य् अर्थः । **महा-रथा** महा-बल-विक्रमाः । अत एव **उदार-यशसः** । यद् वा, **महारथा** इति वीरत्वे श्रैष्ठ्यम् उक्तम् । सत्-कर्मादाव् अप्य् आह---**उदार**- इति । **मे** मत्तोऽन्ये केचित् तेषां नामान्तराण्य् अप्य् आहुः । मया तु मुख्यानि निर्धार्यैव कथ्यत इति भावः ॥३२॥

**तेषाम् उद्दाम-वीर्याणाम् अष्टादश महा-रथाः ।**

**आसन्न् उदार-यशसस् तेषां नामानि मे शृणु ॥**


______


**जीव-गोस्वामी (लघु-वैष्णव-तोषणी) : उद्दाम-वीर्याणाम्** इति । यद्यपि सर्व एव ते महा-प्रभावाः, तथापि तेषां मध्ये **अष्टादश** इत्य् अर्थः । **महा-रथा** महा-बल-विक्रमाः । अत एव **उदार-यशसः** । यद् वा, **महारथा** इति वीरत्वे श्रैष्ठ्यं, सत्-कर्मादाव् अप्य् आह---**उदार-** इति । **मे** मत्तः **शृण्व्** इति । अन्ये केचित् तेषां नामान्तराण्य् अप्य् आहुः, श्रैष्ठ्य-निर्धारणात् मया तु सर्वं निर्धार्यैव कथ्यत इति भावः ॥३२॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**॥ १०.९०.३३-३४ ॥**

**प्रद्युम्नश् चानिरुद्धश् च दीप्तिमान् भानुर् एव च ।**

**साम्बो मधुर् बृहद्भानुश् चित्रभानुर् वृकोऽरुणः ॥**

**पुष्करो वेदबाहुश् च श्रुतदेवः सुनन्दनः ।**

**चित्रबाहुर् विरूपश् च कविर् न्यग्रोध एव च ॥**

**श्रीधर-स्वामी (भावार्थ-दीपिका) :** **अनिरुद्धश्** चेति । अतः पुत्राणां मध्ये सप्तदशैव महारथा ज्ञेयाः । अथवा अनिरुद्ध-नामापि कश्चित् पुत्र एवेति ॥३३॥


______


**वंशीधरः (भावार्थ-दीपिका-प्रकाशः) :** यतोऽ**निरुद्धो**ऽपि महारथत्वेनोक्तः, *अतो* हेतोः। एवं चाष्टादश-महारथा एतद्-आदौ तासाम् उद्दामेत्य्-आदीनां पुत्राणां प्रकृतत्वात् तत्र पौत्र-स्वीकारेणास्वारस्यं प्रतीयते तन्-निवृत्त्य्-अर्थम् आह---*अथवा* इति ॥३३॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** दीप्तिमांश् च । एव अपि, भानुर् अपि । एवम् अग्रेऽपि । अनिरुद्धादयः केचित् प्राग् एक-षष्टितमाध्यायेऽनुक्ता, दीप्तिमांस् ताम्र-तप्ताद्या रोहिण्यास् तनया हरेः \[भा।पु। १०.६१.१८\] इत्य्-आद्य-शब्दाद् गृहीताः । किं च, अन्यासां कासांचित् पुत्रेषु मुख्या ज्ञेयाः ॥३३-३४॥


______


**जीव-गोस्वामी (लघु-वैष्णव-तोषणी) :** **प्रद्युम्न** इति युग्मकम् । अनिरुद्धादयः केचित् प्राग् एक-षष्टितमाध्याये उक्ता अपि दीप्तिमांस् ताम्र-तप्ताद्या रोहिण्यास् तनया हरेः \[भा।पु। १०.६१.१८\] इत्य्-आदि-शब्दाद् गृहीताः । किं च, नान्यासां कासांचित् पुत्रेषु मुख्या ज्ञेयाः । **चित्रबर्हि**-स्थाने \"चित्रबाहुः\" क्वचित्, **वरूथ**-स्थाने \"विरूपः\" क्वचित् ॥३३-३४॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) : अनिरुद्ध**-नामापि कश्चित् पुत्र एव ज्ञेयः, पुत्र-प्रकरणात् ॥३३॥


______


**॥ १०.९०.३५ ॥**

**एतेषाम् अपि राजेन्द्र तनुजानां मधु-द्विषः ।**

**प्रद्युम्न आसीत् प्रथमः पितृवद् रुक्मिणी-सुतः ॥**

**श्रीधर-स्वामी (भावार्थ-दीपिका) :** *न व्याख्यातम्।*


______


**वंशीधरः (भावार्थ-दीपिका-प्रकाशः) :** एतेषाम् उक्तानुक्तानां मध्ये प्रथमः सर्व-ज्येष्ठः पितृवत् सर्व-कर्माणीति ॥३५॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) : मधुद्विष** इति । महादि-दैत्य-मधु-वधेन श्री-भगवतो महा-बल-पराक्रमादिकम् । अतस् तत्-पुत्राणाम् अपि सूचितम्, तथापि तेषां मध्ये **प्रथमः** श्रेष्ठः । तत्र हेतुः---**पितृवद्** इति, पितृ-तुल्यत्वाद् इत्य् अर्थः । तत्रापि हेतुः---**रुक्मिणी** इति । सर्व-महिषीषु ज्येष्ठायाः ज्येष्ठ-पुत्रत्वाद् इत्य् अर्थः । हे **राजेन्द्र** ! इति राज-कुले सर्वत्र तत्-प्रसिद्ध्या तत् त्वया विज्ञायत एवेति भावः ॥३५॥


______


**जीव-गोस्वामी (लघु-वैष्णव-तोषणी) :** **मधुद्विष** इति । पितृ-पराक्रमवत् पुत्राणाम् अपि पराक्रमः सूचितः । तथापि **तेषां** मध्ये **प्रथमः** श्रेष्ठः । तत्र हेतुः---**पितृवद्** इति, पितृ-तुल्यत्वाद् इत्य् अर्थः । तत्रापि हेतुः---**रुक्मिणी-सुत** इति । सर्व-महिषी-श्रेष्ठायाः श्रेष्ठ-पुत्रत्वाद् इत्य् अर्थः । हे **राजेन्द्र**
! इति राज-कुले सर्वत्र प्रसिद्ध्या त्वया विज्ञायत एवेति भावः
॥३५॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**॥ १०.९०.३६ ॥**

**स रुक्मिणो दुहितरम् उपयेमे महा-रथः ।**

**तस्यां ततोऽनिरुद्धोऽभूत् नागायुत-बलान्वितः ॥**

**श्रीधर-स्वामी (भावार्थ-दीपिका) :** *न व्याख्यातम्।*


______


**वंशीधरः (भावार्थ-दीपिका-प्रकाशः) :** **स** प्रद्युम्नः । **तस्मात्** प्रद्युम्नात् ॥३६॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** महारथ इति राज-वर्ग-निर्जयेन युद्ध-मध्ये रुक्मवती-हरणात् । तच् च प्राग् उक्तम् एव । ततस् तस्मात् प्रद्युम्नात् नागायुतस्य बलेनान्वित इति तस्यापि महारथत्वं सूचितम् एव ॥३६॥


______


**जीव-गोस्वामी (लघु-वैष्णव-तोषणी) :** महारथ इति । राज-वर्ग-निर्जयेन युद्ध-मध्ये रुक्मवती-हरणात् । ततस् तस्मात् प्रद्युम्नात् नागायुतस्य बलेनान्वित इति च लोक-लीलानुकरण-रीत्यैव वस्तुतस् त्व् ईश्वर एवेति ॥३६॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**॥ १०.९०.३७ ॥**

**स चापि रुक्मिणः पौत्रीं दौहित्रो जगृहे ततः ।**

**वज्रस् तस्याभवद् यस् तु मौषलाद् अवशेषितः ॥**

**श्रीधर-स्वामी (भावार्थ-दीपिका) :** *न व्याख्यातम्।*


______


**वंशीधरः (भावार्थ-दीपिका-प्रकाशः) :** स चाप्य् अनिरुद्धोऽपि । ततस् तद्-अनन्तरम् । तस्यानिरुद्धस्य यो वज्रः । मौसलान् मुसल-कृताद् उपप्लवात् ॥३७॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** च अपि, सोऽपि । न केवलं श्री-प्रद्युम्न एव मातुलेयीम् उपयेमे, किन्त्व् अनिरुद्धोऽपीति च-शब्दार्थः । अपि एव रुक्मिण एव । यद् वा, पौत्रीम् अपि श्री-भगवता सह तस्य द्वेषेण विवोढुम् अयोग्यम् अपीत्य् अर्थः । तद्-आख्यानं प्राग् उक्तम् एव । दौहित्रो रुक्मिण एव, ततस् तस्माद् अनिरुद्धात् । मौषलात् मुषल-हेतुक-युद्धज-सर्व-संहारात् । अवशेषितः कुलावशिष्टतया श्री-भगवता रक्षित इत्य् अर्थः । एवं तस्य माहात्म्यार्थम् एव महा-दुर्वार्तापि सूचिता ॥३७॥


______


**जीव-गोस्वामी (लघु-वैष्णव-तोषणी) :** न केवलं श्री-प्रद्युम्न एव मातुलेयीम् उपयेमे किन्त्व् अनिरुद्धोऽपीति चापि-शब्दार्थः । दौहित्रो रुक्मिण एव ततस् तस्माद् अनिरुद्धात् ॥३७॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**॥ १०.९०.३८ ॥**

**प्रतिबाहुर् अभूत् तस्मात् सुबाहुस् तस्य चात्मजः ।**

**सुबाहोः शान्तसेनोऽभूच् छतसेनस् तु तत्-सुतः ॥**

**श्रीधर-स्वामी (भावार्थ-दीपिका) :** *न व्याख्यातम्।*


______


**वंशीधरः (भावार्थ-दीपिका-प्रकाशः) :** तस्माद् वज्रात् । तस्य च प्रतिबाहोः । तत्-सुतः शान्तसेन-सुतः ॥३८॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** तस्माद् वज्रात् । तस्य प्रतिबाहुश् च तस्योपसेनस्य सुतः । भद्रसेनस्य पुत्रादीनाम् अनुक्तिः प्रायस् तद्-अन्तत्वात् तत्-कुलस्य ॥३८॥


______


**जीव-गोस्वामी (लघु-वैष्णव-तोषणी) :** भद्रसेनस्य पुत्रादीनाम् अनुक्तिः प्रायः साङ्कर्यादि-वंश-लोपारम्भात् । श्रुतसेनस् त्व् इति पाठः क्वचित् ॥३८॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**॥ १०.९०.३९ ॥**

**न ह्य् एतस्मिन् कुले जाता अधना अबहु-प्रजाः ।**

**अल्पायुषोऽल्प-वीर्याश् च अब्राह्मण्याश् च जज्ञिरे ॥**

**श्रीधर-स्वामी (भावार्थ-दीपिका) :** *न व्याख्यातम्।*


______


**वंशीधरः (भावार्थ-दीपिका-प्रकाशः) :** एतस्मिन् कुले श्री-कृष्ण-कुले ॥३९॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** उक्तानां वज्रादीनां सर्वेषाम् अन्येषां च तत्-कुल-जातानां माहात्म्यं प्रायः साम्येनैकत्रैवाह---नेति । हि एव । नैव । च तु । अस्मिन् श्री-भगवदीया यादवे वा कुले जातास् तु, अधन्या धन-भाग्य-हीनाः । पाठान्तरं स्पष्टम् । हि निश्चितम् । यद् वा, हि अपि, अल्पायुर्-आदयोऽपि नैव जज्ञिरे ॥३९॥


______


**जीव-गोस्वामी (लघु-वैष्णव-तोषणी) :** एतस्मिन् भगवत्-कुले । शुद्ध-क्षत्रिय-पितृ-मातृ-पर्यन्ते । अधनाः धन-हीनाः ॥३९॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**॥ १०.९०.४० ॥**

**यदु-वट्श-प्रसूतानां पुंसां विख्यात-कर्मणाम् ।**

**सङ्ख्या न शक्यते कर्तुम् अपि वर्षायुतैर् नृप ॥**

**श्रीधर-स्वामी (भावार्थ-दीपिका), वंशीधरः (भावार्थ-दीपिका-प्रकाशः), श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** ननु श्री-बलदेवादीनाम् अपि सर्व-यादवानां पुत्र-पौत्रादीन् विस्टार्य कथयेति चेति, तत्राह---यद्व् इति । विख्यात-कर्मणाम् अपि, किं पुनर् अन्येषाम् इत्य् अर्थः । अत एव श्री-माथुरेषु प्रसिद्धिर् इयं---बद्ध-मुकुटा राजान एव यादवाः षट्-पञ्चाशत् कोटय इति । हे नृपेति परमाश्चर्यात् ॥४०॥


______


**जीव-गोस्वामी (लघु-वैष्णव-तोषणी) :** विख्यात-कर्मणाम् अपि किं पुनर् अन्येषाम् इत्य् अर्थः । अत एव श्री-माथुरेषु प्रसिद्धिर् इयं बद्ध-मुकुटा राजान एव यादवाः षट्-पञ्चाशत् कोटय इति ॥४०॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**॥ १०.९०.४१ ॥**

**तिस्रः कोट्यः सहस्राणाम् अष्टाशीति-शतानि च ।**

**आसन् यदु-कुलाचार्याः कुमाराणाम् इति श्रुतम् ॥**

**श्रीधर-स्वामी (भावार्थ-दीपिका) :** सहस्राणाम् अपरिमितानां कुमाराणाम् इत्य् अन्वयः ॥४१॥


______


**वंशीधरः (भावार्थ-दीपिका-प्रकाशः) :** यदूनां सङ्ख्याया अभावेऽपि यद् बालाचार्याणां काम् अपि सङ्ख्यां श्रावयामीत्य् आह---तिस्र इति । यदु-कुले सहस्राणाम् अनन्तानां कुमाराणां तिस्रः कोट्योऽष्टाशीति-शतानि चाचार्या आसन्न् इत्य् अन्वयः । अत्र यदु-कुले आचार्या इति च्छेदः । य-लोपस्यासिद्धत्वेऽपि सन्धिस् त्व् आर्षः । तीर्थस् तु---आसन् यदु-कुमाराणाम् आख्या इति नः श्रुतम् इति पाठम् आह । इति श्रुतिर् इति पाठे, इत्थं श्रूयत इत्य् अर्थः ॥४१॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** सङ्ख्यानाशक्तौ हेतुम् आह---तिस्र इति । यदु-कुलस्याचार्या अध्यापका इति । श्रुतम् इति नूनं ततोऽप्य् अधिका भवेयुर् इत्य् अर्थः । अन्यत् तैर् व्याख्यातम् । यद् वा, इत्य् एतत् श्रुतं विश्रुतं प्रसिद्धम् एवेत्य् अर्थः ॥४१॥


______


**जीव-गोस्वामी (लघु-वैष्णव-तोषणी) :** सङ्ख्यानाशक्तौ हेतुम् आह---तिस्र इति । यदु-कुलस्याचार्या अध्यापकाः सहस्राणां कुमाराणाम् इत्य् अन्वयाद् एकम् एकम् सहस्रम् एकस्याचार्यस्य शिष्यम् इत्य् आचार्य-सङ्ख्यैव सहस्र-गुणिता कुमाराणां सङ्ख्येति भावः । इत्य् एतच् छ्रुतं प्रसिद्धम् एवेत्य् अर्थः । श्रुतिर् इति पाठः क्वचित् ॥४१॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** यदु-कुलस्था आचार्याः अध्यापकाः अष्टाशीति-शताधिकास् तिस्रः कोट्यः ३०,००८,८०० । सहस्राणाम् असङ्ख्यानां कुमाराणाम् इत्य् अर्थः ॥४१॥


______


**॥ १०.९०.४२ ॥**

**सङ्ख्यानं यादवानां कः करिष्यति महात्मनाम् ।**

**यत्रायुतानाम् अयुत-लक्षेणास्ते स आहुकः ॥**

**श्रीधर-स्वामी (भावार्थ-दीपिका) :** यदा प्रत्येकं बहून् अध्यापयताम् आचार्याणाम् इयं सङ्ख्या तद् अपि श्रुत-मात्रं न तु सम्यग् ज्ञायते, तदा कुमाराणाम् एवं सङ्ख्यानं कर्तु न शक्यते । कुतः पुनः सर्व-यादवानाम् इति ॥४२॥


______


**वंशीधरः (भावार्थ-दीपिका-प्रकाशः) :** यत्र येषां यदूनाम् अयुतानाम् अयुत-लक्षेण पद्म-परिमितेन सैन्येन सदास्ते इति । आस्तां तावत् सर्वेषां सङ्ख्या नित्य-राज-सेवकानाम् अपि सा किलाशक्येत्य् आह---सङ्ख्यानम् इति । महात्मनां मुख्यानाम् अपि । अयुतानाम् इति बहुत्वं कपिञ्जलाधिकरण-न्यायेन त्रित्व-विशिष्टायां सङ्ख्यायां पर्यवसायितम् । अयुतानाम् अयुत-लक्षेण बिन्दु-त्रयोदश-युक्तेनाङ्क-त्रयेण शङ्ख-त्रयेणेत्य् अर्थः । आसीद् इति वक्तव्ये आस्त इति नित्य-लीला-स्फूर्त्योक्तम् । सा चाग्रे स्थापयिष्यते ॥४२॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** अहो आस्तां तावत् सर्वेषां सङ्ख्या, नित्य-राज-सेवकानाम् अपि सा किलाशक्येत्य् आह---सङ्ख्यानम् इति । गणनं महात्मनां श्री-भगवद्-भक्तानाम् इति सर्वेषाम् अपि तद्-एक-निष्ठ-चित्तत्वात् । तच् च वक्ष्यत्य् एव । यत्र येषु मध्येऽयुतानाम् अयुत-लक्षेण पद्म-सङ्ख्येन (१०^१३^) सह । आहुक उग्रसेनः । सदेति कदाचिच् च तद्-अधिकेनापीत्य् अर्थः ॥४२॥


______


**जीव-गोस्वामी (लघु-वैष्णव-तोषणी) :** अहो आस्तां तावत् सर्वेषां सङ्ख्या नित्य-राज-सेवकानाम् अपि सा किलाशक्येत्य् आह---सङ्ख्यानम् इति । महात्मनां मुख्यानां यत्र येषु मध्ये अयुतेनायुत-लक्षेण बिन्दु-त्रयोदश-युक्तैनैकाङ्केन सङ्ख्याख्येन सह अयुतानाम् इति बहुत्वेन त्रित्वं चेत् शङ्ख-त्रयेणेत्य् अर्थः । स इति पाठः क्वचित् । आसीद् इति वक्तव्ये आस्त इति नित्य-लीला-स्फूर्त्या । सा चाग्रे स्थापयिष्यते ॥४२॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** अयुतानाम् इति बहु-वचनं कपिञ्जलाधिकरण-न्यायेन त्रित्व-विशिष्टायां सङ्ख्यायां सङ्ख्यायां पर्यवसायितम् अयुतानाम् अयुत-लक्षेण बिन्दु-त्रयोदश-युक्तेनाङ्क-त्रयेण शङ्ख-त्रयेणेत्य् अर्थः ॥४२॥


______


**॥ १०.९०.४३ ॥**

**देवासुराहव-हता दैतेया ये सुदारुणाः ।**

**ते चोत्पन्ना मनुष्येषु प्रजा दृप्ता बबाधिरे ॥**

**श्रीधर-स्वामी (भावार्थ-दीपिका) :** ते चोत्पन्ना इति प्रत्ययेकं बहुभी रूपैर् इति ज्ञेयम् ॥४३॥


______


**वंशीधरः (भावार्थ-दीपिका-प्रकाशः) :** देवासुराहवे देवासुर-सङ्ग्रामे हता ये त एव मनुष्येषु राजसु प्रत्येकम् इति एकैकस्यानेके देहा आसन्न् इत्य् अर्थः ॥४३॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** ईदृशे तेषां आनन्त्य एव हेतुम् आह---देवेति द्वाभ्याम् । सुदारुणा अत्युग्राः, अतो दृप्ताः सन्तः प्रजा बबाधिरे अपीडयन् ॥४३॥


______


**जीव-गोस्वामी (लघु-वैष्णव-तोषणी) :** ते च यादवा द्विविधाः । देवा नित्य-पार्षदाश् च । तत्र देवानां यदु-कुलावतीर्णत्वम् असङ्ख्यातत्वं च । सहेतुकम् आह---देवेति द्वाभ्याम् । सुदारुणा अत्युग्राः । अत उत्तर-जन्मन्य् अपि दृप्ताः सन्तः प्रजाः बबाधिरे ॥४३॥


______


**जीव-गोस्वामी (क्रम-सन्दर्भः) :** ये च यादवा द्विविधाः । देवाः नित्य-पार्षदाश् च । तत्र देवानां यदु-कुलावतीर्णत्वम् असङ्ख्यातत्वं च । सहेतुकम् आह---देवेति द्वाभ्याम् । नित्य-पार्षदानां तु ततोऽपि सङ्ख्या-वैभवे श्री-भगवद्-एक-गम्ये इत्य् आह ॥४३॥


______


**जीव-गोस्वामी (बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** आसीद् इति वक्तव्ये आस्ते इति नित्य-लीला-स्फूर्त्या उक्तम् ॥४३॥


______


**॥ १०.९०.४४ ॥**

**तन्-निग्रहाय हरिणा प्रोक्ता देवा यदोः कुले ।**

**अवतीर्णाः कुल-शतं तेषाम् एकाधिकं नृप ॥**

**श्रीधर-स्वामी (भावार्थ-दीपिका) :** एवम् एव यदु-कुलेऽपि देवा इति तथा चोक्तं सहस्रशः समुद्भूता देवा यदु-कुले पृथग् इति ॥४४॥


______


**वंशीधरः (भावार्थ-दीपिका-प्रकाशः) :** तन्-निग्रहाय तेषां दण्ड-प्रदानाय । तेषां यदूनाम् । यदु-कुले देवा अवतीर्णा इह प्रमाणम् आह---पुराणान्तर-वाक्यं---तथा चेति । भवद्भिर् अंशैर् यदुषूपजन्यताम् \[भा।पु। १०.१.२२\] इति ब्रह्मणापि भूम्य्-आर्ति-निवेदनोत्तर-विष्णु-वाक्य-श्रवणान्ते उक्तत्वात् ॥४४॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** अत एव तेषां निग्रहाय वधाय, हरिणेति तेषां निग्रहेण पृथ्वी-भार-हरणाभिप्रायेण प्रोक्ता आदिष्टाः । एकाधिकं कुल-शतम् भोजान्धक-सात्वतादि-भेदैर् यद्य् एकस्यापि यदु-कुलस्यावान्तर-भेदेन कुल-बाहुल्यम् ईदृशम् । तर्हि किं पुनर् वक्तव्यं तत्-तत्-कुलोद्भवानाम् इति भावः । हे नृपेति स्व-बुद्ध्या भवता तन् निश्चीयत एव, किं तत्र प्रमाणं वक्तव्यम् इति भावः ॥४४॥


______


**जीव-गोस्वामी (लघु-वैष्णव-तोषणी) :** अत एव तेषां निग्रहाय क्वचित् तद्-द्वारा सहयोगेन च तद्-वधकोपायः । यदोः कुलेऽवतीर्णाः । क्वचित् प्रवेशेन क्वचित् पार्थक्येन च जाताः, एकाधिकं कुल-शतम् इति तत्-तद्-व्यक्तीनां त्व् अस्माभिर् अपि दुःसङ्ख्यानत्वम् इति भावः ॥४४॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** एकाधिकं कुल-शतम् इति कुलस्यैव सङ्ख्या कृता न तु व्यक्तीनाम् असङ्ख्यातत्वाद् इति भावः । ये च तस्य भगवतः अनुवर्तिनः नित्य-पार्षदाः सर्व-यादव-रूपा ववृधुः, तेषां सङ्ख्यानस्य प्रभुत्वे भगवान् हरिर् एव प्रमाणम् अभूद् इत्य् अर्थः । तत्-सङ्ख्याया ब्रह्मादीनाम् अपि बुद्ध्य्-अगोचरत्वाद् इति भावः ॥४४॥


______


**॥ १०.९०.४५ ॥**

**तेषां प्रमाणं भगवान् प्रभुत्वेनाभवद् धरिः ।**

**ये चानुवर्तिनस् तस्य ववृधुः सर्व-यादवाः ॥**

**श्रीधर-स्वामी (भावार्थ-दीपिका) :** *न व्याख्यातम्।*


______


**वंशीधरः (भावार्थ-दीपिका-प्रकाशः) :** तेषाम् एकोत्तर-शत-कुलानां प्रभुत्वे नायम् एवास्माकं प्रभुर् इत्य् एवं-रूपेण ज्ञानेन हरिर् एव प्रमाणं नान्य उग्रसेनादिः । यद् वा, भगवतो नारायण-रूपत्वेन देव-देवत्वात् यादवानां देवत्वे तु श्री-कृष्ण-प्रभुत्वम् एव प्रमाणम् इति । तस्य श्री-कृष्णस्य ॥४५॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** एवं तेषाम् आनन्त्यम् उक्त्वा माहात्म्य-विशेषम् आह---तेषाम् इति द्वाभ्याम् । सर्वेषां यादवानां प्रमाणं वेदादिवद् विश्वासास्पदं नित्य-मर्यादा-रूपो वा । प्रभुत्वे चाभवत्, प्रभुश् चाभूद् इत्य् अर्थः । तत्र तत्रैव हेतुम् आह---भगवान् हरिर् अशेषैश्वर्य-प्रकटकोऽतोऽखिल-दोष-दुःख-हरः श्री-कृष्ण इति । तत्रैव विशेषम् आह । च तु । ये तु । तस्य हरेर् अनुवर्तिनः समीपे सदा प्रेम-सेवा-परास् ते सर्वे यादवा ववृधुः, गुण-रूपादिना अन्येभ्यः सर्वेभ्यो वृद्धिं प्राप्ता इत्य् अर्थः ।

अथवा, ईदृशं तेषाम् आनन्त्यं प्रभुत्वादिकं चात्यलौकिकत्वेन परमासम्भाव्यम् अपि प्रत्येतव्यम् एवेत्य् आशयेनाह---तेषाम् इति । प्रभुत्वे च-काराद् आनन्त्य-साधु-वरत्वादौ च प्रमाणं साक्षी विश्वास-कर्ता वा । भगवान् एवाभवत्, न त्व् अन्यः कोऽपि । महा-लोकातीततया लोकेषु विश्वासानुत्पत्तेः, किन्तु विश्वासोऽपि घटेतैवेत्य् आह । यतो ये सर्वे यादवास् ते ववृधुः, सर्वथा सर्वेभ्यो वृद्धिं प्राप्ताः । कुतः ? तस्यानुवर्तिनः सर्वेषाम् एव तद्-भक्तत्वात् ॥४५॥


______


**जीव-गोस्वामी (लघु-वैष्णव-तोषणी) :** नित्य-पार्षदानां तु ततोऽपि सङ्ख्या-वैभवे श्री-भगवद्-एक-गम्य इत्य् आह---तेषाम् इति । ये च ये तु तस्य श्री-भगवतोऽनुवर्तिनो नित्य-पार्षदाः सर्व-यादवा ववृधुः उत्तरोत्तरं सङ्ख्यातो वैभवतश् च वृद्धिं प्राप्ताः । तेषां विभुत्वे च चेति च-कारात् सङ्ख्यायां विभुत्वे भगवान् हरिर् एव प्रमाणं साक्षी बभूव न त्व् अन्यः । ब्रह्मादि-बुद्ध्य्-अगोचरत्वात् ते च देव-गणतो विभिद्य । यथोक्तं हरि-वंशे श्रीमद्-अक्रूरेण---देवानां च हितार्थाय वयं याता मनुष्यताम् \[ह।वं।\] इति । अत्र हरिर् बहिर् अन्तश् च सर्व-समाहरण-शक्तः । यतो भगवान् पूर्णैश्वर्यादि-षट्क-सम्पन्न इति नाम-द्वय-तात्पर्यम् ॥४५॥


______


**जीव-गोस्वामी (क्रम-सन्दर्भः) :** तेषाम् इति । ये च ये तु तस्य श्री-भगवतोऽनुवर्तिनो नित्य-पार्षदाः सर्व-यादवा ववृधुस् तेषां तु प्रभुत्वे, च-कारात् सङ्ख्यायां च भगवान् हरिर् एव प्रमाणं साक्षी साक्षाद् द्रष्टा बभूव न त्व् अन्यः ॥४५॥


______


**जीव-गोस्वामी (बृहत्-क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**॥ १०.९०.४६ ॥**

**शय्यासनाटनालाप- क्रीडा-स्नानादि-कर्मसु ।**

**न विदुः सन्तम् आत्मानं वृष्णयः कृष्ण-चेतसः॥**

**श्रीधर-स्वामी (भावार्थ-दीपिका), वंशीधरः (भावार्थ-दीपिका-प्रकाशः), श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** तद् एवाह---**शय्या** इति । **शय्यादिषु सन्तं** वर्तमानम् अप्य् **आत्मानं न विदुः** । \"किं कुर्मः ? कुत्र वा स्मः ?\" इत्य्-आदिकम् अनुसन्धातुं न शेकुर् इत्य् अर्थः । यतः **कृष्णे** सर्व-चित्ताकर्षके भगवति **चेतो** येषां, ते । **क्रीडा** द्यूतादि । **आदि**-शब्दात् सौरतादय इति । साक्षान् महा-विषय-वर्ग-भोगेऽपि तेषां श्री-भगवच्-चित्तत्वेन महा-मुन्य्-आदिभ्योऽप्य् अधिकतरं माहात्म्यं सिद्धम् एव ॥४६॥


______


**जीव-गोस्वामी (लघु-वैष्णव-तोषणी) :** तेषां च वृष्णीनां परम् एव माहात्म्यम् इत्य् आह---**शय्या** इति । **शय्यादिषु सन्तं** जाग्रतम् अप्य् **आत्मानं न विदुः** श्री-भगवत्-प्रेरणयैव सर्वं कुर्वन्ति, न तु स्वयम् अनुसन्धातुं शक्नुवन्तीत्य् अर्थः । यतः **कृष्ण-चेतसः** । **क्रीडा** द्यूतादिः । **आदि**-शब्दात् सौरतादय इति यद् यादवं कुलम् अहो अविषह्य आस्ते \[भा।पु। ११.१.३\] इत्य्-आदिकं नान्यादृशत्व-ख्यापकं, किन्तु तद्-विरहोन्माद-भय-ख्यापकम् एव । वक्ष्यते---ब्रह्मण्यानां वदान्यानां नित्यं वृद्धोपसेविनाम् \[भा।पु। ११.१.८\] इत्य्-आदि ॥४६॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**॥ १०.९०.४७ ॥**

**तीर्थं चक्रे नृपोनं यद् अजनि यदुषु स्वः-सरित् पाद-शौचं**

**विद्विट्-स्निग्धाः स्वरूपं ययुर् अजित-परा श्रीर् यद्-अर्थेऽन्य-यत्नः

______


**यन्-नामामङ्गल-घ्नं श्रुतम् अथ गदितं यत्-कृतो गोत्र-धर्मः**

**कृष्णस्यैतन् न चित्रं क्षिति-भर-हरणं काल-चक्रायुधस्य ॥**

**श्रीधर-स्वामी (भावार्थ-दीपिका) :** तस्मात् कृष्ण-कीर्तेः सर्व-तीर्थोत्तमत्वं कृष्णस्य च सर्व-देवोत्तमत्वं न चित्रम् इत्य् आह---**तीर्थं चक्रे** इति ।

इतः पूर्वं **स्वः-सरिद्** एव सर्वतोऽधिकं तीर्थम् इत्य् आसीत् । इदानीं तु **यदुषु यद् अजनि** जातं **तीर्थं** श्री-कृष्ण-कीर्ति-रूपम्, एतत् **स्वः-सरिद्**-रूपं **पाद-शौचं** तीर्थम् **ऊनम्** अल्पं **चक्रे**, स्वयम् एव सर्व-तीर्थोपरि विराजत इत्य् अर्थः । श्री-कृष्णस्य **विद्विषः स्निग्धाश्** च तत्-सारूप्यं **ययुर्** इत्य् अपि नातिचित्रम्, तस्य परम-कारुणिकत्वात् । तथेदं च न चित्रम् । किं तत् ? **अजित-परा** अजिता कैश्चिद् अप्य् अप्राप्ता परा सर्वतः परिपूर्णा **श्रीः** कृष्णस्यैव, नान्यस्येति । तद् एवाह---**यद् अर्थेऽन्येषां** ब्रह्मादीनां **यत्न** इति ।

ननु निरपेक्षं तम् एव लक्ष्मीः श्रयत इति चित्रम् एव ? इति चेत्, न हि, परम-मङ्गल-नामधेयत्वात् तस्येत्य् आह---**यन्-नाम** इति । तद् अपि नार्थ-स्मरणापेक्षम् इत्य् आह---**श्रुतम् अथ गदितम्** इति । सर्व-धर्माश्रयत्वाद् अपीत्य् आह---**यत्-कृतो गोत्र-धर्म** इति गोत्रेषु तत्-तद्-ऋषि-वंशेषु धर्मो यत्-कृतो येन प्रवर्तितः । तस्य **क्षिति-भर-हरणं** नैव चित्रम् इत्य् आह---**कृष्णस्यैतद्** इति । **काल-चक्रायुधस्य** इति सर्व-संहारक-काल-मूर्तेर् विशेषतो दुरन्त-प्रभाव-चक्रायुधस्य कियद् एतद् ? इत्य् अर्थः ॥४७॥


______


**वंशीधरः (भावार्थ-दीपिका-प्रकाशः) :** यतो यादवा देवाः, श्री-कृष्णश् च तेषाम् ईश्वरस् *तस्माद्* धेतोः । *इत्य् अर्थ* इति---सूर्योदये दीपस्येव तुच्छत्वम्, एवं-भूतः । *तत्-सारूप्यं* कृष्ण-सारूप्यम् । *तस्य* कृष्णस्य । यथा विद्विट्-स्निग्धानां सारूप्य-दानं न चित्रं, तथैवेदं वक्ष्यमाणम् अपि । तत् पृच्छति---*किं तद्* ? इति । *अन्यस्य* कृष्णेतरस्य तद् एव **श्रियाः** कृष्ण-परत्वम् एव । ***यद्-अर्थे*** यस्याः श्रियो निमित्तम् । अत्राशङ्कते---*नन्व्* इति । *तम् एव* श्री-कृष्णम् एव । शङ्कोद्धारम् आह---*नहि* इति । *तस्य* श्री-कृष्णस्य । *यन्-नाम* यस्य श्री-कृष्णस्य नाम । *तद् अपि* नामापि । अर्थ-स्मरणं नापेक्षत इत्य् आह---**श्रुतम् अथ** इति । यद् वा, नन्व् अन्येऽप्य् अग्निहोत्रादयो धर्माः सन्ति, तान् विहाय कथं तत्र प्रवृत्तिः स्यात् ? इति चेत्, तत्राह---*सर्व-धर्म*- इति । धर्मोऽग्निहोत्रादिः । येन कृष्णेन, तस्येत्य् अर्थः । *इत्य् अर्थ* इति---इच्छयैव सर्व-संहर्तुश् चक्र-धारेण तु भू-भारावतारणं न किञ्चिद् इति भावः ॥४७॥


______


**श्रीनाथ-चक्रवर्ती (चैतन्य-मत-मञ्जुषा) : तीर्थं चक्र** इत्य्-आदि । हे **नृप** ! परीक्षित् ! **यदुषु यद् अजनि** यद् एतं क्रीडनकादि-रूपम् अर्थ-जातं, तत् **स्वः-सरत्** गङ्गा तत्-स्वरूपं **पाद-शौचम् ऊनं चक्रे**---स्मरण-मात्रेणैव सद्यः पावनत्वात् । यद्यपि गङ्गाया अपि गङ्गा गङ्गेति यो ब्रूयात्[^१५] इत्य्-आदिना श्रवण-कीर्तनाभ्याम् अपि सद्यः पाप-हारित्वं, तथाप्य् अस्य परमानन्द-प्रदत्वाद् आधिक्यम् इति भावः । **यद्** यतः **श्रीर् अजित-परा**, अज गतौ, अजितं गतिः, भावे क्तः, अनुगति-परा । **यद्-अर्थे** यस्या अर्थे **अन्येषां** ब्रह्मादीनाम् अपि **यत्नः** । **यत्** यस्य **नाम अमङ्गल-घ्नं** संसार-ताप-घ्नं । **यत्-कृतो** **गोत्र-धर्मः**, गां पृथिवीं त्रातीति गोत्रः, स चासौ धर्मश् चेति । तथा तस्य श्री-**कृष्णस्य एतत् क्षिति-भर-हरणं न चित्रम्** । **काल** एव **चक्र**-रूपम् **आयुधं** यस्य, काल-चक्रेणैव क्षिति-भर-हरणं कृतम् इत्य् अर्थः । तस्य तु **विद्विट्-स्निग्धाः** समाना एव फल-गत-तौल्यात् ॥४७॥

[^१५]: गङ्गा गङ्गेति यो ब्रूयात् योजनानां शतैर् अपि । मुच्यते
    सर्व-पापेभ्यः रुद्र-लोकं स गच्छति ।



______


**सनातन-गोस्वामी (बृहद्-वैष्णव-तोषणी) :** हे **नृप** ! इति । उपसंहारे श्री-भगवन्-माहात्म्यस्य श्रवणार्थम् अवधापयति । तेन प्रहर्षोदयाद् वा । **स्निग्धा** इति दृष्टान्तत्वेनोदाहृतं, तेषां स्वत एव तत्-स्वरूप-प्राप्ति-योग्यता वृत्ता, श्री-भगवन्-माहात्म्य-विशेष-सम्पत्तेः । यद् वा, **विद्विषस्** तेषु **स्निग्धाश्** च तत्-पितृ-मात्र्-आदयः **स्वरूपम्** [आत्म-तेनं]{।मर्क्} **ययुर्** मोक्षं प्राप्ताः । **यद्-अर्थे** यस्याः श्रियः कृपा-क्षण-च्छटा-प्राप्त्य्-अर्थम् इत्य् अर्थः । **यत्नो** महा-तपोभिः प्रयासः । **अमङ्गलं** संसार-दुःखम् । **अथ** अपि, **श्रुतम्** अपि । तथा **गदितं** साङ्केत्यादिनोच्चारितम् अपि, किं पुनः श्रद्धादिना सङ्कीर्तितम् इत्य् अर्थः । **धर्मो** भगवद्-भक्ति-लक्षणः । **कृष्णस्य** अशेषैश्वर्य-प्रकटनार्थम् अवतीर्णस्य भगवतः । **कालश्** चासौ **चक्रायुधश्** चेति, तथा तस्य **क्षिति-भार-हरणम्** **एतद्** दुष्ट-वधेनोक्तम् इदं मुनिभिर् गीयमानं वा । **न चित्रं** नैवाद्भुतं, इच्छा-मात्रेणैव जगत्-संहारे शक्तत्वात् । अतस् तद्-अर्थं नावतीर्णोऽस्ति, किन्तु स्व-भक्तानन्द-विचित्र-क्रीडया निज-प्रेम-भक्ति-विस्तारणार्थम् एवेति भावः ।

अत एवोक्तं पाद्मे श्री-भगवतैव---

> मुहूर्तेनापि संहर्तुं शक्तो यद्यपि दानवान् । >
> मद्-भक्तानां विनोदार्थं करोमि विविधाः क्रियाः ॥ \[प।पु।\] इति > ।

अन्यत् तैर् व्याख्यातम् ।

तत्र **तीर्थम्** इत्य् अस्योभयत्राप्य् अनुषङ्गः । तथा **कृष्णस्य** इत्य् अस्य दूरस्थस्यापि **श्रीर्** इत्य् अनेनान्वय इति । अथवा, **ऊनं चक्रे** इत्य् **एतन् न चित्रम्** इत्य् एवं सर्वत्रैव योज्यम् । ततश् च **कृष्णस्य नामामङ्गल-घ्नम्** इति यत्, **एतन् न चित्रं**, तथा **तेन कृतो गोत्र-धर्म** इति यत्, **एतद्** अपि **न चित्रम्** । अतः **क्षिति-भार-हरणं** **न** एव **चित्रम्** इत्य् अर्थः ।

तत्र हेतु-विशेषः---सर्व-संहारक-**काल**-आत्मक-**चक्रम् आयुधं** यस्य, तस्येति । समम् अन्यत् ।

अथवा, एवं सर्वथा परिफलित-श्री-भगवन्-माहात्म्य-भर-वर्णेनोपसंहरति---**तीर्थम्** इति द्वाभ्याम् । **यद्** यस्मात् **यदुष्व् अजनि** स्वयम् आविर्भूतो भगवान्, तस्मात् **तीर्थम् ऊनं चक्रे**, तच्-चरितस्य गङ्गादि-माहात्म्यात् । यद् वा, **नृपेषु** मध्ये **ऊनं** ययाति-शाप-हेतुक-राजत्वादि-राहित्येन न्यूनम् अपि यदु-कुलं **तीर्थं** सर्व-सेव्यं **चक्रे** ।

**यद्** यस्माद् **यदुष्व् अजनि**, तद् युक्तम् एवेत्य् आह---**स्वः-सरित्** सर्व-**तीर्थम्** अपीति । गङ्गा तस्य **पाद-शौचम्**, पादाब्ज-क्षालनोदकस्यैव गङ्गात्वात्, बहुधा निरन्तर-तत्-सम्बन्ध-विशेषवतो यदु-कुलस्य तीर्थत्वम् उचितम् एव, **न** तु **चित्रम्** इत्य् अर्थः ।

किं च, **यदुषु यद् अजनि**, अतो दैत्या अपि मोक्षं प्राप्ता इत्य् आह---**विद्विड्** इति ।

किं च, **अजितः** श्री-रघुनाथावतारे तादृश-पातिव्रत्येनापि वशीकर्तुम् अशक्तो यो भगवान्, अन्ते परित्यक्तत्वात्, स एव **परः** पतित्वेन वरणादौ श्रेष्ठः, परायणं वा यस्याः सा । तच् च व्याख्यातम् एव, श्रुत्वा गुणान् भुवन-सुन्दर \[भा।पु। १०.५२.३७\] इत्य्-आदौ ।

किं च, **यस्य** **नाम** श्रुतम् अप्य् **अमङ्गलं** भक्ति-रस-विघातकम् अद्वैत-ज्ञानादि तत् **हन्ति** निरस्यतीति तथा-भूतं **गदितं** तत्त्व-ज्ञैः । **यदुषु** जन्मनैवात्मन इव स्व-नाम्नोऽपि माहात्म्य-प्रकटनात् ।

किं च, सर्वत्र स्व-भक्तिश् च प्रवर्तितेत्य् आह---येन कृष्णेन **कृतो गोत्रेषु धर्मः** सर्वेषाम् अवश्यक-पुण्य-कर्म कृतम् । तथा चोक्तं---एतन् निर्विद्यमानानां \[भा।पु। २.१.११\] इत्य्-आदि ॥४७॥


______


**जीव-गोस्वामी (लघु-वैष्णव-तोषणी) :** तद् एवं ब्रह्म-कुल-रूपम् अधिष्ठानं प्रशस्य श्री-कृष्ण-रूपम् अधिष्ठातारं प्रशंसति---**तीर्थम्** इति । **कृष्णस्य** स्वयं भगवत एतत्-पूर्व-वर्णितं **क्षिति-भार-हरणं न चित्रं**, विबुध-हृदय-विस्मयावहं न भवति । यतः परमाण्व्-आदि-द्विपरार्धान्त-रूपो यः **कालः**, स एव **चक्रं** चक्रवद् विच्छिद्य परिवर्तमानत्वात् । तद् एव च **आयुधं** सर्व-संहार-साधनं यस्य, तस्य स्वतः-सिद्धत्वात् अर्थोद्यमेनालम् इति भावः ।

तद्-अचित्रता-बोधनाय तम् एव चित्र-विशेषणैर् विशिनष्टि---**यत्** यतस् तादृशोऽपि **यदुषु** लोक-कृपया **अजनि** जातः, य एव **स्वः-सरिद्**-आख्यं श्री-वामन-पाद-शौच-रूपं **तीर्थम् ऊनं चक्रे** । निज-चरण-रजः-सम्बन्धि-यमुनादिभिर् इति भावः ।

> गङ्गा-शत-गुणा पुण्या माथुरे मम मण्डले । >
> यमुना विश्रुता देवि नात्र कार्या विचारणा ॥ इत्य्-आदि वाराहात्, >
> यत्-पाद-संश्रयाः सूत मुनयः प्रशमायनाः । >
> सद्यः पुनन्त्य् उपस्पृष्टाः स्वर्धुन्य्-आपोऽनुसेवया ॥ >
> को वा भगवतस् तस्य पुण्य-श्लोकेड्य-कर्मणः ।

शुद्धि-कामो न शृणुयाद् यशः कलि-मलापहम् ॥ \[भा।पु। १.१.१५-१६\]

इति श्री-शौनकस्य तत्-प्रश्न-करणाच् च ।

किं च, विभक्ति-विपरिणामात् **यत्** येन हेतुना **स्निग्धा** इव **विद्विषः** पूतनादयः । यद् वा, **विद्विषः स्निग्धाः** पितृ-भ्रात्र्-आदयोऽपि **स्वरूपं** सर्व-मूल-भूतं श्री-भगवन्तम् एव **ययुः**, सद्-वेषाद् इव पूतनापि सकुला त्वाम् एव देवापिता \[भा।पु। १०.१४.३५\] इत्य्-आदेः ।

यत् तत्र **श्रीः** रूपादि-सम्पत्ति-**परा** सर्वोत्कृष्टा **अजिता** अन्यास्पृष्टा चेत्य् अर्थः । यथोक्तं---यन् मर्त्य-लीलौपयिकं \[भा।पु। ३.२.१२\] इत्य्-आदि । अदृष्ट्वाऽन्यतमं लोके \[भा।पु। १०.३.४१\] इत्य् उपक्रम्य, तृतीयेऽस्मिन् भवेऽहं वै \[भा।पु। १०.३.४३\] इत्य्-आदि । **यद्-अर्थे** यस्य दर्शनादि-रूपार्थे **अन्येषां** महा-काल-पुराधिपादीनाम् अपि **यत्नः,** परम-ब्रह्मण्य-देवत्वेऽपि मुहुर् मुहुर् ब्राह्म-बाल-हरण-ब्राह्मण-दुःखातिशय-दान-दोषानादर-पूर्वकः प्रयासः । यथोक्तं---द्विजात्मजा मे युवयोर् दिदृक्षुणा \[भा।पु। १०.८९.५९\] इत्य्-आदि । श्री-हरि-वंशे च---

> त्वद्-दर्शनार्थं ते बाला हृतास् तेन महात्मना । >
> विप्रार्थम् एष्यते कृष्णो नागच्छेद् अन्यदेति ह ॥ \[ह।वं। २.११४.८\] > इति ।

अत एव यस्यैव नाम अथ कार्त्स्न्येन सर्वतोऽपि सामस्त्येन तद्-अतिरिक्त-सर्व-परित्याजनादिना **अमङ्गल-घ्नं** तद्-उपलक्षणतया सर्व-मङ्गलत्वादातृ च, यथोक्तं ब्रह्माण्ड-पुराणे तन्-नामाष्टोत्तर-शत-प्रसङ्गे---

> सहस्र-नाम्नां पुण्यानां त्रिर्-आवृत्त्या तु यत् फलम् । >
> एकावृत्त्या तु कृष्णस्य नामैकं तत् प्रयच्छति ॥ इति ।

तत्रापि विशेषः **श्रुतं**, किम् उत **गदितम्** इत्य् अर्थः । किं च, **यत्-कृतो** येनैवोपदिष्टो **गोत्र-धर्मः** अनाद्य्-ऋषि-परम्परा-प्राप्तो भगवद्-धर्मः, यथोक्तम् एकादशे \[११.३.२२फ़्फ़्\] स्वयम् एव---

> मां हि पार्थ व्यपाश्रित्य येऽपि स्युः पाप-योनयः । >
> स्त्रियो वैश्यास् तथा शूद्रास् तेऽपि यान्ति परां गतिम् ॥ >
> किं पुनर् ब्राह्मणाः पुण्या भक्ता राजर्षयस् तथा ॥ \[गीता > ९.३२-३३\] इति हि गीतासु ।

यद् वा, अत्र जगति तादृश-धर्मः सदा सर्वत्रागः स्थिरः, यथा द्वितीये न ह्य् अतोऽन्यः शिवः पन्था \[भा।पु। २.२.३३\] इत्य् उपक्रम्य तद्-उपसंहारे---

> तस्मात् सर्वात्मना राजन् हरिः सर्वत्र सर्वदा । >
> श्रोतव्यः कीर्तितव्यश् च स्मर्तव्यो भगवन् नृणाम् ॥ \[भा।पु। > २.२.३६\] इति ।

यद् वा, गां पृथिवीम् अपि त्रायते **गोत्रः**, स चासौ **धर्मश्** च, अपि चेत् सुदुराचार \[गीता ९.३०\] इत्य्-आदिकं हि श्री-गीतासु, मद्-भक्ति-युक्तो भुवनं पुनाति \[भा।पु। ११.१४.२४\] इत्य् एकादशे च ।

यद् वा, प्रसिद्ध्या योग्य-वृत्त्या च **गोत्रस्य** श्री-गोवर्धनस्य **धर्मो** मख-रूपो येनैव **कृतः**, भक्त-वात्सल्यं दर्शयता इन्द्रम् अपि तुच्छीकृत्य प्रकाशितः ।

यद् वा, तद् एव दर्शयता बलिम् आददानेन **गोत्र-धर्मः** स्व-देह-सम्बन्ध-भवना-रूपो धर्मो **यस्मिन् कृतो** विहितः, न कर्हिचिन् मत्-परा \[भा।पु। ३.२५.३८\] इत्य्-आदौ, येषाम् अहं प्रिय आत्मा सुतश् च सखा गुरुः सुहृदो दैवम् इष्टम् इत्य्-आदि च ।

यद् वा, श्री-नन्दादौ श्री-वसुदेवादौ श्री-युधिष्ठिरादौ च **गोत्र-धर्मः** स्व-स्व-सम्बन्ध-पुरस्कृत-प्रेमा **येन कृतः**, यत्र वा तैः कृतः ।

यद् वा, गास् त्रायन्ते इति **गोत्राः** श्री-गोपाः । तेषां **धर्मः** स्वभावः, असमोर्ध्व-प्रेमा येन यत्र वा **कृतः** ।

यद् वा, **गोत्र-धर्मः** सर्व-रूपातिक्रमि-परम-रूपं गोपत्वं येन प्रकाशम् इति दिक् ।

यच्-छब्दस् तस्येति लभ्यम् । अथ व्यास्यान्तरं **स्वः-सरित् पाद-शौचम्** **ऊनं चक्र** इत्य् **एतन् न चित्रं**, यतः **विद्विट्-स्निग्धा** अपि **स्वरूपं ययुः**, तथा तद् अपि **न चित्रं**, यतोऽ**जित-परा** इत्य्-आदिकं पर-परत्र योज्यम् । अतः **क्षित-भर-हरणं** **नैव चित्रम्** इत्य् अर्थः । तत्र च हेतु-विशेषः---**काल-** इति । सर्वत्र हेतुः---**कृष्णस्य** इत्य् एवम् ॥४७॥


______


**जीव-गोस्वामी (क्रम-सन्दर्भः) :** तद् एवं यदु-कुल-रूपम् अधिष्ठानं प्रशस्य श्री-कृष्ण-रूपम् अधिष्ठातारं प्रशंसति । **कृष्णस्य** स्वयं भगवत **एतत्** पूर्व-वर्णितं **क्षिति-भार-हरणं न चित्रम्** । विबुध-हृदय-विस्मयावहं न भवति । यतः परमाण्व्-आदि-द्विपरार्धान्त-रूपो यः **कालः**, स एव **चक्रं** चक्रवद् व्यवच्छेद्ये परिवर्त-गतित्वात् । तद् एव च **आयुधम्**---तद् एव चायुधं सर्व-संहार-साधनं यस्य, तस्य स्वतः सिद्धत्वात् तद्-अर्थोद्यमेनालम् इति भावः ।

तद् अतिचित्रता-बोधनाय तम् एव चित्र-विशेषणैर् विशिनष्टि । **यत्** यतस् तादृशोऽपि **यदुषु** लोक-कृपया **अजनि** जातः, य एव **स्वः-सरिद्**-आख्यं श्री-वामन-पाद-शौच-रूपं **तीर्थम् ऊनं चक्रे** । निज-चरण-रजः-सम्बन्धि-यमुनादिभिर् इति भावः ।

> गङ्गा शत-गुणा पुण्या माथुरे मम मण्डले । >
> यमुना विश्रुता देवि नात्र कार्या विचारणा ॥ इत्य्-आदि वाराहात्, >
> यत्-पाद-संश्रयाः सूत मुनयः प्रशमायनाः । >
> सद्यः पुनन्त्य् उपस्पृष्टाः स्वर्धुन्य्-आपोऽनुसेवया ॥ >
> को वा भगवतस् तस्य पुण्य-श्लोकेड्य-कर्मणः ।

शुद्धि-कामो न शृणुयाद् यशः कलि-मलापहम् ॥ \[भा।पु। १.१.१५-१६\]

इति श्री-शौनकस्य तत्-प्रश्न-करणाच् च ।

किं च, विभक्ति-विपरिणामात् यत् येन हेतुना **स्निग्धा** इव **विद्विषः** पूतनादयः । यद् वा, **विद्विषः स्निग्धाः** पितृ-भ्रात्र्-आदयोऽपि **स्वरूपं** सर्व-मूल-भूतं श्री-भगवन्तम् एव **ययुः,** सद्-वेषाद् इव पूतनापि सकुला त्वाम् एव देवापिता \[भा।पु। १०.१४.३५\] इत्य्-आदेः ।

**यद्** यत्र **श्री** रूपादि-सम्पत्तिर् **अजिता** अन्यास्पृष्टा **परा** सर्वोत्कृष्टा चेत्य् अर्थः । यथोक्तं---यन् मर्त्य-लीलौपयिकं \[भा।पु। ३.२.१२\] इत्य्-आदि । **यद्-अर्थे** यस्य दर्शनादि-रूपार्थे अन्येषां महा-काल-पुराधिपादीनाम् अपि यत्नः । यथोक्तं---द्विजात्मजा मे युवयोर् दिदृक्षुणा \[भा।पु। १०.८९.५९\] इत्य्-आदि ।

अत एव **यस्य** एव **नाम** अथ कार्त्स्न्येन सर्वतोऽपि सामस्त्येन तद्-अतिरिक्त-सर्व-परित्याजनादिना **अमङ्गल-घ्नं** तद्-उपलक्षणतया सर्व-मङ्गलत्वादातृ च, यथोक्तं ब्रह्माण्ड-पुराणे तन्-नामाष्टोत्तर-शत-प्रसङ्गे---

> सहस्र-नाम्नां पुण्यानां त्रिर्-आवृत्त्या तु यत् फलम् । >
> एकावृत्त्या तु कृष्णस्य नामैकं तत् प्रयच्छति ॥ इति ।

तत्रापि विशेषः---**श्रुतं** किम् उत **गदितम्** इत्य् अर्थः ।

किं च, **यत्-कृतो** येनैव दिष्टो **गोत्र-धर्मः** । गां पृथ्वीम् अपि त्रायते, स चासौ धर्मश् च, अपि चेत् सुदुराचार \[गीता ९.३०\] इत्य्-आदिकं हि श्री-गीताभ्यः ।\

______

यद् वा, **गोत्रस्य** श्री-गोवर्धनस्य **धर्मो** मख-रूपो येनैव **कृतः**, भक्त-वात्सल्यं दर्शयता इन्द्रम् अपि तुच्छीकृत्य प्रकाशितः

______

\
यद् वा, गास् त्रायन्ते इति **गोत्राः** श्री-गोपाः, तेषां **धर्मः** स्वभावः, असमोर्ध्व-प्रेमा येन यत्र वा कृत इति दिक् ॥४७॥


______


**जीव-गोस्वामी (बृहत्-क्रम-सन्दर्भः) :** जगद्-गुरुत्वं प्रपञ्चयति---**तीर्थं चक्र** इत्य्-आदि । हे **नृप** ! **यदुषु** यादव-मध्ये श्री-कृष्ण-लीला-रूपं **तीर्थं यद् अजनि** जातं, तत् **स्वः-सरित्** । तद् एव यत् **पाद-शौचं** पादोदकम् **ऊनं चक्रे** । अस्य श्रवण-मात्रेणैव सद्य एव निःश्रेयसावाप्तेः । गङ्गायास् तद्-दर्शन-स्पर्शनावगाहनैर् एव तत्रापि चिरेणैव, तथोक्तं---स्वर्धुन्य्-आपोऽनुसेवया \[भा।पु। १.१.१५\] इति । किं च, श्री-**कृष्णस्य विद्विट्-स्निग्धाः** विद्विषश् च स्निग्धाश् च **स्वरूपं ययुः** । विद्विषः स्वरूपं मोक्षं, स्निग्धाः स्वेषां पार्षदानां रूपं यस्य । **श्रीर्** विभूतिः । **अजित-परा** अजिता अन्यैर् अनभिभूताः, अत एव **परा** उत्कृष्टा, पश्चात् कर्म-धारयः । **यद्-अर्थे** यस्याः श्रियोऽर्थे **अन्येषां** भावात्मदीनां **यत्नः** । अथवा, **श्रीर्** महा-लक्ष्मीः **अजिता** सती अबाधिता सती **परा** परायणा यस्य । **यत्** यस्य **नाम अमङ्गलघ्नं** संसार-बन्ध-हरं **श्रुतं** वा **गदितं** वेत्य् अर्थः । **यत्** येन **गोत्र-धर्मः कृतः**, गां पृथिवीं त्रायतीति गोत्रः, स चासौ धर्मश् चेति । तथा एतत् **क्षिति-भर-हरणं** श्री-**कृष्णस्य** न चित्रम् । कुतः ? इत्य् आह---**काल-चक्रायुधस्य** । काल-चक्रं सुदर्शनम् एवास्त्रं यस्य ॥४७॥


______


**विश्वनाथ-चक्रवर्ती (सारार्थ-दर्शिणी) :** श्री-कृष्ण-लीला-रत्नाकरं श्री-दशम-स्कन्धम् उपसंहरन् श्री-कृष्णस्यान्यावतार-वैलक्षण्य-पञ्चकम् आह---**तीर्थम्** इति । **यत्** यदुषु **अजनि** जातं **तीर्थं** कृष्ण-कीर्तन-रूपं, तत् कर्तुं **स्वः-सरिद्**-रूपं **पाद-शौचं तीर्थम् ऊनं चक्रे** । इतः पूर्वं गङ्गैव सर्व-तीर्थाधिका आसीत्, अतः परं तु कृष्ण-कीर्तिर् एव । ततोऽप्य् अधिका अभूद् इति भावः । इदम् एकं चित्रम् ।

तथा **यत्** यस्य **विद्विषः** कंसादयः, **स्निग्धा** गोप्य्-आदयश् च **स्वरूपं** क्रमेण सायुज्यं **प्रापुः** । तदीय-श्री-विग्रहश् च सम्भोक्तुं प्रापुः । इदं द्वितीयं चित्रम् ।

**यद्-अर्थे** यस्याः कृपा-लव-प्राप्त्य्-अर्थम् **अन्येषां** ब्रह्मादीनां परिचारकाणां **यत्नः** । सा **श्रीर्** अजित-जयाभावस् तत्-**परा** एव अभूत् । बहु-तपोभिर् अपि व्रज-स्त्री-श्रेणिर् इव यत्, यं जेतुं वशीकृत्य रासादिभिः रमयितुं न शशाकेत्य् अर्थः । इदं तृतीयं चित्रम्

______


**यत्** यस्य **नाम** कृष्णेति द्व्य्-अक्षरं नारायणादि-निखिल-तद्-अंश-नामोत्कृष्टम् **अमङ्गलम्** अविद्या-पर्यन्तं **हन्तीति**, तत् **श्रुतं** अविशेषेण सर्व-साधन-फलोत्कर्षेण मथ्नातीति स्वीय-एसर्वोत्कर्षेण सर्व-साधन-फलोत्कर्षेण मथ्नातीति स्वीय-सर्वोत्कर्षेण विलोडयति, **श्रुतम् अथ गदितं** यस्य तत् नारायणादि-निखिल-तद्-अंश-नामोत्कृष्टाम् इत्य् अर्थः ।

> सहस्र-नाम्नां पुण्यानां त्रिर्-आवृत्त्या तु यत् फलम् । >
> एकावृत्त्या तु कृष्णस्य नामैकं तत् प्रयच्छति ॥ इति > ब्रह्माण्ड-पुराणोक्तम् ।

इदं चतुर्थं चित्रम् ।

गां सर्वाम् अपि पृथ्वीं त्रायते चतुर्भिर् एव पादैर् अन्तरं सर्वत्रैवाभिद्रुत्य वा पालयतीति स चासौ **धर्मश्** चेति, स तादृशो **येनैव कृतः** द्वापरान्ते त्रिपाद-हीनोऽपि **धर्मो** येन चतुष्पाद् एव **कृत** इत्य् अर्थः । चतुर्भिर् वर्तसे येन पादैर् लोक-सुखावहैः \[भा।पु। १.१६.२७\] इति पृथिव्य्-उक्तेः । इदं पञ्चमं चित्रं विस्मयावहं वैलक्षण्यं तस्य **कृष्णस्य** । तत् **क्षिति-भर-हरणं** तु **न चित्रं,** येनैव लोका विस्मिता भवन्तीति भावः ॥४७॥


______


**॥ १०.९०.४८ ॥**

**जयति जन-निवासो देवकी-जन्म-वादो**

**यदु-वर-परिषत् स्वैर् दोर्भिर् अस्यन्न् अधर्मम् ।**

**स्थिर-चर-वृजिन-घ्नः सु-स्मित- श्री-मुखेन**

**व्रज-पुर-वनितानां वर्धयन् काम-देवम् ॥**

**श्रीधर-स्वामी (भावार्थ-दीपिका) :** यत एवं-भूतः श्री-कृष्णस् ततः स एव सर्वोत्तम इत्य् आह---जयतीति । **जनानां** जीवानां यो **निवास** आश्रयः, तेषु वा निवसत्य् अन्तर्यामितया तथा स कृष्णो **जयति** । **देवक्यां जन्मेति वाद**-मात्रं यस्य सः । वस्तुतोऽजन्मा । **यदु-वराः परिषत्** सभा सेवक-रूपा यस्य । इच्छा-मात्रेण निरसन-समर्थोऽपि क्रीडार्थं **दोर्भिर् अधर्मम् अस्यन्** क्षिपन् । **स्थिर-चर-वृजिन-घ्नो**ऽधिकारि-विशेषानपेक्षम् एव वृन्दावन-गत-तरु-तृण-लतादीनां संसार-दुःख-हन्ता । तथा विलास-वैदग्ध्यानपेक्षं **व्रज-वनितानां पुर-वनितानां** च **सु-स्मितेन** शोभन-हास्य-युतेन **श्रीमता मुखेनैव काम-देवं वर्धयन्** । कामश् चासौ दीव्यति विजिगीषति संसारम् इति देवस् तम् । भोग-द्वारा मोक्ष-प्रदम् इत्य् अर्थः ॥४८॥


______


**वंशीधरः (भावार्थ-दीपिका-प्रकाशः) :** *एवं-भूतः* तीर्थं चक्रे \[भा।पु। १०.९०.४७\] इत्य्-आदि-पद्य-प्रतिपादित-वैभवैक-देशो यतस् ततो हेतोः, स एव *श्री-कृष्ण* एव आश्रयोऽधिष्ठानम् । अधिष्ठानत्वं तु पृथिव्य्-आदेर् अप्य् अस्तीत्य् अत आह---*तेषु जीवेषु* । *वाद-मात्रं* न वस्तुतः, न जायते म्रियते वा \[गीता २.२०\] इति स्मृतेः । यद्यपि वृक्षादि-योनिमतः संसृति-निवृत्ताव् अधिकारो नास्ति, तथापि परम-दयालोः श्री-कृष्णस्य न तद्-अपेक्षेत्य् आह---*अधिकारि-विशेषेति* । तथैव *विलासे वैदग्ध्यं* दाक्षिण्यं नापेक्षते यत्र तत् तथेति । *इत्य् अर्थ* इति---*वर्धयन्न्* अतीवोद्दीपयन्न् इति । तथा च तासाम् अतीव *भोगान्* सम्पादयंस् तेषु च विरक्ति-द्वारा मोक्षं सम्पादयामास ।

> विरज्येत तथा चित्तं कामानाम् अतिसेवया । \[भा।पु। ७.११.३४\] >
> पुंसोऽयं संसृतेर् हेतुर् असन्तोषोऽर्थ-कामयोः । \[भा।पु। ८.१९.२५\] >
> न ह्य् अङ्गाजात-निर्वेदो देह-बन्धं जिहासति ॥ \[भा।पु। ११.८.२९\] > इत्य्-आद्य्-उक्तेर् इति भावः ॥४८॥


______


**श्रीनाथ-चक्रवर्ती (चैतन्य-मत-मञ्जुषा) :** अतः श्री-कृष्णो नाम पदार्थः सर्वोत्कृष्ट एवेत्य् आह---जयतीत्य्-आदि । **जना** जन-मनांसि, तेषां **निवास** आश्रयः । अथवा, जननी यशोदा तस्यां तद्-अङ्के वासो यस्य । **देवक्यां** जन्मेति **वादः** प्रसिद्धि-मात्रं यस्य, वस्तुतस् तु अज एव न कस्यापि गर्भोद्भवः । **यदु-वरा** एव **परिषत्** सभा यस्य । यद् वा, यदुभ्यो वरास् तेभ्योऽपि श्रेष्ठा गोपाल-बालाः, त एव परिषद् यस्य । **स्वैर् दोर्भिर्** इति बाहु-चरणं चतुर्-भुजत्व-परम् । **व्रज-पुर-वनितानां** व्रज-वनितानां पुर-वनितानां च **काम-देवं वर्धयन् जयति** सर्वोत्कर्षेण वर्तते

______


यद् वा, कामोऽभिलाषः, स एव देवः सर्व-विजिगीषा-शालित्वात् । अतो वर्तमानो शतृ-प्रत्ययात् पुर-व्रजयोर् वनितानाम् एव युगपद् एवाभिलाष-पूरकत्वेन श्री-वृन्दावन-लक्षणा-द्वारका-लीलयोर् अपि वर्तमानता । तथा च नित्यत्वं लीलयोः स्वस्य च व्यापकत्वम् उपपन्नम् ॥४८॥


______


**सनातन-गोस्वामी (बृहद्-वैष्णव-तोषणी)**[^१६]**:** एवं श्री-परीक्षिन् महाराजः सामान्य-विशेषाभ्यां सर्वेषां गोकुल-वासिनां माहात्म्यं गीत्वा तत्-तत्-पर्यवानाशयः श्री-भगवन्-माहात्म्यम् अन्ते मङ्गलाचरणत्वेन गायन् निज-गुरु-श्री-शुक-देववद् एवोपसंहरति । भगवान् श्री-शुकदेवो हि श्री-दशम-स्कन्धोक्तं श्री-कृष्ण-चरितामृत-महा-सागरं लावणार्णवम् अगस्त्य इव गण्डूषीकृत्य पातुम् इच्छन्न् एकेनैव श्लोकेन विचित्र-ग्रन्थ-कर्त्र्-उक्ता निखिला एव तदीया लीलाः समासात् प्रस्तुतोपसंहारत्वेन शेषे जगाद---जयतीति ।

[^१६]: करलिपिषु तथा मुद्रित-ग्रन्थेष्व् अपि
    अष्टचत्वारिंशत्तम-श्लोकस्य टीकाया असद्भावात् पाठक-सुधियां
    पाठ-सौकर्याय
    श्रील-सनातन-गोस्वामि-प्रभुपाद-कृत-श्री-बृहद्-भागवतामृत-ग्रन्थात्
    श्लोकस्यास्य समुद्धृता सन्निविष्टा चेति ज्ञेयम्।


पूर्व-श्लोकस्थ-कृष्णस्येति-पदस्य विभक्ति-विपरिणामेन कृष्ण इति सम्बध्यते, प्रकरण-बलाद् वा स्वयम् एवान्वेति । कृष्णो **जयति**, सर्वोत्कर्षेण वर्तते । उत्कर्षम् एव पूर्वोद्दिष्ट-स्तुति-क्रम-रीत्या यथोत्तरम् आधिक्येन वर्णयति---**जन-निवास** इत्य्-आदि-विशेषणैः षड्भिः । **जनानां** जीवानां **निवास** आश्रय आधार इति । तथा जनेष्व् अन्तर्यामितया निवसतीति, तथा जनेषु स्व-भक्तेषु नितराम् अन्तः साक्षाद् इव बहिश् च प्रकटतया नानावतार-रूपेण वासो यस्येति पर-ब्रह्मत्वं परमात्मत्वं सर्वेश्वरत्वं सर्वावतार-बीजत्वं चोक्तम् । तत्-तन्-निजैश्वर्यातिशय-चरम-काष्ठा-साक्षात्-प्रकटनाय च **देवक्यां जन्म-वादश्** च तादृश-स्व-जन्म-कारण-गोकुल-नयनादि-सम्बन्धि-वचनं यस्य पितृ-मातृ-प्रतिस्तुतिः, तथा स्व-जन्म-कारण-पूर्व-वृत्त-कथनेन वरद-राट्त्वादि-परम-कारुण्य-महिमा गोकुल-नयनोपदेशेन च परम-प्रेम-सम्पद्-विस्तारण-परता सूचिता ।

पारमैश्वर्य-चरम-काष्ठा-रूपताम् एव प्रपञ्च्य दर्शयति---**यदु-वरा परिषत्** सभा सेवक-रूपा यस्येति श्री-यादवेन्द्रत्वेन यदु-कुल-द्वेष्टृ-कंस-जरासन्ध-दुष्ट-वधेन स्वीयानां दुःख-हानि-सुख-प्राप्ति-कारितया परम-कारुण्यम् ।

यद् वा, यदु-वरस्य यदु-राजस्योग्रसेनस्य परिषत् सुधर्माख्या देव-सभा । उपलक्षणम् एतत् । पारिजातादयोऽपि देव-भोग्याः पदार्थाः यस्माद् इति सर्व-देवता-जय-प्रस्तावेन पारमैश्वर्य-महिमा । तथा स्व-स्वीय-द्वेष्टृ-कंस-पितुर् उग्रसेनस्य राज्य-सभा-दानादिना परम-कारुण्य-महिमा सूचितः ।

इच्छा-मात्रेणाशेषाधर्म-तद्-धेतु-निरसन-समर्थोऽपि निज-भक्त-जन-विनोद-क्रीडार्थं **स्वैर्** असाधारणैः सुवृत्तत्व-पृथुत्वायत्तत्वादि-शुभ-लक्षण-परमोत्तमाङ्गदालङ्कार-सुदर्शनाद्य्-आयुध-वर-सुन्दरतरैश् चतुर्भिर् **दोर्भिर्** धर्म-प्रतिपक्षासुरादि-मारणेनाधर्मं निरस्यन् विनाशयन् । श्री-हरिवंशोक्त-बाण-युद्ध इव युद्धादि-समये केषांचिन् निज-भक्तानां हर्षाय लीलया श्री-भुज-चतुष्टय-प्रकटनाभिप्रायेण दोर्भिर् इत्य् उक्तम् ।

यद् वा, स्वैः स्वीयैः पाण्डवैर् दोर्भिर् इव दोर्भिः सहाय-करत्वेन स्व-बाहुज-क्षत्रियत्वेन वा पाप-हेतु-दुष्ट-जन-घातनेन्**आधर्मम्** एव **निरस्यन्** । यद्यपि जरासन्धादीनां दुष्ट-राजन्यानां वधे स्वयम् एवेच्छा-मात्रेण समर्थः, तथापि भक्त-वात्सल्येन स्व-यशोऽपि तेष्व् अर्पयितुं तथा कुर्वन्न् इति परम-भक्त-वात्सल्यम् ।

एवं श्री-मधुपुरी-द्वार्वत्योः कृत्यं क्रीडां गोकुल-क्रीडातः पश्चाद्-भाविनीम् अपि स्तुति-क्रम-निर्वाहेणोत्तरत्र पूर्वोत्कर्ष-वर्णनार्थं प्रथमम् एव वर्णयित्वा तम् एव परमोत्कर्षं निज-भक्ति-प्रेम-भर-विस्तारण-मयं गोकुल-क्रीडा-रूपं दर्शयति---स्थिरेत्य् उत्तरार्धेन ।

तत्रादौ सर्वत्रैव प्रेम-भक्ति-प्रदानादि-परमौदार्यम् आह---**स्थिराणां** वृन्दावनादि-वर्तिनां तरु-गुल्म-लतादीनां **चराणां** च कीतादीनाम् अधिकारानपेक्षयैव **वृजिनं** संसार-दुःखं निज-प्रेम-भक्ति-प्रदानेन **हन्तीति** तथा सः ।

यद् वा, मुमुक्षूणां स्वर्गादि-सुखवद् भक्तानां मोक्ष-सुखम् अपि विघ्नतया दुःख एव पर्यवस्यति, तद्-आदिकम् अखिलम् एव **वृजिनं** दुःखं सहज-भक्तिमतां वृन्दावनादि-व्रज-वासिनां **चराचराणां** प्रेम-भक्ति-विस्तारणेनायत्नाद् एव हन्तीति । यद्यपि तदानीं सर्वत्र निज-प्रेम-भक्ति-विस्तारणेन त्रिलोकी-स्थितानाम् एव चराचराणां पाकार्थ-प्रज्वलिताग्नेस् तमः-शीतादि-निरसनवद् भक्तेर् अवान्तर-फलत्वेन संसार-दुःखं, स्व-भक्ति-पराणां च विचित्र-महा-सिद्धिवद् उपस्थितं मोक्षम् अपि प्रेम-सम्पद्-अन्तरायतया निराकृतवान्, तथापि गो-पालनादि-लीलया विशेषतो वृन्दावनादि-व्रज-भूर्-वर्तिनाम् इति गोकुल-क्रीडा-मध्ये विशेषणम् इदं निर्दिष्टम् ।

इदाणीं तत्रैव परमाद्भुत-सौन्दर्य-माधुर्य-वैदग्ध्यादि-प्रकटनेन परमान्त्य-सीमा-प्राप्तं महिमा-विशेषं वर्णयति---**सुस्मित-** इति । **व्रज** एव पूर्ववत् **पुरं** विचित्र-विलास-वैदग्ध्यातिशयाकरत्वात् । तस्य निजानां **वनितानां** गोपीनां **सुस्मितेन** वेण्व्-आदि-श्री-युक्तेन **श्री-मुखेन** एव । **काम-देवं**, कामश् चासौ दिव्यति विजिगीषति संसारम् इति मोक्षादेर् अप्य् उपरि द्योतत इति वा देवश् च, तं **वर्धयन्** अत्यन्तम् उत्पादयन् ।

अयम् अर्थः---यः **कामः** सर्वार्थ-घातकत्वेन प्रसिद्धः, स एव गोपीनां संसारं ध्वंसयति, श्री-कृष्ण-चरणारविन्द-वशीकरणेन च मुक्तेर् भक्तेर् अपि फल-रूपोऽभूत् । तं च प्रतिक्षण-नूतनत्वेन परमां काष्ठां प्रापयन्न् इति ।

यद् वा, नाना-विध-कामेषु मध्ये श्री-भगवद्-विषयकः **कामः** परम-प्रेम-परिणति-स्वरूपतयात्यन्त-श्रैष्ठ्याद् **देवः,** तम् ।

यद् वा, दिव्यतेः क्रीडार्थकस्य प्रयोगाद् देवनं **देवः** क्रीडा, तदा च **श्री-मुखेन** इति विशेषणे तृतीया, तेन विशिष्ट-निज-सौन्दर्य-मङ्गलादि-भरं प्रकटयन् संस् तासां **काम**-क्रीडां सम्भोगादि-लक्षणां **विस्तारयन्** इत्य् अर्थः ।

सा हि तासां श्री-नन्द-किशोरेण निज-श्री-मुखारविन्दादि-शोभा-शक्त्या निज-सुख-विशेषार्थं सम्पाद्यमाना तुच्छीकृत-चतुर्-वर्गिकाया भक्तेः फल-रूपायाः परम-प्रेम-सम्पदश् च परम-काष्ठायाः परिणतिर् इति । अतस् तद्-धेतुत्वेनात्रैव **सुस्मित-श्रीमुखेन** इति सौन्दर्य-माधुर्य-वैदग्ध्यादि-परम-महिमापि श्री-भगवतोऽखिल-पारमैश्वर्यातिशय-प्रकटन-रूपो निर्दिष्टः ।

**जयति जन-निवासो देवकी-जन्म-वादो**

**यदु-वर-परिषत् स्वैर् दोर्भिर् अस्यन्न् अधर्मम् ।**

**स्थिर-चर-वृजिन-घ्नः सुस्मित-श्री-मुखेन**

**व्रज-पुर-वनितानां वर्धयन् काम-देवम्**

**वर्धयन्न्** इत्य्-आदि वर्तमान-निर्देशेन च विक्रीडयाञ्चति \[भा।पु। १०.४४.१३\][^१७] इत्य्-आदिर् उत्तरत्र तत्र सदैव भगवतः प्राकट्येन तत्-तल्-लीला बोध्यते । अत्र च मथुरा भगवान् यत्र नित्यं सन्निहितो हरिः \[भा।पु। १०.१.२८\] इत्य्-आदि-वचन-जातं तदैकान्त-भक्तानुभवश् च प्रमाणम् ।

[^१७]: पुण्या बत व्रज-भुवो यद् अयं नृ-लिङ्ग-

    गूढः पुराण-पुरुषो वन-चित्र-माल्यः ।

    गाः पालयन् सह-बलः क्वणयंश् च वेणुं

    विक्रीडयाञ्चति गिरित्र-रमार्चिताङ्घ्रिः ॥


यदि च **पुर**-शब्देन श्री-मथुरादिकम् अभिधीयते, तदा **व्रज-वनितानां पुर-वनितानां** च **कामदेवं वर्धयन्न्** इति मथुरा-पुर्यादि-गमनेन गोपीनाम् एवान्त्य-विरह-दुःख-भरस्य सूचनम् । तेन च तासाम् एव परम-प्रेम-चरम-काष्ठा-सम्पादनं, तद्-अभिप्रायेण च गोकुल-क्रीडायाम् एव तद्-वर्णनम् एव पर्यवसायितव्यम् । अन्यत् समानम् ।

एतच् चोक्तं भवति---यः सर्व-जीवेषु परमात्मतया चित्ते वसति, स देवक्यां पुत्रत्वेन जठरे स्थितः । तत्र च केवलं तेष्व् अन्तर्यामितया **निवास** एव, अनया च सह सम्भाषणादिकम् अपि । किं च, यस्य **यदु-वरा** यादव-कुल-श्रेष्ठा महा-वीर-वराः सेवक-रूपाः, त एव हि सर्वाधर्म-तद्-धेतु-जात-निरसने समर्था इत्य् अर्थः । तथापि **स्वैः** स्वकीयैर् **दोर्भिर्** एव **अधर्मं निरस्यति**, तद्-धेतु-दुष्ट-राजन्यादिकं हन्ति । किं च, यः किल **स्थिर-चराणां** सर्वेषाम् अपि **वृजिनं** पापं **हन्ति,** स पर-स्त्रीणां गोप्य्-आदीनां जारत्वेन **काम**-विशेषं **वर्धयति**, परम-वृजिनं विस्तारयतीत्य् अर्थः । न च तास् तत्रापराध्यन्तीत्य् आह---**सुस्मितेन** निज-श्री-मुखेनैवेति । एवं विरोधोक्त्या पूर्वोक्तानुसारेण परम-भक्त-वात्सल्यादि-युक्त्या महोत्कर्ष-भर एव सिध्यतीति दिक् ॥४८॥


______


**जीव-गोस्वामी (लघु-वैष्णव-तोषणी) :** एवं तस्य सर्वोत्कृष्टत्वं श्रुत्वा सुखं प्राप्नुवतोऽपि श्रोतॄंस् तद्-अवस्थत्वम् अतीतम् इवाशङ्क्य म्लायतः स्वानुभावेन सान्त्वयन्न् आह---**जयति** इति ।

**देवक्यां जन्म** जनन-लीलानुकरणेन प्रादुर्भावो **वादस्** तत्त्व-बुभुत्सुतया न तु छल-जात्य्-आदि-रूपा यस्य । यद् वा, **देवक्यां जन्मनो वादः** ख्यातिः, नन्दस् त्व् आत्मज उत्पन्न \[भा।पु। १०.५.१\] इत्य् अत्र व्याख्यात-रीत्या तु श्री-यशोदायाम् अपि तर्क्यं जन्म यस्येत्य् अर्थः ।

स प्रसिद्धः श्री-कृष्णो **जयति** । सर्व-देव-स्वरूप-रूप-गुण-लीला-परिकर-स्थान-गतेन सर्वोत्कर्षेण विराजते । अत्र च लोड्-अर्थत्वं न सम्भवति । सदोत्कृष्टता-पराकाष्ठा-महिष्ठे श्री-भगवति तद्-विज्ञानां तादृशानाम् आशीर्वादायोगात् । यदि वा तद्-योगः कथञ्चित् कल्प्यः, तथाप्य् आशीर्वाद-विषयस्य स-विशेषणस्य तस्य तद् अपि तथैवावस्थिति-प्राप्तेर् विवक्षितार्थ एव लभ्येत । \"धार्मिक-सभ्यादि-सम्पन्नो विष्णु-मित्रो वर्धताम्\" इतिवत् ।

अथ कथं-भूतः सन् जयति ? इत्य् अपेक्षायां विशेषणानि वदन् परिकर-विशिष्टतयाह---तेन च तादृश-तन्-नित्य-जये विद्वत्-प्रत्यक्ष-लक्षणं प्रमाणम् अप्य् आह---**जनेषु** सालोक्य- \[भा।पु। ३.२९.१३\][^१८] इत्य्-आदि-पद्ये **जना** इतिवत् तदीयेष्व् अन्तरङ्गेषु श्री-यादव-गोपादिषु साक्षान् **निवासो**ऽन्येषु च तत्-स्फूर्ति-रूपो यस्य सः ।\

______

तत्र चान्यार्थतां परिहरंस् तस्मिन् जये विवृत्यैव तैर् जनैः विशिष्टताम् आह---**यदु-वर-** इत्य्-आदिना । तत्रान्तराङ्गैर् विशिनष्टि---**यदु-वराः** क्षत्रिया गोपाश् च । **परिषत्** सभा-रूपा यस्य सः । बहिरङ्गैश् च विशिनष्टि---**स्वे** भक्त-जना एव **दोषो** भुजा इव भुजाः, **तैर् अधर्मम्** एतादृशार्थं नास्तिक्यादिकं जगति च **आस्यन्** दूरीकुर्वन्, अतस् तत्-तत्-सम्बन्धेन **स्थिर-चराणाम्** अन्तरङ्गाणां स्व-वियोग-दुःख-हन्ता बहिरङ्गाणां संसार-हन्तापि सन्

______

\
अथ तत्रापि परमान्तरङ्गैर् विशिनष्टि---**सुस्मितेन** इति । शोभनं स्मितं तद्-उपलक्षित-प्रसाद-विलासादिकं यत्र, तेन स्वभावत एव **श्री**-युक्तेन च **मुखेनैव** प्राधान्यतः प्रथमोक्तानां **व्रज-वनितानां** तद्-अनन्तराणां **पुर-वनितानां** जनितात्यर्थानुरागाणां तासां योषितां यः **कामः**, स एव दीव्यति परम-प्रेम-रूपत्वात् सर्वतोऽपि विराजतीति **देवः**, तं **वर्धयन्** सदैवोद्दीपयन् इति स्वरूप-गुण-लीला-स्थान-विशिष्टतापि दर्शिता ।

[^१८]: सालोक्य-सार्ष्टि-सामीप्य- सारूप्यैकत्वम् अप्य् उत ।

    दीयमानं न गृह्णन्ति विना मत्-सेवनं जनाः ॥


तद् एवं सर्वस्यापि विशेषणस्य विधेयेन जयत्य्-अर्थेनानुगतत्वात् तादृशोऽसौ स्वयम् एव तादृशैः परिकरैः सह तादृश-विलासादि-विशिष्टो व्रजे पुर-द्वये च सदा सर्वोत्कर्षेण विराजत एवेति स्थितम् । युक्तम् एव च तत् स्वयं भगवत्त्वात् । आगन्तुक-तादृशत्वे स्वयं भगवत्त्व-हानेः । तस्माद् अविचारेणैवास्य कानिचिद् वचनानि प्रतिकूलायन्ते । वस्तुतस् तु अनुकूलान्य् एव तत्र दशम-स्कन्धस्य तत्र तत्र व्याख्यातान्य् एव ।

तत्-स्वरूप-नित्यत्वे प्रथम-स्कन्धस्य ययाहरद् भारम् \[भा।पु। १.१५.३४\][^१९] इत्य्-आदि-द्वयं तु यथा तनु-रूप-कलेवर-शब्दा भाव-वाचिन एव । यथा तृतीय-स्कन्धे विसर्ग-प्रसङ्गे ब्रह्मणि तत्-पर्याय-शब्दस्य एवार्थः स्वीकृतः अनुपपत्तेः । तत्र यदि सा तर्हि कथं स्वयं भगवति न स्यात् ? स च भावोऽत्र भू-भार-जिहीर्षा-लक्षणः माया-कार्य-सम्बन्धित्वात् तद्-आभास एव च ततः साम्ये कण्टक-दृष्टान्तत्वं सुसङ्गतम् एव । नट-दृष्टान्तत्वं च श्रव्य-रूपकाभिर् नेतुर् नटस्य स्वरूप-वेषाभ्याम् एव स्थितस्य तत्-तद्-भावाभास-स्वीकार-परित्याग-मात्राभ्याम् इति । एवम् अन्यत्राप्य् आकृति-देह-शब्दौ व्याख्येयौ ।

[^१९]: ययाहरद् भुवो भारं तां तनुं विजहाव् अजः ।

    कण्टकं कण्टकेनेव द्वयं चापीशितुः समम् ॥

    यथा मत्स्यादि-रूपाणि धत्ते जह्याद् यथा नटः ।

    भू-भारः क्षपितो येन जहौ तच् च कलेवरम् ॥


अथवा त्याग-स्वीकारौ नामान्तर्-धापनाविर्भावने एव, यथा श्री-मध्वाचार्य-धृतं तन्त्र-भागवत-वचनं पूर्वम् उदाहृतम्---

> अहेयम् अनुपादेयं तद्-रूपं नित्यम् अव्ययम् । >
> स एवापेक्ष्य-रूपाणां व्यक्तिम् एव जनार्दनः ॥ >
> अगृह्णाद् व्यसृजच् चेति कृष्ण-रामादिकां तनुम् । >
> पठ्यते भगवान् ईशो मूढ-बुद्धि-व्यपेक्षया ॥ इति ।

एवं प्रथमस्य द्वादशे विधूय[^२०] \[भा।पु। १.१२.११\] इत्य्-आदि पद्ये स्वामिभिर् अप्य् उक्तं यत्र दृष्टस् तत्रैवान्तर्हितः, न त्व् अन्यत्र गतः । यतो विभुः सर्वत इति । अत एव तृतीये---

[^२०]: विधूय तद् अमेयात्मा भगवान् धर्म-गुब् विभुः ।

    मिषतो दश-मासस्य तत्रैवान्तर्दधे हरिः ॥


> प्रदर्श्यातप्त-तपसाम् अवितृप्त-दृशां नृणाम् । >
> आदायान्तरधाद् यस् तु स्व-बिम्बं लोक-लोचनम् ॥ \[भा।पु। ३.२.११\] > इति ।

अत्रापि लोक-लोचन-रूपं स्व-बिम्बं निज-मूर्तिं प्रदर्श्य पुनर् आदायैव चान्तरदधात् । न तु त्यक्त्वेत्य् उक्तम् । यथा मत्स्यादि-रूपाणीत्य् अनन्तरम् अपि तथोक्तम्---

> यदा मुकुन्दो भगवान् इमां महीम् >
> जहौ स्व-तन्वा श्रवणीय-सत्-कथः । >
> तदाहर् एवाप्रतिबुद्ध-चेतसाम् >
> अभद्र-हेतुः कलिर् अन्ववर्तत ॥ \[भा।पु। १.१५.३६\] इति ।

त्यागोऽत्र स्व-तनु-करणक इति सर्वान्ते तल्-लोक-भगनं च सर्वांशम् आकृष्यावतीर्णस्य तस्य तत्-तद्-अंशेनैव तथैकादश-स्कन्धस्य लोकाभिरामाम्[^२१] \[भा।पु। ११.३१.६\] इत्य्-आदिकं स-युक्तिकं टीका-कृद्भिर् एव व्याख्यातम् ।

[^२१]: लोकाभिरामां स्व-तनुं धारणा-ध्यान-मङ्गलम् ।

    योग-धारणयाग्नेय्यादग्ध्वा धामाविशत् स्वकम् ॥


अथात्रानुकूल-वचनानि तत्र सर्वावतार-गतानि । यथा नृसिंह-पुराणे---युगे युगे विष्णुर् अनादि-मूर्तिम् आस्थाय शिष्टं परिपाति दुष्टहा इति । अत एव तत्-तद्-आराधनं शास्त्रं च मिथ्या न स्यात् । तत एव च जलेषु मां रक्षतु मत्स्य-मूर्तिः \[भा।पु। ६.८.१३\] इत्य्-आदि श्री-नारायण-वर्मादौ । तथा नित्यत्व एव शालग्राम-शिलादिषु नरसिंहत्वादि-भेदः सङ्गच्छते । तत्-तत्-सान्निध्याद् एव हि तत्-तद्-भेदः ।

श्रूयते चैवं नवस्व् अपि वर्षेषु साक्षात्-तत्-तद्-उपासनादि यथोक्तं---नवस्व् अपि वर्षेषु भगवान् नारायणो महा-पुरुषः पुरुषाणां तद्-अनुग्रहायात्म-तत्त्व-व्यूहेनात्मनाद्यापि सन्निधीयते \[भा।पु। ५.१७.१४\] इति ।

श्री-प्रद्युम्नादीनां नति-विलासादिकं च तत्र तत्र वर्णितम् । तत्र श्री-प्रद्युम्नस्य तावद् दृश्यते---

> अतीव सुललित-गति-विलास-विलसित-रुचिर-हास-लेशावलोक-लीलया > किञ्चिद्-उत्तम्भित-सुन्दर-भ्रू-मण्डल-सुभग-वदनारविन्द-श्रिया > रमां रमयन्न् \[भा।पु। ५.१८.१६\] इत्य्-आदि च ।

अत एवोक्तं तत्र तत्र सङ्कर्षण-संज्ञाम् आत्म-समाधि-रूपेण सन्निधाप्य \[भा।पु। ५.१७.१६\] इति । ब्राह्म-पाद्मोत्तर-खण्डादौ श्रीमत्स्यादीनां वैकुण्ठे पृथक् पृथक् लोकाश् च श्रूयन्ते । तथा मध्व-भाष्य-प्रमाणिता श्रुतिश् च---

> वासुदेवः सङ्कर्षणः प्रद्युम्नोऽनिरुद्धोऽहं, मत्स्यः कूर्मो वराहो > नृसिंहो वामनो रामो रामो रामः कृष्णो बुद्धः कल्किर् अहं, शतधाहं > सहस्रधाहम् अमितोऽहम् अनन्तोऽहम् । नैवैते जायन्ते नैतेषाम् > अनुज्ञान-बन्धो, न मुक्तिः । सर्व एव ह्य् एते पूर्णा अजरा अमृताः > परमाः परमानन्दाः इति ।

अथ विशेषतः श्री-कृष्ण-गतानि यथा तत्रैकादशान्ते धारणा-ध्यान-मङ्गलम् \[भा।पु। ११.३१.६\] इत्य् अत्र च श्री-स्वामिभिर् व्याख्यातम्---धारणाया ध्यानस्य च मङ्गलं शोभनं विषयम्, इतरथा तयोर् निर्विषयत्वम् । दृश्यते चाद्याप्य् उपासकानां साक्षात्कारस् तत्-फल-प्राप्तिश् चेति ।

तथा च त्रैलोक्य-संमोहन-तन्त्रे श्रीमद्-अष्टादशाक्षर-प्रसङ्गे---

> अहर्-निशं जपेद् यस् तु मन्त्री नियत-मानसः । >
> स पश्यति न सन्देहो गोप-वेश-धरं हरिम् ॥ इति ।

एवं गौतमीये च सदाचार-प्रसङ्गे---

> अहर्-निशं जपेन् मन्त्रं मन्त्री नियत-मानसः । >
> स पश्यति न सन्देहो गोप-वेश-धरं हरिम् ॥ इति ।

वृन्दावने वसेद् धीमान् यावत् कृष्णस्य दर्शनम् इति च । तथा च श्री-कृष्ण-सहस्र-नाम-प्रारम्भे---

> तस्य हृष्टाशयः स्तुत्या विष्णुर् गोपाङ्गनावृतः । >
> तापिञ्छ-श्यामलं रूपं पिञ्छोत्तंसम् अदर्शयत् ॥ \[वि।ध।उ।\] इति > ।

अग्रे च तद्-वाक्यम्---

> माम् अवेहि महाभाग कृष्णं कृत्य-विदां वर । >
> पुरस्कृतोऽस्मि त्वद्-भक्त्या पूर्णाः सन्तु मनोरथाः ॥ इति ।

तथा पाद्मे निर्माण-खण्डे---पश्य त्वं दर्शयिष्यामि स्वरूपं वेद-गोपितम् इति श्री-भगवद्-वाक्यानन्तरं ब्रह्म-वाक्यम्---

> ततोऽपश्यम् अहं भूप बालं कालाम्बुद-प्रभम् । >
> गोप-कन्यावृतं गोपं हसन्तं गोप-बालकैः ॥ >
> कदम्ब-मूल आसीनं पीत-वाससम् अद्भुतम् । >
> वनं वृन्दावनं नाम नव-पल्लव-मण्डितम् ॥ इत्य्-आदि ।

श्री-गोपाल-तापनी चैवम्---तद् उ होवाच ब्राह्मणोऽसाव् अनवरतं मे ध्यातः स्तुतः परार्धान्ते सोऽबुध्यत । गोप-वेशो मे पुरुषः पुरस्ताद् आविर्बभूव ॥ \[गो।ता।उ। १.२९\] इति सिद्ध-निर्देशोऽपि श्रूयते । बृहन्-नारदीय-मङ्गलाचरणे---वन्दे वृन्दावनासीनम् इन्दिरानन्द-मन्दिरम् \[ना।पु। १.१.१\] इति ।

स्कान्द-द्वारका-माहात्म्ये श्री-बलिं प्रति प्रह्लाद-वाक्ये---

> गृहे सन्तिष्ठते यस्य माहात्म्यं दैत्य-नायक । >
> द्वारकायाः समुद्भूतं सान्निध्यं केशवस्य च । >
> रुक्मिणी-सहितः कृष्णो नित्यं निवसते गृहे ॥ इति ।

पाद्मे कार्तिक-माहात्म्ये तत् प्रातः-स्नानार्घ्य-मन्त्रे---

> व्रतिनः कार्त्तिके मासि स्नातस्य विधिवन् मम । >
> गृहाणार्घ्यं मया दत्तं दनुजेन्द्र-निषूदन ॥ \[प।पु। ६.९३.२४\] > इति ।

एवं नाना मन्त्रा अपि तथैव तं साक्षान् निर्दिशन्ति । अत एव गोपाल-तापिन्यां---गोविन्दं सच्-चिद्-आनन्द-विग्रहं वृन्दावन-सुर-भूरुह-तलासीनं सततं स-मरुद्-गणोऽहं तोषयामि \[गो।ता।उ। १.३७\] इति ।

तद् एवम् अभिप्रेत्य श्री-शुकदेवोऽपि निजाभीष्ट-दैवतत्वेनाह---

> पतिर् गतिश् चान्धक-वृष्णि-सात्वतां >
> प्रसीदतां मे भगवान् सतां पतिः ॥ \[भा।पु। २.४.२०\] इति ।

प्रीयान् न इन्द्रो गवाम् \[भा।पु। १०.२६.२५\] इति च । श्रीमन्-नराकृतिम् एवाधिकृतस्य नारायण-वर्मण्य् अप्य् आह---मां केशवो गदया प्रातर् अव्याद्, गोविन्द आसङ्गव आत्त-वेणुः \[भा।पु। ८.९.२०\] इति ।

एवं श्रीमन्-नराकारे वा येषां वा भ्रान्तिः, सा तेषाम् अपि निरस्ता । यथोक्तम्---

> यत्-पाद-पांसुर् बहु-जन्म-कृच्छ्रतो >
> धृतात्मभिर् योगिभिर् अप्य् अलभ्यः । >
> स एव यद्-दृग्-विषयः स्वयं स्थितः >
> किं वर्ण्यते दिष्टम् अहो व्रजौकसाम् ॥ \[भा।पु। १०.१२.१२\] इति ।

एवं, न चान्तर् न बहिर् यस्य \[भा।पु। १०.९.१३\] इत्य्-आदि, नौमीड्य ते \[भा।पु। १०.१४.१\] इत्य्-आदि, सकृद् यद्-अङ्ग-प्रतिमान्तर्-आहिता \[भा।पु। १०.१२.३९\][^२२] इत्य्-आदि, अहो भाग्यम् अहो भाग्यम् \[भा।पु। १०.१४.३६\] इत्य्-आदि च । श्री-कृष्णाष्टोत्तर-शत-नाम-स्तोत्रे श्रीमन्-नराकृतित्वम् एवाधिकृत्य---

[^२२]: सकृद् यद्-अङ्ग-प्रतिमान्तर्-आहिता

    मनोमयी भागवतीं ददौ गतिम् ।

    स एव नित्यात्म-सुखानुभूत्य्-अभि-

    व्युदस्त-मायोऽन्तर्-गतो हि किं पुनः ॥


> नन्द-व्रज-जनानन्दी सच्-चिद्-आनन्द-विग्रहः । >
> नव-नीत-विलिप्ताङ्गी नव-नीत-नटोऽनघ ॥ इति ।

श्री-गोपाल-तापिन्याम् अपि---

> नित्यो नित्यानां चेतनश् चेतनानाम् >
> एको बहूनां यो विदधाति कामान् । >
> तं पीठगं येऽनुभजन्ति धीरास् >
> तेषां सुखं शाश्वतं नेतरेषाम् ॥ \[गो।ता।उ। १.२०\] इति ।

विषयश् चोक्तः---गोप्यस् तपः किम् अचरन् यद् अमुष्य रूपं \[भा।पु। १०.४४.१४\] इत्य्-आदौ । तथा च पाद्म-निर्माण[^२३]-खण्डे श्री-वेद-व्यास-वाक्यम्---

[^२३]: पाताल- (चुर्रेन्त् एदितिओन्)


> दृष्ट्वातिहृष्टो ह्य् अभवं सर्व-भूषण-भूषणम् । >
> गोपालम् अबला-सङ्गे मुदितं वेणु-वादिनम् ॥ >
> ततो माम् आह भगवान् वृन्दावन-चरः स्वयम् । >
> यद् इदं मे त्वया दृष्टं रूपं दिव्यं सनातनम् ॥ >
> निष्कलं निष्क्रियं शान्तं सच्-चिद्-आनन्द-विग्रहम् । >
> पूर्णं पद्म-पलाशाक्षं नातः परतरं मम ॥ >
> इदम् एव वदन्त्य् एते वेदाः कारण-कारणम् ॥ \[प।पु। ५.७३.२३-२६\] > इत्य्-आदि ।

अथ तस्य मानसानां शरीराणां च गुणानां स्वाभाविकत्वम् अव्यभिचारित्वं चोक्तं प्रथमे---सत्यं शौचं दया क्षान्तिः \[भा।पु। १.१६.२७\] इत्य्-आदिना,

> एते चान्ये च भगवन् नित्या यत्र महा-गुणाः । >
> प्रार्थ्या महत्त्वम् इच्छद्भिर् न वियन्ति स्म कर्हिचित् ॥ \[भा।पु। > १.१६.३१\] इत्य् अन्तेन ।

अथ तत्-परिकर-नित्यत्वे प्रतिकूलायमानानि यथार्थं व्याख्यायन्ते । तत्र देवावतरण-वाक्यम् एकदेश-प्रस्तावमयम् इति पूर्व-पूर्वाद-शतम् अस्ति । मौशलादिकं च ब्रह्म-शाप-मर्यादा-रक्षार्थं मायिकम् एव । आह स्म च तदानीम् एव दारुकम् इति श्री-भगवान्---

> त्वं तु मद्-धर्मम् आस्थाय ज्ञान-निष्ठ उपेक्षकः । >
> मन्-माया-रचिताम् एतां विज्ञायोपशमं व्रज ॥ \[भा।पु। ११.३०.४९\] > इति ।

अस्यार्थः \[कृष्ण-सन्दर्भ १२३\]---**त्वं तु** दारुको **ज्ञान-निष्ठो** मदीय-लीला-तत्त्वज्ञः, **मद्-धर्मं** मम स्वभक्त-प्रतिपालयितृत्व-रूपं स्व-तुल्य-परिकर-सङ्गित्व-रूपं च स्वभावम् **आस्थाय** विश्रभ्य, **एताम्** अधुना प्रकाशितां सर्वाम् एव मौषलादि-लीलां **मम माययैव** इन्द्र-जालवद् **रचितां विज्ञाय** **उपेक्षको** बहिर्-दृष्ट्या जातं शोकम् उपेक्षमाण **उपशमं** चित्त-क्षोभात् निवृत्तिं **व्रज** इति ।

अत्र दारुकस्य स्वयम् एव तल्-लोकाद् अवतीर्णत्वेन सिद्धत्वाद् एताम् इत्य् अत्राति-सन्निहितार्थ-लाभाच् चान्यथा-व्याख्यानम् एव प्रथम-प्रतीत्य्-अविषय इति विवेक्तव्यम् ।

तथा चैकादशान्ते पद्य-त्रयम् । तत्र प्रथमं, यथा---

> राजन् परस्य तनु-भृज्-जननाप्ययेहा >
> माया-विडम्बनम् अवेहि यथा नटस्य । >
> सृष्ट्वात्मनेदम् अनुविश्य विहृत्य चान्ते >
> संहृत्य चात्म-महिमोपरतः स आस्ते ॥ \[भा।पु। ११.३१.११\] इति ।

अस्यार्थः \[कृष्ण-सन्दर्भ १२४\]---**परस्य** श्री-कृष्णस्य **तनु-भृतः** पार्षदा यादवादयः, तेषां **जननाप्यय**-रूपा **ईहाश्** चेष्टाः केवलं परस्यैव **मायया** **विडम्बनम्** अनुकरणम् एव **अवेहि** । यथेन्द्रजाल-विद्या-वेत्ता **नटः** कश्चिज् जीवत एव मारयित्वेव पुनश् च तद्-देहं जनयित्वेव दर्शयति, तस्येव विश्व-सर्गादि-हेत्व्-अचिन्त्य-शक्तेस् तस्य तादृश-शक्तित्वं न च चित्रम् इत्य् आह---सृष्ट्वेति ।

एवम् एव दृश्यते चाद्याप्य् उपासकानाम् इत्य्-आदि तद्-व्याख्यानं सुसङ्गच्छते । तत्-परिकरेणैव सार्धं तेषु तत्-सत्कार इति । एवं सति श्री-सङ्कर्षणादौ मुग्धानाम् अन्यथा हेतूदाहरणाभासः सुतराम् एव मायिकः ।

स्कान्दायोध्या-खण्डे श्री-लक्ष्मणस्यापि तादृशत्वं न सम्प्रतिपन्नम् । तथा हि तद्-अन्तिम-दशानुकरण-लीलायां---

> ततः शेषात्मतां यातं लक्ष्मणं सत्य-सङ्गरम् । >
> उवाच मधुरं शक्रः सर्वस्य च स पश्यतः ॥ >
> इन्द्र उवाच--- >
> लक्ष्मणोत्तिष्ठ शीघ्रं त्वम् आरोहस्व पदं स्वकम् । >
> देव-कार्यं कृतं वीर त्वया रिपु-निसूदन ॥ >
> वैष्णवं परमं स्थानं प्राप्नुहि स्वं सनातनम् । >
> भवन्-मूर्तिः समायाता शेषोऽपि बिल-सत्-फणः ॥ इत्य्-आदि ।

ततश् च---

> इत्य् उक्त्वा सुर-राजेन्द्रो लक्ष्मणं सुर-सङ्गतः । >
> शेषं प्रस्थाप्य पाताले भू-भार-धरण-क्षमम् ॥ >
> लक्ष्मणं यानम् आरोप्य प्रतस्थे दिवम् आदरात् ॥ इति ।

अत एव जरासन्ध-वाक्ये---तव राम यदि श्रद्धा \[भा।पु। १०.५०.१९\] इत्य् अत्र श्री-स्वामिभिर् अपीत्थं वास्तवार्थो व्यञ्जितः---अच्छेद्य-देहोऽसाव् इति स्वयम् एव मत्वा अपरितोषात् पक्षान्तरम् आह---यद् वा, मां जहीति ।

अथ द्वितीयं, यथा---अप्राकृतानां तेषां तन् न सम्भवतीत्य् आस्तां, श्री-कृष्ण-पाल्यत्वेनैव न सम्भवतीत्य् आह---

> मर्त्येन यो गुरु-सुतं यम-लोक-नीतं >
> त्वां चानयच् छरण-दः परमास्त्र-दग्धम् । >
> जिग्येऽन्तकान्तकम् अपीशम् असाव् अनीशः >
> किं स्वानने स्वर् अनयन् मृगयुं स-देहम् ॥ \[भा।पु। ११.३१.१२\] इति > ।

अस्यार्थः \[कृष्ण-सन्दर्भ १२५\]---**यः** श्री-कृष्णो **यम-लोकं** गतम् अपि **गुरु-सुतं** गुरोर् जातेन पञ्चजन-भक्षितेन तेन **मर्त्येन** देहेनैव **आनयत्** । न च ब्रह्म-तेजसो बलवत्त्वं मन्तव्यम् । **त्वां च** ब्रह्म्**आस्त्र-दग्धं** ब्रह्मास्त्रेण दग्धुम् आरब्धं यस् तस्माद् ब्रह्मास्त्राद् आनयद् रक्षितवान् इत्य् अर्थः । किम् अन्यद् वक्तव्यम् ? यश् **चान्तकानाम् अन्तकम् ईशं** श्री-रुद्रम् अपि बाण-सङ्ग्रामे जितवान् । अहो यश् च तं जराख्यं **मृगयुम्** अपि **स्वर्** वैकुण्ठ-विशेषं **स-शरीरम्** एव प्रापितवान् । स कथं स्वानां यदूनाम् अवने ईशो न भवति ? तस्मात् तेष्व् अन्यथा-दर्शनं न तात्त्विक-लीलानुगतम् । स-शरीरं तु तेषां स्व-लोक-गमनम् अतीव युक्तम् इत्य् अर्थः ॥

अथ तृतीयं, यथा---ननु गच्छन्तु तादृश-शरीरा एवं स्वं धाम, तत्रापि स्वयं भगवान् विराजत एवेति न तेषां तद्-विरह-दुःखम् अपि । श्री-भगवांस् तु तथा-समर्थश् चेत् तर्हि कथम् अन्यांस् तादृशान् निर्माय तैः सह मर्त्य-लोकानुग्रहार्थम् अपरम् अपि कियन्तं कालं मर्त्य-लोकेऽपि प्रकटो नासीद् इत्य् अत्र सिद्धान्तयन् तेषां श्री-भगवतश् च सौहार्द-भरेणापि परस्परम् अव्यभिचारित्वम् आह---

> तथाप्य् अशेष-स्थिति-सम्भवाप्ययेष्व् >
> अनन्य-हेतुर् यद् अशेष-शक्ति-धृक् । >
> नैच्छत् प्रणेतुं वपुर् अत्र शेषितं >
> मर्त्येन किं स्व-स्थ-गतिं प्रदर्शयन् ॥ \[भा।पु। ११.३१.१३\] इति > ।

अस्यार्थः \[कृष्ण-सन्दर्भ १२६\]---यद्यप्य् उक्त-प्रकारेण **अशेष-स्थिति-सम्भवाप्ययेषु अनन्य-हेतुः यद्** यस्मात् तद्-ऊर्ध्वम् अप्य् अनन्त-तादृश-**शक्ति-धृक्**, तथापि **मर्त्येन** लोकेन **किं** मम प्रयोजनम् ? इति **स्व-स्थानां** तद्-धाम-गतानां तेषां **गतिम्** एव स्वस्याभिरुचितत्वेन **प्र**-कृष्टां **दर्शयन्न्** इति ।

अतस् तेषां श्री-भगवद्वद् अन्तर्धानम् एव न त्व् अन्यद् अस्तीति श्री-भगवद्-अभिप्राय-कथनेनापि श्रीमान् उद्धव आह तृतीये---

> मिथो यदैषां भविता विवादो >
> मध्व्-आमदाताम्र-विलोचनानाम् । >
> नैषां वधोपाय इयान् अतोऽन्यो >
> मय्य् उद्यतेऽन्तर्दधते स्वयं स्म ॥ \[भा।पु। ३.३.१५\]

अस्यार्थः \[कृष्ण-सन्दर्भ १२७\]---**एषां** यदूनां **यदा मिथो विवादस्** तदाप्य् एषां पृथिवी-परित्याजने **वध-रूप उपायो न** विद्यते, किम् उतान्येन विवादने । स न स्याद् इति । तर्हि तेषां ममाभिलषिते पृथिवी-परित्याजकत्वे कतम उपायो भवेत् ? तत्र पुनः परामृशति---अतो वधाद् **अन्य** एव **इयान्** एतावान् एव उपायो वर्तते । कोऽसौ ? **मयि उद्यते** ममेच्छया एते **स्वयम् अन्तर्दधत** इति यः । **स्मेति** निश्चये ।

तेन कूर्म-पुराणोक्त-श्री-सीता-हरणवत् पुर-स्त्री-हरणम् अपि मायिकं ज्ञेयम् । तथैवासां विवाह-प्रसङ्गे स्वरूप-शक्तित्वं प्रमाणितम् ।

किं च, तेषु यच् चान्यच्-छस्त्राघात-मूर्च्छा-तत्त्व-बुभुत्सादिकं श्रूयते, तद् भवेद् अत इव नर-लीलौपयिकतया प्रपञ्चितम् इति क्वचिच् च प्रकट-लीलायाः प्रापञ्चिक-मिश्रत्वाद् यथार्थम् एव चैतानि वाक्यानि, यथा पाद्म-कार्त्तिक-माहात्म्ये श्री-सत्यभामां प्रति श्री-भगवद्-वाक्यम्---

> एते हि यादवाः सर्वे मद्-गणा एव भामिनि । >
> सर्वदा मत्-प्रिया देवि मत्-तुल्य-गुण-शालिनः ॥ \[प।पु। ६.८९.२२४\]

पाद्मोत्तर-खण्डे---

> यथा सौमित्रि-भरतौ यथा सङ्कर्षणादयः । >
> तथा तेनैव जायन्ते निज-लोकाद् यदृच्छया ॥ >
> पुनस् तेनैव गच्छन्ति तत्-पदं शाश्वतं परम् । >
> न कर्म-बन्धनं जन्म वैष्णवानां च विद्यते ॥ \[प।पु। > ६.२२९.५७-५८\] इति ।

श्री-गोपाल-तापिन्यां---

> जन्म-जराभ्यां भिन्नः स्थाणुर् अयम्, अच्छेद्योऽयं, योऽसौ सौर्ये > तिष्ठति, योऽसौ गोषु तिष्ठति, योऽसौ गाः पालयति, योऽसौ गोपेषु > तिष्ठति \[गो।ता।उ। २.२२\] इत्य्-आदि ।

*सौर्य* इति सौर्या यमुनायास् तीरे श्री-वृन्दावने, सहस्र-नाम्नि सुयामुन \[म।भा। १३.१३५.८८\] इति हि तद्-भाष्ये व्याख्यातम् । अथ प्रपञ्चे प्रकटाप्रकट-रूपेण प्रकाश-भेदेन स्थितानि श्री-वृन्दावनादीन्य् एव नित्य-स्थानानीति च पूर्वोदाहरण-जातेन व्यक्तम् एवास्ति । यथोक्तं पाद्म-निर्माण-खण्डे श्री-भगवद्-वाक्यं---

> नित्यां मे मथुरां विद्धि वनं वृन्दावनं तथा । >
> यमुनां गोप-कन्याश् च तथा गोपाल-बालकान् ॥ >
> ममावतारो नित्योऽयम् अत्र मा संशयं कृथाः ॥ इति ।

तथा च बृहद्-गौतमीये श्री-कृष्ण उवाच---

> इदं वृन्दावनं रम्यं मम धामैव केवलम् । >
> अत्र मे पशवः पक्षि-वृक्षा कीटा नरामराः । >
> ये वसन्ति ममाधिष्ण्ये मृता यान्ति ममालयम् ॥ >
> अत्र या गोप-कन्याश् च निवसन्ति ममालये । >
> योगिन्यस् ता मया नित्यं मम सेवा-परायणाः ॥ >
> पञ्च-योजनम् एवास्ति वनं मे देह-रूपकम् । >
> कालिन्दीयं सुषुम्नाख्या परमामृत-वाहिनी ॥ >
> अत्र देवाश् च भूतानि वर्तन्ते सूक्ष्म-रूपतः । >
> सर्व-देव-मयश् चाहं न त्यजामि वनं क्वचित् ॥ >
> आविर्भावस् तिरोभावो भवेन् मेऽत्र युगे युगे । >
> तेजो-मयम् इदं रम्यम् अदृश्यं चर्म-चक्षुषा ॥ इति ।

यथैकादश-स्कन्धान्ते---

> द्वारकां हरिणा त्यक्तां समुद्रोऽप्लावयत् क्षणात् । >
> वर्जयित्वा महाराज श्रीमद्-भगवद्-आलयम् ॥ >
> नित्यं सन्निहितस् तत्र भगवान् मधुसूदनः । >
> स्मृत्याशेषाशुभ-हरं सर्व-मङ्गल-मङ्गलम् ॥ \[भा।पु। > ११.३१.२३-२४\] इति ।

एवम् एव विष्णु-पुराणे---

> प्लावयामास तां शून्यां द्वारकां च महोदधिः । >
> वसुदेव-गृहं त्व् एकं नाप्लावयत सागरः ॥ >
> नात्याक्रमत् ततो ब्रह्मंस् तद् अद्यापि महोदधिः । >
> नित्यं सन्निहितस् तत्र भगवान् केशवो यतः ॥ \[वि।पु। > ५.३८.९-१०\] इति दिक् ॥४८॥


______


**जीव-गोस्वामी (कृष्ण-सन्दर्भः) :** वृन्दावन-मथुरा-द्वारका-रूपेषु त्रिषु धामस्व् अप्य् एतद् एवोदाहरणीयम्---जयतीति । **यदु-वराः परिषत्** सभ्य-रूपा यस्य सः । **देवकी-जन्म-वादस्** तज्-जन्मत्वेन लब्ध-ख्यातिः । देवक्यां जन्मेति वादस् तत्त्व-बुभुत्सु-कथा यस्य स इति वा । श्री-कृष्णो **जयति** परमोत्कर्षेण सदैव विराजते । लोहितोष्णीषाः प्रचरन्तीतिवत् यदु-वर-सभ्य-विशिष्टतयैव जयाभिधानम् । अत्र यदुवर-शब्देन श्री-व्रजेश्वर-तद्-भ्रातरोऽपि गृह्यन्ते, तेषाम् अपि यदु-वंशोत्पन्नत्वेन प्रसिद्धत्वात् । तथा च भारत-तात्पर्ये श्री-मध्वाचार्यैर् एवं ब्रह्म-वाक्यत्वेन लिखितम्---

> तस्मै वरः स मया सन्निसृष्टः >
> स चास नान्दाख्य उतास्य भार्या । >
> नाम्ना यशोदा स च शूर-तात- >
> सुतस्य वैश्या-प्रभवस्य गोपः ॥ इति ।

*शूर-तात-सुतस्य* शूर-सपत्नी-मातृजस्य *वैश्यायां* तृतीय-वर्णायां *जातस्य* सकाशात् *आस* बभूव इत्य् अर्थः । अत एव श्रीमद्-आनकदुन्दुभिना तस्मिन् भ्रातर् इति मुहुः सम्बोधनम् अक्लिष्टार्थं भवति, भ्रातरं नन्दम् आगतम् \[भा।पु। १०.५.२०\] इति श्रीमन्-मुनीन्द्र-वचनं च ।

तद् एतद् अप्य् उपलक्षणं तद्-भ्रातॄणाम् । यथा स्कान्दे मथुरा-खण्डे---रक्षिता यादवाः सर्वे इन्द्र-वृष्टि-निवारणात् इति । यत्राभिषिक्तो भगवान् मघोना यदु-वैरिणा इति च, यादवानां हितार्थाय धृतो गिरि-वरो मया इति चान्यत्र ।

यथा च यादव-मध्य-पातितत्वेनैव तेषु निर्धारण-मयं श्री-राम-वचनं श्री-हरिवंशे, यादवेष्व् अपि सर्वेषु भवन्तो मम बान्धवाः \[ह।वं। ८३.१५\] इति । सप्तम्या ह्य् अस्य जाताव् एव निर्धारणम् उच्यते, « पुरुषेषु क्षत्रियः शूरतमः » इतिवत् । विजातीयत्वे तु « श्रौघ्नेभ्यो माथुरा ह्य् आढ्यतमाः » इतिवत् यादवेभ्योऽपि सर्वेभ्यो इत्य् एवोच्यते इति ज्ञेयम् ।

अत्र जयतीत्य् अत्र लोड्-अर्थत्वं न सङ्गच्छते, सदैवोत्कर्षानन्त्यम् इति तस्मिन्न् आसीर्वादानवकाशात् । तद्-अवकाशो वा आशीर्वाद-विषयस्य तदानीम् आशीर्वादक-कृतानुवाद-विशेष-विशिष्टतयैव स्थितेर् अवगमात् प्रतिपिपादयिषितं तादृशत्वेनैव तात्कालिकत्वम् आगच्छत्य् एव । यथा « धार्मिक-सभ्योऽयं राजा वर्धताम् » इति । तद् एवं, पतिर् गतिश् चान्धक-वृष्णि-सात्वताम् \[भा।पु। २.४.२०\] इत्य् अत्राप्य् अनुसन्धेयम् । अनेन यदु-वराणाम् अपि तथैव जयो विवक्षितः ।

नन्व् एवं तथा विहरण-शीलश् चेत् पुनः कथम् इव देवकी-जन्म-वादोऽभूत् ? तत्राह---**स्वैर् दोर्भिर्** दोर्भ्यां चतुर्भिश् चतुर्भुजैर् **अधर्मं** तद्-बहुलम् असुर-राज-वृन्दम् **अस्यन्** निहन्तुं, लक्षण-हेत्वोः क्रियायाः शतृ-प्रत्यय-विधानात् । तद्-अर्थम् एव लोकेऽपि तथा प्रकटीभूत इत्य् अर्थः ।

किं वा, किं कुर्वन् जयति ? स्वैः काल-त्रय-गतैर् अपि भक्तैर् एव दोर्भिस् तद्-द्वारा अधर्मं जगद्-गत-पाप्मानम् अस्यन् नाशयन्न् एव । तद् उक्तम्---मद्-भक्ति-युक्तो भुवनं पुनाति \[भा।पु। ११.१४.२४\] इति ।

पुनः किम् अर्थं देवकी-जन्म-वादः ? तत्राह---**स्थिर-चर-वृजिन-घ्नः** निजाभिव्यक्त्या निखिल-जीवानां संसार-हन्ता, तद्-अर्थम् एवेत्य् अर्थः । तद् उक्तं यत एतद् विमुच्यते \[भा।पु। १०.२९.१६\] इति ।

किं वा, कथम्भूतो जयति ? **व्रज**-यदु-**पुर**-वासिनां स्थावर-जङ्गमानां निज-चरण-वियोग-दुःख-हन्ता सन् ।

नित्य-विहारे प्रमाणम् आह---**जन-निवासः** । जन-शब्दोऽत्र स्वजन-वाचकः । सालोक्य- \[भा।पु। ३.२९.१३\] इत्य्-आदि-पद्ये जना इतिवत् । स्वजन-हृदये तत्-तद्-विहारत्वेन सर्वदैवावभासमान इत्य् अर्थः । सर्व-प्रमाण-चय-चूडामणि-भूतो विद्वद्-अनुभव एवात्र प्रमाणम् इति भावः ।

स्वयं तु किं कुर्वन् जयति ? **व्रज-वनितानां** मथुरा-द्वारका-**पुर-वनितानां** च **काम**-लक्षणो यो **देवः** स्वयम् एव तद्-रूपः, तं **वर्धयन्** सदैवोद्दीपयन् । अत्र तदीय-हृदय-स्थ-काम-तद्-अधिदेवयोर् अभेद-विवक्षा तादृश-तद्-भावस्य तद्वद् एव परमार्थता-बोधनाय श्री-कृष्ण-स्फूर्ति-मयस्य तादृश-भावस्याप्राकृतत्वात् परमानन्द-परम-काष्ठा-रूपत्वाच् च । श्री-कृष्णस्य काम-रूपोपासना चागमे व्यक्तास्ति । वनिता जनितात्यर्थानुरागायां च योषिति इति नाम-लिङ्गानुशासनम् । व्रजेति श्रैष्ठ्येन पूर्व-निपातः । अत एव पूर्वं मेरु-देव्यां सुदेवीति संज्ञावत् देवकी-शब्देन श्री-यशोदा च व्याख्येया---

> द्वे नाम्नी नन्द-भार्याया यशोदा देवकीति च । >
> अतः सख्यम् अभूत् तस्या देवक्या शौरि-जायया ॥ इति > स्कान्द-वचनात्[^२४] ।

[^२४]: पुराणान्तर-वचनम् (छ, ज, यादव्पुर्)


तद् एवं त्रिष्व् अपि नित्य-विहारित्वं सिद्धम् ॥ \[कृष्ण-सन्दर्भ ११५\]

द्वारकातः समागते श्री-कृष्णे केषाञ्चिद् व्रज-वासिनाम् एव तदानीन्तनम् उल्लास-वचनं---जयतीत्य्-आदिकं श्री-शुक-मुखाद् आविर्भूतम् इति व्रजैकान्त-भक्ता व्याचक्षन्ते । अक्लेशेनैवार्थ-विशेष-स्फूर्तेः । सम्भवति च श्री-भागवतस्य विचित्रार्थत्वं, विद्वत्-काम-धेनु-रूपत्वात् । तथा हि, **जयति** इत्य्-आदि ।

कोऽपि सोऽयम् अस्माकं जीवन-कोटि-प्रियतमो विष्वक्-प्रचारेण श्री-वृन्दावनस्यैव विशेषतः **स्थावराणां जङ्गमानां** च तद्-विरहाद् यद् दुःखं तन्-**निहन्ता** **जयति** सर्वोत्कर्षेण वर्तते, अर्थाच् छ्री-वृन्दावन एव । श्री-वृन्दावनस्य स्थावराणाम् अपि भावो वर्णित एव, केवलेनैव भावेन[^२५] \[भा।पु। ११.१२.८\] इत्य्-आदिना ।

[^२५]: केवलेन हि भावेन गोप्यो गावो नगा मृगाः ।

    येऽन्ये मूढ-धियो नागाः सिद्धा माम् ईयुर् अञ्जसा ॥


केन विशिष्टः ? **सुस्मितेन** श्री-मुखेन । एतेन सदातनम् आनन्दैक-रसत्वं स्वेषु सदैव सुप्रसन्नत्वं च तस्य प्रकाशितम् । किं कुर्वन् ? **व्रज**-रूपं यत् **पुरं** तत्-सम्बन्धिन्यो या **वनिता** जनितानुरागाः कुल-वध्वस् तासां **काम-देवं** सर्व-प्रेमानन्दोपरि-विराजमानत्वात् तासां कामस् तु देवः परम-दिव्य-रूपस् तं **वर्धयन्** ।

ननु श्री-देवक्याः पुत्रोऽयम् इत्य् एवं वदन्ति, तत् कथं युस्माकम् अत्रास्मदीय-त्वेनाभिमानः ? तत्राह---**देवक्यां जन्मेति वादो** मिथ्यैव लोक-ख्यातिर् यस्य सः । तर्हि कथं वासुदेव इति नाम ? इत्य् आशङ्क्याह---**जननिवासो** जनानां स्वजनानाम् अस्माकं निवासत्वाद् आश्रयत्वाद् एव तथाभिधीयत इत्य् अर्थः । स्वजनेष्व् अस्मासु कृत-वासत्वाद् एव वा । ततश् चाधिकरणे कर्तरि वौणादिको वासुः । स च दीव्यति क्रीडतीति देवश् च स इति विग्रहः । प्राग् अयं वासुदेवस्य \[भा।पु। १०.८.१४\] इत्य्-आदिका श्री-गर्गोक्तिर् अपि नास्मभ्यं भातीति भावः ।

किम्-अर्थम् असौ देवकी-जन्म-वादोऽभूत् ? इत्य् आशङ्कायाम् आह---**यदु-वराः** **परिषत्** सहाय-रूपा यत्र तादृशं यथा स्यात् तथा, **स्वैर् दोर्भिर्** भुज-प्रायैर् अर्जुनादिभिर् **अधर्मं** तत्-प्रचुरं दुष्ट-कुलम् **अस्यन्** निहन्तुं, लक्षण-हेत्वोः, क्रियायाः शतृ-प्रत्यय-स्मरणात् । तस्याम् आत्म-जन्मनि ख्यापिते ते ते सहाया भविष्यन्तीत्य् एवम् अनुसन्धायेत्य् अर्थः । तथोक्तं कंस-वधानन्तरं श्री-कृष्णेन श्री-व्रजेश्वरं प्रति ज्ञातीन् वो द्रष्टुम् एष्यामो विधाय सुहृदां सुखम् \[भा।पु। १०.४५.२३\] इति । अत्र विशेषेणेनैव श्री-कृष्ण-रूप-विशेष्य-पदम् उपस्थाप्यते---अयम् उदयति मुद्रा-भञ्जनः पद्मिनीनाम् \[सु।र।को। ९७९\][^२६] इतिवत् ॥ \[कृष्ण-सन्दर्भ १८२\]

[^२६]: अयम् उदयति मुद्रा-भञ्जनः पद्मिनीनाम्

    उदय-गिरि-वनाली-बाल-मन्दार-पुष्पम् ।

    विरह-विधुर-कोक-द्वन्द्व-बन्धुर् विभिन्दन्

    कुपितकपि-कपोल-क्रोड-ताम्रस्-तमांसि ॥

    साहित्य-दर्पण ९.६।



______


**जीव-गोस्वामी (क्रम-सन्दर्भः) :** एवं तस्य सर्वोत्कृष्टत्वं श्रुत्वा सुखं प्राप्नुवतोऽपि श्रोतॄंस् तद्-अवस्थत्वम् अतीतम् इवाशङ्क्य श्लाघतः स्वानुभवेन सान्त्वयन्न् आह---जयतीति ॥४८॥


______


**जीव-गोस्वामी (बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** हन्त हन्तैतादृशः कृष्ण एतावत् काल-पर्यन्तं न तस्थाव् इति मा शोचेत्य् आह---**जयति** इति । जनेषु मनुष्येषु गोप-यादवादि-मध्येष्व् एव निवासो यस्य सः । जयति सर्वोत्कर्षेण वर्तते । वर्तमान-निर्देशः स-विशेषणस्यैव कृष्णस्य सार्वकालिकीं स्थितिं वक्ति । शुकस्य तद्-भक्तत्वात् तत्राशीर्वादायोगाल् लोट् प्रयोगो नैवाशङ्क्यः । आशीर्वादेऽपि तद्-अविशेषः सार्वदिकसन्त्यत्वाद् विवक्षित-सिद्धिर् एव देवयोर् नन्द-वसुदेव-गृहिण्योर् जन्मैव वादः सिद्धान्तो यत्र सः । तथा च द्वे नाम्नी नन्द-भार्याया यशोदा देवकी च इत्य्-आदि-पुराणं देवक्याम् इव यशोदायां शुकोक्तेः, वादः प्रवदताम् \[गीता १०.३२\] इति भगवद्-उक्तिः । आरम्भ-वाद-परिणाम-वादादिष्व् अपि वाद-शब्दस्य सिद्धान्त-वाचितं दृष्टम् ।

**यदु-वरा** गोपाः व्रजस्थाः क्षत्रियाः पुरस्थाश् च । **परिषत्** सभा-रूपा यस्य सः । **स्वैर् दोर्भिर् अधर्मं** धर्म-प्रतिपक्षम् असुर-सङ्घं **निरस्यन्** निघ्नन्, दोस्-तुल्यैर् अर्जुनादिभिर् वा । अत एव **स्थिर-चराणां वृजिनं** संसार-दुःखं व्रज-पुर-स्थानां तेषां स्व-वियोग-दुःखं च हन्तीति सः । **व्रज-वनितानां पुर-वनितानां** मथुरा-द्वारका-पुर-स्थानुरागिणीनां **सुस्मितेन** **श्रीमता मुखेनैव** **कामदेवं** कामश् चासौ ददीव्यतीति देवाप्राकृतेस् तत्-स्वरूप-भूतस् तं **वर्धयन्** सन् जयतीति । व्रज-मथुरा-द्वारका-स्थ-लीलानां सर्वासाम् एव दशम-स्कन्ध-वर्णितानां नित्यत्वम् उक्तम् । एतत्-प्रकारश् च स-प्रमाणकः सर्व एवोज्ज्वल-नीलमणि-टीकायां साधु विवृत एव । अत्राप्य् एकादशान्ते भगवद्-अन्तर्-धान-प्रसङ्गे व्याख्यास्यत एव ॥४८॥


______


**॥ १०.९०.४९ ॥**

**इत्थं परस्य निज-वर्त्म-रिरक्षयात्त-**

**लीला-तनोस् तद्-अनुरूप-विडम्बनानि ।**

**कर्माणि कर्म-कषणानि यदूत्तमस्य**

**श्रूयाद् अमुष्य पदयोर् अनुवृत्तिम् इच्छन् ॥**

**श्रीधर-स्वामी (भावार्थ-दीपिका) :** तत्-तत्-कार्य-विशेषैः स्वी-कृत-मत्स्य-कूर्मादि-नाना-मूर्तेर् विशेषतो **यदूत्तमस्य** सतः परस्य तद्-अनुरूपानुकारीणि **कर्म-कषणानि** **कर्माणि** चरितानि **श्रूयात्**, शृणुयाद् इत्य् अर्थः ॥४९॥


______


**वंशीधरः (भावार्थ-दीपिका-प्रकाशः) :** **इत्थं परस्य** भूम्नः श्री-कृष्णस्य **तद्-अनुरूपानुकारीणि** स्वीकृत-**लीला-तनोर्** उचितानि **कर्म-कषणानि** दुष्कर्म-हरण-समर्थानि मोक्षोपयोगीनि । वा **अमुष्य** बुद्धि-ष्ठस्य **अनुवृत्तिं** सन्तत-प्रवाहम् । व्याख्या पदयोर् ऐहिकामुष्मिक-स्थानयोर् **अनुवृत्तिं** निवृत्तिम् । उपसर्गाणाम् अनेकार्थत्वाद् अनु निषेधेऽपि एतेनैहिकामुष्मिक-भोग-विरक्तिर् उक्ता भगवन्-निष्ठावतः । *इत्य् अर्थ* इति---पुरुषेण निज-कल्याणार्थं हरि-कथैव सर्व-धर्मान् परित्यज्य श्राव्या---

> ज्ञानं यद् आ प्रतिनिवृत्त-गुणोर्मि-चक्रम् >
> आत्म-प्रसाद उत यत्र गुणेष्व् असङ्गः । >
> कैवल्य-सम्मत-पथस् त्व् अथ भक्ति-योगः >
> को निर्वृतो हरि-कथासु रतिं न कुर्यात् ॥ \[भा।पु। २.३.१२\]

इत्य्-आद्य्-उक्तेर् इति भावः ॥४९॥


______


**श्रीनाथ-चक्रवर्ती (चैतन्य-मत-मञ्जुषा) : इत्थम्** इत्य्-आदि । **आत्ता** गृहीता या **लीला** तत्-प्रधाना **तनुर्** यस्य, तस्य श्री-कृष्णस्य । यद् वा, **आत्ता** **लीला**-नाम-प्रेयस्यास् **तनुर्** येन, श्रीर् भूर् लीला इत्य्-आदेर् अन्यत्रोक्तत्वात् ।

ननु भर्तृ-भावेन भजन्तीनां माधवीनां परिणामे किं मोक्षः ? किम् अथवा तद्-रूपैर् इव विग्रहैर् नित्यतया वर्तमानैस् तथैव भजनेन स्थितिः ? नाद्यः, रतिमतां मोक्ष-प्रसङ्गाभावात् । तथा हि---रतिर् हि प्रणयवती मतिर् वासना-पर-पर्याया । सा च हेया किम् उपपादेया ? इति प्रथमतो विचारणीयम् । हेया चेत् कर्तुम् एव नोचिता । प्रत्युत तस्या विधेयत्वेन शतशः प्रतिपाद्यमानत्वम् । रति-रासो भवेत् तीव्रः पादयोर् व्यसनार्दनः \[भा।पु। ३.७.१९\] इति, रतिम् उद्वहतां नित्यं गङ्गेवोघम् उदन्वति \[भा।पु। १.८.४२\] इत्य्-आदि तत्र दिक् । अतो न हेया, तर्ह्य् उपादेयत्वे किम् अनित्यानित्या वा ? नाद्यः पक्षः, यतो---

> मतिर् मयि निबद्धेयं न विपद्येत कर्हिचित् । >
> प्रजा-सर्ग-निरोधेऽपि स्मृतिश् च मद्-अनुग्रहात् ॥ \[भा।पु। १.६.२५\] > इत्य्-आद्य्-असङ्गतेः ।

द्वितीयश् चेति किं नाम नित्यत्वम् ? त्रैकालिक-सत्त्वम् इति चेत्, मुक्तौ तद्-अभावात्, कथं तथात्वम् ? अतो रतिमतां मोक्षो नास्ति । निर्वासनानाम् एव सः । उक्तं च, भावो हि भव-कारणं \[भा।पु। १०.१४.४६\] इति । इति श्री-कृष्ण-विषयक-भावेन शुद्ध-भागवत-विग्रह एव भवः । स च नित्यः । एवं चेत् तासां रतिमत्त्वं कथं ज्ञातं येन मोक्षो न भविष्यति ? एवं चेत् तासाम् एव तथोक्तिः---न वयं साध्वि साम्राज्यं स्वाराज्यं भोज्यम् \[भा।पु। १०.८३.४१\] इत्य् आरभ्य, आनन्त्यं वा हरेः पदम् इत्य् अन्तम्[^२७] ।

[^२७]: न वयं साध्वि साम्राज्यं स्वाराज्यं भोज्यम् अप्य् उत ।

    वैराज्यं पारमेष्ठ्यं च आनन्त्यं वा हरेः पदम् ॥


तर्हि किं कामयन्ते ? तत्राहुः---व्रज-स्त्रियः[^२८] \[भा।पु। १०.८३.४३\] इत्य्-आदि । ता एव किं वाञ्छन्ति ? इति चेत् चरणाम्बुजम् एव । तथा च श्रुतयः, स्त्रिय उरगेन्द्र \[भा।पु। १०.८७.३३\] इत्य्-आदि । एतेनाह ईदृशो नेत्य्-आदि । तस्य व्याख्या प्राग् एव कृतेति सर्वं समञ्जसम् । श्रियां विग्रहेणैव तासां स्थितिर् इति ॥४९॥

[^२८]: व्रज-स्त्रियो यद् वाञ्छन्ति पुलिन्द्यस् तृण-वीरुधः ।

    गावश् चारयतो गोपाः पाद-स्पर्शं महात्मनः ॥



______



______

इत्थं परस्य निज-वर्त्म-रिरक्षयात्त-**

**लीला-तनोस् तद्-अनुरूप-विडम्बनानि ।**

**कर्माणि कर्म-कषणानि यदूत्तमस्य**

**श्रूयाद् अमुष्य पदयोर् अनुवृत्तिम् इच्छन् ॥**

**सनातन-गोस्वामी (बृहद्-वैष्णव-तोषणी) : इत्थम्** उक्त-प्रकारेण निज-धर्मो भगवद्-धर्मस् तस्य रिरक्षया स्वीकृत-मत्स्य-कूर्मादि-नाना-मूर्तेः परमेश्वरस्य विशेषतो यदूत्तमस्य सतः, तद्-अनुरूपानुकारिणी कर्म-कषणानि कर्म-निबन्धन-निवसनानि कर्माणि च चरितानि श्रूयात्, शृणुयाद् इत्य् अर्थः । यद् वा, भवान् श्रूयाद् इति श्री-परीक्षितं प्रति । यद् वा, सर्वोऽपि जनः श्रूयाद् इति सर्व-लोकं प्रति श्री-बादरायणेर् आशीः । एवम् अपि तद् एव तात्पर्यम् । अनुवृत्तिं तद्-एक-निष्ठताम् ॥[^२९]


______


[^२९]: ऊनपञ्चाशत्तम-श्लोकस्यापि टीकाया असद्भावात्
    श्रील-सनातन-गोस्वामि-प्रभुपाद-कृत-श्री-हरि-भक्ति-विलास-ग्रन्थस्य
    दशम-विलासस्थ ४५८-तम-श्लोक-टीकात्र समुद्धृतेति ज्ञातव्यम्।


**जीव-गोस्वामी (लघु-वैष्णव-तोषणी) :** हन्तैतादृश-पर-धाम्नस् तस्यानुगतिं जनः कथं लभेत ? उच्यते---नेदं मद्-उक्तं श्री-भगवल्-लीला-वर्णन-शास्त्रं शास्त्रान्तरम् इव स्वाभिहितार्थानुष्ठानेनैव फल-प्रदं, किन्तु श्रवण-मात्रेणापीत्य् आह---इत्थम् इति । यद् वा, तेषां तन्-नित्य-पार्षदानां नित्या तद्-एक-धाम-स्थितिः किं वर्ण्यताम् ? तैः सह या लीलास् ताः शृण्वताम् अपि सा नित्यैव स्याद् इत्य् आह---इत्थम् इति । अनेन पूर्वोक्त-प्रकारेण परस्य सर्वागोचर-गतेर् अपि कृपया निज-धर्मस्य स्व-भक्ति-रूपस्य रिरक्षया आत्ता प्रपञ्चं प्रत्यानीता प्रकटिता लीला-प्रधाना तनुर् निज-विग्रहो येन तस्य कर्माण्य् अमुष्य पदयोर् अनुवृत्तिम् अनुगतिम् इच्छन् जनः शृणुयात् । परस्येति विशिनष्टि---यदूत्तमस्य पूर्व-पूर्व-प्रमामाण्येन यदुषु पुरस्थेषु वनस्थेषु च उत्तमस्य तत्-तद्-आश्रयस्य तत् तयैव नित्य-लीलस्येति यावत् कर्माणि विशिनष्टि---तद्-अनुरूपाणि लीला-तनु-योग्यानि च तानि विडम्बनानि अन्य-सादृश्यातिक्रमीणि च तानीति ।

यद् वा, तद्-अनुरूपाणि तत्-सदृशानि अवतारान्तर-कर्माणि तान्य् अपि विडम्बयन्ति । हीनोपमात्वं प्रापयन्ति यानि तानि असमोर्ध्व-वैभवानीत्य् अर्थः । अत एवोक्तं द्वितीये---कर्माणि चात्म-महिमोपनिबन्धनानि \[भा।पु। २.७.२६\] इति । तथा कर्म-रूपाण्य् अपि कर्म-कषणानि जगतां कर्म-विलोपकानीति ॥४९॥


______


**जीव-गोस्वामी (क्रम-सन्दर्भः) :** तेषां नित्य-पार्षदानां नित्या तद्-एक-धाम-स्थितेः किं वर्ण्यताम् ? यतस् तैः सह या लीलास् ताः शृण्वताम् अपि सा नित्यैव स्याद् इत्य् आह---इत्थम् इति । पूर्व-प्रकारेण परस्य सर्व-गोचर-गतेर् अपि कृपया निज-धर्मस्य स्व-भक्ति-स्वरूपस्य रिरक्षिषया आत्ता प्रपञ्चं प्रत्यानीता प्रकटिता लीला-प्रधाना तनुर् निज-विग्रहो येन तस्य । तद्-अनुरूपाणि यानि तस्य तत्-सदृशाणि अवतारान्तर-कर्माणि तान्य् अपि विडम्बयन्ति हीनोपमात् प्रापयन्ति यानि तानि असमोर्ध्व-वैभवानीत्य् अर्थः ॥४९॥


______


**जीव-गोस्वामी (बृहत्-क्रम-सन्दर्भः) :** उपसंहरति---इत्थम् इत्य्-आदि । अनेन प्रकारेण नित्य-लीलत्वेनेति । यावत् यदूत्तमस्य कर्माणि श्रूयात् शृणुयात्, निज-धर्म-रिरक्षया निज-धर्मो वैष्णव-धर्मस् तस्य रिरक्षया तद् एव धर्म-रक्षणम् । कीदृशस्य ? आत्त-लीला-तनोः आत्ता गृहीता आलिङ्गिता लीलाया लीला-स्वरूपाया राधाया रुक्मिण्याश् च तनुर् येन तद्-अनुरूप-विडम्बनानि । तस्य लीलायाः अनुरूपम् अनुकरणं येषाम् । किं कुर्वन् शृणुयात् ? अमुष्य श्री-कृष्णस्य पदयोर् अनुवृत्तिं परिचर्याम् इच्छन् ॥४९॥


______


**विश्वनाथ-चक्रवर्ती (सारार्थ-दर्शिणी) :** कृष्ण-चरितस्य नित्यतां व्यवस्थाप्य तच्-छ्रवणं विधत्ते---इत्थम् इति । निज-धर्मो भक्तिर् धर्म यस्य रिरक्षिषया प्रकल्पित-लीला-मय-तनोस् तद्-अनुरूपाणि तत्-सदृशानि यान्य् अवतारान्तर-कर्माणि तान्य् अपि विडम्बयन्ति स्वस्माद् अतिहीनी-कुर्वन्ति कर्माणि श्रूयात् शृणुयात् । कर्म-कषणानि नैष्कर्म्य-प्रतिपादकानि ॥४९॥


______


**॥ १०.९०.५० ॥**

**मर्त्यस् तयानुसवम् एधितया**[^३०] **मुकुन्द-**

[^३०]: तनु-समेधितया


**श्रीमत्-कथा-श्रवण-कीर्तन-चिन्तयैति ।**

**तद्-धाम दुस्तर-कृतान्त-जवापवर्गं**[^३१]

**ग्रामाद् वनं क्षिति-भुजोऽपि ययुर् यद्-अर्थाः ॥**

[^३१]: दुस्तर-कृतं जनतापवर्गं (विज।)


**श्रीधर-स्वामी (भावार्थ-दीपिका) :** अनुवृत्तेः फलम् आह---मर्त्य इति । **श्रीमत्याः कथायाः श्रवण-कीर्तन-**युक्तया **चिन्तया** संवर्धितयानुवृत्त्या तथा तन्-निष्ठत्वेन **तस्य धाम** लोकम् **एति** । लोकत्वेऽपि कालान् आ-कलितत्वम् इत्य् आह---दुस्तरेति । दुर्लभ-पुरुषार्थताम् आह---ग्रामाद् इति ॥५०॥


______


**वंशीधरः (भावार्थ-दीपिका-प्रकाशः) :** तया पदयोर् अनुवृत्त्या । तन्-निष्ठत्वेन भगवन्-निष्ठत्वेन । लोकं वैकुण्ठादि स्वरूपं वा कालेनानाकलितम् अस्पृष्टम् । दुस्तरश् चासौ कृतान्त-जवस् तस्यापवर्गस् त्यागो यस्मिंस् तत् तथा । यद्-अर्थं यस्य हरेर् धामैवार्थो येषां ते क्षिति-भुजो ग्रामाद् वनं ग्रामं विहाय वनं ययुः । एतेन राज्याद् अपि तत्र सुखातिशयो व्यज्यत इति ध्वनितम् ।\

______

क्वचित् पुस्तकेषु चित्रं न चेत्य्-आदिकोऽधिकः श्लोकोऽप्य् अस्ति[^३२] । तस्य चायम् अर्थः---गोप्य्-आदि-स्त्रीणां यद् उरुगायस्य पवित्र-लीलया विध्वस्तः कल्मषाणां कदम्बको यस्मिन् मुक्ति-रूपे तद् यज् जातम् एतच् चित्रं न चेत्य् अन्वयः । अन्यत् पूर्ववत् ।

[^३२]: चित्रं न चैतद् उरुगाय-विचित्र-लीला-

    विध्वस्त-कल्मषक-दम्बक-मुक्ति-रूपम् ।

    स्त्रीणां सुदुस्त्यज-कृतान्त-जवापवर्गं

    ग्रामाद् वनं क्षितिभुजोऽपि ययुर् यद्-अर्थाः ॥

स्वाम्य्-अभिप्राय-दौर्बोध्याद् यन् मया साहसं कृतम् ।

तन् मे क्षाम्यन्तु विद्वांसो ह्य् अयुक्तं शोधयन्तु ते ॥

कलिन्दजा-तीर-विहार-शालिनं गोपाङ्गनाभिर् धृत-वेणु-वादिनम् ।

सदा नमस्ये निज-चेतसा धृतं श्री-नन्दसूनुं सुर-राज-वन्द्यम् ॥

॥ इति श्री-खरड-पतन-वास्तव्य-पण्डित-वंशीधर-शर्म-विरचिते

श्रीमद्-भागवत-भावार्थ-दीपिका-प्रकाशे दशम-स्कन्धोत्तरार्धे

नवतितमोऽध्यायः ॥९०॥


______


**कैवल्य-दीपिका : मर्त्य** इति । तया ब्रह्म-सभादौ प्रसिद्धया **श्रवण-कीर्तन-चिन्तया** इति द्वन्द्वैकत्वेऽपि नपुंसकत्वम् इति कीर्त्यं जयेति अत्रोक्तम् । **तद्-धाम** वैष्णवं स्थानम् । **कृतान्तस्य** **जवो** वेगः । **अपवर्जनं** निवृत्तिर् यस्मिन् तत् । अकाल-कलितम् इत्य् अर्थः । यद्-अर्था मद्-धामाभिलाषाः ॥५०॥ \[मु।फ। १०.१०\]

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

*॥* इति श्रीमद्-भागवते महा-पुराणे दशम-स्कन्धोत्तरार्धे श्रीनाथ-चक्रवर्ति-कृतायां चैतन्य-मञ्जुषायां नवतितमोऽध्यायः ॥९०॥


______


**सनातन-गोस्वामी (बृहद्-वैष्णव-तोषणी) :** *व्याख्या अप्राप्ता।*


______


**जीव-गोस्वामी (लघु-वैष्णव-तोषणी) :** तथा तच्-छ्रवणेन तद्-अनुवृत्ति-प्राप्तिः स्यात् तथा विवृणोति---मर्त्य इति । ननु हे राजन् ! मर्त्यो मरण-धर्मा यः कोऽपि तया पूर्वोक्त-माहात्म्यया मुकुन्द-श्रीमत्-कथा-श्रवण-कीर्तन-चिन्तया मुकुन्दस्य सर्व-दुःख-विमोचकत्वेन महा-कारुणिकस्य स्वयं भगवतो या श्रीमती सर्व-सम्पदां धात्री च कथा तस्याः श्रवणेन जातं, यत्-कीर्तनं स्वयम् उल्लासतो गानं, तत्र या चिन्ता तत्-प्राप्त्य्-उत्कण्ठामयी स्मृतिस् तया समेधितया नित्यम् एव तेन गानेन वर्धितया सत्या पूर्वोक्तं श्री-वृन्दावनादि-प्रकाश-विशेष-रूपं तद्-धाम एति वासनानुसारेण तद्-एकतरं प्राप्नोति । तद् एव विशिनष्टि---दुस्तरो ब्रह्मादिभिर् अपि स्वतोऽपरिहार्यो यः कृतान्तः कृतः सर्वस्यान्तो येन स कालः, तस्यापि जवस्य विक्रमस्य अपवर्गः समाप्तिर् यत्र । तत् यद् उक्तं---न यत्र माया न च काल-विक्रमः इति, दर्शयामास लोकं स्वं गोपानां तमसः परम् इति च । तच् च परम-विषयान्धानाम् अपि लोभनीय-शोभम् । किइम् उत मुमुक्षु-मुक्त-भक्तानाम् उत्तरोत्तर-परम-दृशाम् इत्य् आह---ग्रामाद् इति । क्षितिः सप्त-द्वीपवती पृथ्वी तां भुञ्जते ये तेऽपि बहवो यद् एव परम-पुरुषार्थो येषां तथा-भूताः सन्तो ग्रामात् अन्य-सर्वारोचकतया जन-स्थान-मात्रं त्यक्त्वा वनं जन-मात्र-शून्य-प्रदेशं भाग्य-वशात् द्वादश-वनात्मकं श्री-मथुरा-मण्डलं वा ययुः । तत्र गत्वा नित्यम् अवसन् । श्रीमन्-मथुरा-मण्डलस्यैव परम-साधन-साध्य-रूपत्वात् । तथा हि आदि-वाराहे---

न पापेभ्यो भयं यत्र न भयं यत्र वै यमात् ।

न बर्भ-वास-भीर् यत्र यत् क्षेत्रं को न संश्रयेत् ॥

मथुरां च परित्यज्य योऽन्यत्र कुरुते रतिम् ।

मूढो भ्रमति संसारे मम माया-विमोहितः ॥ इति ।

किं च, स्कान्दे---

तन् मण्डलं माथुरं हि विष्णु-चक्रोपरि स्थितम् ।

पद्माकारं सदा तत्र वर्तते शाश्वतं नृप ॥ इति ।

किं च वाराहे---

लाभानां मथुरा-लाभो ज्ञानानां ज्ञानम् उत्तमम् ।

प्रीतीनां परमा प्रीतिर् गतीनां गतिर् उत्तमः ॥ इति ।

एत एवोक्तं पाद्म-पाताल-खण्डे---अहो मधुपुरी धन्या वैकुण्ठाच् च गरीयसी इत्य्-आदि ॥५०॥

इति श्रीमद्-भागवते महा-पुराणे दशम-स्कन्धे श्रीमज्-जीव-गोस्वामि-कृत-

वैष्णव-तोषिण्यां नवतितमोऽध्यायः ॥९०॥


______


**जीव-गोस्वामी (क्रम-सन्दर्भः) :** यथा तच्-छ्रवणेन तद्-अनुवृत्ति-प्राप्तिः स्यात्, तथा विवृणोति---मर्त्या इति । यद् धाम श्री-वृन्दावनादि-रूपेषु वासनानुसारेणैकतरं प्राप्नोति । तद् एव विशिनष्टि---दुस्तरेति ॥४९॥

इति श्रीमद्-भागवते महा-पुराणे दशम-स्कन्धीय-

श्रीमज्-जीव-गोस्वामि-कृत-क्रम-सन्दर्भे

नवतितमोऽध्यायः ॥९०॥


______


**जीव-गोस्वामी (बृहत्-क्रम-सन्दर्भः) :** तस्यानुवृत्तिस् तद्-धाम-लब्ध्यैव स्यात् । सा कथं भवेन् मर्त्यानाम् ? इत्य् आह---मर्त्य इत्य्-आदि । ननु भो राजन् पूर्वोक्तया वर्धमानया मुकुन्द-श्रीमत्त्व-श्रवणे यार्चिता तया तद्-धाम तन्-निवासं परम-वैकुण्ठं दुस्तरो यः कृतान्त-जवः काल-वेगस् तस्यापवर्गो यद्-अर्था यत्-प्राप्ति-कामा ग्रामात् निज-राज्यतः क्षिति-भुजोऽपि ययुः । तद् यत्र तत्र स्थित्वा तत्-कथा-श्रवणेनैव भवाभावः ॥५०॥

॥ इति श्रीमद्-भागवते महा-पुराणे दशम-स्कन्धे

श्रीमज्-जीव-गोस्वामि-कृत-बृहत्-क्रम-सन्दर्भे

नवतितमोऽध्यायः ॥९०॥


______


**विश्वनाथ-चक्रवर्ती (सारार्थ-दर्शिणी) :** अनुवृत्तेः फलम् आह---तया अनुवृत्त्या तद् धाम एति । कीदृश्या ? श्रीमत्-कथा-श्रवण-कीर्तनाभ्यां जनिता चिन्ता । केन प्रकारेण ? कदा वा ? कृष्णं प्राश्यामीति या भावना तया एधितया वर्धितया धाम्नः कालानाकलितत्वम् आह । दुरन्तो यो कृतान्त-जवस् तस्यापवर्गो नाशो यत्र तत् । तत्-प्राप्ति-करम् अपि कम् अप्य् आह---ग्रामाद् इति । क्षिति-भुजो मनु-प्रिय-व्रताद्या अपि ॥५०॥

नवतितमोऽत्राध्यायो दशमे सारार्थ-दर्शिन्याम् ।

सङ्गत एव स्कन्धोऽप्य् अस्तु सतां सङ्गतो हृदि मे ॥

मद्-गवीर् अपि गोपालः स्वीकुर्यात् कृपया यदि ।

तदैवासां पयः पीत्वा हृष्येयुस् तत्-प्रिया जनाः ॥

माघस्य कृष्ण-द्वादश्यां राध-कृष्ण-सरित्-तटे ।

दशम-स्कन्ध-टीकेयम् अपूरि कृपया प्रभोः ॥

॥ समाप्तोऽयं दशम-स्कन्धः ॥


______

