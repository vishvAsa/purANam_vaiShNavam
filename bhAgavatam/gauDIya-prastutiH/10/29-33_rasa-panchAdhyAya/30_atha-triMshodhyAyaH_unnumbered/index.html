<!DOCTYPE html>
<html lang="en-us">
  <head>
    <meta charset="utf-8">
    <meta http-equiv="X-UA-Compatible" content="IE=edge,chrome=1">
    
    <title>पुराणे विश्वासटिप्पन्यः  | ३० {#अथ-त्रिंशोध्यायः उन्नुम्बेरेद्}</title>
    <meta name="HandheldFriendly" content="True">
    <meta name="MobileOptimized" content="320">

    <meta name="viewport" content="width=device-width,minimum-scale=1">
    <meta name="generator" content="Hugo 0.143.0">
    
    
      <META NAME="ROBOTS" CONTENT="INDEX, FOLLOW">
    

    <link href="/purANam_vaiShNavam/bhAgavatam/gauDIya-prastutiH/10/29-33_rasa-panchAdhyAya/30_atha-triMshodhyAyaH_unnumbered/" rel="alternate" type="application/rss+xml" title="पुराणे विश्वासटिप्पन्यः" />
    <link href="/purANam_vaiShNavam/bhAgavatam/gauDIya-prastutiH/10/29-33_rasa-panchAdhyAya/30_atha-triMshodhyAyaH_unnumbered/" rel="feed" type="application/rss+xml" title="पुराणे विश्वासटिप्पन्यः" />

    <meta property="og:url" content="https://vishvAsa.github.io/purANam_vaiShNavam/bhAgavatam/gauDIya-prastutiH/10/29-33_rasa-panchAdhyAya/30_atha-triMshodhyAyaH_unnumbered/">
  <meta property="og:site_name" content="पुराणे विश्वासटिप्पन्यः">
  <meta property="og:title" content="३० {#अथ-त्रिंशोध्यायः उन्नुम्बेरेद्}">
  <meta property="og:description" content="गोपी-द्वारा भगवतो\ऽनुसन्धानं तद्-आचरितानुकरणं यमुना-पुलिने तद्-आगम-प्रतीक्षणं च । {#गोपी-द्वारा-भगवतोनुसन्धानं-तद्-आचरितानुकरणं-यमुना-पुलिने-तद्-आगम-प्रतीक्षणं-च ।उन्नुम्बेरेद्} ॥ १०.३०.१ ॥
श्री-शुक उवाच—
अन्तर्हिते भगवति सहसैव व्रजाङ्गनाः ।
अतप्यंस् तम् अचक्षाणाः करिण्य इव यूथपम् ॥
श्रीधर-स्वामी (भावार्थ-दीपिका) :
त्रिंशे विरह-सन्तप्त-गोपीभिः कृष्ण-मार्गणम् ।
उनमत्तवन् न नियतं भ्रमन्तीभिर् वने वने ॥*॥
अचक्षाणा अपश्यन्त्यः ॥१॥
वंशीधरः (भावार्थ-दीपिका-प्रकाशः) : कृष्णस्य मार्गणम् अन्वेषणम् । तच् च नियतं यथावन्, न । कुतः ? उन्मत्तवत् विरहाकुलतयोन्मत्ता इव सञ्जाता इति ॥
हरेर् एव योगैश्वर्यं स्वाभाविकं नान्यस्येति ज्ञापनाय गोपीनां भक्त्य्-अतिशयम् आह—श्री-शुक इति । तं श्री-कृष्णम् । करिण्यः इभ्यः, करेणुर् इभ्यां नेभे स्त्री इत्य् अमरः । यूथपं गजेन्द्रम् ॥१॥">
  <meta property="og:locale" content="en_us">
  <meta property="og:type" content="article">
    <meta property="article:section" content="bhagavatam">

  <meta itemprop="name" content="३० {#अथ-त्रिंशोध्यायः उन्नुम्बेरेद्}">
  <meta itemprop="description" content="गोपी-द्वारा भगवतो\ऽनुसन्धानं तद्-आचरितानुकरणं यमुना-पुलिने तद्-आगम-प्रतीक्षणं च । {#गोपी-द्वारा-भगवतोनुसन्धानं-तद्-आचरितानुकरणं-यमुना-पुलिने-तद्-आगम-प्रतीक्षणं-च ।उन्नुम्बेरेद्} ॥ १०.३०.१ ॥
श्री-शुक उवाच—
अन्तर्हिते भगवति सहसैव व्रजाङ्गनाः ।
अतप्यंस् तम् अचक्षाणाः करिण्य इव यूथपम् ॥
श्रीधर-स्वामी (भावार्थ-दीपिका) :
त्रिंशे विरह-सन्तप्त-गोपीभिः कृष्ण-मार्गणम् ।
उनमत्तवन् न नियतं भ्रमन्तीभिर् वने वने ॥*॥
अचक्षाणा अपश्यन्त्यः ॥१॥
वंशीधरः (भावार्थ-दीपिका-प्रकाशः) : कृष्णस्य मार्गणम् अन्वेषणम् । तच् च नियतं यथावन्, न । कुतः ? उन्मत्तवत् विरहाकुलतयोन्मत्ता इव सञ्जाता इति ॥
हरेर् एव योगैश्वर्यं स्वाभाविकं नान्यस्येति ज्ञापनाय गोपीनां भक्त्य्-अतिशयम् आह—श्री-शुक इति । तं श्री-कृष्णम् । करिण्यः इभ्यः, करेणुर् इभ्यां नेभे स्त्री इत्य् अमरः । यूथपं गजेन्द्रम् ॥१॥">
  <meta itemprop="wordCount" content="29043">
  <meta name="twitter:card" content="summary">
  <meta name="twitter:title" content="३० {#अथ-त्रिंशोध्यायः उन्नुम्बेरेद्}">
  <meta name="twitter:description" content="गोपी-द्वारा भगवतो\ऽनुसन्धानं तद्-आचरितानुकरणं यमुना-पुलिने तद्-आगम-प्रतीक्षणं च । {#गोपी-द्वारा-भगवतोनुसन्धानं-तद्-आचरितानुकरणं-यमुना-पुलिने-तद्-आगम-प्रतीक्षणं-च ।उन्नुम्बेरेद्} ॥ १०.३०.१ ॥
श्री-शुक उवाच—
अन्तर्हिते भगवति सहसैव व्रजाङ्गनाः ।
अतप्यंस् तम् अचक्षाणाः करिण्य इव यूथपम् ॥
श्रीधर-स्वामी (भावार्थ-दीपिका) :
त्रिंशे विरह-सन्तप्त-गोपीभिः कृष्ण-मार्गणम् ।
उनमत्तवन् न नियतं भ्रमन्तीभिर् वने वने ॥*॥
अचक्षाणा अपश्यन्त्यः ॥१॥
वंशीधरः (भावार्थ-दीपिका-प्रकाशः) : कृष्णस्य मार्गणम् अन्वेषणम् । तच् च नियतं यथावन्, न । कुतः ? उन्मत्तवत् विरहाकुलतयोन्मत्ता इव सञ्जाता इति ॥
हरेर् एव योगैश्वर्यं स्वाभाविकं नान्यस्येति ज्ञापनाय गोपीनां भक्त्य्-अतिशयम् आह—श्री-शुक इति । तं श्री-कृष्णम् । करिण्यः इभ्यः, करेणुर् इभ्यां नेभे स्त्री इत्य् अमरः । यूथपं गजेन्द्रम् ॥१॥">
<script type="text/javascript">
    
    let baseURL = "https:\/\/vishvAsa.github.io\/purANam_vaiShNavam\/";
    let basePath = "/" + baseURL.split("/").slice(3).join("/");
    let siteParams = JSON.parse("{\u0022build_img\u0022:\u0022https:\/\/github.com\/vishvAsa\/purANam_vaiShNavam\/actions\/workflows\/build.yml\/badge.svg\u0022,\u0022build_url\u0022:\u0022https:\/\/github.com\/vishvAsa\/purANam_vaiShNavam\/actions\/workflows\/build.yml\u0022,\u0022contactlink\u0022:\u0022https:\/\/github.com\/vishvAsa\/purANam_vaiShNavam\/issues\/new\u0022,\u0022env\u0022:\u0022production\u0022,\u0022githubeditmepathbase\u0022:\u0022https:\/\/github.com\/vishvAsa\/purANam_vaiShNavam\/edit\/content\/\u0022}");
    let pageDefaultsList = JSON.parse("[{\u0022scope\u0022:{\u0022pathPrefix\u0022:\u0022\u0022},\u0022values\u0022:{\u0022comments\u0022:true,\u0022layout\u0022:\u0022page\u0022,\u0022search\u0022:true,\u0022sidebar\u0022:\u0022home_sidebar\u0022,\u0022unicode_script\u0022:\u0022devanagari\u0022}}]");
    let sidebarsData = JSON.parse("{\u0022home_sidebar\u0022:{\u0022contents\u0022:[{\u0022url\u0022:\u0022recdir:\/\/\u0022},{\u0022contents\u0022:[{\u0022title\u0022:\u0022ज्यौतिषम्\u0022,\u0022url\u0022:\u0022..\/jyotiSham\/\u0022},{\u0022title\u0022:\u0022संस्कृतम्\u0022,\u0022url\u0022:\u0022..\/sanskrit\/\u0022},{\u0022title\u0022:\u0022संस्कारः\u0022,\u0022url\u0022:\u0022..\/devaH\/\u0022},{\u0022title\u0022:\u0022आगमः\u0022,\u0022url\u0022:\u0022..\/AgamaH\/\u0022},{\u0022title\u0022:\u0022आगमः शैवः\u0022,\u0022url\u0022:\u0022..\/AgamaH_shaivaH\/\u0022},{\u0022title\u0022:\u0022आगमः वैष्णवः\u0022,\u0022url\u0022:\u0022..\/AgamaH_vaiShNavaH\/\u0022},{\u0022title\u0022:\u0022रामानुजीयम्\u0022,\u0022url\u0022:\u0022..\/rAmAnujIyam\/\u0022},{\u0022title\u0022:\u0022माध्वम्\u0022,\u0022url\u0022:\u0022..\/mAdhvam\/\u0022},{\u0022title\u0022:\u0022आगमः ब्राह्मः\u0022,\u0022url\u0022:\u0022..\/AgamaH_brAhmaH\/\u0022},{\u0022title\u0022:\u0022कल्पान्तरम्\u0022,\u0022url\u0022:\u0022..\/kalpAntaram\/\u0022},{\u0022title\u0022:\u0022Notes Home\u0022,\u0022url\u0022:\u0022..\/notes\/\u0022},{\u0022title\u0022:\u0022वेदाः\u0022,\u0022url\u0022:\u0022..\/vedAH\/\u0022},{\u0022title\u0022:\u0022वेदाः - ऋक्\u0022,\u0022url\u0022:\u0022..\/vedAH_Rk\/\u0022},{\u0022title\u0022:\u0022वेदाः - यजुः\u0022,\u0022url\u0022:\u0022..\/vedAH_yajuH\/\u0022},{\u0022title\u0022:\u0022वेदाः - साम\u0022,\u0022url\u0022:\u0022..\/vedAH_sAma\/\u0022},{\u0022title\u0022:\u0022पुराणम्\u0022,\u0022url\u0022:\u0022..\/purANam\/\u0022},{\u0022title\u0022:\u0022पुराणम् वैष्णवम्\u0022,\u0022url\u0022:\u0022..\/purANam_vaiShNavam\/\u0022},{\u0022title\u0022:\u0022महाभारतम्\u0022,\u0022url\u0022:\u0022..\/mahAbhAratam\/\u0022},{\u0022title\u0022:\u0022रामायणम्\u0022,\u0022url\u0022:\u0022..\/rAmAyaNam\/\u0022},{\u0022title\u0022:\u0022काव्यम्\u0022,\u0022url\u0022:\u0022..\/kAvya\/\u0022},{\u0022title\u0022:\u0022ಕನ್ನಡ\u0022,\u0022url\u0022:\u0022..\/kannaDa\/\u0022},{\u0022title\u0022:\u0022मीमांसा\u0022,\u0022url\u0022:\u0022..\/mImAMsA\/\u0022},{\u0022title\u0022:\u0022त्रिपिटकम्\u0022,\u0022url\u0022:\u0022..\/tipiTaka\/\u0022},{\u0022title\u0022:\u0022पाळयः\u0022,\u0022url\u0022:\u0022..\/pALi\/\u0022},{\u0022title\u0022:\u0022भाषान्तरम्\u0022,\u0022url\u0022:\u0022..\/bhAShAntaram\/\u0022},{\u0022title\u0022:\u0022English Lit\u0022,\u0022url\u0022:\u0022..\/english\/\u0022},{\u0022title\u0022:\u0022Book pub\u0022,\u0022url\u0022:\u0022..\/book-pub\u0022}],\u0022title\u0022:\u0022सङ्ग्रहान्तरम्\u0022},{\u0022title\u0022:\u0022Vishvas\u0027s home page\u0022,\u0022url\u0022:\u0022..\/\u0022},{\u0022title\u0022:\u0022\\u003ci class=\\\u0022fas fa-hand-holding-heart\\\u0022\\u003e\\u003c\/i\\u003eDonate Via Vishvas\u0022,\u0022url\u0022:\u0022https:\/\/vishvAsa.github.io\/interests\/dharma-via-vishvas\/\u0022}],\u0022title\u0022:\u0022भागाः\u0022}}");
    
    var pageRelUrlTree = {};
</script>

    
    <script type="text/javascript">
  let pageVars = {};
  pageVars.pageUrlMinusBasePath = "\/purANam_vaiShNavam\/bhAgavatam\/gauDIya-prastutiH\/10\/29-33_rasa-panchAdhyAya\/30_atha-triMshodhyAyaH_unnumbered\/".replace(basePath, "/");
  pageVars.pageParams = {};
  pageVars.pageSource = "bhAgavatam\/gauDIya-prastutiH\/10\/29-33_rasa-panchAdhyAya\/30_atha-triMshodhyAyaH_unnumbered.md";
  console.log(pageVars.pageSource);
  var pageDefaults;
  for (let possiblePageDefaults of pageDefaultsList) {
    if (pageVars.pageSource.startsWith(possiblePageDefaults.scope.pathPrefix)) {
      pageDefaults = possiblePageDefaults.values
    }
  }
    
</script>


    <script src="/purANam_vaiShNavam/webpack_dist/uiLib-bundle.js"></script>







    <link rel="stylesheet" href="/purANam_vaiShNavam/webpack_dist/uiLib.css">
<link rel="stylesheet" href="/purANam_vaiShNavam/css/uiLibPrint.css" media="print" >
<link rel="stylesheet" href="/purANam_vaiShNavam/css/fonts.css" >
<link rel="stylesheet" href="/purANam_vaiShNavam/css/@fortawesome/fontawesome-free/css/solid.min.css">

<link rel="stylesheet" href="/purANam_vaiShNavam/css/@fortawesome/fontawesome-free/css/fontawesome.min.css">


<link rel="alternate" hreflang="sa-Deva" href="https://vishvAsa.github.io/purANam_vaiShNavam/bhAgavatam/gauDIya-prastutiH/10/29-33_rasa-panchAdhyAya/30_atha-triMshodhyAyaH_unnumbered/" />
<link rel="alternate" hreflang="sa-Deva" href="https://vishvAsa.github.io/purANam_vaiShNavam/bhAgavatam/gauDIya-prastutiH/10/29-33_rasa-panchAdhyAya/30_atha-triMshodhyAyaH_unnumbered/?transliteration_target=devanagari" />

<link rel="alternate" hreflang="sa-Knda" href="https://vishvAsa.github.io/purANam_vaiShNavam/bhAgavatam/gauDIya-prastutiH/10/29-33_rasa-panchAdhyAya/30_atha-triMshodhyAyaH_unnumbered/?transliteration_target=kannada" />
<link rel="alternate" hreflang="sa-Mlym" href="https://vishvAsa.github.io/purANam_vaiShNavam/bhAgavatam/gauDIya-prastutiH/10/29-33_rasa-panchAdhyAya/30_atha-triMshodhyAyaH_unnumbered/?transliteration_target=malayalam" />
<link rel="alternate" hreflang="sa-Telu" href="https://vishvAsa.github.io/purANam_vaiShNavam/bhAgavatam/gauDIya-prastutiH/10/29-33_rasa-panchAdhyAya/30_atha-triMshodhyAyaH_unnumbered/?transliteration_target=telugu" />
<link rel="alternate" hreflang="sa-Taml-t-sa-Taml-m0-superscript" href="https://vishvAsa.github.io/purANam_vaiShNavam/bhAgavatam/gauDIya-prastutiH/10/29-33_rasa-panchAdhyAya/30_atha-triMshodhyAyaH_unnumbered/?transliteration_target=tamil_superscripted" />
<link rel="alternate" hreflang="sa-Taml" href="https://vishvAsa.github.io/purANam_vaiShNavam/bhAgavatam/gauDIya-prastutiH/10/29-33_rasa-panchAdhyAya/30_atha-triMshodhyAyaH_unnumbered/?transliteration_target=tamil" />
<link rel="alternate" hreflang="sa-Gran" href="https://vishvAsa.github.io/purANam_vaiShNavam/bhAgavatam/gauDIya-prastutiH/10/29-33_rasa-panchAdhyAya/30_atha-triMshodhyAyaH_unnumbered/?transliteration_target=grantha" />

<link rel="alternate" hreflang="sa-Gujr" href="https://vishvAsa.github.io/purANam_vaiShNavam/bhAgavatam/gauDIya-prastutiH/10/29-33_rasa-panchAdhyAya/30_atha-triMshodhyAyaH_unnumbered/?transliteration_target=gujarati" />
<link rel="alternate" hreflang="sa-Guru" href="https://vishvAsa.github.io/purANam_vaiShNavam/bhAgavatam/gauDIya-prastutiH/10/29-33_rasa-panchAdhyAya/30_atha-triMshodhyAyaH_unnumbered/?transliteration_target=gurmukhi" />
<link rel="alternate" hreflang="sa-Shar" href="https://vishvAsa.github.io/purANam_vaiShNavam/bhAgavatam/gauDIya-prastutiH/10/29-33_rasa-panchAdhyAya/30_atha-triMshodhyAyaH_unnumbered/?transliteration_target=sharada" />
<link rel="alternate" hreflang="sa-Dogr" href="https://vishvAsa.github.io/purANam_vaiShNavam/bhAgavatam/gauDIya-prastutiH/10/29-33_rasa-panchAdhyAya/30_atha-triMshodhyAyaH_unnumbered/?transliteration_target=dogra" />
<link rel="alternate" hreflang="sa-Phag" href="https://vishvAsa.github.io/purANam_vaiShNavam/bhAgavatam/gauDIya-prastutiH/10/29-33_rasa-panchAdhyAya/30_atha-triMshodhyAyaH_unnumbered/?transliteration_target=phags_pa" />
<link rel="alternate" hreflang="sa-Tibt" href="https://vishvAsa.github.io/purANam_vaiShNavam/bhAgavatam/gauDIya-prastutiH/10/29-33_rasa-panchAdhyAya/30_atha-triMshodhyAyaH_unnumbered/?transliteration_target=tibetan" />
<link rel="alternate" hreflang="sa-Sidd" href="https://vishvAsa.github.io/purANam_vaiShNavam/bhAgavatam/gauDIya-prastutiH/10/29-33_rasa-panchAdhyAya/30_atha-triMshodhyAyaH_unnumbered/?transliteration_target=siddham" />
<link rel="alternate" hreflang="sa-Newa" href="https://vishvAsa.github.io/purANam_vaiShNavam/bhAgavatam/gauDIya-prastutiH/10/29-33_rasa-panchAdhyAya/30_atha-triMshodhyAyaH_unnumbered/?transliteration_target=newa" />
<link rel="alternate" hreflang="sa-Modi" href="https://vishvAsa.github.io/purANam_vaiShNavam/bhAgavatam/gauDIya-prastutiH/10/29-33_rasa-panchAdhyAya/30_atha-triMshodhyAyaH_unnumbered/?transliteration_target=modi" />
<link rel="alternate" hreflang="sa-Tirh" href="https://vishvAsa.github.io/purANam_vaiShNavam/bhAgavatam/gauDIya-prastutiH/10/29-33_rasa-panchAdhyAya/30_atha-triMshodhyAyaH_unnumbered/?transliteration_target=tirhuta_maithili" />
<link rel="alternate" hreflang="sa-Gong" href="https://vishvAsa.github.io/purANam_vaiShNavam/bhAgavatam/gauDIya-prastutiH/10/29-33_rasa-panchAdhyAya/30_atha-triMshodhyAyaH_unnumbered/?transliteration_target=gondi_gujala" />
<link rel="alternate" hreflang="sa-Gonm" href="https://vishvAsa.github.io/purANam_vaiShNavam/bhAgavatam/gauDIya-prastutiH/10/29-33_rasa-panchAdhyAya/30_atha-triMshodhyAyaH_unnumbered/?transliteration_target=gondi_masaram" />


<link rel="alternate" hreflang="sa-Orya" href="https://vishvAsa.github.io/purANam_vaiShNavam/bhAgavatam/gauDIya-prastutiH/10/29-33_rasa-panchAdhyAya/30_atha-triMshodhyAyaH_unnumbered/?transliteration_target=oriya" />
<link rel="alternate" hreflang="sa-Beng-t-sa-Beng-m0-assamese" href="https://vishvAsa.github.io/purANam_vaiShNavam/bhAgavatam/gauDIya-prastutiH/10/29-33_rasa-panchAdhyAya/30_atha-triMshodhyAyaH_unnumbered/?transliteration_target=assamese" />
<link rel="alternate" hreflang="sa-Beng" href="https://vishvAsa.github.io/purANam_vaiShNavam/bhAgavatam/gauDIya-prastutiH/10/29-33_rasa-panchAdhyAya/30_atha-triMshodhyAyaH_unnumbered/?transliteration_target=bengali" />
<link rel="alternate" hreflang="sa-Mtei" href="https://vishvAsa.github.io/purANam_vaiShNavam/bhAgavatam/gauDIya-prastutiH/10/29-33_rasa-panchAdhyAya/30_atha-triMshodhyAyaH_unnumbered/?transliteration_target=manipuri" />
<link rel="alternate" hreflang="sa-Sinh" href="https://vishvAsa.github.io/purANam_vaiShNavam/bhAgavatam/gauDIya-prastutiH/10/29-33_rasa-panchAdhyAya/30_atha-triMshodhyAyaH_unnumbered/?transliteration_target=sinhala" />
<link rel="alternate" hreflang="sa-Limb" href="https://vishvAsa.github.io/purANam_vaiShNavam/bhAgavatam/gauDIya-prastutiH/10/29-33_rasa-panchAdhyAya/30_atha-triMshodhyAyaH_unnumbered/?transliteration_target=limbu" />
<link rel="alternate" hreflang="sa-Lepc" href="https://vishvAsa.github.io/purANam_vaiShNavam/bhAgavatam/gauDIya-prastutiH/10/29-33_rasa-panchAdhyAya/30_atha-triMshodhyAyaH_unnumbered/?transliteration_target=lepcha" />


<link rel="alternate" hreflang="sa-Cyrl" href="https://vishvAsa.github.io/purANam_vaiShNavam/bhAgavatam/gauDIya-prastutiH/10/29-33_rasa-panchAdhyAya/30_atha-triMshodhyAyaH_unnumbered/?transliteration_target=cyrillic" />
<link rel="alternate" hreflang="sa-Latn-t-sa-Zyyy-m0-iso" href="https://vishvAsa.github.io/purANam_vaiShNavam/bhAgavatam/gauDIya-prastutiH/10/29-33_rasa-panchAdhyAya/30_atha-triMshodhyAyaH_unnumbered/?transliteration_target=iso" />
<link rel="alternate" hreflang="sa-Latn-t-sa-Zyyy-m0-iast" href="https://vishvAsa.github.io/purANam_vaiShNavam/bhAgavatam/gauDIya-prastutiH/10/29-33_rasa-panchAdhyAya/30_atha-triMshodhyAyaH_unnumbered/?transliteration_target=iast" />
<link rel="alternate" hreflang="sa-Aran" href="https://vishvAsa.github.io/purANam_vaiShNavam/bhAgavatam/gauDIya-prastutiH/10/29-33_rasa-panchAdhyAya/30_atha-triMshodhyAyaH_unnumbered/?transliteration_target=urdu" />
<link rel="alternate" hreflang="sa-Avst" href="https://vishvAsa.github.io/purANam_vaiShNavam/bhAgavatam/gauDIya-prastutiH/10/29-33_rasa-panchAdhyAya/30_atha-triMshodhyAyaH_unnumbered/?transliteration_target=avestan" />

<link rel="alternate" hreflang="sa-Brah" href="https://vishvAsa.github.io/purANam_vaiShNavam/bhAgavatam/gauDIya-prastutiH/10/29-33_rasa-panchAdhyAya/30_atha-triMshodhyAyaH_unnumbered/?transliteration_target=brahmi" />
<link rel="alternate" hreflang="sa-Khar" href="https://vishvAsa.github.io/purANam_vaiShNavam/bhAgavatam/gauDIya-prastutiH/10/29-33_rasa-panchAdhyAya/30_atha-triMshodhyAyaH_unnumbered/?transliteration_target=kharoshthi" />
<link rel="alternate" hreflang="sa-Zanb" href="https://vishvAsa.github.io/purANam_vaiShNavam/bhAgavatam/gauDIya-prastutiH/10/29-33_rasa-panchAdhyAya/30_atha-triMshodhyAyaH_unnumbered/?transliteration_target=zanbazar_square" />
<link rel="alternate" hreflang="sa-Bhks" href="https://vishvAsa.github.io/purANam_vaiShNavam/bhAgavatam/gauDIya-prastutiH/10/29-33_rasa-panchAdhyAya/30_atha-triMshodhyAyaH_unnumbered/?transliteration_target=bhaiksuki" />

<link rel="alternate" hreflang="sa-Bali" href="https://vishvAsa.github.io/purANam_vaiShNavam/bhAgavatam/gauDIya-prastutiH/10/29-33_rasa-panchAdhyAya/30_atha-triMshodhyAyaH_unnumbered/?transliteration_target=balinese" />
<link rel="alternate" hreflang="sa-Java" href="https://vishvAsa.github.io/purANam_vaiShNavam/bhAgavatam/gauDIya-prastutiH/10/29-33_rasa-panchAdhyAya/30_atha-triMshodhyAyaH_unnumbered/?transliteration_target=javanese" />
<link rel="alternate" hreflang="sa-Laoo" href="https://vishvAsa.github.io/purANam_vaiShNavam/bhAgavatam/gauDIya-prastutiH/10/29-33_rasa-panchAdhyAya/30_atha-triMshodhyAyaH_unnumbered/?transliteration_target=lao" />
<link rel="alternate" hreflang="sa-Laoo-t-sa-Laoo-m0-Laopali" href="https://vishvAsa.github.io/purANam_vaiShNavam/bhAgavatam/gauDIya-prastutiH/10/29-33_rasa-panchAdhyAya/30_atha-triMshodhyAyaH_unnumbered/?transliteration_target=lao_pali" />
<link rel="alternate" hreflang="sa-Mymr" href="https://vishvAsa.github.io/purANam_vaiShNavam/bhAgavatam/gauDIya-prastutiH/10/29-33_rasa-panchAdhyAya/30_atha-triMshodhyAyaH_unnumbered/?transliteration_target=burmese" />
<link rel="alternate" hreflang="sa-Mymr-t-sa-Mymr-m0-Mon" href="https://vishvAsa.github.io/purANam_vaiShNavam/bhAgavatam/gauDIya-prastutiH/10/29-33_rasa-panchAdhyAya/30_atha-triMshodhyAyaH_unnumbered/?transliteration_target=mon" />
<link rel="alternate" hreflang="sa-Cham" href="https://vishvAsa.github.io/purANam_vaiShNavam/bhAgavatam/gauDIya-prastutiH/10/29-33_rasa-panchAdhyAya/30_atha-triMshodhyAyaH_unnumbered/?transliteration_target=cham" />
<link rel="alternate" hreflang="sa-Khmr" href="https://vishvAsa.github.io/purANam_vaiShNavam/bhAgavatam/gauDIya-prastutiH/10/29-33_rasa-panchAdhyAya/30_atha-triMshodhyAyaH_unnumbered/?transliteration_target=khmer" />
<link rel="alternate" hreflang="sa-Thai" href="https://vishvAsa.github.io/purANam_vaiShNavam/bhAgavatam/gauDIya-prastutiH/10/29-33_rasa-panchAdhyAya/30_atha-triMshodhyAyaH_unnumbered/?transliteration_target=thai" />

  </head>

  <body class="ma0 bg-near-white">
    


    
<header class="p-1 bg-yellow noPrint">
    <nav role="navigation" class="col">
      <div id="div_top_bar" class="row">
        <div class="col-md-3 justify-content-start">
          <a  href="/" class="btn col border">
            <i class="fas fa-gopuram ">पुराणे विश्वासटिप्पन्यः <br/> ३० {#अथ-त्रिंशोध्यायः उन्नुम्बेरेद्}</i>
          </a>
        </div>
        <div id="div_top_bar_right" class="col-md-auto d-flex justify-content-center">
          <button class="btn btn-light"  href="#transliterationDropdown" data-toggle="collapse">
            ✍
          </button>
          <select id="transliterationDropdown" size="1" class="collapse" onchange="module_uiLib.default.content.updateTransliteration()">
            <optgroup label="🌍">
              <option value="iso">āISO</option>
              <option value="iso_vedic">āi-āu</option>
              <option value="cyrillic">пу</option>
              <option value="urdu">نس</option>
              <option value="??">🌍??</option>
            </optgroup>
            <optgroup label="🛕🧭S">
              <option value="kannada">ಅ</option>
              <option value="malayalam">അ</option>
              <option value="telugu">క</option>
              <option value="tamil_superscripted">க²</option>
              <option value="tamil_extended">க</option>
              <option value="grantha">𑌅</option>
            </optgroup>
            <optgroup label="🛕🧭N">
              <option value="devanagari" selected="">स</option>
              <option value="gujarati">અ</option>
              <option value="gurmukhi">ਅ</option>
            </optgroup>
            <optgroup label="🛕🧭E">
              <option value="oriya">ଅ</option>
              <option value="assamese">অস</option>
              <option value="bengali">অ</option>
            </optgroup>
            <optgroup label="🛕🏺📜">
              <option value="sharada">𑆑𑇀𑆰</option>
              <option value="brahmi">𑀅</option>
            </optgroup>
            <optgroup label="🛕🌋">
              <option value="balinese">ᬩᬮᬶ</option>
            </optgroup>
          </select>
          <div>
          <button class="btn btn-outline-secondary btn-sm"  href="#transliterationDropdownAlt" data-toggle="collapse">
          (✍)
          </button>
          <select id="transliterationDropdownAlt" size="1"  style="font-size:12px" class="bg-light-yellow collapse" onchange="module_uiLib.default.content.updateTransliteration()">
            <optgroup label="🌍">
              <option value="iso">āISO</option>
              <option value="iso_vedic">āi-āu</option>
              <option value="cyrillic">пу</option>
              <option value="urdu">نس</option>
              <option value="??">🌍??</option>
            </optgroup>
            <optgroup label="🛕🧭S">
              <option value="kannada">ಅ</option>
              <option value="malayalam">അ</option>
              <option value="telugu">క</option>
              <option value="tamil_superscripted">க²</option>
              <option value="tamil_extended">க</option>
              <option value="grantha">𑌅</option>
            </optgroup>
            <optgroup label="🛕🧭N">
              <option value="devanagari" selected="">स</option>
              <option value="gujarati">અ</option>
              <option value="gurmukhi">ਅ</option>
            </optgroup>
            <optgroup label="🛕🧭E">
              <option value="oriya">ଅ</option>
              <option value="assamese">অস</option>
              <option value="bengali">অ</option>
            </optgroup>
            <optgroup label="🛕🏺📜">
              <option value="sharada">𑆑𑇀𑆰</option>
              <option value="brahmi">𑀅</option>
            </optgroup>
            <optgroup label="🛕🌋">
              <option value="balinese">ᬩᬮᬶ</option>
            </optgroup>
          </select>
          </div>
          <div class="row col d-flex  dropdown">
            <button class="btn btn-secondary-outline btn-sm dropdown-toggle" type="button" data-toggle="dropdown" aria-haspopup="true" aria-expanded="false">
              A±
            </button>
            <div class="dropdown-menu" aria-labelledby="dropdownMenuButton">
            <a class="btn btn-secondary btn-sm" onclick="module_uiLib.changeTextSize(2)">A+</a>
            <a class="btn btn-secondary btn-sm" onclick="module_uiLib.changeTextSize(-2)">A-</a>
            </div>
          </div>
          <button class="btn btn-light btn-sm"  href="#commentStyleDropdown" data-toggle="collapse">
            🗨
          </button>
          <select id="commentStyleDropdown" class="collapse" size="1" onchange="module_uiLib.default.content.updateCommentStyleFromDropdown()">
            <option value="on">✔</option>
            <option value="hidden">✗</option>
          </select>
          <div><a id="expandAllButton" class="btn btn-secondary" onclick="module_uiLib.default.query.setParamsAndGo({'expandDetails': '.*'})">↕️️</a></div>
          <div id="printStyleDiv" class="row col d-flex  dropdown">
          <button class="btn btn-light btn-sm dropdown-toggle"  href="#printStyleDropdown" data-toggle="dropdown" aria-haspopup="true" aria-expanded="false">
          🖨
          </button>
            <div class="dropdown-menu col" aria-labelledby="printStyleDropdown">
              <div class="row justify-content-center">
                <p>Cols:</p>
                <input type="number" min="1" max="10" value="2" step="1" id="tbColumns" style="width: 3ch;"  accesskey="c"/>
              </div>
              <div class="row justify-content-center">
                <p>A±:</p> <input type="text" id="tbBodyFontSize" value="0.4cm" style="width: 6ch;"  accesskey="f"></input>
              </div>
              <div class="row justify-content-center">
                <p>Incl:</p> <input checked type="checkbox" id="tbIncludeStyle" value="on"></input>
                <button id="btnPrintStyle" onclick="module_uiLib.default.content.updatePrintStyle()">🖨
                </button>
              </div>
            </div>
        </div>
        </div>
        <div id="audioDiv" class="row col d-flex  dropdown">
          <button class="btn btn-secondary-outline btn-sm dropdown-toggle" type="button" id="audioDropdownMenuButton" data-toggle="dropdown" aria-haspopup="true" aria-expanded="false">
            🎧
          </button>
          <div class="dropdown-menu" aria-labelledby="dropdownMenuButton">
          <a id="speakerButton" class="btn btn-outline-secondary btn-sm" onclick="module_uiLib.default.content.handleSpeakToggle()">⏯</a>
          <button id="speakerPauseButton" class="btn btn-outline-secondary btn-sm">⏸</button>
            <div id="audioOptionsDiv" class="row justify-content-center" >
              <div>
                <p class="lead">Vol</p>
                <input type="range" min="0" max="1" value="1" step="0.1" id="volume" />
                <span id="volume-label" class="ms-2">1</span>
              </div>
              <div class="mx-5">
                <p class="lead">Rate</p>
                <input type="range" min="0.1" max="10" value="1" id="rate" step="0.1" />
                <span id="rate-label" class="ms-2">1</span>
              </div>
              <div>
                <p class="lead">Pitch</p>
                <input type="range" min="0" max="2" value="1" step="0.1" id="pitch" />
                <span id="pitch-label" class="ms-2">1</span>
              </div>
            </div>
          </div>
        </div>
        <a href="https://vishvAsa.github.io/purANam_vaiShNavam/search"  class="btn btn-light btn-sm">🥽🔦</a>
        <div class="row col  d-flex justify-content-center">
          <div><a id="previousPage" href="" class="btn btn-secondary">###<i class="fas fa-caret-left"></i></a></div>
          <div ><a id="nextPage" href="" class="btn btn-secondary"><i class="fas fa-caret-right"></i> ### </a></div>
        </div>
        <ul id="top-bar-right-custom" class="list-group list-group-horizontal">
        </ul>
      </div>
    </nav>
</header>

    
    <div class="row" name="contentRow">
      
      <aside class="col-md-3 card border noPrint " id="sidebar">
          <div id="fastSearch">
              <datalist id="pageDataList"></datalist>
              <input id="searchInput" placeholder="शीर्षिकान्विष्यताम्" list="pageDataList" onchange="module_uiLib.default.navigation.pageLoader()">
          </div>
          <details open  class="bg-light-gray" >
              <summary id="sidebarToggleLink" onclick="module_uiLib.default.navigation.sidebarToggleHandler()">
            Menu
              </summary>
              <ul id="sidebarBody" class="list pl2 p-0 bg-yellow">
              </ul>
          </details>
      </aside>
      <main class="col p-3" role="main" data-pagefind-body>
        
<header class='border d-flex justify-content-between'>
    <h1 id="३० {#अथ-त्रिंशोध्यायः उन्नुम्बेरेद्}">३० {#अथ-त्रिंशोध्यायः उन्नुम्बेरेद्}</h1>
    
    <a id="editLink" class="btn btn-primary noPrint"  href="https://github.com/vishvAsa/purANam_vaiShNavam/edit/content/bhAgavatam/gauDIya-prastutiH/10/29-33_rasa-panchAdhyAya/30_atha-triMshodhyAyaH_unnumbered.md"><i class="fas fa-edit"></i></a>
    
</header>
<article>
  <aside id="toc_card" class="card border noPrint ">
    <details id="toc_header">
        <summary>What's in this page?</summary>
      <div id="toc_body" class="p-0">
        
        <ul id="toc_ul" class="list p-0">
        </ul>
      </div>
    </details>
    <div id="progressBarDiv" class="row d-flex justify-content-center">
      🐎💪<progress id="progressLoading" value="0" max="100"> 32% </progress>
    </div>
  </aside>
  <div id="post_content">
  <h2 id="गप-दवर-भगवतऽनसनधन-तद-आचरतनकरण-यमन-पलन-तद-आगम-परतकषण-च--गप-दवर-भगवतनसनधन-तद-आचरतनकरण-यमन-पलन-तद-आगम-परतकषण-च-उननमबरद">गोपी-द्वारा भगवतो\ऽनुसन्धानं तद्-आचरितानुकरणं यमुना-पुलिने तद्-आगम-प्रतीक्षणं च । {#गोपी-द्वारा-भगवतोनुसन्धानं-तद्-आचरितानुकरणं-यमुना-पुलिने-तद्-आगम-प्रतीक्षणं-च ।उन्नुम्बेरेद्}</h2>
<p>॥ १०.३०.१ ॥</p>
<p>श्री-शुक उवाच&mdash;</p>
<p>अन्तर्हिते भगवति सहसैव व्रजाङ्गनाः ।</p>
<p>अतप्यंस् तम् अचक्षाणाः करिण्य इव यूथपम् ॥</p>
<p><strong>श्रीधर-स्वामी (भावार्थ-दीपिका) :</strong></p>
<p>त्रिंशे विरह-सन्तप्त-गोपीभिः कृष्ण-मार्गणम् ।</p>
<p>उनमत्तवन् न नियतं भ्रमन्तीभिर् वने वने ॥*॥</p>
<p><strong>अचक्षाणा</strong> अपश्यन्त्यः ॥१॥</p>
<hr>
<p><strong>वंशीधरः (भावार्थ-दीपिका-प्रकाशः) :</strong> <em>कृष्णस्य मार्गणम्</em> अन्वेषणम् । तच् च <em>नियतं</em> यथावन्, <em>न</em> । कुतः ? <em>उन्मत्तवत्</em> विरहाकुलतयोन्मत्ता इव सञ्जाता इति ॥</p>
<p>हरेर् एव योगैश्वर्यं स्वाभाविकं नान्यस्येति ज्ञापनाय गोपीनां भक्त्य्-अतिशयम् आह&mdash;<strong>श्री-शुक</strong> इति । <strong>तं</strong> श्री-कृष्णम् । <strong>करिण्यः</strong> इभ्यः, करेणुर् इभ्यां नेभे स्त्री इत्य् अमरः । <strong>यूथपं</strong> गजेन्द्रम् ॥१॥</p>
<hr>
<p><strong>श्रीनाथ-चक्रवर्ती (चैतन्य-मत-मञ्जुषा) :</strong> <em>न व्याख्यातम्।</em></p>
<hr>
<p><strong>सनातन-गोस्वामी (बृहद्-वैष्णव-तोषणी) :</strong> तद्-अन्तर्धान-कथनेन श्री-बादरायणेर् अप्य् आर्ति-भरोदयात् कथा-विच्छेदेन मध्ये\ऽध्यायापातः । तद् एवं जात-दुःखत्वे\ऽपि तासाम् एकां सर्वतः परमां याम् आदाय श्री-भगवान् अन्तर्हितः तस्याः सौभाग्यं क्षणाद् अनुसन्धाय धैर्यम् अवलम्बमान आह&mdash;<strong>अन्तर्</strong> इति । <strong>सहसैवान्तर्हिते</strong> इति अन्तर्धानस्य प्रकाराद्य्-अतर्कणात् । अतर्किते तु सहसा इत्य् अमरः । अयं तापाधिक्ये हेतुर् ऊह्यः । <strong>व्रजस्याङ्गना</strong> इति तासां तद्-एक-प्रियत्वेन विरह-तापस्यौचित्यम् आधिक्यं चाभिप्रेतम् । <strong>यूथपं</strong> मत्त-गजेन्द्रं <strong>करिण्य इव</strong> इति तद्-एकालम्बनत्वेन वा तासां तद्-विच्छेदात् तापाधिक्ये दृष्टान्तः ॥१॥</p>
<hr>
<p><strong>जीव-गोस्वामी (लघु-वैष्णव-तोषणी) :</strong> तद्-अन्तर्धान-कथनेन श्री-बादरायणेर् अप्य् आर्ति-भरोदयात् कथा-विच्छेदेन मध्ये\ऽध्यायापातः । <strong>श्री</strong>-युक्तः <strong>शुक उवाच</strong> इति श्री-भगवद्-अन्तर्धानेन तस्यापि शोकोदयाच् छुकवद् अव्यक्त-मधुरोक्तेः । एवम् अग्रे\ऽप्य् ऊह्यम् । क्षणात् स्वस्थः सन् विलपन्न् इवाह&mdash;<strong>अन्तर्</strong> इति । <strong>सहसैवान्तर्हिते</strong> इति, अन्तर्धानस्य प्रकाराद्य्-अतर्कणात्, अतर्किते तु सहसा इत्य् अमरः । अयं तापाधिक्ये\ऽपि हेतुर् ऊह्यः । <strong>व्रजस्याङ्गना</strong> इति तासां तद्-एक-प्रियत्वेन विरह-तापस्य औचित्यम् आधिक्यं चाभिप्रेतम् । <strong>यूथपं</strong> मत्त-गजेन्द्रं करिण्य इवेति रत्यां विदग्धो हि गजः इत्य्-आदि वचनानुसारेण तद्-एकालम्बनत्वेन वा तासां तद्-विच्छेदात् तापाधिक्ये दृष्टान्तः ॥१॥</p>
<hr>
<p><strong>जीव-गोस्वामी (प्रीति-सन्दर्भः ३८९) :</strong> अथ प्रवासः । नाना-विधश् चैष तद्-अनन्तर-सङ्गश् च श्री-व्रज-देवीर् एवाधिकृत्योदाहरणीयः । सङ्गत्य्-अर्थं तत्र प्रवास-लक्षणम्&mdash;</p>
<blockquote>
<p>पूर्व-सङ्गतयोर् यूनोर् भवेद् देशान्तरादिभिः । &gt;
व्यवधानं तु यत् प्राज्ञैः स प्रवास इतीर्यते ॥ &gt;
तज्-जन्य-विप्रलम्भोऽयं प्रवासत्वेन कथ्यते । [उ।नी। &gt; १५.१५२-१५३] इत्य् अर्थः ।</p></blockquote>
<p>अत्र&mdash;</p>
<blockquote>
<p>चिन्ता प्रजागरोद्वेगौ तानवं मलिनाङ्गता । &gt;
प्रलापो व्याधिर् उन्मादो मोहो मृत्युर् दशा दश ॥ [उ।नी। १५.१६७]</p></blockquote>
<p>अयं च किञ्चित् दूर-गमन-मयः सुदूर-गमन-मयश् च । तत्र पूर्वोऽपि द्विविधः । एक-लीला-गतः लीला-परम्परान्तराल-गतश् च । पूर्वो यथा&mdash;<strong>अन्तर्हिते</strong> इति । तथा ततश् चान्तर्दधे कृष्णः [भा।पु। १०.३०.३९] इति स्पष्टम् ॥१॥</p>
<hr>
<p><strong>जीव-गोस्वामी (क्रम-सन्दर्भः, बृहत्-क्रम-सन्दर्भः) :</strong> तद्-अनन्तरं यद् भूतं, तद् आह&mdash;<strong>अन्तर्हिते</strong> इत्य्-आदि । <strong>अचक्षाणा</strong> अपश्यन्त्यः सहसैवातप्यन् सन्तापं चक्रुः ॥१॥</p>
<hr>
<p><strong>नारायण-भट्टः (श्री-रसिकाह्लादिनी) :</strong> यद्यपि श्री-कृष्णान्तर्धान-तप्तानां गोपीनां तापेन श्री-शुको\ऽपि सन्तप्तः, तथापि तन्-मण्डलस्थं श्री-कृष्णं तत्-प्राण-रक्षां कुर्वन्तं जानन् मनः समाहितं कृत्वा तद्-ध्यानानन्तर-जातां लीलां कथयितुम् आह । उपेक्षया स्वाधीनतां सम्पादयितुं किञ्चिद् अप्य् अकथयित्वा <strong>सहसैव</strong> अकस्माद् <strong>अन्तर्हिते</strong>, तासाम् अन्तर्हितं यथा तथा चक्षुर् अविषयं प्राप्ते, <strong>भगवति</strong> रसैश्वर्य-पूर्णे विलासस्य पूर्णता-सिद्ध्य्-अर्थं तथा कृतवति सति, <strong>व्रजाङ्गना</strong> इति पदेन तासां तद्-एक-जीवनत्वेन विरह-तापाधिक्यं सूचितम्। कीदृश्या ? संमानन-कर्तारम् आत्मनो जीवानुभूतम् <strong>अचक्षाणा</strong> अपश्यन्त्यस् तद्-एकालम्बनत्वेन तद्-विरहे तासां तापाधिक्येन दृष्टान्तः <strong>यूथपं</strong> मत्त-गजेन्द्रम् अपश्यन्त्यः <strong>करिण्यो</strong> यथा, तथा भवन्ति, तथा ता <strong>अतप्यन्</strong> ।</p>
<p>अयम् अभिप्रायः&mdash;रतिं गज एव जानाति, यतः स्पर्श-मात्रेण बद्धा भवति, करिण्यो\ऽपि स्पर्श-सुखं जानन्ति । अत एवान्योन्यादर्शने तापाधिक्यम् इति । एतासां रत्य्-आत्मकस् तापो नित्य-सिद्ध एव श्री-कृष्ण-दर्शनालिङ्गनालापैर् आनन्द-रूपो भवति । स एवं विप्रलम्भे दुःखत्वेन प्रतीतो भवति, न तु तथा शृङ्गारस्योभय-रूपत्वात् ॥१॥</p>
<hr>
<p><strong>विश्वनाथ-चक्रवर्ती (सारार्थ-दर्शिणी) :</strong></p>
<p>त्रिंशे तु विरहोन्मत्ता कृष्णं पृष्टा नगान् स्त्रियः ।</p>
<p>तल्-लीलाम् अनुचक्रुस् ताः सम्भुज्य स च तां जहौ ॥*॥</p>
<p><strong>अचक्षाणा</strong> अपश्यन्त्यः ॥१॥</p>
<hr>
<p>॥ १०.३०.२ ॥</p>
<p>गत्यानुराग-स्मित-विभ्रमेक्षितैर्</p>
<p>मनोरमालाप-विहार-विभ्रमैः ।</p>
<p>आक्षिप्त-चित्ताः प्रमदा रमा-पतेस्</p>
<p>तास् ता विचेष्टा जगृहुस् तद्-आत्मिकाः ॥</p>
<p><strong>श्रीधर-स्वामी (भावार्थ-दीपिका) : गत्या</strong> च <strong>अनुराग-स्मिताभ्यां</strong> <strong>विभ्रमेक्षितानि</strong> स-विलास-निरीक्षणानि, तैश् च <strong>मनोरमा आलापाश्</strong> च <strong>विहाराः</strong> क्रीडाश् च <strong>विभ्रमाः,</strong> अन्ये च विलासाः, तैश् च <strong>रमा-पतेर्</strong> गत्य्-आदिभिर् एतैर् <strong>आक्षिप्तान्य्</strong> आकृष्टानि <strong>चित्तानि</strong> यासां, ताः । अतस् <strong>तस्मिन्न्</strong> एव <strong>आत्मा</strong> यासां, तास् तस्य <strong>वि</strong>विधाश् <strong>चेष्टा जगृहुः,</strong> तद्-अनुकरणेन अक्रीडन् ॥२॥</p>
<hr>
<p><strong>वंशीधरः (भावार्थ-दीपिका-प्रकाशः) : गत्या</strong> बाल-सिंह-खेलन-गमनेन । <strong>अनुराग-स्मिताभ्यां</strong> स्नेह-मन्द-हासाभ्याम्, <strong>विभ्रमः</strong> सेवायां संशये भावः इति हैमः । चित्त-वृत्त्य्-अनवस्थानं शृङ्गाराद् <strong>विभ्रमो</strong> मतः इति हरि-दीक्षितः । रमते\ऽनयेति <strong>रमा</strong> राधा, तस्याः <strong>पतेः</strong> राधा-सहायस्य । <strong>तास् ता</strong> इति द्विर्-उक्तिः सम्भ्रमात् । पूर्वं या या लीलाः कृताः, <strong>तास् ता</strong> इत्य् अर्थः । तच्-छब्दस्य पूर्व-परामर्शित्वात् । तद्-अनुकरणेन तत्-तुल्य-देशादि-करणेन अनु पश्चात् पूर्वं दृष्ट्वा यत् ताद्रूप्येण क्रियते, तद्-अनुकरणम् । तद्वत् तन् नेत्य् अर्थः ॥२॥</p>
<hr>
<p><strong>कैवल्य-दीपिका :</strong> अथ <strong>मान-विप्रलम्भः</strong> । स च प्रणयेर्ष्याभ्यां द्वेधा । अत्र प्रेम-पूर्वको वशीकारः प्रणयः । तद्-भङ्गे मानः । स च स्त्रियाः पुंस उभयोर् वा तत्र भेदान्तराणि स्वयम् ऊह्यानि । पुं-विषयं तु प्रणय-मानम् अत्राह&mdash;<strong>गत्या</strong> इत्य्-आदि । <strong>अनुरागेण</strong> यत् <strong>स्मितं</strong> <strong>विभ्रमेक्षितानि</strong> चञ्चलावलोकनानि । <strong>आलापो</strong> गोष्ठी । <strong>विहारो</strong> जल-क्रीडादिः । <strong>विभ्रमः</strong> शृङ्गार-चेष्टा तैर् आक्षिप्तम् आकृष्टम् ॥२॥ [मु।फ। १२.१८]</p>
<hr>
<p><strong>श्रीनाथ-चक्रवर्ती (चैतन्य-मत-मञ्जुषा) : गत्या</strong> इत्य्-आदि । <strong>तास् ता विचेष्टा जगृहुर्</strong> इत्य्-आदि । पश्चाद् दर्शयिष्यते, अन्यथा गायन्त्य उच्चैर् अमुम् एव संहता [भा।पु। १०.३०.४] इत्य्-आदि न लगति । अथवा, काश्चित् <strong>तद्-आत्मिकाः</strong> सत्य एवं चक्रुः, काश्चिद् ध्यायन्त्यो वनाद् वनं विचिक्युर् इत्य् अर्थः ॥२॥</p>
<hr>
<p><strong>सनातन-गोस्वामी (बृहद्-वैष्णव-तोषणी) :</strong> तापम् एवाभिव्यञ्जयति&mdash;गत्येत्य्-आदिना पद्याधिकाध्याय-द्वयेन । <strong>गत्येति</strong> कायिकी चेष्टा सर्वोपलक्ष्यते । <strong>अनुरागेण स्मितं विभ्रमेक्षितानि</strong> च तैर् मानसी, तेषाम् अनुराग-कृतत्वात् । <strong>मनोरमैर् आलापादिभिः</strong> मनोरमालापेन वाचिकी, मनोरम-विहार-विभ्रमैस् त्रिविधैव तत्-तत्-समुचितत्वात् । <strong>विहारो</strong> गोवर्धनोद्धरणादि-लीला वेणु-वादनादिर् वा । <strong>विभ्रमः</strong> शृङ्गार-चेष्ट । तथा चोक्तं, चित्त-वृत्त्य्-अनवस्थानं शृङ्गाराद् विभ्रमो मतः इति । एषां यथोत्तरं श्रैष्ठ्यम् । तैः पूर्वाचरितैर् <strong>आक्षिप्त-चित्ताः</strong> ।</p>
<p>ततश् च <strong>तद्-आत्मिकास्</strong> तन्-मय्यः सत्यः । तद्-आत्मिकाश् च बभूवुर् इति पृथग्-वाक्यं वा । [<strong>प्रमदाः</strong>] अनुकरण-तन्मयत्वयोर् द्वयोर् अपि वक्ष्यमाणत्वात् प्रकृष्टो मदो यासां ता इति पूर्वोक्त-प्रकृष्ट-मानाभिप्रायेण । यद् वा, प्रमदो हर्षः । आनन्द-रूपा अपि परमार्ताः सत्य इति भावः ।</p>
<p><strong>रमाया</strong> लक्ष्म्याः <strong>पत्युर्</strong> इति परम-वैदग्धी । तया च पत्य्-आदीनाम् उत्तमतापि सूचिता । यद् वा, रमा श्री-राधेति पूर्ववद् इति वक्ष्यमाण-तत्-साहित्यं सूचितम् । <strong>तास् ताः</strong> परमानिर्वचनीया इति तद्-अनुकरणस्याशक्यत्वम् उक्तम् । तथापि <strong>जगृहुः</strong> । यद् वा, पूर्वोक्ताः सर्वा विविध-चेष्टाः । अयं च प्रेम-विलासो नागरीणां स्वाभाविक एव । अत एव प्रियानुकरणं लीला [उ।नी। ११.२८] इत्य् अलङ्कार-शास्त्रे लीलेत्य् उच्यते ।</p>
<p>यद् वा, <strong>तास् ता विचेष्टाः,</strong> कृष्णस्य तास् ता लीलाः कर्त्र्यः प्रमदा कर्म-भूता <strong>जगृहुः</strong> । कथम्भूताः प्रमदाः ? <strong>तद्-आत्मिकास्</strong> तच्-चित्ताः ॥२॥</p>
<hr>
<p><strong>जीव-गोस्वामी (लघु-वैष्णव-तोषणी) :</strong> तापम् एवाभिव्यञ्जयति&mdash;गत्येत्य्-आदिना पद्याधिकाध्याय-द्वयेन । <strong>गतिः</strong> सामान्या, <strong>अनुरागः</strong> स्व-विषयकः कान्त-योग्यो भावः, <strong>स्मितं विभ्रमेक्षितानि</strong> च तैः । विभ्रमो\ऽत्र भ्रू-प्रभृतीनां तत्-तन्-मधुर-चेष्टाः । <strong>विहारः</strong> शृङ्गार-चेष्टा उत्तरो <strong>विभ्रमः</strong> शृङ्गार-भाव-विशेषः । तथा चोक्तं चित्त-वृत्त्य्-अनवस्थानं शृङ्गाराद् विभ्रमो मतः इति । तद्-अनुराग-चित्त-वृत्त्य्-अनवस्थाने मानसे गति-स्मित-विभ्रम-युक्तेक्षित-विहाराः कायिकाः । <strong>आलापो</strong> वाचिक इति ज्ञेयम् । एतद्-उपलक्षणत्वेनान्ये\ऽपि भावा ज्ञेयाः ।</p>
<p>अत्र च गतेः सामान्यत्वेन पृथग्-उक्तिः । स्मितादिकयोर् अनुरागारम्भ-मात्र-जायामानत्वेन तत्-समुदितोक्तिः । आलाप-विहारयोर् विभ्रम-जन्मनैव जायमानत्वेन तत्-समुदितेति । तैर् गत्य्-आदिभिस् ताभिः समेताभिर् [भा।पु। १०.२९.४३] इत्य्-आदि-वर्णितैः पूर्वाचरितैर् <strong>आक्षिप्त-चित्ताः</strong> ।</p>
<p>ततश् च तद्-आत्मिकास् तन्मय्यः सत्यः <strong>प्रमादास् तास् ता</strong> बाहु-प्रसार- [भा।पु। १०.२९.४६] इत्य्-आदिभिः पूर्वोक्ताः सर्वा विविधाश् चेष्टा <strong>जगृहुः</strong> प्राप्ताः । तत्र प्रमदा योगि-कार्य-पुरस्कारेण जातित एव प्रकृष्ट-मद-युक्ताः, किं पुनस् तत्-प्रेमवत्यस् ता इत्य् अर्थः । <strong>रमायाः</strong> सर्व-रूप-गुण-माधुर्यैश्वर्य-सम्पद्-अधिष्ठातृ-शक्तेः <strong>पत्युर्</strong> अध्यक्षस्य इति सर्वातिशायिता सूचिता । यद् वा, रमा श्री-राधा इति पूर्ववत् । इति वक्ष्यमाण-तत्-साहित्यं सूचितम् ॥२॥</p>
<hr>
<p><strong>जीव-गोस्वामी (क्रम-सन्दर्भः) :</strong> गत्येत्य्-आदि प्रकरणात् । अत्र <strong>रमापतेः</strong> सर्व-रूप-गुण-माधुर्यैश्वर्य-सम्पद्-अधिष्ठातृ-शक्तेः पत्युर् अधोक्षजस्येत्य् अर्थः । अथवा, <strong>तास् ता</strong> बाहु-प्रसार- [भा।पु। १०.२९.४६] इत्य्-आदिभिः पूर्वोक्ताः । तत्र तद्-आत्मकत्वम् अभिव्यञ्जस्यति ॥२॥</p>
<hr>
<p><strong>जीव-गोस्वामी (प्रीति-सन्दर्भः ३२४)</strong> : प्रियानुकरणं लीला रम्यैर् वेश-क्रियादिभिः [उ।नी। ११.२८] तस्यां वेश-क्रियया तच्-चेष्टानुकरणं, यथा&mdash;अन्तर्हिते भगवति [भा।पु। १०.३०.१] इत्य्-आद्य्-अनन्तरम् <strong>गत्यानुराग-स्मित-</strong> [भा।पु। १०.३०.२] इत्य्-आदि ॥२॥</p>
<hr>
<p><strong>जीव-गोस्वामी (बृहत्-क्रम-सन्दर्भः) :</strong> तद्-अदर्शन-सम-कालम् एव सौभग-मदो मानश् च शान्तः । तत्-प्रकारम् आह&mdash;<strong>गत्या</strong> इत्य्-आदि द्वाभ्याम् । <strong>रमापतेः</strong> श्री-कृष्णस्य <strong>गत्य्-आदिभिर्</strong> <strong>आक्षिप्त-चित्ताः</strong> सत्यः <strong>प्रमदास् तास् ताः विचेष्टा रमापतेर्</strong> एव, <strong>तास् ता लीला जगृहुश्</strong> चेतसि दधुर् इत्य् अर्थः । ताः कीदृश्यः ? तस्मिन्न् एव आत्मा मनो यासां, तास् <strong>तद्-आत्मिकाः</strong>, न तु <strong>तास् ता</strong> लीलास् <strong>तद्-आत्मिकाः</strong> सत्यो <strong>जगृहुर्</strong> अनुचक्रुः । तथा सत्यः गायन्त्य उच्चैः [४] इत्य्-आदीन्य् असङ्गतानि स्युः । किन्त्व् एषाम् अन्ते लीला भगवतस् तास् ता ह्य् अनुचक्रुस् तद्-आत्मिका [१४] इत्य्-आदिकम् एव तादात्म्यम् ॥२॥</p>
<p>\ऽ</p>
<hr>
<p><strong>नारायण-भट्टः (श्री-रसिकाह्लादिनी) :</strong> संयोगे स्वरूप-मात्रानुभवः, विप्रलम्भे यावल्-लीलानुभवः । अत एव विप्रलम्भे यावल्-लीलाक्रान्तः कृष्णस् तासां मनसि प्रविश्यवान् इत्य् आह&mdash;गत्येति । <strong>ताः प्रमदाः</strong> श्री-कृष्णे सम्मानेन प्रकृष्ट-मद-युक्ताः । इदानीं तद्-उपेक्षिता तद्-विरहे <strong>रमा-पतेस् तास् ता विचेष्टा</strong> पूतना-प्राण-शोषणादि-लीला <strong>जगृहुर्</strong> अनुकृतवत्यः । कीद्र्श्यः प्रमदाः ? श्री-कृष्णस्य <strong>गत्य्-आदिभिर् आक्षिप्त-चित्ताः</strong> । पुनः कीदृश्यः ? <strong>तद्-आत्मिकास्</strong> तन्-मय्यः । यद् वा, स एवात्मा चेतयिता यासाम् ।</p>
<p>अयं भावः&mdash;सम्भोगात्मके शृङ्गारे भोक्तृ-भोग्यात्मिका प्रतीतिर् आसीत् । विप्रलम्भे प्रेष्ठस्यान्तः-प्रवेशात् ग्रह-गृहीतवत् स्वकीय-चेष्टा विस्मिताः कृष्णात्मकत्वेन तदीया चेष्टा गृहीतवत्यः । तद्-आकारान्तः-करणावृत्तौ जातायां सत्यां, तस्यैव <strong>गतिर्</strong> गजस्येव, तथा <strong>अनुरागो</strong> मानसो भावस् तत्-पूर्वकं <strong>स्मितम्</strong> । <strong>विभ्रमो</strong> विलासस् तत्-पूर्वकानि <strong>ईक्षितानि</strong>, तैः मनो रमयन्ति ये <strong>मनोरमा आलापा</strong> गुह्य-भाषणानि ।</p>
<p><strong>विहारः</strong> क्रीडा विशेष-<strong>विभ्रमो</strong> विलास-विशेषः । यद् वा, विविधं भ्रमणं कुञ्जान्तरं गमनम् । यद् वा, विभ्रमो नाम सुवलनम् । एतैर् व्यस्तैः समस्तैर् वा । तत्र गति-विहारौ कायिकौ, स्मित-विभ्रमेक्षितानि चाक्षुषाः, आलापो वाचिकः, विभ्रमो मानसः । तद् उक्तं रसार्णवे&mdash;चित्त-वृत्त्य्-अनवस्थानं शृङ्गाराद् विभ्रमो मतः<sup id="fnref:1"><a href="#fn:1" class="footnote-ref" role="doc-noteref">1</a></sup>इति ।</p>
<p>रमयन्तीति <strong>रमा</strong> व्रज-देव्यस् तासां <strong>पतेः</strong> पालकस्यात एव तासां प्राण-रक्षार्थं तद्-आत्मा जातस् तस्य । एतैर् गत्य्-आदिभिर् <strong>आक्षिप्त-चित्ताः</strong> । अपह्नवं प्रापितं चित्तं यासां ताः पूर्वं स्वभावत एव प्रकृष्ट-मदाः, इदानीं विरहे गत-मदाः । प्र-शब्दो गतार्थे श्री-कृष्ण-लीलानुकरणं कृतवत्यः । तद् उक्तं रसार्णवे&mdash;</p>
<blockquote>
<p>प्रियानुकरणं यत् तु मधुरालाप-पूर्वकैः । &gt;
चेष्टितैर् गतिभिर् वा स्यात् सा लीलेति निगद्यते ॥ [र।सु। १.२००]</p></blockquote>
<p>ननु पूर्वम् उक्तं भवाम दास्यः [भा।पु। १०.२९.३९] इति प्रभोश् चेष्टानुकरणं नोचितं विडम्बन-पर्यवसानत्वात् ? तत्राह&mdash;<strong>तद्-आत्मिकाः</strong> । स एवात्मनि स्वरूपे यासां ताः । कृष्णात्मकत्वे जाते स्वानुसन्धानं विस्मृतवत्यः । एतासां च यदि स्वानुसन्धानं भवेत् तदायम् उपालम्भः स्यात्, न तु तद् अस्तीति । अतः प्रियस्य लीलानुकरणं तापापनोदार्थम् उद्देशत उक्तम् । विस्तरतो\ऽग्रे वक्ष्यति ॥२॥</p>
<hr>
<p><strong>विश्वनाथ-चक्रवर्ती (सारार्थ-दर्शिणी) :</strong> ततस् तम् इतस् ततः कुञ्जेष्व् अन्विष्यन्तीनां तम् अप्राप्तवतीनां प्रतीक्षण-विवर्धमान-विरह-पीडया यः खलून्मादः सञ्चारी अभूत्, तस्य प्रकट-प्राकट्य-प्रकारं वर्णयति&mdash;गत्येति द्वाभ्याम् । <strong>रमा-पतेः</strong> सर्व-सौन्दर्य-सम्पत्ति-स्वामिनः कृष्णस्य <strong>गत्या</strong> स्वाभाविकेन पाद-विन्यासेन प्रथमं स्वान्तिकागमनम् आगत्य यानि <strong>अनुराग</strong>-युक्तानि <strong>स्मितानि</strong> च <strong>वि</strong>शिष्टो <strong>भ्रमो</strong> भ्रमणं तारकाया यत्र तथाभूतानि <strong>ईक्षितानि</strong> च तैः ।</p>
<p>ततश् च <strong>मनोरम आलापः</strong>&mdash;&quot;अयि स्थल-पद्मिनि ! अतितृष्णार्ताय मधुपाय स्व-मकरन्दं दास्यसि न वा ? भो भ्रमर ! पद्मिन्याः पतिः सूर्य एव, न तु भ्रमरः । तत् कथं त्वां स्वं स्वीयं मधु पाययिष्यति ? भो पद्मिनि ! पद्मिनीनां भवतीनां स्वभाव एवायं, यत् ताः स्व-पतिं सूर्यं स्वीयं मधुनैव पाययन्ति । किं तूपपतिं भ्रमरम् एव&quot; इति । ततस् तद्-आलापेनैव पराजितया विहसन्त्या तया सह अधर-मधु-पान-<strong>विहारः</strong> ।</p>
<p>एवं वा, &quot;आब्जा-नामि-मत्-समीप-स्थ-नीप-तरु-तलं गच्छन्तीं त्वां महा-दर्पकः सर्पो\ऽदशत् । तद्-विषं ते वक्षः-स्थल-पर्यन्तम् उदसर्पत् । तद् अपि त्वं कुल-वधूत्वाद् एव माम् तद्-उपशमं न पृच्छसि ? तद् अहं दयालुत्वात् स्वयम् एव त्वद्-अन्तिकम् एत्य तद्-विषोपशमकं मन्त्रं पठन् कर-तलाभ्यां त्वद्-अङ्गं सङ्घट्टयामि ।&quot;&quot;भो भो जाङ्गलिक ! न मां सर्पो\ऽदशत् । यां सर्पो दशति स्म तद्-गात्रम् एव कर-तलाभ्यां सङ्घट्टय ।&quot;&quot;भो कुलाङ्गने ! त्वदीय-गद्गद-स्वराद् एव विष-ज्वालाकुलत्वं तव ज्ञायते इति ज्ञात्वापि यद्य् अपि अहं त्वाम् उपेक्षे, तदा मां स्त्री-वधो लगिष्यतीत्य् अतस् तद्-विषम् उपशमयिष्याम्य् एव ।&quot; इत्य् उक्त्वा तस्या वक्षः-स्थले नखरार्पणादिकं चकार ।</p>
<p>ततो <strong>विहारः</strong> सम्प्रयोगः । ततो <strong>विभ्रमः</strong> कामोन्मत्तता । यद् उक्तं&mdash;चित्त-वृत्त्य्-अनवस्थानं शृङ्गाराद् विभ्रमो मतः इति । तैर् विरहावस्थायाम् अतिशयेन स्मृत्या रूढैर् आक्षिप्तानि । &quot;अरे किम् इह कुरुध्वे ? बहिर्भूय प्राण-प्रेष्ठम् अन्वेष्टुं गच्छत&quot; इति तिरस्कृत्य देहतो निःसारितानि स्व-चित्तानि याभिस् ताः । यतः <strong>प्रमदाः</strong> प्रकर्षेण माद्यन्तीति ताः । ततश् चोन्मादं प्राप्य <strong>तद्-आत्मिकास्</strong> तस्येवात्मानो बुद्ध्य्-आदयो यासां ताः । अतस् <strong>तास् तास्</strong> तदीया <strong>विविध-चेष्टा जगृहुर्</strong> बुद्धि-पूर्वक-ग्रहणादीन् अनुचक्रुर् इत्य् अर्थः ॥२॥</p>
<hr>
<p>॥ १०.३०.३ ॥</p>
<p>गति-स्मित-प्रेक्षण-भाषणादिषु</p>
<p>प्रियाः प्रियस्य प्रतिरूढ-मूर्तयः ।</p>
<p>असाव् अहं त्व्<sup id="fnref:2"><a href="#fn:2" class="footnote-ref" role="doc-noteref">2</a></sup> इत्य् अबलास् तद्-आत्मिका</p>
<p>न्यवेदिषुः<sup id="fnref:3"><a href="#fn:3" class="footnote-ref" role="doc-noteref">3</a></sup> कृष्ण-विहार-विभ्रमाः ॥</p>
<p><strong>श्रीधर-स्वामी (भावार्थ-दीपिका) :</strong> अपि च गति-स्मितेति । **प्रियस्य गत्य्-**आदिषु <strong>प्रतिरूढा</strong> आविष्टा <strong>मूर्तयो</strong> यासां ताः । अतः <strong>कृष्ण-विहार-विभ्रमाः</strong> कृष्णस्य एव विहार-विभ्रमाः क्रीडा-विलासा यासां ताः । <strong>अहम्</strong> एव कृष्ण इति परस्परं <strong>निवेदितवत्यः</strong> ॥३॥</p>
<hr>
<p><strong>वंशीधरः (भावार्थ-दीपिका-प्रकाशः) :</strong> न केवलम् अनुकरणेनैवाक्रीडन्, किन्तु ताद्रूप्येणापीत्य् आह&mdash;अपि चेति । <strong>प्रियस्य</strong> श्री-कृष्णस्य । <em>आविष्टाः</em> तद्-आकारतां नीताः, यतस् तद्-आविष्टाः । <em>अतो</em> हेतोः । हे <strong>अबलाः</strong> ! <strong>असौ कृष्णो\ऽहम् एव</strong> । यद् वा&mdash;<strong>तद्-आत्मिकास्</strong> ताद्रूप्यं प्राप्ता अबला इति सम्बन्धः ॥३॥</p>
<hr>
<p><strong>कैवल्य-दीपिका : गति-</strong> इति । <strong>गत्य्-आदिषु</strong> <strong>प्रियस्य प्रतिरूढा</strong> अनुकृता <strong>मूर्तिर्</strong> याभिस् ताः । हे <strong>अबलाः</strong> ! अमी कृष्णोऽहम् इति <strong>न्यवेदिषुः</strong> परस्परं निवेदयामासुर् इत्य् अर्थः । यतः <strong>कृष्ण-विहारे</strong> <strong>विभ्रमो</strong> यासां तास् तथा । चित्त-वृत्त्य्-अनवस्थानं शृङ्गाराद् विभ्रमो मतः [सा।द। ३.१४] ॥३॥ [मु।फ। १२.१९]</p>
<hr>
<p><strong>श्रीनाथ-चक्रवर्ती (चैतन्य-मत-मञ्जुषा) : असौ कृष्णो\ऽहम् एव</strong> इति न्यवेदिषुः, परस्परं न्यवेदयन् । तु-शब्द एवार्थः । अन्यथा देह-रक्षा न भवतीति भगवान् एव तासां तथान्तः-करणे प्रादुर्भूय तादात्म्यं सम्पादयामास । अत एवोक्तं तत्रैवान्तरधीयत [भा।पु। १०.२९.४८] इति । तत्रैव तास्व् एव अन्तर्-वर्ती बभूव ॥३॥</p>
<hr>
<p><strong>सनातन-गोस्वामी (बृहद्-वैष्णव-तोषणी) :</strong> तत्र तदात्मिकत्वम् अभिव्यञ्जयति&mdash;गतीति । गत्य्-आदिषु उक्तेषु, आदि-शब्दाद् विहार-विभ्रमौ, उक्तानुवादत्वेन पूर्वोक्त-तत्-तद्-विशेषणान्य् अत्र नोक्तानि । प्रतिरूढ-लीलाभिर् आविष्टा मूर्तयः, इन्द्रियाङ्गादि-सङ्घातात्मक-देहा यासां ता इत्य् अन्तर्-बहिस्-तद्-भावापत्तिर् उक्ता । तथा चोक्तं प्रह्लादेन&mdash;तद्-भाव-भावानुकृताशयाकृतिः [भा।पु। ७.७.३६] इति ।</p>
<p><strong>अबलाः</strong> स्त्रियः इति स्त्री-चेष्टानुकरणम् एव युक्तम् इति ध्वनितम् । तथापि, यद् वा, ताप-भरेणाशेष-बल-रहिताः सत्यः । <strong>तु</strong> एव । <strong>अहम् एवासौ</strong> इति प्रत्येकं सर्वाण्य् अवेदयन्त इति विरह-विवशतोक्ता लीलाविष्टता वा । तत्र हेतुः&mdash;<strong>तद्-आत्मिकाः</strong> तन्मय्यः सत्य इति । तच्-छब्देन श्री-कृष्णस् तद्-गत्य्-आदयो वा, श्री-कृष्णो\ऽहम् इति साक्षाद्-अनुक्तिर् विरह-वैवश्यात्, तद्-आत्मिकत्वाद् एव वा । तन्मयत्वं च प्रेम-लीला-भर-स्वभावेनैव, न त्व् अभेद-ज्ञानादिनेत्य् आशयेनाह&mdash;<strong>प्रियाः प्रियस्येति</strong> । <strong>कृष्ण-</strong> इति परमाकर्षकत्वाभिप्रायेण । अन्यत् तैर् व्याख्यातम् ।</p>
<p>यद् वा, अनुकरणम् एवात्रापि ज्ञेयम् । ततश् च पूर्व-श्लोके <strong>तद्-आत्मिका</strong> इत्य् अनुकरण-सम्यक्ता बोधिता । ताम् एव दर्शयति&mdash;<strong>गति-</strong> इति । हे <strong>अबलाः</strong> ! <strong>असौ</strong> तत्-तद्-विहार-नागरो\ऽ<strong>हम्</strong> इत्य् एतत् श्री-कृष्ण-वाक्यम् इति शेषः । तच् च पूर्वं नर्मादिना कदाचित् तेनोक्तम् अस्तीत्य् अत एव ज्ञेयम् । कुतो वाक्यं न समापितम् ? इत्य् अपेक्षायाम् आह&mdash;<strong>तद्-आत्मिका</strong> इति तन्-मनस्काः ।</p>
<p>यद् वा, अयम् अनुकरण-सम्यक्ता-बोधनार्थं पुनर् अपि पूर्ववद् धेतुः । अत एव कृष्ण-विहारवद् <strong>विभ्रमश्</strong> चुम्बनालिङ्गनादि-चेष्टा-विशेषो यासाम् । यद् वा, कृष्णस्य इव <strong>विहार-विभ्रमः</strong>&mdash;विगतो हारो यस्मात्, तादृशो विभ्रमो विलासो यासाम् । किं वा, <strong>कृष्ण-विहार</strong> इति विशिष्टो भ्रमो याभ्यः, न निश्चेतुं शक्यते कृष्ण एवायं विहरति, ता वा तम् अनुकुर्वन्तीत्य् अर्थः ।</p>
<p>वाक्यासमापने च विरह-विह्वलतैव हेतुर् विभाति । अथवा, <strong>असौ</strong> तत्-तत्-प्रकारैर् बहुशः श्री-कृष्णेन रमिता या, सा <strong>अहम्</strong> इत्य् अर्थः । तद्-अप्रकाशनं वैदग्ध्या विरह-विह्वलतयैव वा । तादृश-निवेदने हेतुः&mdash;<strong>तस्मिन्न्</strong> अवाच्ये मरणे <strong>आत्मा</strong> चित्तं यासां, ता इति अत्यन्त-दुःखेन मुमूर्षया तन् <strong>न्यवेदयन्न्</strong> इत्य् अर्थः । यतः <strong>कृष्ण-विहारैर् विभ्रम उन्मादो</strong> यासां तद्-विलास-स्मरणेन परम-विह्वला इत्य् अर्थः ॥३॥</p>
<hr>
<p><strong>जीव-गोस्वामी (लघु-वैष्णव-तोषणी) :</strong> तत्र तद्-आत्मकत्वम् एवाभिव्यञ्जयति&mdash;<strong>गति-</strong> इति । **प्रियस्य गत्य्-**आदिषु उक्तेषु आदि-शब्दाद् विहार-विभ्रमौ उक्तानुवादित्वेन पूर्वोक्त-तत्-तद्-विशेषणानि नोक्तानि । तेषु <strong>प्रतिरूढाः</strong> सदृशीभूता <strong>मूर्तयः</strong>, इन्द्रियादि-सङ्घातात्मक-देहा यासां ताः । इत्य् अन्तर्-बहिस्-तद्-भावापत्तिर् उक्ता । <strong>अबलाः</strong> स्त्रियः इति स्त्री-चेष्टानुकरणम् एव युक्तम् इति ध्वनितम् । तथापि <strong>तु</strong> एव यत्र युष्माकम् उत्कण्ठा <strong>अहम् एवासौ</strong> तत्-तद्-विहार-नागर इति प्रत्येकं सर्वा मिथो न्यवेदयन्त ।</p>
<p>कीदृश्यः सत्यः ? <strong>कृष्णवद् विहारे विभ्रमो</strong> विलासो यासां, कृष्ण-विहारस्य विभ्रमो भ्रान्तिर् याभ्यो वा तादृश्यः । तन्मयत्वं च प्रेम-लीला-भरत्व-भावेनैव, न तु अहंग्रहोपासनावेशेनेत्य् आशयेनाह&mdash;प्रियाः प्रियस्येति । <strong>प्रियास्</strong> तस्मिन् स्वाभाविक-प्रेमवत्यः <strong>प्रियस्य</strong> स्वस्मिन्न् अपि स्मर्यमाण-तादृश-प्रेमकस्येत्य् अर्थः ।</p>
<p>लीलाख्यश् चानुभावो\ऽयं&mdash;प्रियानुकरणं लीला रम्यैर् वेश-क्रियादिभिः [उ।नी। ११.२८] इत्य्-उक्तेः । तथा च प्रयोगः&mdash;मुहुर् अवलोकित-मण्डन-लीला, मधुरिपुर् अहम् इति भावना-शीला [गी।गो। ५.६] इति ॥३॥</p>
<hr>
<p><strong>जीव-गोस्वामी (प्रीति-सन्दर्भः ३२५) : तास् ताः</strong> बाहु-प्रसारा [भा।पु। १०.२९.४६] इत्य्-आदिनोक्तास् तदीय-लीला इत्य् अर्थः । पश्चाद्-आवेशेन रूपं तद्-अभेद-भावना-रूपम्&mdash;गति-स्मित-प्रेक्षण-भाषणादिषु इत्य्-आदि ।</p>
<p>एवं स्व-विलास-रूपां लीलाम् उद्भाव्यापि तासां निजो भावो निगूढं तिष्ठत्य् एव, यथा वक्ष्यते--यतन्त्य् उन्निदधेऽम्बरम् [भा।पु। १०.३०.२०] इत्य् अत्र यतन्तीति । अथैतद् अग्रेऽपि काल-क्षेपार्थं या लीला, याभिर् गातुं प्रवर्तिताः प्रेमावेशेन, ता लीला एव, तास्व् आविष्टा इति तत्-तद्-अनुकरण-विशेषे हेतुर् ज्ञेयः । एतद्-अनुकरणं च प्रायो न लीला-शब्द-वाच्यम्, बाल्यादि-रूपस्य अनालम्बनत्वेनोज्ज्वल-रसाङ्गत्वाभावात् । तत्र पूतनादीनां प्रीति-मात्र-विरोधि-भावानाम् अपि तथा श्री-कृष्ण-जनन्य्-आदीनां निज-प्रीति-विशेष-विरोधि-भावानाम् अपि चेष्टानुकरणं श्री-कृष्णानुकर्त्रीणां गोपिकानां सखीभिस् तासां विरह-काल-क्षेपाय तत्-तद्-भाव-पोषार्थं कृत्रिमतयैवाङ्गीकृतं, न तु तत्-तद्-भावेनेति समाधेयम् ।</p>
<p>केचिच् चैवं व्याचक्षते&mdash;पूतना-वध-लीला-स्मरणावेशे सति कासाञ्चित् पूतनानुकरणम् अपि श्री-कृष्णानिष्ट-शङ्कया भयेनैव भवति । यथा लोकेऽपि आत्मानिष्ट-शङ्कया भयोन्मत्तस्य तद्-भय-हेतु-व्याघ्राद्य्-अनुकरणं भवति । ततस् तद्-अनुकरणेऽपि आत्मनीव श्री-कृष्णे प्रीतिर् एवोल्लसति, न तु द्वेषः । सा प्रीतिर् यथात्मनि तद्-रूपतयैव तिष्ठति, तथैव तासां श्री-कृष्णेऽपि स्वभावोचितैवानुवर्तते ।</p>
<p>ततः बद्धान्यया स्रजा काचिद् [भा।पु। १०.३०.२३] इत्य्-आदौ श्री-यशोदानुकरणं च तथैव मन्तव्यम् । पूर्वं हि दामोदर-लीला-स्मरणावेशेन तस्याः श्री-कृष्ण-भावः । ततश् च वक्त्रं निनाय भय-भावनया स्थितस्य [भा।पु। १.८.३१] इत्य्-उक्त-रीत्या श्री-यशोदातो भयम् अपि जातम् । बाल्य-स्वभावानुस्मरणेन तद्-अनुकरणं च । ततश् च सैव स्वयम् अन्यां काञ्ची-तल्-लीलावेशेनैव कृष्णायमानां च बबन्ध । तथापि पूर्ववत् स्वभावोचितैव प्रीतिस् तस्याम् अन्तर्वर्तत एव । सा हि प्रीतिस् तत्-तद्-भावस्य परमाश्रय-रूपा । ततो बहिर् एव तत्-तद्-अनुकरणात् श्री-यशोदा-भावस्य च मध्ये श्री-कृष्ण-भाव-व्यवधानेन निज-भावास्पर्शान् न विरोध इति ॥३॥</p>
<hr>
<p><strong>जीव-गोस्वामी (क्रम-सन्दर्भः) :</strong> गतीति । गत्य्-आदिषु प्रतिरूढाः सदृशी-भूताः मूर्तय इन्द्रियादि-सङ्घातात्मक-देहा यासां ताः । ततश् च चिरात् प्राप्तावधानानां तासाम् अवस्थां वर्णयति ॥३॥</p>
<hr>
<p><strong>जीव-गोस्वामी (बृहत्-क्रम-सन्दर्भः) :</strong> <em>न व्याख्यातम्।</em></p>
<hr>
<p><strong>नारायण-भट्टः (श्री-रसिकाह्लादिनी) :</strong> तद्-आवेशे जाते सति किं वृत्तम् इत्य् अत आह&mdash;गति-स्मितेति । <strong>प्रियस्य</strong> प्रीति-विषयस्य गत्य्-आदिषु <strong>प्रतिरूढ-मूर्तयः</strong> प्रतिरूढाः लीलाभिर् आविष्टा देहा यासां ताः । अत एव <strong>अबलाः</strong> कृष्ण-ग्रह-गृहीतत्वात् पारतन्त्र्यम् उक्तम् । यतस् <strong>तद्-आत्मिकाः</strong> कृष्णाविष्टेन्द्रिय-देहा अन्योन्यं कृष्णो\ऽहम् इति <strong>न्यवेदिषुः</strong> निवेदितवत्यः ।</p>
<p>ननु भोक्तृ-भोग्यात्मके भेदे विद्यमाने कथम् अभेदोक्तिर् जाता ? इति चेत्, तत्राह&mdash;<strong>तद्-आत्मिका</strong> इति । तासां देहेन्द्रियादिषु प्रविष्टस्य श्री-कृष्णस्यैवोक्त्या, न तासाम् इति । यथा ज्ञानी आत्म-साक्षात्कारे जाते &quot;ब्रह्माहम् अस्मि&quot; इति वदति । यथा च कर्मसु अस्मिन् कर्मणि त्वं ब्रह्म भवेत्य् उक्ते स तु ब्रह्मास्मीति वदति । यथा तत्र भावाभेदेनैव व्यवहारः, तथात्रापि कृष्णाभेद-प्रतीतिः, तथोक्तं&mdash;</p>
<blockquote>
<p>अभेदोक्तिस् त्रिधा दृष्टा ज्ञाने भक्तौ च कर्मणि । &gt;
अत्राधिकारी स भवेद् यः फलेषु च भेदवान् ॥ इति ।</p></blockquote>
<p>पुनः कीदृश्यः ? <strong>कृष्ण-विहार-विभ्रमाः</strong> कृष्णस्यैव विहारः क्रीडा, तस्यां विभ्रमो यासां ताः । काचित् कृष्णवद् विहरति, तां दृष्ट्वान्यासां विभ्रमो भवति । तद् उक्तं रसार्णवे&mdash;</p>
<blockquote>
<p>प्रियागमन-वेलायां मदनावेश-सम्भ्रमात् । &gt;
विभ्रमोऽङ्गद-हारादि-भूषा-स्थान-विपर्ययः ॥ [र।सु। १.२०३] &gt; इति ।</p></blockquote>
<p>कृष्ण-गत्य्-आदिषु मूर्तयो\ऽध्यस्ताः मूर्तिषु गत्य्-आदयो\ऽध्यस्ताः । एवम् अन्योन्य-धर्माभिनिवेशात् विलासस्य पूर्णता-विच्युतिश् च जाता । <strong>गतिः</strong> पादयोः, <strong>स्मितं</strong> मुखे, <strong>प्रेक्षणं</strong> चक्षूंषि, <strong>भाषणं</strong> वाचिकं रूप-लक्षणम् एतत् । सर्वे\ऽपि विभ्रमादयः लीलादयो बन्धा अपि प्रिय-सम्बन्धिनः संयोगावस्थायां अनुभूताः, स्मृति-पथम् अवतीर्णाः सन्तो विपरीता जाताः । रसाधिक्ये स्त्रियः पुरुषत्वम् आपद्यन्ते इति वात्स्यायणः ।</p>
<p>यद् वा, स्व-गत्य्-आदिषु <strong>प्रियस्य प्रतिरूढ-मूर्तयः</strong> । अत एव <strong>कृष्ण-विहार-विभ्रमाः</strong> कृष्ण-विहार-विभ्रमश् चुम्बनालिङ्गनादि-विलास-विशेषो यासां ताः । यद् वा, कृष्णस्यैव विहारः विगतस् त्रुटितो हारो यस्मात्, तादृशो विभ्रमो विलासो यासां ताः । यद् वा, कृष्णस्यैवायं विहार इति विभ्रमो भ्रान्तिर् याभ्यस् ताः । कृष्ण एवायं विहरति इति परस्परं चेष्टितवत्यः । यतस् <strong>तद्-आत्मिकाः</strong> तन्-मनस्काः असमापित-वाक्या एवान्योन्य-रसावहम् इति <strong>निवेदितव्यः</strong> ।</p>
<p>विरह एव तासां तदात्मिकत्वं कृतवान् इति भावनं ह्य् अभेद-ज्ञानं तासां तात्त्विकं, किन्तु प्रेम्णा तस्मिन्न् एव क्षणे तादात्म्यं जाते तात्त्विकं चेद् अभविष्यत्, तदा श्री-कृष्णाविर्भावे जाते तथात्वम् अभविष्यत् । अग्रे वक्षति&mdash;तं विलोक्यागतं प्रेष्ठं प्रीत्य्-उत्फुल्ल-दृशो\ऽबलाः उत्तस्थुर् [भा।पु। १०.३२.३] इति उत्थानं न भवेत् । तथा चोक्तं गीत-गोविन्दे&mdash;</p>
<blockquote>
<p>मुहुर् अवलोकित-मण्डन-लीला । &gt;
मधु-रिपुर् अहम् इति भावन-शीला ॥ [गी।गो। ६.५] इति ॥३॥</p></blockquote>
<hr>
<p><strong>विश्वनाथ-चक्रवर्ती (सारार्थ-दर्शिणी) :</strong> तस्यैवोन्मादस्य प्रौढत्वे सति तासाम् अवस्थाम् आह&mdash;गतीति । <strong>प्रियस्य गत्य्</strong>-आदिषु पूर्वोक्तेषु <strong>प्रतिरूढा मूर्तयो</strong> देहा यासां ताः । आदौ प्रियस्य गति-स्मितादयः । आसां प्रत्येकं मूर्तौ चित्तेन्द्रियादि-मय्याम् आरूढाः । ततस् तेषु गति-स्मितादिषु आसां मूर्तिश् च प्रत्यारूढा इत्य् अर्थः । ततश् चोन्मादाद् एकीभावे सति <strong>असौ कृष्ण एवाहं</strong>, किं वा, अहम् एव कृष्ण इत्य्-आदि सावधारणां भावानां विहाय असाव् अहं कृष्णो\ऽहम् इति रसास्वाद-प्रौढिम-मयीम् अवस्थां प्राप्य <strong>तद्-आत्मिकाः</strong> प्राप्त-कृष्ण-तादात्म्याः, न तु अहङ्ग्रहोपासना-वशाद् एवेति ज्ञेयम्, <strong>प्रियं प्रियस्य</strong>इत्य्-उक्तेः । <strong>न्यवेदिषुः</strong> परस्परं निवेदितवत्यः, न तु वयं व्रज-स्त्रियः इति मनाग् अपि का अपि जानन्ति स्मेत्य् अर्थः । तत्र हेतुः&mdash;<strong>कृष्ण-विहारैः</strong> स्मर्यमाणैर् <strong>विभ्रम</strong> उन्मादो यासां ताः ॥३॥</p>
<hr>
<p>॥ १०.३०.४ ॥</p>
<p>गायन्त्य उच्चैर् अमुम् एव संहता</p>
<p>विचिक्युर् उन्मत्तकवद् वनाद् वनम् ।</p>
<p>पप्रच्छुर् आकाशवद् अन्तरं बहिर्</p>
<p>भूतेषु सन्तं पुरुषं वनस्पतीन् ॥</p>
<p><strong>श्रीधर-स्वामी (भावार्थ-दीपिका) :</strong> किं च, गायन्त्य इति । <strong>वनाद् वनान्तरं</strong> गच्छन्त्यो <strong>विचिक्युर्</strong> अमृगयन् । उन्मत्त-तुल्यत्वम् आह&mdash;<strong>वनस्पतीन् पप्रच्छुः</strong> । <strong>भूतेष्वन्तरं</strong> मध्ये <strong>सन्तंपुरुषं बहिश्</strong> च सन्तम् इति ॥४॥</p>
<hr>
<p><strong>वंशीधरः (भावार्थ-दीपिका-प्रकाशः) :</strong> ताद्रूप्यं प्राप्ता अप्य् अन्यद् अपि किञ्चिच् चक्रुर् इत्य् आह&mdash;किं चेति । गायन्त्य इति । तं प्रति दूरान् निजार्ति-श्रावणार्थम् । यद् वा, गीत-प्रियस्य तस्य तेनाकर्षणार्थम् । <strong>अमुं</strong> श्री-कृष्णम् <strong>एव</strong> न त्व् अन्यत् किञ्चित् <strong>संहता</strong> मिलिताः सम्यग् मार्गणार्थम् अन्योन्यार्त्य्-उपशमार्थं वा । <strong>वनस्पतीन्</strong> पुष्पं विना फल-धारिणः । सर्व-व्यापिनः स्थान-प्रश्नोऽत्य्<strong>उन्मत्तताम्</strong> एवाह&mdash;</p>
<blockquote>
<p>यच् च किञ्चिज् जगद्-वस्तु दृश्यते श्रूयते\ऽपि वा । &gt;
अन्तर् बहिश् च तत् सर्वं व्याप्य नारायणः स्थितः ॥ इति श्रुतेः &gt; ॥४॥</p></blockquote>
<hr>
<p><strong>कैवल्य-दीपिका :</strong> विभ्रमम् एवाह&mdash;<strong>गायन्त्य</strong> इति । <strong>अमुम्</strong> कृष्णम् । <strong>संहता</strong> मिलिताः । <strong>वनाद् वनम्</strong> वने वने <strong>विचिक्युः</strong> अन्वेषयामासुः । <strong>अन्तरम्</strong> अन्तः ॥ ४॥ [मु।फ। १२.२०]</p>
<hr>
<p><strong>श्रीनाथ-चक्रवर्ती (चैतन्य-मत-मञ्जुषा) :संहता</strong> एकीभूय <strong>वनाद् वनम् अन्या विचिक्युः</strong> । न केवलं विचिक्युः, <strong>पप्रच्छुः</strong> । <strong>आकाशवत्</strong> शून्यम् इव, पृच्छा तु बुद्धि-पूर्विका न भवतीति भावः। <strong>वनस्पतीन्</strong> लक्ष्यीकृत्य <strong>अन्तर्-बहिर्-भूतेषु सन्तम्</strong> अन्तर्यामिणं <strong>पुरुषम्</strong> इव श्री-कृष्णं पप्रच्छुः । पृच्छेर् द्विकर्मकत्वात् । प्रधान-कर्म श्री-कृष्णे\ऽध्याहार्यः ॥४॥</p>
<hr>
<p><strong>सनातन-गोस्वामी (बृहद्-वैष्णव-तोषणी) :</strong> न चैवं केवलम् अनुकरणं लीलाविष्टता वा, किन्तु विरह-विह्वलाः सत्य इतस् ततोऽन्वेषयन्त्यः पुरो दृश्यमानात् सर्वान् एवापृच्छन्न् इत्य् आह&mdash;गायन्त्य इति । <strong>उच्चैर्</strong> गानं तं प्रति दूरान् निजार्ति-श्रावणार्थम् । किं वा, गीत-प्रियस्य तस्य तेनाकर्षणार्थम् । किं वा, आर्ति-भर-स्वभावाद् एवम् एवेति । यद्यपि त्यागेन परम-प्रदत्वेन च तद्-गानादिकं न युज्यते, तथापि <strong>अमुम्</strong> एवेति तदानीम् अपि तद्-एक-प्रियत्वम् ।</p>
<p>किं वा, तद्-एक-गान-शीलत्वम् उक्तम् । <strong>संहता</strong> अन्योन्यं मिलिताः सत्यः सर्वत्र सम्यङ्-मार्गणार्थम् । किं वा, सख्येनान्योन्यम् आर्त्य्-उपशमार्थम् । किं वा, आर्ति-विशेष-स्वभावाद् एव ।</p>
<p>वनस्पतीन् प्रति प्रश्ने हेतुः&mdash;<strong>उन्मत्तकवद्</strong> इति । स्वार्थे कुत्सायां वा कः । तेन केशाद्य्-असंवरणं ध्वन्यते । तत्रान्वेषणे प्रश्ने च विचाराभावेनाभिनिवेशोऽपि निरस्तः । अन्यथा वृक्षेषु प्रश्नानुपपत्तिः । <strong>वनाद् वनम्</strong> इति प्रतिवनेऽन्वेषानेनेतस् ततो बहुल-परिभ्रमणं तेनानेक-कालम् अन्वेषणम् अपि सूचितम् ।</p>
<p><strong>आकाशो</strong> यथा <strong>बहिर् अन्तर्</strong> व्याप्यास्ते, तथा <strong>भूतेषु</strong> सर्व-जीवेषु <strong>पुरुषं</strong> पुरुष-रूपेणान्तरम् अन्तर्-बहिश् च व्याप्य <strong>सन्तम्</strong> । यद् वा, भूतेसु प्राप्तेषु कुञ्जादिषु अन्तर् बहिश् च स्व-निकटे सन्तम् अप्य् उन्मादाद् एव वृक्षादीन् पप्रच्छुः ।</p>
<p>यद् व, पुरुषं निज-स्वामिनम् इति तादृशे प्रश्ने मार्गणे च हेतुः । यद् वा, अहो बत सर्वत्र सन्तम् अपि स्वयं तथा ज्ञायमानम् अपि विरहज-प्रेमार्ति-भरेण वृक्षान् अपि ताः पृष्टवत्य इति स्वयम् अपि तादृशाप्य् आह&mdash;आकाशेत्य्-आदि । अर्थः स एव । अहो शृणु प्रेमार्ति-वैवश्य-माहात्म्यम् इति भावाह् ॥४॥</p>
<hr>
<p><strong>जीव-गोस्वामी (लघु-वैष्णव-तोषणी) :</strong> ततश् च चिरात् प्राप्तावधानानां तासां पुनर् उन्मादाख्याम् अवस्थां वर्णयति&mdash;गायन्त्य इति ।</p>
<p>गानम् अत्र गोकुले प्रसिद्धं पूतना-वधादि-मयम् । तच् च विष-जलाप्ययाद्<sup id="fnref:4"><a href="#fn:4" class="footnote-ref" role="doc-noteref">4</a></sup>[भा।पु। १०.३१.३] इत्य्-आदि वक्ष्यमाण-रीत्या स्व-रक्षणाभिप्रायेण । <strong>उच्चैर् गानं</strong> तु तं प्रति दूरान् निजार्ति-श्रावणार्थम् । किं वा, गीत-प्रियस्य तस्य तेनाकर्षणार्थम् । किं वा, आर्ति-भर-स्वभावाद् एव <strong>अमुम्</strong> एवेति । यद्यपि त्यागेन परम-दुःखोऽसौ, तथापि तम् एवेत्य् अर्थः । गणयति गुण-ग्रामं भ्रामं भ्रमाद् अपि नेहते [गी।गो। २.१०]<sup id="fnref:5"><a href="#fn:5" class="footnote-ref" role="doc-noteref">5</a></sup> इत्य्-आदिवत् । <strong>संहता</strong> अन्योन्यं मिलिताः सत्यः सर्वत्र सम्यङ्-मार्गणार्थम् ।</p>
<p>किं वा, सख्येनान्योन्यम् आर्त्य्-उपशमनार्थम् । किं वा, आर्ति-विशेष-स्वभावाद् एव । गानान्वेषणयोर् यौगपद्यम् इदं <strong>गायन्त्य</strong> एव भ्रमन्ति, मध्ये मध्ये तु पृच्छन्तीत्य् अर्थः ।</p>
<p><strong>वनस्पतीन्</strong> प्रति प्रश्ने हेतुः&mdash;<strong>उन्मत्तकवद्</strong> इति । स्वार्थे कन् । तेन केशाद्य्-असंवरणं व्यज्यते । <strong>पुरुषं</strong> सर्वान्तर्यामि-रूपम् अपि । अत एव <strong>आकाशवद् भूतेष्व् अन्तरं बहिश् च</strong> व्याप्य <strong>सन्तं पप्रच्छुः</strong> । निज-प्रेमावलम्बन-केवल-नर-लीला-रूपेणैव तस्य तत्-प्रश्न-विषयत्वाद् इति भावः ।</p>
<p>यद् वा, अहो बत तासाम् इदं सर्वं किम् अरण्य-रुदितम् एव जातं ? नेत्य् आह&mdash;आकाशेति । वक्ष्यते च स्वयं&mdash;मया परोक्षं भजता<sup id="fnref:6"><a href="#fn:6" class="footnote-ref" role="doc-noteref">6</a></sup>[भा।पु। १०.३२.२१] इति ।</p>
<p>यद् व, पुरुषं स्व-नायकं पप्रच्छुः । तं च भूतेषु प्राणिषु स्थावर-जङ्गमेषु आकाशवद् अन्तरं बहिश् च सन्तं साक्षाद् इव सत्तया स्फुरन्तं पप्रच्छुः । तादृश-ज्ञान-स्फूर्तिश् च तासां प्रेम-विवर्त-विशेषाद् एव&mdash;वन-लतास् तरव आत्मनि विष्णुं व्यञ्जयन्त्य इव पुष्प-फलाढ्या [भा।पु। १०.३५.९] इतिवत् । तत्र बहिः-स्फूरणं दूरतः, अन्तस् तु निकटात्। तत्र च सत्य् उन्मादेनैवानिनिद्रियेष्व् अपि वनस्पति-जातिषु प्रश्नो योग्य इति भावः॥४॥</p>
<hr>
<p><strong>जीव-गोस्वामी (प्रीति-सन्दर्भः ३४५) :</strong> उन्मादो हृदय-भ्रान्तौ&mdash;गायन्त्य उच्चैर् अमुम् एव संहता इत्य्-आदि । स्पष्टम् ॥४॥</p>
<hr>
<p><strong>जीव-गोस्वामी (क्रम-सन्दर्भः) :</strong> गायन्त्य इति । गानम् अत्र गोकुल-प्रसिद्धं पूतना-वधादि-मयं गानान्वेषणयोर् यौगपद्यम् इदं <strong>गायन्त्य</strong> एव भ्रमन्ति, मध्ये मध्ये तु पृच्छन्ति।<strong>पुरुषं</strong> सर्वान्तर्यामि-रूपम् अपि, अत एव <strong>आकाशवत् भूतेष्वन्तरं बहिश्</strong> च व्याप्य <strong>सन्तम्</strong> अपि <strong>पप्रच्छुः</strong> । तत्र हेतुः&mdash;अमुं तासु तु निज-प्रेमालम्बन-रूपेणैव स्फुरन्तम् इत्य् अर्थः ।</p>
<p>यद् वा, पुरुषं स्व-नायकं पप्रच्छुः । तं च भूतेषु प्राणिषु आकाशवद् अन्तरं बहिश् च व्याप्य सन्तं पप्रच्छुः । तस्य तत्र तत्र सत्तां पप्रच्छुर् इत्य् अर्थः । किञ्चित् प्रतिबिम्बं पृच्छन्तं पृच्छन्तीतिवत् । तादृश-ज्ञानं च तासां प्रेम्णा तत्र तत्र स्फूर्तेर् एव&mdash;वन-लतास् तरव आत्मनि विष्णुं व्यञ्जयन्त्य इव पुष्प-फलाढ्या [भा।पु। १०.३५.९] इतिवत् ॥४॥</p>
<hr>
<p><strong>जीव-गोस्वामी (बृहत्-क्रम-सन्दर्भः) :</strong> अथ तास् ता चेष्टा हृदि कृत्वैव तस्थुर् इति न, अपि तु तद्-गान-पूर्वकं वनाद् वनं च विचारयामासुर् इत्य् आह&mdash;गायन्त्य उच्चैर् इत्य्-आदि । <strong>उच्चैर्</strong> इति कदाचिद् दूरे वा गतो वर्तत इत्य् आशङ्क्य उच्चैर् गानम् । <strong>अमुं</strong> श्री-कृष्णं <strong>संहता</strong> एव मिलिता एव कदाचिद् आत्म-मध्ये कापि वियुज्येतेति <strong>उन्मत्तकवत्</strong> उन्मत्तिका इव, अनुकम्पायां कन् । न केवलं <strong>विचिक्युः, पप्रच्छुश्</strong> च । प्रच्छि द्वि-कर्मकः । तत्रामुं श्री-कृष्णम् इति मुख्यं कर्म । <strong>भूतेष्व् आकाशवत्</strong> । <strong>अन्तरम्</strong> अन्तरे <strong>बहिर्</strong> बाह्ये च <strong>सन्तं पुरुषम्</strong> आत्मानम् इति गौणं कर्म । तत्र प्रष्टव्यान्तराभावात् तां लक्षीकृत्यैव पप्रच्छुर् इत्य् अर्थः । भूतेसु सन्तम् इति भूतं लक्ष्यीकृत्येत्य् आयाते । <strong>वनस्पतीन्</strong> इति वनस्पतीन् प्रतीत्य्-अर्थः । तेन गानं कर्म, अमुम् इति गौणं कर्म, पुरुषम् इति वनस्पतीन् इति कर्म-प्रवचनीयार्था द्वितीया । वनस्पतीन् प्राप्येति वार्थः । हारम् इत्य् उक्ते पिधेहीत्य्-आदि क्रियाध्याहारेणान्वय-बोधात् ॥४॥</p>
<hr>
<p><strong>नारायण-भट्टः (श्री-रसिकाह्लादिनी) :</strong> तादात्म्यापन्नानां सञ्चारि-भावोदयेन दिव्योन्माद-कृतं चेष्टितम् आह&mdash;गायन्त्य इति । <strong>संहता</strong> अन्योन्य-मिलिताः सत्यो <strong>वनाद् वनं</strong> गच्छन्त्य इतस् ततो <strong>विचिक्युर्</strong> अमृगयन् । यस् त्व् अन्तर्धानेन दुःखदवत् प्रतीयमानस् तम् <strong>अमुमेवौच्चैर् गायन्त्यः</strong> । दूरं गतम् इति मत्वा निजार्ति-ज्ञापनार्थम् उच्चैर् गानम् । यद् वा, कीर्तिः गायकेष्व् अति प्रीति-युक्तत्वात् तस्येत्य् उच्चैर् गानम् उन्मत्तवत् स्वार्थे क-प्रत्ययः । निजाङ्गावगुण्ठन-विस्मृति-पूर्वकम् अन्वेषितवत्यः ।</p>
<p>न केवलम् अन्वेषणम्, अपि तु पृष्टवत्योऽपि । तद् उक्तं रसार्णवे&mdash;</p>
<blockquote>
<p>उन्मादश् चित्त-विभ्रान्तिर् वियोगाद् इष्ट-नाशतः । &gt;
वियोगजे तु चेष्टाः स्युर् धावनं परिदेवनम् ॥ &gt;
असम्बद्ध-प्रलपनं शयणं सहसोत्थितिः । &gt;
अचेतनैः सहालापो निर्निमित्त-स्मितादयः ॥ [र।सु। २.४५-४६] इति &gt; ।</p></blockquote>
<p>उन्मत्तस्यैव तासाम् आचरितम् आह&mdash;<strong>आकाशवत्</strong> । <strong>बहिर् अन्तरम्</strong> एक-रूपम् एव <strong>सन्तंपुरुषं,</strong> पूर्षु शयनाद् अन्तर्यामिनम् । अत एव <strong>वनस्पतीन्</strong> महतो वृक्षान् <strong>पप्रच्छुः</strong> । अहो अमी देव-वर-<sup id="fnref:7"><a href="#fn:7" class="footnote-ref" role="doc-noteref">7</a></sup>[भा।पु। १०.१५.५] इत्य्-आदिना श्री-कृष्णोक्तं स्मृत्वा तेषु स्नेहातिशयस्य दृष्ट-चरत्वात्। वृक्षेषु प्रश्नः भूतेषु जङ्गमेषु बहिर्-इन्द्रिय-व्यापार-युक्तेषु बहिः सन्तं बहिर्-इन्द्रिय-वृत्त्यापरोक्षम् उपलभ्य मानत्वात् । स्थावरेषु अन्तरं सन्तं यतः पुरुषं तेष्व् अन्तर् एव निविष्टम् एते निधि पालका इव प्रत्यक् वृत्तय इति सम्भाव्य पप्रच्छुर् इति ।</p>
<p>यद् वा, आकाशवत् शून्यवत् उन्मादाः पप्रच्छुर् इति । यद् वा, भूतेषु स्थावर-जङ्गमेषु अन्तरं सन्तं वनस्पतीन् बहिः पृच्छवत्य इति । उन्मादाद् एवात्म-विवेक-शून्याः । जङ्गमान् पृष्ट्वा स्थावराणि पृच्छन्ति स्मेत्य् अर्थः ॥४॥</p>
<hr>
<p><strong>विश्वनाथ-चक्रवर्ती (सारार्थ-दर्शिणी) :</strong> यदा च स तासाम् उन्मादः स्व-प्रौढिमानं विहाय मन्दीबभूव, तदा ता अर्ध-बाह्यानुसन्धानवत्यो यथा चेष्टन्ते स्म, तद् वर्णयति&mdash;गायन्त्य इति । कान्त-विच्छेदेन दुःखिन्यो वयं व्रज-स्त्रियस् तम् अन्वेषयाम इति बाह्यानुसन्धानम् । <strong>संहता</strong> मिलिता <strong>वनाद् वनं गच्छन्त्यः</strong> । <strong>उन्मत्तकवत्</strong> ईषद् उन्मत्ता इव, अल्पार्थ-क-प्रत्ययः । <strong>पुरुषं</strong> श्री-कृष्णम् । <strong>वनस्पतीन् पप्रच्छुर्</strong> इत्य् उन्माद-लक्षणम् ।</p>
<p>ननु सर्व-मुख्यया वृन्दावनेश्वर्या सह कृष्णस् तदा सुखेन रमते एवेति जानीमः । किन्तु, तद्-विरहोन्मत्तानाम् आसां गोपीनाम् उन्माद-प्रश्नादिकं स जानाति न वेत्य् अतो विशिनष्टि&mdash;<strong>भूतेषु</strong> सर्वेष्व् <strong>अन्तरं बहिश् चाकाशवद्</strong> व्याप्य स्थितम् । तेन कृष्ण-स्वरूपस्यापरिच्छिन्नत्वेऽपि सर्व-गतत्वात् तासां प्रश्नादिकं तत्र तत्रैवालक्ष्यमाणः शृणोत्य् एवेति द्योतितम् ॥४॥</p>
<hr>
<p>॥ १०.३०.५ ॥</p>
<p>दृष्टो वः कच्चिद् अश्वत्थ प्लक्ष न्यग्रोध नो मनः ।</p>
<p>नन्द-सूनुर् गतो हृत्वा प्रेम-हासावलोकनैः ॥</p>
<p><strong>श्रीधर-स्वामी (भावार्थ-दीपिका) :</strong> तत् प्रपञ्चयति नवभिः&mdash;तत्र महत्त्वाद् एते पश्येयुर् इत्य् आशयाश्वत्थादीन् पृच्छन्ति&mdash;दृष्ट इति । <strong>प्रेम-हास</strong>-विलसितैर् <strong>अवलोकनैर् अस्माकं मनो हृत्वा</strong> चोर इव <strong>गतो वो</strong> युष्माभिः किं <strong>दृष्टः ?</strong> इति ॥५॥</p>
<hr>
<p><strong>वंशीधरः (भावार्थ-दीपिका-प्रकाशः) :</strong> <em>तत्</em> प्रश्न-वृत्तम् । <em>तत्र</em> वनस्पतिषु । <em>एते</em>\ऽश्वत्थादयो <em>महत्त्वाद्</em> अच्युतत्वाद् दूर-दर्विन इति । यद् वा, विष्णु-ब्रह्म-रुद्राणां क्रमेणाधिष्ठानान्य् एते\ऽतो\ऽपि महान्त इति। <strong>अश्वत्थम्</strong> उद्दिश्याहुः&mdash;न मया दृष्ट इति चल-दलतया तच् चेष्टिताध्यवसानात्, श्वो\ऽपि न स्थास्यतीति निर्वेदाच् च । युक्तम् उक्तम् । अक्षि-रहितेनानेन कथं दृश्यः ? इति परस्परम् अक्षिमन्तम् उद्दिश्याहुः&mdash;<strong>प्लक्षेति,</strong> प्रकृष्टे अक्षिणी यस्येत्य् अ-कारस्य पूर्व-रूपत्वं शङ्कध्वादित्वात्, र-लयोर् ऐक्याच् च सिद्धम् । अथ पश्यन्न् अपि वाग्-इन्द्रियाभावाद् वक्तुं न शक्नोति, अतस् तद्वन्तं वट-मध्यमस्याहुः&mdash;नव-पल्लवान्य् अस्य जिह्वा-तुल्यानीति ज्ञेयम् । मनसो रत्नत्वम् । हृत्वेति&mdash;न चोरं युष्मान् साधून् पृच्छामेति ॥५॥</p>
<hr>
<p><strong>श्रीनाथ-चक्रवर्ती (चैतन्य-मत-मञ्जुषा) :</strong> <em>न व्याख्यातम्।</em></p>
<hr>
<p><strong>सनातन-गोस्वामी (बृहद्-वैष्णव-तोषणी) :</strong> वो युष्माभिर् युष्मदीयो वा । सम्बन्ध-ज्ञापनं तद्-दर्शन-सम्भावनार्थम् । ततः स्नेहेन कथनाय च । यद् वा, प्रेम-भर-स्वभाव एवायं, येन निज-भावो\ऽन्यं स्व-सदृशं लक्ष्यीकृत्योच्च्यत इति प्रत्येकं पृथक् सम्बोधनं, वैष्णवत्वेनादरात् । तत्राश्वत्थस्य विष्णु-विभूतित्वेन वैष्णवत्वं प्रसिद्धम् एव । वटे वटे च मां विद्धि इत्य् अर्जुनं प्रति भू-तल-वर्ति मुख्य-श्री-मूर्ति-प्रसङ्गे श्री-भगवद्-उक्तेः । न्यग्रोधस्य च तथा ।</p>
<p>तयोः साहचर्येण प्लक्षस्यापि श्री-विष्णु-शिव-ब्रह्मणां क्रमेण ते अधिष्ठानानीति केचित् । यद्यपि विरह-विह्वलतयोन्मत्तवत्तान् प्रति प्रश्नात् तादृशाभिप्रायो न घटते, यश् चासौ कुत्र कुत्रापि श्री-स्वामि-पादैर् व्याख्यातो\ऽस्ति, स तु निवृत्ति-परेयं पञ्चाध्यायीति व्यक्तीकरिष्यमाण इति स्व-प्रतिज्ञानुसारेणैव, न च श्री-गोपिका-भावानुसारेण । अतः केवलं पुरतो दृश्यमानान् प्रत्येकं प्रश्नः । तथापि पूर्वापर-वाक्य-सङ्गत्य्-अर्थं तेषां व्याख्यानुसारेणैव किञ्चिद् उल्लिख्यते, नन्द-सूनुर् इति निज-स्वामिनं प्रति तथैवोक्त्य्-उपपत्तेः । किं वा, रसिकताद्य्-अभिप्रायेण । एवम् अग्रे\ऽपि ।</p>
<p>ननु किम्-अर्थम् असौ युष्माभिः पृच्छ्यते ? तत्राहुः&mdash;<strong>नो मनो हृत्वा गत</strong> इति । हृत्वेति मनसो रत्नत्वं ध्वन्यते । अतो नष्टोद्देशित्वेनागतास् तं चौरं साधून् युष्मान् पृच्छाम इति भावः । कच्चिद् इति प्रश्नात् । तर्हि कथ्यताम् इति शेषः । विरह-विह्वलतया वाक्य-समाप्त्य्-असम्भवात् । ततश् चात्रैव यत्नात् सम्यग् अन्वेषयामः । किं वात्र भवद्भिर् दृष्टे सत्य् अनुमीयते । सो\ऽत्र निकटे\ऽस्तीति तथाप्य् आश्वस्ताः प्राणान् निरुध्य रक्सेमेति भावः । यद् वा, उन्मत्तकवद् [४] इत्य् उक्तेर् अत्यन्तार्ति-विवशतया प्रत्युत्तरापेक्षाद्य्-असम्भवात् तथैव वाक्य-समाप्तिर् इति ज्ञेयम् । एवम् अग्रे\ऽपि ॥५॥</p>
<hr>
<p><strong>जीव-गोस्वामी (लघु-वैष्णव-तोषणी) :</strong> वो युष्माभिः प्रत्येकं पृथक् सम्बोधनं श्री-कृष्ण-प्रियत्वेनादरात् । ननु किम्-अर्थम् असौ युष्माभिः पृच्छ्यते ? तत्राहुः&mdash;नो मनो हृत्वा गत इति । हृत्वेति मनसो रत्नत्वं व्यज्यते । अतो नष्टोद्देशित्वेनागतास् तं चौरं साधून् युष्मान् पृच्छाम इति भावः । अत एव दुःखेन साक्षात् तन्-नामोक्तिर् अपि साक्षात् श्री-कृष्ण-नामानुक्तिस् त्व् ईर्ष्ययापि । अपि-शब्दाच् चोरस्य नाम्नो\ऽग्राह्यत्वेन सूचकस्यापि तद् भवेद् इत्य्-उक्तेः । कच्चित् प्रश्ने । भवद्भिर् दृष्टे सति साच्याम् एव दिशि विहरतीति समाश्वासम् आसाद्यान्वेषयाम इति भावः ॥५॥</p>
<hr>
<p><strong>जीव-गोस्वामी (क्रम-सन्दर्भः) : नन्द-सूनुर्</strong> इति स्व-विश्वासे हेतुः तथापीत्य् अर्थः ॥५॥</p>
<hr>
<p><strong>जीव-गोस्वामी (बृहत्-क्रम-सन्दर्भः) :</strong> तद् एव प्रपञ्चयति*&mdash;*दृष्टो व इत्य्-आदि । <strong>अश्वत्थ-प्लक्ष-न्यग्रोधा</strong> वनस्पतयः, तैर् अपुष्पाद् वनस्पतिर् इति । तथा कारणं विनापि फलवत्त्वे\ऽमी भाग्य-भाज एव, तद् अवश्यम् एभिर् दृष्टो\ऽसाव् इत्य् आशयेन तान् एव प्रथमं पप्रच्छुः ।</p>
<p>ननु तत्-पृच्छया किं वः ? इत्य् अत आहुः&mdash;<strong>नो</strong>\ऽस्माकं <strong>मनो हृत्वा गत</strong> इति चेद् भवत्यो बह्व्यः, स त्व् एकः, कथम् अहार्षीत् ? इत्य् आहुः&mdash;<strong>नन्द-सूनुः</strong> नन्दस्य व्रज-राजस्य पुत्रः, तेनासौ बली-भवतीत्य् अर्थः । केन साधनेनापहृतं वो मनः ? तत्राहुः&mdash;<strong>प्रेम-हासावलोकनैर्</strong> अस्माकम् अन्तर् अन्तस्थं मनो बहिर् आकृष्येत्य् अर्थः ॥५॥</p>
<hr>
<p><strong>नारायण-भट्टः (श्री-रसिकाह्लादिनी) :</strong> एवं सामान्यतः प्रश्ने उन्मत्त-तुल्यत्वम् उक्ताः । इदानीं ततः ताम् अगृहीत्वा पृच्छति&mdash;दृष्ट इति । एते हि वैष्णवाः श्री-कृष्णं श्रुत्वा यथार्थं कथयिष्यन्तीति मनसि विचिन्त्य पृच्छन्ति । भो <strong>अश्वत्थ</strong> ! भो <strong>प्लक्ष</strong> ! भो <strong>न्यग्रोध</strong> ! अश्वत्थस्य भगवद्-विभूतित्वात् अश्वत्थः सर्व-वृक्षाणाम् [गीता १०.२६] इत्य् उक्तत्वात् । प्लक्षस्यापि रुद्र-विभूतित्वात्, बटस्यापि ब्रह्म-विभूतित्वात् ।</p>
<p>यद्यपि व्रज-देवीनाम् इदम् अनुसन्धानं नास्ति, तथापि उपनिषद्-रूपाणां पूर्व-संस्कार-वशाद् उक्तिर् अनुसन्धेया । <strong>वो</strong> युष्माभिर् <strong>दृष्टः कच्चिद्</strong> इति कोमल-प्रश्ने । यद् वा, वो युष्माकं प्रभुः सम्बन्धवान्</p>
<hr>
<p>ननु दृष्टश् चेत् तर्हि तेन किं ? तत्राहुः&mdash;<strong>प्रेम-हासावलोकनैः</strong> प्रेम्णान्तः प्रवेशः हासावलोकनाभ्यां हरणम् । अत एव न तस्य किञ्चिद् अप्य् अशक्यम् इति भावः । न हि गोप्यं हि साधूनाम् इति प्रसिद्ध्या युष्मान् पृच्छामः भवद्भिर् अकथितान्य् अत्र गत्वान्यान् प्रक्ष्याम इति ॥५॥</p>
<hr>
<p><strong>विश्वनाथ-चक्रवर्ती (सारार्थ-दर्शिणी) :</strong> प्रश्नं प्रपञ्चयति नवभिः । तत्राप्य् अत्युच्चतरत्वाद् एनं दूर-वर्तिनम् अपि तम् अवश्यं पश्येयुर् इति सम्भाव्य पृच्छन्ति*&mdash;*दृष्ट इति । <strong>प्लक्षः</strong>&quot;पीलुखन्वु&quot; इति ख्यातः । <strong>न्यग्रोधो</strong> बटः । किम्-अर्थं पृच्छथ ? इति तेषाम् अपि प्रश्नम् आशङ्क्याहुः&mdash;<strong>नन्दस्य</strong> साधोः <strong>सूनुर्</strong> अपि <strong>नो</strong>\ऽस्माकं नेत्र-द्वारतो\ऽन्तः <strong>मनो हृत्वा गतः</strong> । <strong>प्रेम्णः</strong> सर्व-लोकोन्मादकेन महा-मोहनौषध-विशेषेण सहितैर् <strong>हासावलोकनैः</strong> प्रेषितैर् भृत्यैर् अस्माकं नेत्र-द्वारतो\ऽन्तःकरणम् अन्तः-पुरं प्रवेशितैर् मनो-रत्नं चोरयित्वा पलायित इत्य् अर्थः । क्षणं स्थित्वा, &quot;अहो किम् एताभिः क्षुद्राभिः ? इत्य् अस्मान् अवजानन्तः स्तब्धा अभी प्रत्युत्तरं न ददते । तद् अलम् एतैः क्षुद्र-फलैः परोपकार-धर्मानभिज्ञैर् अप्रफुल्लैः अशुद्धान्तःकरणैः !&quot; इति तान् विहायान्यत्र गताः ॥५॥</p>
<hr>
<p>॥ १०.३०.६ ॥</p>
<p>कच्चित् कुरवकाशोक-नाग-पुन्नाग-चम्पकाः ।</p>
<p>रामानुजो मानिनीनाम् इतो<sup id="fnref:8"><a href="#fn:8" class="footnote-ref" role="doc-noteref">8</a></sup> दर्प-हर-स्मितः ॥</p>
<p><strong>श्रीधर-स्वामी (भावार्थ-दीपिका) :</strong> महान्तः स्व-पुष्पैर् बहूपकारिणश् चेति कुरवकादीन् पृच्छन्ति&mdash;कच्चिद् इति । <strong>हे कुरवकादयः</strong> ! <strong>दर्प-हरं स्मितं</strong> यस्य स <strong>इतो गतः कच्चिद् दृष्टः ?</strong> इति ॥६॥</p>
<hr>
<p><strong>वंशीधरः (भावार्थ-दीपिका-प्रकाशः) :</strong> कौ रवो यस्य स तथानेनायं शब्दवान् वदिष्यतीत्य् आहुः&mdash;हे <strong>कुरवकेति</strong> । अन्या ऊचुः&mdash;अयं कु ईषद् रवो भ्रमराणां यत्रेति भ्रमरा अप्य् अत्र नो यान्ति । यद् वा, कु-शब्दत्वाच् छोक-वृद्धि-करो\ऽतो\ऽशोकं शोक-नाशकं पृच्छत । नायं वक्तुं क्षमः । नाम त्व् अस्य जन्म-शील-वर्करस्याज इव ज्ञेयम् । नागः नागकेसरः । केसरोपलक्षित-पक्ष्मवत्त्वाद् अयं स-चक्षुर् अनेनावश्यं दृष्टः ।</p>
<p>अन्या ऊचुः&mdash;अयम् अस्माद् अपि तुङ्गः पुन्नागो दूर-दर्शी वदिष्यतीत्य् अयम् । तद्-इतरा ऊचुः&mdash;हसत्य् अयं पुष्प-व्याजेन । दृष्टो\ऽनेन युष्मच्-चोर इति । रामो यथा मत्तस् तथा सो\ऽपीत्य् आह&mdash;<strong>रामानुज</strong> इति । <strong>मानिनीनां</strong> वयो-रूपादिभिर् जात-मानानाम् अस्माकं तदैवाकस्मिक-पवनेन चालिताग्र-शाखांस् तान् आलक्ष्याहुः&mdash;अहो शिरो-धूननेन वयं न जानीम इति ब्रुवत एते ॥६॥</p>
<hr>
<p><strong>श्रीनाथ-चक्रवर्ती (चैतन्य-मत-मञ्जुषा) :</strong> <em>न व्याख्यातम्।</em></p>
<hr>
<p><strong>सनातन-गोस्वामी (बृहद्-वैष्णव-तोषणी) :</strong> महत्तमत्वाद् एते\ऽस्मान् क्षुद्राः प्रत्यवज्ञया न नूनं कथयेयुर् इति मत्वान्यान् पृच्छन्ति&mdash;कच्चिद् इति । <strong>कुरवकः</strong> शोणो\ऽम्लानः । <strong>नागो</strong> नागकेसरः । किम् <strong>इतो गतः</strong> ? यद् वा, अत्र वर्तमाने पूर्वं दृष्ट इति पृष्टम् । अधुना त्व् इत इति दूरतो\ऽपि दर्शनं सम्भवेत् । तथापि न सुलभः स्याद् इति निकटागतस्य सतो\ऽत्रैव तत्-पदान्य् अन्विष्य तैश् च तम् अन्वेषयाम इति भावः ।</p>
<p>ननु मानिन्यः कथं तं पृच्छत ? तत्राहुः&mdash;<strong>मानिनीनाम्</strong> इति । तत्-स्मित-मात्रेणैव मानो न तिष्ठेत् । केवलम् आत्मनो वैदग्धी-विशेषेण तेनैवास्माकं मानो जनितो, न तत्रास्माकम् अपराध इति । किं वा, तदानीम् तत्-स्मितेन मानो हृतः । अत एवान्वेषयाम इति । किं वा, तादृश-महा-मोहनस्य विच्छेदेन क्षणम् अपि जीवितुं न शक्नुम, इत्य् अतः पृच्छाम इति भावः॥६॥</p>
<hr>
<p><strong>जीव-गोस्वामी (लघु-वैष्णव-तोषणी) :</strong> महत्तमत्वाद् एते\ऽस्मान् क्षुद्राः प्रत्यवज्ञया नूनं न कथयेयुर् इति मत्वान्यान् पृच्छन्ति&mdash;कच्चिद् इति । <strong>कुरवकः</strong> शोणो\ऽम्लानः, <strong>नागो</strong> नागकेसरः । किम् <strong>इतो गतः</strong>? यद् वा, अत्रान्तर्हितो वर्तते पूर्वं दृष्ट इति पृष्टम् । अधुना त्व् इत इति दूरतो\ऽपि दर्शनं सम्भवेत् । तथापि न सुलभः स्याद् इति निकटागतस्य सतो\ऽत्रैव तत्-पदान्य् अन्विष्य तैश् च तम् अन्वेषयाम इति भावः । गत इति च पाठे बहुत्र, तन्-मते टीकायाम् इत इत्य् अध्याहृत्य व्याख्यातम् । <strong>रामनुज</strong> इति नन्द-सूनुर् इतिवत् ।</p>
<p>ननु मानिनीनां युष्माकं कथं तेन मनो हृतम् ? तत्राहुः&mdash;<strong>मानिनीनाम्</strong> इति । तासां <strong>दर्प-हरं स्मितम्</strong> अपि यस्य तादृशो\ऽपीति तस्याविमृश्यकाकारित्वं च ध्वनितम् । दर्पो गर्वः । तदानीम् एव तत्-कृतेन कपट-स्मितेन मान-मय-गर्वो हृतः । अत एवान्वेषयाम इति तथा तादृश-महा-मोहनस्य विच्छेदेन क्षणम् अपि जीवितुं न शक्नुम इत्य् अतः पृच्छाम इति भावः ॥६॥</p>
<hr>
<p><strong>जीव-गोस्वामी (क्रम-सन्दर्भः) : इत</strong> इति इण धातोर् निष्ठा-प्रयोगः <strong>मानिनीनां दर्प-हर-स्मित</strong> इति यश् च तादृशो\ऽपि गत इत्य् अविमृश्य-कारित्वं तस्य व्यञ्जितम् ॥६॥</p>
<hr>
<p><strong>जीव-गोस्वामी (बृहत्-क्रम-सन्दर्भः) :</strong> हे सख्यः ! एभिर् असौ न दृष्ट एव । तेषां कुसुमाभावात् समीपं स नायात् । तेन सुकुसमान् एव तरून् पृच्छाम इत्य् आहुः&mdash;कच्चिद् इत्य्-आदि । <strong>कच्चित्</strong> प्रश्ने । के <strong>कुरवकादयः</strong> ! <strong>रामानुजो दृष्ट</strong> इत्य् आध्याहार्या पूर्व एव वावर्तनीयः । तस्यैवं कार्यम् अयुक्तं किम् ? तद् आहुः&mdash;<strong>मानिनीनाम्</strong> अस्माकं <strong>दर्प-हरणम्</strong> इति । यत इत्य् आहुः&mdash;मानिनीनां दर्प-हरः स्मितः ॥६॥</p>
<hr>
<p><strong>नारायण-भट्टः (श्री-रसिकाह्लादिनी) :</strong> तत्रोत्तर-प्राप्यात्मानम् अवज्ञातम् इति मत्वा एते क्षुद्राः सद् सेव्य फलाः किं ज्ञास्यन्तीत्य् अवज्ञयान्यत्र गत्वा सुगन्ध-पुष्पात् कुरवकादीन् पृच्छन्ति । एते कुरवकादयः पञ्च काम-बाणा द्रव-पुष्प-सम्पन्नाः । एतेषां पुष्पावचयनं कुर्वन् दृष्टो भविष्यतीति सम्भाव्यम् आहुः&mdash;हे <strong>कुरवक</strong> ! हे <strong>अशोक</strong> ! हे <strong>नाग-केशर</strong> ! हे <strong>पुन्नाग</strong>! हे <strong>चम्पक</strong> ! भवन्तः परोपकार-स्वभावाः सर्वान् सुरभी-कुर्वतस् तिष्ठन्ति । वो दृष्टः ? <strong>कच्चिद्</strong> इति प्रश्ने । कं पृच्छथ ? इति चेत् तत्राहुः&mdash;<strong>रामानुजो गत</strong> इति साक्षान् नामानुक्तिः प्रियत्वाद् ईर्ष्यया वेति ।</p>
<p>ननु, युष्माकं किं हृतम् ? अथ च भवत्यो मानिन्यः कथं पृच्छथ ? इति चेत् तत्राहुः&mdash;<strong>दर्प-हर-स्मित</strong> इति । दर्पो गर्वस् तं हरति स्मितं यस्य । दर्पम् एव सर्वस्वं हृत्वा गतः । गर्व-मूलको मानः, गर्वे गते स्वत एव मान-हानिर् जाता तद्-अर्थं पृच्छते दृष्टश् चेत् तर्हि कथयतेति । गर्व-लक्षणं रसार्णवे&mdash;</p>
<blockquote>
<p>ऐश्वर्य-रूप-तारुण्य-कुल-विद्या-बलैर् अपि । &gt;
इष्ट-लाभादिनान्येषाम् अवज्ञा गर्व ईरितः ॥ [र।सु। २.२५] इति । &gt;
यत् तु प्रेमानुबन्धेन स्वातन्त्र्याद् धृदयङ्गमम् । &gt;
बध्नाति भाव-कौटिल्यं सोऽयं मान इतीर्यते ॥ [र।सु। २.११२] &gt; इति ॥६॥</p></blockquote>
<hr>
<p><strong>विश्वनाथ-चक्रवर्ती (सारार्थ-दर्शिणी) :</strong> पुष्पोद्यानं प्रविश्याहो सत्यम् एव एते शुद्धान्तः-करणाः प्रष्टव्याः यद् अहो स्व-मकरन्दैर् मधुव्रतान् अतिथीन् सेवन्ते इति वृक्षान् आसाद्याहुः&mdash;कच्चिद् इति । <strong>कुरुवकः</strong> शोणो\ऽम्लानः । <strong>नागो</strong> नाग-केशरः । <strong>कच्चिद् गतः</strong> ? किं वा, कच्चिद् इहैव निह्नुत्य स्थितो वेति भावः ।</p>
<p>ननु, किम्-अर्थं पृच्छथ ? इत्य् आशङ्क्याहुः&mdash;<strong>मानिनीनां</strong> मान-धनानाम् अस्माकं <strong>दर्पं</strong> मानं <strong>हरति स्मितं</strong> यस्येति वयं निर्धनीकृता एवाभूमेति भावः । तदैवाकस्मिकेन पवनेन चालिताग्र-शाखांस् तान् आलक्ष्याहो शिरो-धूननेन वयं न जानीम इति ब्रुवते, तद् अलम् अमीभिः कठोरैः पुरुष-जातिभिर् इत्य् अन्यतो जग्मुः ॥६॥</p>
<hr>
<p>॥ १०.३०.७ ॥</p>
<p>कच्चित् तुलसि कल्याणि गोविन्द-चरण-प्रिये ।</p>
<p>सह त्व् आलि-कुलैर् बिभ्रद् दृष्टस् तेऽतिप्रियो\ऽच्युतः ॥</p>
<p><strong>श्रीधर-स्वामी (भावार्थ-दीपिका) :</strong> अलि-कुलैःसहत्वा त्वां बिभ्रत्तवातिप्रियस् त्वया किं दृष्टः ? इति ॥७॥</p>
<hr>
<p><strong>वंशीधरः (भावार्थ-दीपिका-प्रकाशः) :</strong> हे सख्यः ! इयम् अत्यातिप्रिया तुलसी । तद् एनां मिलित्वैवाग्रे गतोऽत इयं प्रष्टव्येति प्राहुः । तुलं तौल्यं स्यति दूरीकरोतीति <strong>तुलसी</strong> । यया तुल्यान्या नेति भावः । स्यतेर् औणादिको डट् जल्प्यः । दर्श-स्पर्शादिनैव सर्व-कल्याण-करी त्वम् असि । तत्र हेतुः&mdash;<strong>गोविन्द-चरण-प्रियेति</strong> । यथान्योऽपि गोविन्द-प्रियो दर्शनादिना लोकं पुनाति&mdash;</p>
<blockquote>
<p>मद्-भक्त-दर्शनाद् अर्चनाद् वन्दनाद् अपि । &gt;
महा-पातक-युक्तोऽपि भवेत् कल्याण-भाजनम् ॥ इत्य्-आदि-पुराणात् ।</p></blockquote>
<p><strong>अच्युत</strong> इति । वस्तुतस् तस्य स्त्रीषु रागाभावम् आहेति ॥७॥</p>
<hr>
<p><strong>श्रीनाथ-चक्रवर्ती (चैतन्य-मत-मञ्जुषा) :</strong> <em>न व्याख्यातम्।</em></p>
<hr>
<p><strong>सनातन-गोस्वामी (बृहद्-वैष्णव-तोषणी) :</strong> एते पुरुष-जातित्वेन श्री-कृष्ण-सेवका अस्माकं मानं विज्ञायासूयया न किल कथयेयुर् इति निज-सखीम् इव मन्यमानाः सौभाग्य-विशेषेण च सन्दर्शनं सम्भाव्य श्री-तुलसीं पृच्छन्ति&mdash;कच्चिद् इति ।</p>
<p><strong>कल्याणि</strong> ! हे जगन्-मङ्गल-कारिणि ! परम-सौभाग्यवतीति वा। तत्र हेतुः&mdash;<strong>गोविन्दस्य</strong> गोकुलेन्द्रस्य निजाशेष-माधुर्यं प्रकटन-परस्य भगवतश् <strong>चरणौ प्रियौ</strong> यस्यास् तत्-सम्बोधनम् । तयोः प्रिये वेति महा-लक्ष्मीतोऽप्य् अधिक-सौभाग्यं सूचितम् । बहुल-प्रयासेन लक्ष्मी-काम्य-रजसस् तत्राप्य् अशेष-भगवत्ताभिव्यञ्जकस्य श्री-कृष्णस्य चरणयोः स्वतः प्रियत्वात् । अब्जादि-रूपकाप्रयोगस् तत्-प्रियत्वेनेर्ष्यया । अतोऽ<strong>लि-कुलैः सह</strong> वर्तमानाम् अपि <strong>त्वां बिभ्रत्</strong> पूर्वम् एव वैजयन्त्य्-अन्तर्गतत्वेनाधुनैव वावचित्य मालादि-रूपेण धारयन् । अत एव तवातिप्रियत्वेन त्वया दृष्टोऽसि कच्चित् ? अलि-कुलैर् इति तस्याः सदा मकरन्द-मयत्वं, तेन च सदैवापरित्याज्यत्वम् । तथा मत्तानां तेषां झङ्कारेण निह्नुत्य्-असम्भवत्वं च सूचितम् । अतोऽवश्यं त्वद्-अन्तिकम् आगतस् त्वया दृष्ट इति भावः । <strong>अच्युत</strong> इति कदापि त्वत्तो न विच्युतो भवतीति तद् एव दृढीकृतम् ।</p>
<p>श्लेषेण अलि-कुलैर् इति बहु-वल्लभाम् अपि त्वां प्रियत्वेन बिभर्ति, न च त्वद्-एक-प्रिया अस्मान्, अतोऽतिक्रान्ताः प्रियाः । किं वा, अतिक्रान्तं प्रियं सर्वम् अपि येन स तथेतीर्ष्यया असूयोक्तिः ॥७॥</p>
<hr>
<p><strong>जीव-गोस्वामी (लघु-वैष्णव-तोषणी) :</strong> एते पुरुष-जातित्वेन प्रायः श्री-कृष्ण-पक्ष-ग्राहिणोऽस्माकं मानं विज्ञायासूयया न किल कथयेयुर् इति स्त्री-जातित्वेनात्म-पक्ष-ग्राहिणीं मन्यमानाः शश्वत् दृष्ट-तत्-प्रीत्य्-अनुमित-सौभाग्य-विशेषेण च तस्याः श्री-कृष्ण-दर्शनं सम्भाव्य श्री-तुलसीं पृच्छन्ति&mdash;कच्चिद् इति ।</p>
<p><strong>कल्याणि</strong> ! हे जगन्-मङ्गल-कारिणि ! परम-सौभाग्यवतीति वा। अत्र हेतुर्&mdash;गोविन्देति । <strong>गोविन्दो</strong> गोकुलेन्द्रः तच्-<strong>चरण-प्रिया त्वं</strong> श्रीर् यत्-पदाम्बुज इत्य्-आदिवत् । यद् वा, चरण-शब्दोऽत्रादर-मात्र-व्यञ्जकः आचार्य-चरणा वदन्तीतिवत् । आदरश् चाधुना दैन्येन&mdash;हे गोकुलेन्द्र-प्रिये इत्य् अर्थः । इति तस्यागमनावश्यकत्वं विवक्षितम् । तत्-प्रियत्वे हेतुः&mdash;सहेति । न च तत्र तवान् अवधानं सम्भवेत् । यतस् तेऽतिप्रिय इति श्लेषेणातिकान्त-प्रियान् अस्मद्-विधान् इत्य् अपि ध्वनितम् । अलि-कुलैः सह इति तस्याः साद्गुण्यं दर्शितम् । अलीनाम् अप्य् अन्वार्यत्व-सूचनात् । यद् वा, अतिप्रियत्वम् एव विवृतं, तत् प्रियत्वेनैव ते शिलीमुखा अपि न निवार्यन्त इति सूचनात्, तथा मत्तानां तेषां झङ्कारेण निह्नुवासम्भवत्वं च सूचितम् । अतोऽवश्यं त्वद्-अन्तिकम् आगतस् त्वया दृष्ट इति भावः । <strong>अच्युत</strong> इति श्लेषेण कदापि त्वत्तो न विच्युतो भविष्यतीति तद् एव दृढीकृतम् ॥७॥</p>
<hr>
<p><strong>जीव-गोस्वामी (क्रम-सन्दर्भः) : गोविन्दस्य</strong> श्री-विष्णोश् <strong>चरणौ प्रियौ</strong> यस्याः, हे तादृशे ! यद् वा, चरण-शब्दोऽत्रादर-मात्र-व्यञ्जकः आचार्य-चरणः वदन्तीतिवत् । आदरश् चाधुना दैन्येन हे गोकुलेन्द्र-प्रिये इत्य् अर्थः ॥७॥</p>
<hr>
<p><strong>जीव-गोस्वामी (बृहत्-क्रम-सन्दर्भः) :</strong> हे सख्यः ! एते तत्-सहचर-प्रायाः दृष्ट्वापि न कथयिष्यन्ति । तया तु तुलसी स्त्रीत्व-भावात् कोमल-हृदयाः । अतः कथयिष्यत्य् एव दृष्टश् चानया स इति सम्भाव्यते, तत्-प्रियत्वात् । तद् एनम् इव पृच्छाम इत्य् आहुः&mdash;कच्चित् तुलसीत्य्-आदि । हे <strong>कल्याणि</strong>! चिर-जीवनि ! कल्याणीत्वे हेतुः&mdash;<strong>गोविन्द-चरण-प्रिये</strong> ! तेऽतिप्रियोऽ<strong>च्युतो</strong> दृष्टः ? अति-प्रियत्वे हेतुः&mdash;<strong>त्वा</strong> त्वां <strong>बिभ्रद्</strong> दधतः । <strong>अलि-कुलैः सह</strong> एवम् एव त्वयि तत्-प्रेम । अलि-कुलैर् आकुलाम् अपि त्वां वहत्य् एव ॥७॥</p>
<hr>
<p><strong>नारायण-भट्टः (श्री-रसिकाह्लादिनी) :</strong> अश्वत्थादयस् त्व् अपुष्पाः कुरवकादयस् त्व् अफलाः, एते पुरुषा अस्मद्-दुःखं न जानन्ति, प्रियस्य विश्वास-पात्राणि च रहसि तद्-अनुवर्तिनश् च ज्ञापिते सति तस्य क्षोभश् चेज् जायते । तदा को वेद किं स्याद् इति नोत्तरं दत्तवत्यः । तुलसीं स्त्री-जातिः फल-पुष्पाभावेति कृष्ण-प्रियास्ति इयम् अस्मद्-दुःखं ज्ञास्यतीति कृष्ण-दर्शनं सम्भाव्य पृच्छन्ति&mdash;हे <strong>तुलसि</strong> !</p>
<p>हे कल्याणि मङ्गल-रूपे ! सदा सौभाग्यवति । तत्र हेतु-गर्भ-विशेषणं&mdash;<strong>गोविन्द-चरण-प्रिये</strong> । गोविन्द-चरणौ प्रियौ यस्याः । गोविन्द-चरणयोः प्रिया वा तस्याः सम्बोधनम् । गोविन्देति गोकुल-रक्षा-बद्ध-व्रतः । इदम् अप्य् अस्मासु प्रापकम् इति । लक्ष्मीतोऽपि तव सौभाग्यम् अधिकम् अस्तीति । तस्यास् तु वक्षः-स्थलैक-वसतित्वात् । अत एवालि-कुलैर् अनुगम्यमानां त्वां बहु-वल्लभाम् अपि त्यजति एक-वल्लभा अपि अस्मान् त्यक्तवान् ।</p>
<p>कीदृशस् तवातिप्रियः ? यद् वा, अतिक्रान्ताः प्रिया अस्मद्-आद्याः येन सः । यद् वा अतिक्रान्तं प्रियं रति-सुखं येन स्वतन्त्रत्वात् । विलास-च्युति-रहितम् अस्मांस् त्यक्त्वाधुना त्वया सह विलासं करोत्य् एव । अयं भावः&mdash;यथा लक्ष्म्यां स्थितायाम् अपि त्वय्य् एव तस्य प्रीत्य्-अतिशयः, तथास्मत्-समक्षम् अपि त्वय्य् एव प्रीतिं करिष्यते वातः किम्-अर्थं गोप्यते कथने तव न कदाचित् क्षतिर् अतस् त्वया कथ्यताम् इति ॥७॥</p>
<hr>
<p><strong>विश्वनाथ-चक्रवर्ती (सारार्थ-दर्शिणी) :</strong> एता अस्मत्-पक्ष-ग्राहिण्यः स्त्री-जातयः स्त्री-जन-हृच्-छय-पीडां विदुष्यः कृपावत्यो भविष्यन्ति, तद् इमाः पृच्छाम इत्य् आसाद्य तन्-मध्ये परम-मुख्यतमां तुलसीं पप्रच्छुः&mdash;कच्चिद् इति । हे कल्याणीति वयम् अकल्याण्यः कृष्ण-विच्छेदात् । त्वम् एव कुशलिनी । अत्र हेतुर्&mdash;गोविन्देति । यद् वा, <strong>चरण</strong>-शब्दोऽत्रादर-मात्र-व्यञ्जकः, आचार्य-चरणा वदन्तीतिवत् ।</p>
<p>ननु, यूयम् अपि तच्-चरण-प्रिया भवथैव ? सत्यं, तद् अपि साद्गुण्याधिक्यात् त्वम् एव सौभाग्यवती विच्छेदाभावाद् इत्य् आहुः । <strong>त्वा</strong> त्वां <strong>बिभ्रद् एव गतः</strong> । तत्र तव सौरभ्याधिक्यम् एव कारणम् इति व्यञ्जयामासुः । <strong>अलि-कुलैः सहेति</strong> परः-सहस्र-भ्रमर-कृतोद्वेगम् अप्य् अगणयित्वा त्वां बिभ्रद् इति सुगन्ध-प्रियेण तेनास्माकम् अग्रहणम् एतादृश-सौरभ्यवत्त्वाभावाद् एवेति निशिनुम इति भावः ॥७॥</p>
<hr>
<p>॥ १०.३०.८ ॥</p>
<p>मालत्य् अदर्शि वः कच्चिन् मल्लिके जाति यूथिके ।</p>
<p>प्रीतिं वो जनयन् यातः कर-स्पर्शेन माधवः ॥</p>
<p><strong>श्रीधर-स्वामी (भावार्थ-दीपिका) :</strong> गुणातिरेकेऽपि नम्रत्वाद् इमाः पश्येयुर् इति पृच्छन्ति&mdash;मालतीति । हे <strong>मालति, मल्लिके, जाति, यूथिके</strong>, वो युष्माभिः <strong>किम् अदर्शि</strong> दृष्टः ? <strong>कर-स्पर्शेन वः प्रीतिं जनयन्</strong> किं <strong>यातः ?</strong> इति । अत्र मालती-जात्योर् अवान्तर-विशेषो द्रष्टव्यः ॥८॥</p>
<hr>
<p><strong>वंशीधरः (भावार्थ-दीपिका-प्रकाशः) :</strong> रूप-धन-विद्यावत्त्वे ये नम्रास् त एव भगवद्-दर्शका नान्ये ।</p>
<blockquote>
<p>जन्म-कर्म-वयो-रूप-विद्यैश्वर्य-धनादिभिः । &gt;
यद्य् अस्य न भवेत् स्तम्भस् तत्रायं मद्-अनुग्रहः ॥ इत्य्-उक्तेः ।</p></blockquote>
<p>आसु गुणातिरेके\ऽपीति । माया राधाया रतिर् अस्याम् इति मालती, रलयोर् ऐक्यात् । बह्वादित्वान् णीप् । अनेन तत्-प्रियत्वात् तस्यापि प्रियैवेयम् । मल्लः सर्व-पुष्पाधिको गन्धो\ऽस्या अस्तीति मल्लिका । मल्लः पात्रे कपाले च मत्स्य-भेदे बलीयसी इति मेदिनी । सर्वोत्कृष्ट-गन्धवतीयम् अपि तस्य प्रिया । जातिवत् सर्व-प्रियत्वाद् इयं जातीत्य् उच्यते । नायं क्तिन्नन्तः किन्तु समूह-रूपं गुच्छम् अस्या अस्तीति । यूथिका शत-पत्रिका इति विजय-ध्वजः । प्रियार्थम् अस्याः पुष्प-गुच्छं ग्रहीतु प्रवृत्तो\ऽनयावश्य-दृष्ट इति । मा परम-रमा तस्या धवः कान्तः माधवो वसन्त इव प्रकाशकः, दासीषु पुष्पिणीषु कर-स्पर्शेन नख-क्षतादि-सूचनेन सेर्ष्यं नर्म चेति सूचितम् ॥८॥</p>
<hr>
<p><strong>श्रीनाथ-चक्रवर्ती (चैतन्य-मत-मञ्जुषा) :</strong> <em>न व्याख्यातम्।</em></p>
<hr>
<p><strong>सनातन-गोस्वामी (बृहद्-वैष्णव-तोषणी) :</strong> सापत्न्याद् इयं खलु तं न कथयेद् इति श्री-कृष्ण-सेविकाः पृच्छन्ति&mdash;मालतीति । सत्-पुष्पार्पणेन श्री-कृष्णस्य दासीर् मत्वा स्नेहेन प्रत्येकं सम्बोधनम् । व इति पूर्ववत् । यातः किम् इति तैर् व्याख्यातम् । यद् वा, पूर्ववत् तासां तद्-दर्शनं सम्भावयन्ति&mdash;प्रीतिम् इति । यातः सन् कर-स्पर्शेनेति युष्मत्-पुष्पाणाम् उत्कृष्टानां श्री-हस्त-द्वारावचयेनेत्य् अर्थः । अतो युष्मत्-पार्श्वे तद्-आगमनं सम्भवेद् एवेति भावः । श्लेषेण दासीषु तासु नख-क्षतिर् नर्मणभिप्रेता । नखैर् एव पुष्प-च्छेदनात् पुष्पावचय-प्रयोजनं वितर्कयन्ति&mdash;माधव इति । मधुना मधुर-रसेन क्रीडतीति मधुर-रस-क्रीडार्थम् इत्य् अर्थः । मायाया लक्ष्म्या धव इति लक्ष्म्य्-अर्थम् इत्य् अर्थः । ईर्ष्योक्तिर् इयम् । वस्तुतस् तु पूर्ववत् मा श्री-राधैव, तस्या भूषणार्थम् एव । तच् च तासां तद्-अनुसन्धानाभावे\ऽपि दैव-गत्या विशुद्ध-प्रकृत्या वा स्वतः सर्व-परिस्फूर्तेः स्वयम् एव मुखान् निःसरतीति ज्ञेयम् ॥८॥</p>
<hr>
<p><strong>जीव-गोस्वामी (लघु-वैष्णव-तोषणी) :</strong> तथापि तद्-आद्रियमाण-स्वाभिमानाद् इयं खलु न कथयेद् इति नम्रीभूय पुष्पार्पणेन नूनं श्री-कृष्ण-सेविका अपि निरभिमाना एता एव पृच्छन्ति&mdash;मालतीति । वैयग्र्येण प्रत्येकं सम्बोधनम् । अतः किम् इति तैर् व्याख्यातम् । तत्र किम् इति कच्चिद् इत्य् अस्यैवानुवर्तमानस्यार्थः । दर्शनं तावज् जातम् एव तत्र स्पर्शो\ऽपि किं जात इति विशेषम् एव पृच्छाम इति भावः । यद् वा, तासां तद्-दर्शनं सम्भवयन्ति पुष्पानाम् उत्कृष्टानां श्री-हस्त-द्वारावचयेनेत्य् अर्थः । यात इति समान-दुःखत्वेनात्मभ्यं तत् कथयितुं योग्यम् एव च इति भावः । एवं दासीषु पुष्पिणीषु तासु नख-क्षतादि-सूचनेन सेर्ष्यं नर्म चाभिप्रेतम् ॥८॥</p>
<hr>
<p><strong>जीव-गोस्वामी (क्रम-सन्दर्भः) :</strong> पुष्प-प्रियत्वात् माधवो वसन्त इत्य् अभिप्रायः ॥८॥</p>
<hr>
<p><strong>जीव-गोस्वामी (बृहत्-क्रम-सन्दर्भः) :</strong> हे सख्यः ! अनया दृष्टो\ऽसौ सापन्त्याद् एव न कथ्यते । तद् एता मालत्य्-आदीः पृच्छाम एतास्व् अस्माकं सखी-प्राया एवेति । तथा पृच्छन्ति&mdash;मालतीत्य् आदि । हे मालति ! हे मल्लिके ! हे जाति ! हे यूथिके ! माधवः कर-स्पर्शेन वः प्रीतिं जनयन् यात इति सिद्धवन् निर्दिष्टेन हेतुनादर्शीति निःसन्देह-परम् । कच्चिद् इति सम्बोधनार्थम् एव । तेन नो वचनं याथातथ्यम् एव कथ्यताम् । केन पथा गतो\ऽसाव् इति भावार्थः ॥८॥</p>
<hr>
<p><strong>नारायण-भट्टः (श्री-रसिकाह्लादिनी) :</strong> तत उत्तरम् अलब्धा विचारयन्ति इयं सापत्न्याद् ईर्ष्ययति न कथितवती श्री-कृष्ण-समानाद् अतिगर्वितेति मत्वाग्रे पुष्प-लता दृष्ट्वा एषु पुष्पाभरणैश् चाभिमाना रहिता । अतो नूनं कथयिष्यतीति सम्भाव्यम् आहुः&mdash;मालतीति । हे मालति ! हे मल्लिके ! हे जाति ! हे यूथिके ! वो युष्माभिर् अदर्शि दृष्टः कच्चित् ? तर्हि कथ्यताम् स-वृन्त-पुष्पावचयं दृष्ट्वा ईर्ष्याकुलतया पृच्छति&mdash;कर-स्पर्शेन युष्मत्-पुष्पानां श्री-हस्त-द्वारावचयनेन वो युष्माकं प्रीति-सुखं जनयन् अनेन मार्गो यातः ? नखैर् एव पुष्प-च्छेदात् नर्मणा नख-क्षतिर् एवाभिव्यञ्जिता ।</p>
<p>हेतुनेव पुष्पावचयं सम्भावयन्ति&mdash;माधव इति लक्ष्मीपतित्वात् । तस्याः चूडा-बन्धार्थं पुष्पावचयः । यद् वा, मा शोभा सम्पत् तस्याः पतिः । पुष्पमय-स्वाङ्गं शोभा-सम्पादनार्थं पुष्पावचयः । यद् वा, माधवो मूर्तो वसन्त इव, अत एव पुष्पावचयः । यथास्मान् कर-स्पर्शालिङ्गनादिना सुखयित्वा वृजिनोऽर्णवे निक्षिप्य कुत्रापि गतः । तथा युष्मान् अपि कर-स्पर्शेन नख-क्षतादिना प्रीतिं दत्त्वा कुतोऽपि गतः । यतोऽयं न दृश्यते । भवतीभिर् अपि विरह-दुःखम् अनुभूयते, अत एव दुःख-भराक्रान्तत्वान् नोत्तर-दाने सामर्थ्यम् अस्तीति भावः । एताः स्त्री-जातयोऽपि प्रीति-निभृत-मनसः स्व-पराः किम् इति कथयिष्यन्ति अफलत्वात् इति विचार्य एते च्टादयः फलैः परोपकारिणः प्राप्ताश् च मुनय इव ध्यान-पराः । अत एतान् पृच्छामेति अग्रे गत्वा चूतादीन् पृच्छन्ति ॥८॥</p>
<hr>
<p><strong>विश्वनाथ-चक्रवर्ती (सारार्थ-दर्शिणी) :</strong> अहो सौभाग्य-गर्वेणोन्मत्तेयम् अस्मान् न पश्यति, तद् एतादृश-सौभाग्य-रहिता एतत्-सपत्नीर् माद्र्शीर् इमाः पृच्छाम इत्य् अन्यतो गत्वाहुः&mdash;मालतीति । युष्मत्-पुष्पावचयनार्थं यत् करेण स्पर्शस् तेन वर्षा-शरद्-अतिप्रफुल्लत्व-लिङ्गेन मालती-जात्योर् अवान्तर-भेदो द्रष्टव्यः ॥८॥</p>
<hr>
<p>॥ १०.३०.९ ॥</p>
<p>चूत-प्रियाल-पनसासन-कोविदार-</p>
<p>जम्ब्व्-अर्क-बिल्व-बकुलाम्र-कदम्ब-नीपाः ।</p>
<p>येऽन्ये परार्थ-भवका यमुनोपकूलाः</p>
<p>शंसन्तु कृष्ण-पदवीं रहितात्मनां नः ॥</p>
<p><strong>श्रीधर-स्वामी (भावार्थ-दीपिका) :</strong> फलादिभिः सर्व-प्राणिनां सन्तर्पका एते पश्येयुर् इति पृच्छन्ति&mdash;चूतेति । चूताम्रयोर् अवान्तर-जाति-भेदः कदम्ब-नीपयोश् च । हे <strong>चूतादयः</strong>, येऽन्ये च <strong>परार्थ-भवकाः</strong> परार्थम् एव भवो जन्म येषां ते । <strong>यमुनोपकूलास्</strong> तस्याः कूल-समीपे वर्तमानाः, तीर्थ-वासिन इत्य् अर्थः । ते भवन्तो <strong>रहितात्मनां</strong> शून्य-चेतसां <strong>नः कृष्ण-पदवीं</strong> कृष्णस्य मार्गं <strong>शंसन्तु</strong> कथयन्तु ॥९॥</p>
<hr>
<p><strong>वंशीधरः (भावार्थ-दीपिका-प्रकाशः) : चूताम्रयोर्</strong> अम्ल-मधुर-गुण-भेदाद् अवान्तर-जातिः । अम्लाम्र-जातिर् मधुराम्र-जातिश् च । <strong>नीपो</strong>\ऽल्प-पुष्पः, <strong>कदम्बो</strong> बहु-पुष्पश् च । <strong>प्रियालो</strong> राजादनः । <strong>पनसः</strong> कण्टकि-फलः । <strong>असनः</strong> पीत-सारः । <strong>कोविदारः</strong> कञ्चनारकः । <strong>जम्बूः</strong> कृष्ण-फला स्निग्ध-पत्रा । <strong>अर्कः</strong> प्रसिद्धः, <strong>बिल्वो</strong>\ऽपि । <strong>बकुलो</strong> &quot;मौलसरी&quot; इति प्रसिद्धः । <em>इत्य् अर्थ</em> इति&mdash;तीर्थ-सेवा-रूप-तपो-बलेन पर-ताप-निवारण-समर्था इति भावः । <strong>रहितो</strong> विरहेण <strong>हत आत्मा</strong> ज्ञानं येषां गोपी-जनानां, तेषां । रहित आत्मा कृष्णो येषां श्री-कृष्ण-त्यक्तानाम् इति वार्थः । एषूत्तम-पुष्प-फल-रहितो\ऽप्य् अर्कः शिव-प्रियत्वाद् उक्तः । यद् वा, श्री-वृन्दावनीयत्वेन त्वम् एव कथयसि चेत्, तर्हि त्वाम् एव सर्वोपरितनत्वेन स्थापयाम इति । चूताम्र-नीप-कदम्बानां पुनर् उक्तिस् तु चेतो\ऽनवस्थानाद् वा बोध्या ॥९॥</p>
<hr>
<p><strong>श्रीनाथ-चक्रवर्ती (चैतन्य-मत-मञ्जुषा) :</strong> <em>न व्याख्यातम्।</em></p>
<hr>
<p><strong>सनातन-गोस्वामी (बृहद्-वैष्णव-तोषणी) :</strong> श्री-कृष्णस्य लक्ष्म्या वा दास्य एताः । शङ्कया तं बत न कथयेयुर् इति अन्यान् आप्तान् पृच्छन्ति&mdash;चूतेति । चूताम्रयो रस-भेदेन, कदम्ब-नीपयोश् च वर्णादि-भेदेन भेदः । प्रियालः साल-भेदः । असनः पीतसालः । उत्तम-पुष्प-फल-रहितो\ऽर्कः श्री-शिव-प्रिय-पुष्पत्वाद् अत्रोक्तः । अन्ये पीलु-करीर-मधुक-नागरङ्ग-नारिकेल-पूग-ताल-कदली-लवली-बदरी-प्रभृतयः</p>
<hr>
<p>ननु युष्मान् प्रति तत्-कथनेन किम् अस्मत्-प्रयोजनम् ? तत्राहुः&mdash;परेति । अत्र श्री-स्वामि-पाद-मते <em>भवका</em> इति इ-कार-रहित-पाठः, <em>भवो जन्मेति</em> व्याख्यानात् । बहु-व्रीहौ कः, इ-कार-युक्त-पाठस् तु सर्वत्र दृश्यते, ततश् च भविकं मङ्गलम् अभ्युदय इत्य् अर्थः । तस्याप्य् अर्थः स एव । तथापि <strong>यमुनोपकूला</strong> इति पर-दुःखासहिष्णुता सूचिता । तत्रापि श्री-सूर्य-नन्दिन्यास् तस्या भ्रातुः श्री-यमस्य पाप-लोक-दण्डाधिकारतः पर-दुःखासहिष्णुतयावतीर्णायाः सङ्गेन तादृशत्वात् । तद्-आख्यायिका पद्म-पुराणे श्री-यमुना-माहात्म्ये प्रसिद्धैव । यद् वा, तीर्थ-वासित्वेन सत्यम् एव शंसनीयं, न तु वञ्चनीयम् इति भावः ।</p>
<p>ननु स्वयम् एव युष्माभिर् अन्विष्य गृह्यताम् इत्य् आशङ्क्य निजार्ति-ज्ञापनेन कृपां जनयन्त्यः स-कातर्यम् आहुः&mdash;<strong>रहितात्मनां</strong> विरह-हत-ज्ञानानाम् इत्य् अर्थः । यद् वा, आत्मा प्रियः श्री-कृष्णः, तत्-त्यक्तानाम् इत्य् अर्थः । अतो मृत-प्रायाः स्वयम् अन्वेष्टुं न शक्नुम इति भावः । पूर्वं सर्वेषु प्रायो दर्शनं पृष्टम्, एषु च गुण-विशेषेण तद्-दर्शनस्य निश्चय-सम्भावनया केवलं तद्-वर्त्मोपदेश-प्रार्थनम् इति ॥९॥</p>
<hr>
<p><strong>जीव-गोस्वामी (लघु-वैष्णव-तोषणी) :</strong> श्री-कृष्ण-दास्य एताः शङ्कया तं बत न कथयेयुर् इति मुनि-प्रायत्वेनाप्तान् अन्यान् पृच्छन्ति&mdash;चूतेति । <strong>चूतो</strong> लता-जातिः । <strong>आम्रो</strong> वृक्ष-जातिः । पूर्वत्रैव न त्व् आम्रे कविभिर् लतात्वं प्रयुज्यते, मध्य-देशादौ लताकाराश् च ते दृश्यन्ते इति । <strong>नीपश्</strong> च नीपो धूलि-कदम्बे स्याद् इति विश्व-प्रकाशात् । पराग-प्रधानो महा-पुष्पो\ऽसौ ज्ञेयः । <strong>प्रियालः</strong> तस्यैव बीजं चारु-बीजतया ख्यातं भुज्यते । <strong>पनसं</strong> कण्टकि-फलः । <strong>असनः</strong> पीतसालः । <strong>कोविदारो</strong> युग-पत्रकः कोयिलाव इति विन्ध्यादौ प्रसिद्धः । काञ्चनार-तुल्यः काञ्चनार-भेदो\ऽयम् । <strong>अर्को</strong>\ऽतिनिकृष्टो\ऽपि पृष्ट इति तासाम् उत्कण्ठातिशयः स्पष्टीकृतः ।</p>
<p>ननु युष्मान् प्रति तत्-कथनेन किम् अस्मत्-प्रयोजनम् ? तत्राहुः&mdash;परेति । अत्र श्री-स्वामि-पाद-मते <em>भवका</em> इति इ-कार-रहित-पाठः, <em>भवो जन्म</em> इति व्याख्यानात् । बहु-व्रीहौ कः इ-कार-युक्त-पाठस् तु सर्वत्र दृश्यते, ततश् च <strong>भविकं</strong> मङ्गलम् अभ्युदय इत्य् अर्थः । तस्याप्य् अर्थः स एव । तथापि <strong>यमुनोपकूला</strong> इति तीर्थ-वासित्वेन सत्य-वादित्वात् कृपालुत्वाच् च सत्यम् एव शंसनीयं, न तु वञ्चनीयम् इति भावः । उप समीपे कूलं येषां ते उपकूलाः, यमुनाया उपकूला यमुनोपकूला इति च विग्रहः ।</p>
<p>ननु स्वयम् एव युष्माभिर् अन्विष्य गृह्यताम् इत्य् आशङ्क्य निजार्ति-ज्ञापनेन कृपां जनयन्त्यः स-कातर्यम् आहुः&mdash;<strong>रहितात्मनां</strong> विरह-हत-ज्ञानानाम् इत्य् अर्थः । अतो मृत-प्रायाः स्वयम् अन्वेष्टुं न शक्नुम इति भावः । पूर्वं सर्वेषु प्रायो दर्शनं पृष्टम् एषु तु पूर्व-पूर्वेषु प्रत्युत्तरालाभेन चातुर्यान् निश्चित्यैव केवलं तद्-वर्त्मोद्देश-प्रार्थनम् ॥९॥</p>
<hr>
<p><strong>जीव-गोस्वामी (क्रम-सन्दर्भः) :</strong> चूतो लता-जातिः । आम्रो वृक्ष-जातिः । पूर्वत्रैव लतात्वं प्रयुज्यत इति । नीप इति नीपो धूलि-कदम्बे स्यात् इति विश्व-प्रकाशात् । पराग-प्रधानो महा-पुष्पो\ऽसौ ज्ञेयः। अर्को\ऽतिनिकृष्टो\ऽपि पृष्ट इति तासाम् उत्कण्ठातिशयः स्पष्टीकृतः ॥९॥</p>
<hr>
<p><strong>जीव-गोस्वामी (बृहत्-क्रम-सन्दर्भः) :</strong> हे सख्यः ! तेनैवामूर् निषिद्धाः । यतो न कथयन्ति । तत् किम् आसाम् उपरोध-करणेन ? अमी तावद् यमुना-तीर-वासित्वेन तीर्थ-वासी, तथा परोपकारित्वेन च सत्य-वचस एव तरवः । तद् एतान् पृच्छाम इति पुनर् अन्यान् पृच्छन्ति&mdash;च्यूतेत्य् आदि । कदम्ब-नीपयोर् अवान्तर-भेदात् पृथङ्-निर्देशः । ये\ऽन्ये\ऽगृहीत-नाम्नः प्रति तेषाम् अभिमान-निरासाय <strong>यमुनोपकुला</strong> इति तीर्थ-वासित्वम् । <strong>परार्थ-भवकाः</strong> परार्थ-कुशला इत्य् अवश्यम् एवैभिर् वक्तव्यम् ।</p>
<p>ननु वयं मौनिन इत्य् आशङ्क्याहुः&mdash;<strong>कृष्ण-पदवीम्</strong> इति । वाक्-प्रयोगं विनापि पल्लवादि-व्यापारेणापि पदव्याः कथन-सम्भवात् । तस्मात् पदवीं पन्थानम् एव तस्य कथयत, न तु तम् । <strong>रहितात्मत्वेन</strong> निज-दैन्य-प्रकटनम् ॥९॥</p>
<hr>
<p><strong>नारायण-भट्टः (श्री-रसिकाह्लादिनी) :</strong> चूतेति । चूताम्रयोः रस-भेदेन भेदः । कदम्ब-नीपयोः वर्ण-भेदेन भेदः । नीपो धूलि-कदम्बे स्याद् इति विश्वः । पराग-प्रधानो महा-पुष्पो नीपः कदम्बस् तुल्य-प्रमाण-पुष्प इति । प्रियलश् चारु-बीजतयाख्यातः पनसः कटङ्की-फलः । असनः पीत-शालाख्यः, कोविदारश् चमरिकः इत्य् अमरः । बृहत्-पत्रं काञ्चनार इति ख्यातः । जम्ब्व्-आदयः प्रसिद्धा एव । मधूक-नारिकेल-करीर-पूग-ताल-तमाल-प्रभृतयः ते सर्वे नोऽस्माकं कृष्ण-पदवीं शंसन्तु ।</p>
<p>ननु कृष्ण-चूचने को वास्माकं लाभो भविष्यति ? इति चेत् तत्राहुः&mdash;<strong>परार्थ-भवकाः</strong> परार्थं परोपकारार्थम् एव भवो जन्म येषां ते । भाविका इति पाठे परार्थम् एव भाविकं मङ्गलं प्रशस्ताचरणम् इति यावत् । एषां ते&mdash;</p>
<blockquote>
<p>नित्यं प्रशस्ताचरणम् अप्रशस्तस्य वर्जनम् । &gt;
एतद् धि मङ्गलं प्रोक्तं स्वयम् एव स्वयम् भवेत् ॥</p></blockquote>
<p>पुनर् अपि कथनार्थं तेषां प्रशंसाय <strong>यमुनोपकूलाः</strong> यमुना भक्ति-रूपा इव तस्याः जलेन सिक्ताः । अतो भक्ता एव श्री-कृष्ण-दर्शनार्थं यमुना-कुल-वासिनः कृपालवश् चातः कथयन्तु ।</p>
<p>ननु स्वयम् एव किम् इति न मृग्यते किं प्रश्नेन ? इति चेत् तत्राहुः&mdash;<strong>रहितात्मनां</strong> शूण्य-चित्तानां कन्दिशीकानां स्वयम् एवान्वेष्टुम् अशक्तानाम् इत्य् अर्थः । यद् वा, रहितो विरहित आत्मा श्री-कृष्णो यासु तासां कृष्णेन त्यक्तानां दीनानां नः कृष्ण-पदवीं कृष्ण-प्राप्त्य्-उपायं शंसन्तु । यथा भवद्भिः श्री-कृष्णः प्राप्तस् तम् एवोपायं कथयन्त्व् इति भावः ॥९॥</p>
<hr>
<p><strong>विश्वनाथ-चक्रवर्ती (सारार्थ-दर्शिणी) :</strong> अहो एताः स्व-सपत्न्यास् तुलस्यास् तस्मात् कृष्णाच् च भीत्या जानन्तो\ऽपि न ब्रुवते, तद् अलम् एताभिः परतन्त्राभिर् इत्य् अन्यतो गत्वा सत्यम् इमे एव यमुना-तीर्थ-वर्तिनो निष्पन्दत्वेनैवानुमीयमान-विष्णु-स्मरणवन्तो भवन्ति, अतो न मृषा वदिष्यन्तीति विश्वस्याहुः&mdash;चूतेति ।</p>
<p><strong>चूताम्रयोर्</strong> लता-वृक्ष-जातित्वेन भेदः । <strong>नीपो</strong> धूलि-कदम्बो बृहत्-पुष्पः । <strong>कदम्बः</strong> क्षुद्र-पुष्पो\ऽतिसुगन्धः । <strong>प्रियालः</strong> शाल-भेदः । <strong>असनः</strong> पीत-शालः । <strong>कोविदारः</strong> काञ्चनार-भेदः । <strong>अर्को</strong> निकृष्टो\ऽपि गोपीश्वर-प्रियत्वात् तत्-समीपे सदा वर्तमानः। अन्ये नारिकेल-गुवाकादयः ते भवन्तः आत्म-शून्यानां नः कृष्ण-मार्गं कथयत ।</p>
<p>ननु कस्मै प्रयोजनाय कथयामः ? तत्राहुः&mdash;परार्थम् एव <strong>भविकम्</strong> अभ्युदयो येषां ते । <strong>यमुना उपकुले</strong> येषां ते इति गड्व्-आदि ॥९॥</p>
<hr>
<p>॥ १०.३०.१० ॥</p>
<p>किं ते कृतं क्षिति तपो बत केशवाङ्घ्रि-</p>
<p>स्पर्शोत्सवोत्पुलकिताङ्ग-रुहैर् विभासि ।</p>
<p>अप्य् अङ्घ्रि-सम्भव उरुक्रम-विक्रमाद् वा</p>
<p>आहो वराह-वपुषः परिरम्भणेन ॥</p>
<p><strong>श्रीधर-स्वामी (भावार्थ-दीपिका) :</strong> हे <strong>क्षिति</strong> क्षिते ! त्वया <strong>किं तपः कृतं</strong> या त्वं <strong>केशवाङ्घ्रि-स्पर्शोत्सवा</strong> ? केशवस्याङ्घ्रि-स्पर्शेनोत्सवो यस्याः सा । कुतः ? <strong>अङ्ग-रुहैर् उत्पुलकिता</strong> रोमाञ्चिता <strong>विभासि</strong> शोभसे । तत्र विशेषं पृच्छति&mdash;<strong>अपि</strong> किम् अयम् उत्सवोऽ<strong>ङ्घ्रि-सम्भवो</strong>ऽधुना तवैक-देशाङ्घ्रि-स्पर्श-सम्भूतः ? यद् वा, नैतावत् किन्तु <strong>उरुक्रम-विक्रमात्</strong> पूर्वम् एव त्रिविक्रमस्य पदा सर्वाक्रमणात् । <strong>आहो</strong> अथवा । नैतावद् एव, अपि तु ततोऽपि पूर्वं <strong>वराहस्य वपुषः परिरम्भणेनेति</strong> । अतस् त्वया नूनं दृष्टस् तं दर्शयेति ॥१०॥</p>
<hr>
<p><strong>वंशीधरः (भावार्थ-दीपिका-प्रकाशः) :</strong> निर्जाति-विज्ञापनाय विवशतया निपत्योचुः&mdash;हे क्षितीति । गुणाभाव आर्षः । उत्सवः कथं ज्ञातः ? इत्य् आशङ्कते&mdash;<em>कुत</em> इति । <strong>अङ्गरुहैः</strong> रोमभिः । <em>तत्र</em> उत्सवे । <em>एक-देशे</em> श्री-कृष्णाङ्घ्रि-स्पर्शेणोद्भूतः । अथवार्थको <em>यद् वेति</em> द्वितीयो विकल्पः । <strong>आहो</strong> स्विद् इत्य् अर्थे तृतीयो विकल्पः । यद् वा&mdash;वरम् आहवं सुरत-सङ्ग्रामं पुष्णातीति तस्मान् नन्द-किशोराद् एवेति । इह केशवेति प्रशस्त-केशं श्री-कृष्णम् एव वक्ति गोपीनाम् अर्थान्तरस्यानभीष्टत्वाद् इति विजयध्वजः ॥१०॥</p>
<hr>
<p><strong>श्रीनाथ-चक्रवर्ती (चैतन्य-मत-मञ्जुषा) :</strong> किं ते कृतं क्षिति तप इत्य्-आदि । <strong>क्षिति</strong> हे क्षिते ! निवास-गत्योर् इति क्षयन्त्य् अस्याम् इत्य् औणादिकस् ति-प्रत्ययः । तस्माद् ई-प्रत्ययः क्षिती सम्बोधने क्षिते । त्वया <strong>किं तपस्</strong> तप्तं यतः <strong>केशवाङ्घ्रि-स्पर्शोत्सवा</strong> । उत्सवस्य लिङ्गम् आह&mdash;<strong>अङ्ग-रुहैर्</strong> द्रुमैर् <strong>उत्पुलकिता</strong> सती <strong>विभासि</strong> । अपिः प्रश्ने । एक-देश-वर्तिनः केशवस्याङ्घ्रि-सम्भवो\ऽयम् उत्सवः। <strong>किम् उरुक्रमस्य विक्रमाद्वा</strong> वामनस्य विशेष-क्रमण-रूपाद् भाग्यात् । अथवा <strong>वराह-वपुषः परिरम्भणेन</strong> भाग्येन ? अन्यथा इतस् तपस्या-फलम् एतत् ते न भवतीति भावः ॥१०-१३॥</p>
<hr>
<p><strong>सनातन-गोस्वामी (बृहद्-वैष्णव-तोषणी) :</strong> एवं निजार्ति-विज्ञापनेनाधिक-दुःखोदय-विवशतया भूमौ निपातात् । किं वा, पदवी-प्रार्थनेन पदवी-स्मरणाद् भूमौ दृष्टीं निधाय तस्याः स्निग्ध-दूर्वाङ्कुराद्य्-उद्गमं दृष्ट्वा श्री-कृष्ण-पादाब्ज-स्पर्श-जात-पुलक-जातं सम्भाव्य, तस्याः परम-सौभाग्यं मत्वा, परमार्त्या आहुः&mdash;किम् इति ।</p>
<p><strong>केशव</strong>- इति परमेश्वरत्वं पूर्ववत् । किं वा, प्रकृष्टाः केशाः सन्त्य् अस्येति व्युत्पत्त्या परम-सौन्दर्यं सूचितम् । विशेषेण भासीति शोभा-विशेषेणानन्य-हेतुकोत्सवत्वम् अभिप्रेतम् । अङ्घ्र्य्-अब्जादि-रूपकाप्रयोगः कोमलत्वादि-गुण-नैरपेक्ष्येणापि केवल-तत्-तल-स्पर्श-मात्रेणैव तद्-उत्सव-विवक्षया । ईदृश उत्सवः केवलम् अङ्घ्रि-सम्बन्ध-मात्रेण न स्यात्, किन्तु सम्भोगेनैवेति पक्षान्तरम् आहुः&mdash;आहो इति । अन्यत् तैर् व्यञ्जितम् ।</p>
<p>यद् वा, तादृश-शोभा-दृष्ट्या श्री-कृष्ण-पादाब्ज-स्पर्शेनैव तम् उत्सवं सम्भाव्य तस्य सर्वोत्कृष्टतां सूचयन्त्यस् तस्याः सौभाग्यम् अधिकं वर्णयन्ति&mdash;अपीति । अङ्घ्रि-सम्भवो\ऽयम् उत्सवः । अपि किं त्रिविक्रमस्य लोक-त्रयाक्रमणार्थं प्रकटितैश्वर्यस्य श्री-विष्णोः पादेन सर्वाक्रमणाद् बभूव ? अपि तु नैव, तदानीम् ईदृशोत्सव-शोभा-विशेषासम्पत्तेः । अहो न भवतु वा, पाद-स्पर्श-मात्रात् त्वद्-उद्धारार्थं प्रकटित-महा-वराह-मूर्तेर् भगवतः साक्षात्-सम्भोगे\ऽपि न सिद्ध इत्य् आहुः&mdash;आहो इति ।</p>
<p>यद् वा, अङ्घ्रि-सम्भव उत्सवस् त्रिविक्रम-पाद-स्पर्शात् कारणात् । किं वा, वराह-मूर्ति-परिरम्भणेन कारणेन बभूव । तत् कथयेति शेषः । इति सर्वथा श्री-कृष्णस्य तत्-तत्-सकाशान् माहात्म्य-विशेषः सूचितः । अतस् तद्-विरहं कथं सहेमहीति। किं वा, त्वं परम-सुभगा, वयं च तद्-रहिता दुर्भगा एवेति कृपया तत्-पदवीं सम्यग् दर्शयेति भावः ॥१०॥</p>
<hr>
<p><strong>जीव-गोस्वामी (लघु-वैष्णव-तोषणी) :</strong> एवं पदवी-प्रार्थनेन पदवी-स्मरणाद् भूमौ दृष्टीं निधाय तस्याः सर्व-व्यापकत्वेनावस्य तद्-दर्शनं सम्भाव्य तस्यां स्निग्ध-दूर्वाङ्कुराद्य्-उद्गमं पुलक-जातं मत्वा, तच् च श्री-कृष्णस्य पादाब्जस्य स्पर्शोत्सवेनैव सम्भाव्य, तस्य सर्वोत्कृष्टतां सूचयन्त्यस् तस्याः सौभाग्यम् अधिकं वर्णयन्ति&mdash;किं ते इति ।</p>
<p><strong>तपो</strong>\ऽत्र पुण्य-जनकं कर्म । अपीति <strong>अङ्घ्रि-सम्भवो</strong>\ऽयम् <strong>उत्सवः</strong> । अपि किं त्रेधा विष्णुर् विचक्रम इति श्रुति-वर्णितस्य त्रिविक्रमस्य लोक-त्रयाक्रमणार्थं प्रकटितैश्वर्यस्य श्री-विष्णोश् चरण-विक्षेपेण सर्वाक्रमणाद् बभूव । अपि तु नैव, तदानीम् ईदृशोत्सव-शोभा-विशेषासम्पत्तेः । <strong>आहो</strong> न भवतु वा, पाद-स्पर्श-मात्रात् त्वद्-उद्धारार्थं प्रकटित-महा-वराह-मूर्तेर् भगवतः साक्षात्-सम्भोगे\ऽपि न सिद्ध इत्य् आहुः&mdash;आहो इति ।</p>
<p>यद् वा, तप एव विकल्पयन्ति केशवाङ्घ्रि-स्पर्श-सम्भव उत्सवस् त्रिविक्रम-पाद-स्पर्शात् कारणात् । किं वा, वराह-मूर्ति-परिरम्भेण कारणेन बभूव । तत् कथयेति शेष इति । श्री-कृष्णस्य तं तम् अतिक्रम्य माहात्म्य-विशेषः सूचितः । अतस् तद्-विरहं कथं सहेमहीति। किं वा, त्वं परम-सुभगा, वयं च तद्-रहिता दुर्भगा एवेति कृपया तत्-पदवीं सम्यग् दर्शयेति भावः ॥१०॥</p>
<hr>
<p><strong>जीव-गोस्वामी (प्रीति-सन्दर्भः ३१२) :</strong> स्वभावः खल्व् अयं प्रीति-परमोत्कर्षस्य यत् स्व-विषयं सर्वत उत्कर्षेणानुभावयति । यथादि-भरतेन मृग-प्रेम्णा तदीय-खुर-स्पर्शात् पृथिव्या अपि महा-भागधेयत्वं वर्णितम्&mdash;किं वा अरे आचरितं तपस् तपस्विन्या यद् इयम् अवनिः [भा।पु। ५.८.२३] इत्य्-आदिना । एवम् एव&mdash;किं ते कृतं क्षिति इति ॥</p>
<p>अत्र पूर्वार्धे प्रेम्णा श्री-कृष्ण-माधुर्य-महिमोक्तिः । उत्तरार्धे तेनैवान्यत्र हेयतोक्तिः । अत्र च अपीति किम्-अर्थे । ततश् च एषोऽ<strong>ङ्घ्रि-सम्भवो</strong> हर्ष-विकारः <strong>उरुक्रमस्य</strong> त्रिविक्रमस्य <strong>विक्रमाद्वापि</strong> पाद-विक्षेपाद् वापि किं जातः ? <strong>आहो</strong> इति पक्षान्तरे । <strong>वराह-वपुषः</strong> कान्त-भावतोऽपि <strong>परिरम्भणेन</strong> वा एषोऽङ्घ्रि-सम्भवः किं जातः ? न हि न हीत्य् अर्थः । अपीति स्तोकार्थे वा सर्पिषोऽपि स्याद् इतिवत् । ततश् च उरुक्रम-विक्रमाद् अपि एषोऽङ्घ्रि-सम्भवो विकारः स्यात् । किन्तु स्तोक एव स्याद् इत्य् अर्थः ॥१०॥</p>
<hr>
<p><strong>जीव-गोस्वामी (क्रम-सन्दर्भः) :</strong> किं ते इति ॥१०॥</p>
<hr>
<p><strong>जीव-गोस्वामी (बृहत्-क्रम-सन्दर्भः) :</strong> हे सख्यः ! अमी तावन् निःस्पन्दतया तद्-एक-ध्यान-निष्ठा अस्माकं वचनम् अपि न शृण्वन्ति, किं पुनः कथयिष्यन्ति । तद् एतान् इत्वा क्षितिम् एव पृच्छामः । इयं तावत् तद्-विज्ञैव यत्र यत्र गच्छतु नास्याः अगोचरः स दृश्येत च । तद्-देश-चरत्व-गमकं पुलकम् अस्या इति तथा कुर्वन्ति&mdash;किं ते कृतम् इत्य्-आदि ।</p>
<p>हे <strong>क्षितिते</strong> त्वया <strong>किं तपः कृतम्</strong> ? ननु, तपः कृतम् इति कथम् अनुमितं ? तत्राहुः&mdash;<strong>बत</strong> हर्षे <strong>केशवाङ्घ्रि-स्पर्शेन उत्सवो</strong> यस्याः सा तथा त्वम् । उत्सव एव कथम् अनुमितः ? तत्राहुः&mdash;<strong>अङ्ग-रुह</strong>-प्रायैस् तरुभिः पुलकिता सती चेद् <strong>विभासि</strong> स्व-सुकृतं स्वयम् अकथनीयम् इति चेन् न कथयसि तद् अस्याभिर् एव तत् कथ्यते शृण्व् इत्य् आहुः&mdash;अपीत्य् आदि । <strong>उरुक्रमो</strong> वामनस् तस्य <strong>विक्रमात्</strong> पाद-स्पर्शाद् वा । <strong>आहो वराह-वपुषः</strong> वराहावतारस्य भगवतः <strong>परिरम्भणेन</strong> । उभयोः कारणयोर् एकतरेण भवितव्यं मिलितम् एव वा, एकस्य चरण-स्पर्शः, अन्यस्य सर्वालिङ्गनम् इति । तस्माद् दृष्टः त्वया श्री-कृष्णः कथ्यतां क्वास्ते इति शेषः ॥१०-१३॥</p>
<hr>
<p><strong>नारायण-भट्टः (श्री-रसिकाह्लादिनी) :</strong> इतोऽप्य् उत्तरम् अलब्ध्वा पदवी-कथनेन दृष्टि-पथम् अवतीर्ण-क्षितिं दृष्ट्वा रोमाञ्चितत्वात् त्वयेवावश्यं दृष्ट एव श्री-कृष्ण इति सम्भाव्याहुः&mdash;किं ते कृतम् इति । हे क्षिति ! ते त्वया किं तपः कृतं, यतः परम-सौभाग्यवत्य् असि ।</p>
<p>ननु भवतीभिः कथं ज्ञातम् ? तत्राहुः&mdash;केशवेति । कश् च ईशश् च केशो तौ वशयति, अन्यस्य का कथा ? प्रशस्त-केश-युक्तस्य वा <strong>तस्याङ्घ्रि-स्पर्शेनोत्सवो</strong> यस्याः, सा त्वं <strong>विभासि</strong>। तत्र लिङ्गम् <strong>अङ्ग-रुहैस्</strong> तृणाद्य्-अङ्कुरैर् <strong>उत्पुलकिता</strong> रोमाञ्चितातीव शोभसे । रोमाञ्चं दृष्ट्वा भावोत्पत्तिः सम्भाव्यते, भावम् अन्तरेण रोमाञ्चो न भवति । अङ्घ्रि-स्पर्शम् अन्तरेण भावोत्पत्तिर् न भवति ।</p>
<p>अतो नूनम् अङ्घ्रि-स्पर्शो नास्ति, तत्रोत्प्रेक्षन्ते&mdash;<strong>अपीति</strong> । सम्भावनायाम् अयम् उत्सव इदानीम् एवाङ्घ्रि-स्पर्श-सम्भवः । एतावद् एव न, तत् कुतः ? नवनीताद् अपि कोमलाङ्घ्रि-स्पर्श-मात्राद् अयम् उत्सवो न सम्भाव्यते, यतस् त्वं कोमलत्वादि-गुण-निरपेक्षासि ।</p>
<p>अथवा, नैतावत् इतः पूर्वम् <strong>उरुक्रम-विक्रमात्</strong> त्रैलोक्याक्रमणार्थम् आविष्कृत-त्रिविक्रम-मूर्तेः पादेन सर्वाङ्गाक्रमणाद् धेतोर् अयम् उत्सव इत्य् अपि न, तदानीम् ईदृश-शोभाया असंयते । <strong>आहो</strong> स्वित् पाद-स्पर्श-मात्र-जनितो न भवति, किं तु ततः पूर्वं तवोद्धरणार्थम् आविष्कृत-<strong>वराह-मूर्तेर्</strong> भगवतः सर्वाङ्गेषु <strong>परिरम्भणम्</strong> आलिङ्गनं वा, अयम् उत्सवश् चरण-सम्भव इत्य् अत्र सन्देहं नास्ति । कारण-विशेषं पृच्छामस् त्वं परम-सुभगासि दुर्भगानाम् अस्माकं कृपया पदवीं दर्शयेति ॥१०॥</p>
<hr>
<p><strong>विश्वनाथ-चक्रवर्ती (सारार्थ-दर्शिणी) :</strong> अहो किम् एते विष्णु-समाधिमत्त्वाद् अस्मत्-प्रश्नं न शृण्वन्ति ? किं वा, तीर्थ-वासिनो\ऽप्य् अमी कठोरा एव यतः किम् अपि न प्रतिवदन्ति ? हंहो के जानन्ति के वा तं न जानन्तीत्य् अनिश्चित-तत्त्वास् तीर्थ-वासिनो\ऽमी कथं व्र्था निन्द्यन्ते ? यो जनस् तम् अपश्यत् जानात्य् एवेति निश्चित-तत्त्वो भवति, स पृच्छ्यताम् इति कयाचिद् उक्ते&mdash;प्रिय-सखि ! स एव जनः खलु कः ? तं किं त्वं जानासीति सर्वाभिः पृष्टा सा तर्जन्या पृथिवीं दर्शयामास । ततश् च सत्यम् एव त्वं ब्रूषे यत्र तत्र स वर्तते सा पृथिव्य् एवेति पृथिव्या अस्यास् तद्-विच्छेदो नास्तीति कृष्णस्य पितृ-वर्ग-सखि-वर्ग-प्रेयसी-वर्ग-दास-वर्गेभ्यो\ऽपि विरह-दुःखानभिज्ञत्वात् पृथिव्य् एव धन्येत्य् अतो\ऽस्यां पूर्व-पूर्वेष्व् इव प्रश्नो न घटते । किन्त्व् अस्याः प्राचीनं तप एव जिज्ञास्यम्, यत् कृत्वा कृष्ण-विरहात्यन्ताभाववत्यो वयम् अपि भवाम इति विमृश्य पृच्छन्ति&mdash;किम् इति ।</p>
<p>हे <strong>क्षिति</strong> क्षिते ! त्वया <strong>किं तपः कृतम्</strong> यतस् त्वं <strong>केश्वस्याङ्घ्रि-स्पर्शेन उत्सवो</strong> यस्याः सा त्वं <strong>विभासि</strong> । यतो\ऽ<strong>ङ्गरुहैस्</strong> तृणाङ्कुरैर् उद्गच्छद्भिर् <strong>उत्पुलकिता</strong> उत्कृष्ट-पुलक-युक्ता यत्र यत्र स वर्तते, तत्रैव त्वाम् अङ्घ्रिभ्यां स्पृष्ट्वेव तिष्ठतीति कृष्णाङ्ग-सङ्ग-सुखं तव रात्रिन्दिवं व्याप्यैव यतो\ऽभूत् तपो वक्तुम् अर्हसि । वयं विरहिण्यो दुर्भगास् तच् छ्रुत्वापि कृतार्थीभवाम इति भावः ।</p>
<p>तद् अब्रुवाणां ताम् अभिलक्ष्य पुरा-वृत्त-स्मरणात् स्वयम् एवाभ्यूहन्ति&mdash;<strong>अपीति</strong> । <strong>उरुक्रमस्य</strong> त्रिविक्रम-देवस्य <strong>विक्रमात्</strong> यो\ऽङ्घ्रि-सम्भवः अङ्घ्रि-प्राप्तिः भू-प्राप्तौ संपूरः तत्र यदि तदीय-महा-भार-सहन-लक्षणं यत् तपः, तद् एव किम् ? इत्य् अर्थः । <strong>वै</strong> इति निश्चये, पाद-पूरणे वा । <strong>आहो</strong> स्वित् महा-<strong>वराह-वपुषः परिरम्भणेन</strong> तदीय-दृढ-परिरम्भणोत्थ-पीडा-प्राप्ति-लक्षणं यत् तपः, तद् एव किम् ? इत्य् अर्थः । अन्याभिर् दुर्लभं तवैतद् उत्सव-प्राप्ति-साधनं यत् तपः, तद् अपि स्त्रियास् तव पुरुष-सङ्ग-लक्षणत्वात् सुख-मयम् एवेति नास्ति त्वत्तो\ऽन्या धन्येति भावः ॥१०॥</p>
<hr>
<p>॥ १०.३०.११ ॥</p>
<p>अप्य् एणपत्न्य्<sup id="fnref:9"><a href="#fn:9" class="footnote-ref" role="doc-noteref">9</a></sup> उपगतः प्रिययेह गात्रैस्</p>
<p>तन्वन् दृशां सखि सुनिर्वृतिम् अच्युतो वः ।</p>
<p>कान्ताङ्ग-सङ्ग-कुच-कुङ्कुम-रञ्जितायाः</p>
<p>कुन्द-स्रजः कुल-पतेर् इह वाति गन्धः ॥</p>
<p><strong>श्रीधर-स्वामी (भावार्थ-दीपिका) :</strong> हरिण्या दृष्टि-प्रत्यासत्त्या कृष्ण-दर्शनं सम्भाव्याहुः&mdash;<strong>अपीति</strong> । हे <strong>सखि एण-पत्नि</strong> ! <strong>अपि</strong> किम् <strong>उपगतः</strong> समीपं गतः ? <strong>गात्रैः</strong> सुन्दरैर् मुख-बाह्व्-आदिभिः । <strong>प्रियया</strong> सहेति यद् उक्तं तत्र द्योतकम् । <strong>कान्ताया अङ्ग-सङ्गः,</strong> तेन तत्-<strong>कुच-कुङ्कुमेन रञ्जितायाः</strong> <strong>कुन्द</strong>-कुसुम-<strong>स्रजो गन्धः</strong> । <strong>कुलपतेः</strong> श्री-कृष्णस्य । <strong>वात्य्</strong> आगच्छति ॥११॥</p>
<hr>
<p><strong>वंशीधरः (भावार्थ-दीपिका-प्रकाशः) : एण-पत्नि</strong> मृग-जाये ! <strong>कान्ताया अङ्गयोर्</strong> अवयवे <strong>सङ्गो</strong> ययोस् तौ <strong>कुचौ,</strong> तयोः <strong>कुङ्कुमेन रञ्जिताया</strong> अरुणी-भूतायाः । यद् वा, कान्तस्य हरेर् अङ्ग-सङ्गो यस्याः, तस्याः कुचौ तयोः कुङ्कुमेति पूर्ववत् । कान्तायाः कमनीयाया वेति । <strong>कुलपतिर्</strong> गोपी-समूह-नाथः, तस्य । गन्धोऽस्यास्तीति <strong>गन्धो</strong> गन्धवान् <strong>वायुः</strong> । मत्व्-अर्थीयोऽच् । गन्ध <strong>इह</strong> <strong>वाति</strong> स्वयं च न दृश्यते तत्-सद्-भावो विज्ञायत इति व्यङ्ग्यालङ्कारोक्तिः ॥११॥</p>
<hr>
<p><strong>श्रीनाथ-चक्रवर्ती (चैतन्य-मत-मञ्जुषा) :</strong> <em>न व्याख्यातम्।</em></p>
<hr>
<p><strong>सनातन-गोस्वामी (बृहद्-वैष्णव-तोषणी) :</strong> इयम् अपि श्री-तुलसीवत् तस्य नित्य-प्रिया सापत्न्यात् तद्-इच्छानुसाराद् वा न कथयेद् इति सख्येन विश्वस्य एणीं पृच्छन्ति&mdash;<strong>अपि</strong> इति । हे <strong>एणस्य पत्नि</strong> ! इति त्वयापि प्रिया-विरह-दुःखं ज्ञायत एव, अतः कथ्यताम् इति भावः । एकत्वं विरहार्ति-भरेण दूरे दृष्ट्य्-प्रसरणाद् एकस्या एव दृष्टेः । <strong>दृशाम्</strong> इति <strong>व</strong> इति च बहुत्वम् अच्युतोपगमेन गौरवात् । यद् वा, एकत्वं जात्य्-अपेक्षया । किं वा, बह्वीषु तासु मध्ये\ऽन्तिक-वर्तिनीम् एकां प्रत्य् एव प्राधान्येन प्रश्नात् ।</p>
<p><strong>प्रियया</strong> लक्ष्म्या कयाचिद् गोप्या वा सह । <strong>प्रियया</strong> इति सह-गमनात् तेन ईर्ष्ययैव वा <strong>गात्रैर्</strong> <strong>दृशां सुनिर्वृतिं</strong> परम-सुखं <strong>तन्वन्न्</strong> इति । अन्यथा विशाल-प्रसन्न-नेत्राणाम् असाफल्यम् । किं वा, अन्यथेदृश-दृष्ट्य्-असम्भव इति भावाह् । सु-शब्दो मोक्ष-सुखाद् अपि वैशिष्ट्य-विवक्षया । तेनात्यन्तान्तिक-सन्दर्शनम् अप्य् अभिप्रेतम् । अन्यथा सुनिर्वृत्य्-असम्पत्तिः ।</p>
<p>हे <strong>सखि</strong> ! इति तस्या अपि श्री-कृष्ण-विषयक-सानुराग-दृष्ट्या वने सह-विहारादिना वा । अतो\ऽस्मासु वञ्चना नैव कार्येति भावः ।</p>
<p><strong>अच्युतः</strong> इति सुनिर्वृति-विस्तारणे । किं वा, <strong>इह</strong> उपगमने विच्युतिर् नास्तीति भावः । तद् एवाभिव्यञ्जयन्ति&mdash;<strong>कान्त-</strong> इति । तद् धि जानन्ति तद्-विदः इति न्यायेन तासां तद्-<strong>गन्ध</strong>-परिचयो\ऽस्तीति । तथोक्तं&mdash;मालां बिभ्रद् वैजयन्तीं [भा।पु। १०.२६.४४] इति पूर्वम् उक्तम् । ततश् च सह त्व् आलि-कुलैर् बिभ्रत् [भा।पु। १०.३०.७] इति तुलसी-माला । अधुना च <strong>कुन्द-स्रज</strong> इत्य् एवं माला-त्रयं गम्यते । यद् वा, वैजयन्त्याम् अन्यत्रापि तुलसी-सम्भवात् तद्-धारणं ज्योत्स्न्यां रात्रौ कुन्द-मालायाः शोभा-भराद् वैजयन्ती-परित्यागेनाधुना तस्या एव धारणं ज्ञेयम् ।</p>
<p><strong>कुलपतेर्</strong> गोकुलेन्द्रस्य । किं वा, गोपी-गण-स्वामिनः । लज्जया वैदग्ध्या वा साक्षात् तथानुक्तिः । अतस् &quot;तद् एक-पतीनाम् अस्माकं तद्-अभावेन प्राण-रक्षा न स्याद् इति सर्वथा शीघ्रं कथय&quot; इति भावः । श्लेषेण कुत्सितं लाति आददति यो जनस् तस्यैव पतिर् इति तया साहित्यं युक्तम् एवेतीर्ष्योक्तिः । अन्यत् तैर् व्याख्यातम् । यद् वा, <strong>प्रियया उपगतः</strong> सङ्गतः सन्न् <strong>इह</strong> आस्ते ।</p>
<p>ननु तर्ह्य् अन्विष्य दृश्यताम् ? तत्राहुः&mdash;<strong>गात्रैर्</strong> इति । परम-धन्य-युष्मच्-चक्षुर्भिर् एव दृश्यते, न त्व् अस्माभिर् द्रष्टुं शक्यते इत्य् अर्थः । ननु तर्हि नात्र वर्ततैव नेत्य् आहुः&mdash;<strong>कान्त</strong>- इति । अन्यत् समानम् ॥११॥</p>
<hr>
<p><strong>जीव-गोस्वामी (लघु-वैष्णव-तोषणी) :</strong> अथात्रेति विचार्यते&mdash;काम् अप्य् आदाय श्री-भगवान् अन्तर्-हित इति व्यक्तीभविष्यद् अपि पूर्वं यन् मुनीन्द्रः स्वयं न स्फुटम् उक्तवान्, तस्यायम् अभिप्रायः&mdash;सत्स्व् अपि नाना-भगवद्-आविर्भावेषु मम स्वयं भगवति श्री-कृष्ण-रूप एव तस्मिन्न् आग्रह-विशेष इति । तथा सत्स्व् अपि नाना-तत्-तत्-परिकरेषु श्री-व्रज-वासिष्व् एव स इति । तथा सत्स्व् अपि तेषु श्री-व्रज-देवीष्व् एव ततो\ऽप्य् अधिकतरः स इति रहस्यं सर्वे\ऽपि ज्ञातवन्त एव । किन्तु तास्व् अपि सतीषु श्री-राधिकायाम् एवाधिकतमः स इति न ज्ञातवन्तः । तद् एतन् मद्-आग्रह-तारतम्यं च तत्-तद्-उत्कर्ष-तारतम्याद् एव । अस्याः परम-रहस्यायास् तद् एतत् तु साक्षाज् ज्ञापयितुं सङ्कुचति मच्-चित्तम् । ज्ञान-खलता-भिया विज्ञापयितुम् अपीच्छति । तस्माद् अस्याः सखीनां वचनात् तत्राप्रतीतौ च प्रतिपक्षाणाम् अपि वचनाद् व्यञ्जनयैव वृत्त्या यथावसरं मध्ये मध्ये प्रकटयिष्यामः । यदि च जातु स्वयम् अप्य् आवेश-वशात् प्रकटयिष्यामः, तदा नाम तु तस्याः साक्षान् न वक्ष्यामः । एतस्यास् तत् पुनर् आस्ताम्, अन्यासाम् अपि न ।</p>
<p>किं च, व्यञ्जना-वृत्तिर् एव सर्वत्र नाना-रस-प्रकाशिनी, न तु मुख्या । सा च यदि प्रसङ्गे अवधारिते विशेष-व्यञ्जनार्थम् अभ्युदयते, तदातीव चमत्कारिणी स्याद् इति । तद् एतद् अभिप्रेत्य प्रथमं सखी-द्वारेदं ज्ञापयति&mdash;यदा ताम् आदाय श्री-भगवान् सहसान्तर्हितः, तदा सख्याः सख्यस् तु संशयाना एवासन्, किन्तु केवल-बलानुजान्वेषण-पराभिस् ताभिः सहचारित्वे\ऽपि किञ्चिद् उन्माद-धारित्वे\ऽपि तन्-मिथुनान्वेषण-व्यग्रतया पृथग्-अवस्थित-स्व-यूथतया तद्-अवधान-दूर-स्फुरद्-ईहाः सत्यः पर्यटितवत्यो वक्ष्यमाणं तत्-पाद-चिह्न-दर्शनं विनापि क्वचित् किञ्चिद् उपलब्धवत्यश् च । तथा हि तासां वाक्यम्&mdash;<strong>अप्य् एणपत्नि</strong> इति ।</p>
<p>अत्राखण्डस्य वाक्यस्य निखिल-पदानाम् अप्य् अनुमोदन-व्यञ्जक एवार्थः प्रतिपद्यते । ततः सख्यम् एवासां तन्-मिथुनम् अनुलक्ष्यते, तद्-दर्शनोत्कण्ठा च तत्र वाक्यार्थः । <strong>अपि</strong> इति सम्भावनायाम् । तद् इदं सम्भावयाम इत्य् अर्थः । अथवा <strong>अपि</strong> इति प्रश्ने । तद् एतत् पृच्छाम इत्य् अर्थः । किं तत् ? तत्राहुः&mdash;हे <strong>सखि</strong> ! <strong>अच्युतो वो</strong> युष्माकम् <strong>उपगतः</strong> समीपं प्राप्तः ।</p>
<p>ननु वन-विहारिणस् तस्य नव्यानाम् अस्माकं समीप-प्राप्तौ किम् आश्चर्यम् ? तत्राहुः&mdash;<strong>प्रियया</strong> सहेति ।</p>
<p>ननु तत् खल्व् आश्चर्यम् एव, किन्तु यत्र तस्य दर्शनं, तत्र तस्याः सहयोगेन किम् आश्चर्यम् अधिकं सुखं नाम ? तत्राहुः&mdash;तयैव सह <strong>गात्रैस्</strong> तादृशानन्द-व्यञ्जक-नानानुभाव-विचित्रैर् अङ्गैर् <strong>वो</strong> युष्माकं भवत्या भवत्-सम्बन्धिनीनां च <strong>दृशां</strong> <strong>सुनिर्वृतिं</strong> केवलस्य तस्य दर्शनाद् अपि तत्-साहित्य-दर्शने परमानन्दं <strong>तन्वन्</strong> विस्तारयन्न् इति तद् इदं च नास्मासु गोपयितुम् अर्हसि । वयं हि तद्-अन्तरङ्ग-धर्म-विदः सहचर्यः, तद्-गन्धवाह-मात्रेणापि तदीयं सर्वं ज्ञातुं शक्नुम इत्य् आहुः&mdash;<strong>कान्ताङ्ग-</strong> इति । प्रथमं तावत् <strong>कुलपतेस्</strong> तस्य, तत्र <strong>कान्तायास्</strong> तस्याः, तत्र तद्-<strong>अङ्ग-सङ्गस्य,</strong> तत्र तत्-<strong>कुच</strong>-सङ्गि**-कुङ्कुमस्य,** तत्र च तल्-लिप्त-<strong>कुन्द-स्रजः</strong> स एष <strong>गन्धः</strong> स्फुटम् अत्रायाति स-काकु सम्भावन-गिरा तत्रोत्कण्ठां व्यानञ्जुः ।</p>
<p><strong>एणपत्नि</strong> इति जात्यैव दृष्टि-प्रशंसा । एण-पत्नीत्य् अनेन, पत्युर् नो यज्ञ-संयोगे [पा। ४.१.३३] इति पाणिनि-स्मृतेर् एणानां याज्ञिकत्वं, तस्या यज्ञ-पत्नीत्वं व्यञ्जितम् इति द्रष्टुं प्रशंसा । <strong>उपगतः</strong> समीपम् अपि प्राप्त इति तद्-भाग्य-प्रशंसा । तत्रापि <strong>प्रियया</strong> इति द्रष्टृ-दृश्ययोर् द्वयोर् अपि प्रशंसातिशयः । <strong>गात्रैर्</strong> मिथः सङ्गमेनासाधारणतां प्राप्तैर् इति पूर्ववद् एव <strong>तन्वन्</strong> <strong>दृशां सखि सुनिर्वृतिम्</strong> इत्य् एभिर् दृष्टेश् च तद्-अतिशयः । <strong>अच्युत</strong> इति <strong>प्रियया</strong> सह विचार-राहित्येन पुनर् दृश्य-प्रशंसा । <strong>व</strong> इति यत्र भवतीदृशी तत्र भवत्-सङ्गिनीनाम् अपि ईदृशत्वं युक्तम् इति द्रष्टुं प्रशंसा ।</p>
<p>अथ <strong>कान्ता-</strong> इति दृश्यायास् तस्यास् तद्-<strong>अङ्ग-सङ्ग</strong>- इति लब्ध-दुर्लभस्य दृश्यस्य कान्तस्य । <strong>कुच-कुङ्कुम</strong>- इति तत्-संयोग-लब्ध-भाग्यस्य दृश्यस्य कुङ्कुमस्य तद्-रञ्जिताया इति । तत्-सम्बन्धेन लब्ध-शोभातिशयायाः दृश्यायाः <strong>कुन्द-स्रजः</strong> शुभ्रतया तद्-उदय-शोभा-योग्यायाः स्वरूपेण च तस्या एव । <strong>कुलपतेर्</strong> इति दृश्यस्य कान्तस्य । <strong>इह</strong> इति लब्ध-तद्-गन्ध-सौभाग्यस्य दृश्यस्य तत्-स्थानस्य । <strong>वाति</strong> इति वातम् अप्य् आत्म-सात्-कृत्य स्वयम् एव सर्वतश् चलतीति गन्ध-विलसितस्य । <strong>गन्ध</strong> इति तत्-तद्-विशेष-योगात् तस्य च प्रशंसावगतेति ॥११॥</p>
<hr>
<p><strong>जीव-गोस्वामी (क्रम-सन्दर्भः) : अपि</strong> इति द्वयम् ॥११-१३॥</p>
<hr>
<p><strong>जीव-गोस्वामी (बृहत्-क्रम-सन्दर्भः) :</strong> <em>न व्याख्यातम्।</em></p>
<hr>
<p><strong>जीव-गोस्वामी (प्रीति-सन्दर्भः ३६९) :</strong> अथ साक्षात् तद्-अनुमोदनात्मक-पूर्ण-कान्त-भावस्योदाहरणम् आह&mdash;<strong>अप्य् एणपत्नि</strong> इत्य्-आदि-द्वयम् । [श्री-राधा-सखीनां वाक्यम् एतत् ।] <strong>एणपत्नि</strong> ! एणत्व-प्रयोगेण हे प्रशस्त-नेत्रे ! पत्नीत्व-प्रयोगेण बुद्ध्या तु, हे मादृश-मानुषी-तुल्ये ! इत्य् अर्थः । तत्रापि हे <strong>सखि</strong> ! वक्ष्यमाण-सौभाग्य-भरेण हे लब्ध-मद्-विध-सख्ये ! <strong>प्रियया</strong> सह <strong>अच्युतः</strong> श्री-कृष्णः, श्लेषेण तस्याः सकाशाद् अविश्लिष्टः सन्, <strong>गात्रैर्</strong> उभयोः परस्परम् आसङ्गेन शोभा-विशेषं प्राप्तैर् अङ्गैः कृत्वा वस् त्वादृशीनां दृशां नेत्राणां सुनिर्वृतिं केवल-श्री-कृष्ण-दर्शनजानन्दाद् अपि अतिशयितम् आनन्दं तन्वन् विस्तारयन् उत्तरोत्तरम् उत्कर्षयन् अपि किम् उपगतः युष्मत्-समीपं प्राप्तोऽभूत् ।</p>
<p>ननु कथम् इदं भवतीभिर् अनुमितम् ? इत्य् आशङ्क्यानुमान-लिङ्गं तन्-मिथुन-श्लाघा-गर्भ-वचनेनाहुः&mdash;<strong>कान्ता</strong>- इति । <strong>कुल-पतेर्</strong> व्रज-नाथ-वंश-तिलकस्य या <strong>कुन्द-स्रक्,</strong> तस्या <strong>गन्धः</strong> सौरभ्यम् <strong>इह वाति</strong> वायु-सङ्गेन प्रसरति । कथम्भूतायाः स्रजः ? <strong>कान्ता</strong> सर्व-साद्गुण्येन तस्यापि लालसास्पद-रूपा या स्यात्, तस्या <strong>अङ्ग-सङ्गे</strong> <strong>कुच-कुङ्कुमेन रञ्जितायाः</strong> । अतः सन्तत-परिचय-विशेषेण तत्-तत्-सौरभ्य-विशेषस्यात्रास्माभिर् अवधारितत्वात् भवतीनाम् अत्र चरन्तीनां समीपं प्राप्त एवासौ तया युत इत्य् अर्थः ।</p>
<hr>
<p><strong>नारायण-भट्टः (श्री-रसिकाह्लादिनी) :</strong> एवं स्थावरेभ्य उत्तरं प्रलब्धा जङ्गमान् प्रश्न-कृत-निश्चया सत्यो हरिणीं दृष्ट्वा अराद् एव स्थितां सख्येन विश्रम्य पृच्छन्ति&mdash;<strong>अप्य् एण-पत्नि</strong> इति । हे <strong>एण-पत्नि</strong> ! कृष्ण-सार-पत्नि ! त्वम् अपि पति-सङ्गजं सुखं विरहजं दुःखं जानासि, अतः कथयेति । कदाचित् <strong>प्रियया</strong> सह <strong>उपगतस्</strong> त्वत्-समीपे गतस् त्वया दृष्टः [इति] काश्चित् सेर्ष्यं कथयन्ति । किं कुर्वन् ? <strong>गात्रैः</strong> कर-चरणाद्य्-अवयवैः <strong>दृशां सुनिर्वृतिं तन्वन्,</strong> अन्यथा नेत्राणां प्राणदस्यासिद्धेः । अन्यत्र आत्यन्तिक-संनिकर्षाभावे\ऽत्यन्त-कष्ट-सुखस्याप्रसिद्धेः । हे <strong>सखि</strong> ! इति सम्बोधनेन श्री-कृष्ण-विषयकानुराग-सम्भावनया विस्रब्धा पृच्छन्ति । सतां सप्त-पदा मैत्री इति प्रसिद्धेः । अतो वञ्चनं तवानुचितम् । <strong>अच्युतो</strong> विलास-च्युति-रहितः । <strong>प्रियया</strong> इति व्यञ्जना-वृत्त्या कथयन्ति । <strong>कुलपतेः</strong> गोकुल-पतेः गोकुल-नाथस्य । यद् वा, गोपी-कुल-नाथस्य ।</p>
<p><strong>कुन्द-स्रजः</strong> कुन्द-कुसुम-मालाया <strong>इह गन्धो वाति</strong> आगच्छति । पूर्वं वैजयन्ती-धारणम् उक्तम् । मालां बिभ्रद् वैजयन्तीम् [भा।पु। १०.२९.४४] इति । इदानीं यया सहान्तर्हितः, तया विरचय्य समर्पितत्वात् प्रीत्या कुन्द-स्रज-धारणम् उक्तम् । सौगन्ध्यातिशयेन लिङ्गम् आहुः&mdash;<strong>कान्ता</strong> इति । <strong>कान्ताङ्ग-सङ्ग-कुच-कुङ्कुम-रञ्जितायाः</strong> क्रीडा सैव तस्या अङ्ग-सङ्गे न लग्नं यत् <strong>कुच-कुङ्कुमं</strong> काश्मीरं, तेन <strong>रञ्जिताया</strong> <strong>गन्ध</strong> एव कुङ्कुमायितां ज्ञापयति, सात्त्विक-भावोदयात् । तत् क्षणम् एव रचना-विशेष-प्राकट्याद् वेति । यद्यपि कुन्द-कुसुम-गन्धाल्पत्वं, तथापि कुच-गत-काश्मीर-सम्बन्धेन सौरभ्याधिक्यं सूचितम् इति । तद् अस्माकं सोढुम् अशक्यं, त्वं तु सभाग्याय तया प्रियया सह विलासं कुर्वन् दृष्टः सौरभ्यम् आघ्रातं च, तव तु निर्मत्सरत्वात् सर्वं शुभम् इति सेर्ष्योक्तिर् इति ॥११॥</p>
<hr>
<p><strong>विश्वनाथ-चक्रवर्ती (सारार्थ-दर्शिणी) :</strong> ततश् चाहो हन्त तेन स्व-कान्तेन ध्वज-वज्राङ्कुशादिभिश् चिह्नैर् विचित्रिताङ्गी निहरन्ती स्वाधीन-भर्तृका-महा-गर्वान्धा कथम् अमांस्तम् एवाचक्षीतेत्य् अग्रतो गत्वा काम् अपि हरिणीम् आलक्ष्याहुः&mdash;<strong>अपि</strong> इति ।</p>
<p>हे <strong>सखि</strong> ! <strong>एण-पत्नि</strong> ! <strong>प्रियया</strong> त्वया किम् <strong>उपगतः</strong> स्व-समीपे सम्प्राप्तः ? सम्बोधन-पद-साहचर्याद् एवात्र त्वयेति लभ्यते । <strong>एणस्य पत्नी</strong> भवन्त्य् अपि त्वम् अस्मत्-तुल्या तस्यैव प्रिया, तम् एव प्रियं मन्यसे इति भावः । यतः <strong>गात्रैर्</strong> मुख-बाह्व्-आदिभिर् वा <strong>दृशां सुनिर्वृतिम्</strong> अत्यानन्दं <strong>तन्वन्</strong> सन्, <strong>व</strong> इति <strong>दृशाम्</strong> इत्य् आदरे बहुत्वम् । <strong>अच्युत</strong> इति स्व-दृग्-आनन्द-लोभात् त्वया तद्-अनुगमनाद् एव हेतोस् त्वत्तः स न विच्युत इति भावः ।</p>
<p>ततश् चाग्रतः स्वभावाद् एव गच्छन्तीं ताम् आलक्ष्य&mdash;हंहो स दृष्ट इति किं ब्रवीमि ? तं वो दर्शयाम्य् एव मद्-अनुपथम् आगच्छतेति ब्रुवाणेवाग्रत इयं गच्छन्ती ग्रीवां परावृत्य मुहुर् अस्मान् पश्यति । किं न दृश्यते ? इति पृष्टाह् काश्चिद् आहुः&mdash;तर्हि कृष्णो\ऽत्रैव । कापि वर्तते हरिणी तु कृष्णाद् बिभ्यतीति स्वीय-सूचकत्व-दोषापलापार्थं क्वापि निह्नुताभूद् इति वितरयन्त्यो दैवाद् आयातं सौरभ्यम् अनुभूय&mdash;अहो सत्यं सत्यम् एतद् एव तत्त्वम् इति स-हर्षं मुहुर् आहुः&mdash;<strong>कान्ताया अङ्ग-सङ्गतस्</strong> तत्-<strong>कुच-कुङ्कुमेन रञ्जितायाः</strong> <strong>कुन्द</strong>-पुष्प-<strong>स्रजो गन्धः वाति</strong> आगच्छति । अत्र कान्तयोर् गात्र-द्वयस्य च कुचयोश् च कुङ्कुमस्य च कुन्दस्य च गन्धस् तासां नासाभ्याम् एव निश्चीयते स्मेति भावः । <strong>कुलपतेर्</strong> गोपी-कुल-रमणस्येति कुल-पतिस् त्व् अनिष्टां परित्यज्य सम्प्रत्य् एकयैव कयाचित् कान्तया रममाणस्य तस्यान्यायं \ऽ</p>
<p>पश्यतेति भावः ॥११॥</p>
<hr>
<p>॥ १०.३०.१२ ॥</p>
<p>बाहुं प्रियांस<sup id="fnref:10"><a href="#fn:10" class="footnote-ref" role="doc-noteref">10</a></sup> उपधाय गृहीत-पद्मो</p>
<p>रामानुजस् तुलसिकालि-कुलैर् मदान्धैः ।</p>
<p>अन्वीयमान इह वस् तरवः प्रणामं</p>
<p>किं वाभिनन्दति चरन् प्रणयावलोकैः ॥</p>
<p><strong>श्रीधर-स्वामी (भावार्थ-दीपिका) :</strong> फल-भारेण नतांस् तरून् कृष्णं दृष्ट्वा प्रणता इति मत्वा प्रियया सह तस्य गति-विलासं सम्भावयन्त्यः पृच्छन्ति&mdash;<strong>बाहुम्</strong> इति । <strong>तुलसिकाया अलि-कुलैर्</strong> अतस् तद्-आमोद-<strong>मदान्धैर्</strong> <strong>अन्वीयमानो</strong>ऽनुगम्यमान <strong>इह चरन्न्</strong> इति ॥१२॥</p>
<hr>
<p><strong>वंशीधरः (भावार्थ-दीपिका-प्रकाशः) :</strong> विट-वृत्तिं श्रितवतो मालत्य्-आदि-समीपे पुष्प-जिघृक्षया जिगमिषा-समये प्रश्नस् तान् प्रति कथञ्चिद् उपयुज्यते\ऽपि अश्वत्थादि-प्रश्नः कथम् उपयुज्यते ? अतस् तत्-सम्भवं दर्शयितुम् आहुः&mdash;<strong>बाहुम्</strong> इति । <strong>प्रणाम</strong>-प्रदक्षिणादिना संसारात् तारयन्तीति तरवो\ऽश्वत्थादयः, तान् प्रत्य् आहुः&mdash;हे <strong>तरवः</strong> ! <strong>रामानुजो</strong> मदान्ध-सङ्गी एकं <strong>बाहुं प्रियांसे</strong> <strong>निधाय</strong>, परेण प्रिया-मुख-पद्म-लोभि-भ्रमर-निवारणाय <strong>गृहीत-पद्मः</strong> । यद् वा, हस्तेन <strong>गृहीत-पद्मः वः प्रणामं</strong> <strong>प्रणयावलोकैर् अभिनन्दति</strong> स्वीकरोति । <strong>किं वा</strong> इत्य् अनेन स्थावराणां भक्त्य्-अतिशयो ध्वनितः ॥१२॥</p>
<hr>
<p><strong>श्रीनाथ-चक्रवर्ती (चैतन्य-मत-मञ्जुषा) :</strong> <em>न व्याख्यातम्।</em></p>
<hr>
<p><strong>सनातन-गोस्वामी (बृहद्-वैष्णव-तोषणी) :</strong> हरिणीनां निरीक्षणाभिनिवेशेन निज-विरहार्ति-दृष्ट्या तासाम् अप्य् आर्ति-भरोदयात् स्तब्धतां मत्वा, ता विहाय फल-पुष्पादि-भरेण नतान् वृक्षान् वीक्ष्य विनय-भर-प्रणयान् परम-साधून् मत्वा, सर्वान् एव तान् पृच्छन्ति&mdash;<strong>बाहुम्</strong> इति । <strong>बाहुं प्रियांस उपधाय</strong> इत्य्-आदिकं पूर्वोक्त-गन्ध-प्राप्त्या प्रियया सहागमनं सम्भाव्य, तत्र च स्त्री-स्कन्ध-सौरभ्य-मिश्रित-श्रीमद्-बाहु-सौरभ्यं, तथा श्री-हस्तामोदाक्त-पद्म-गन्धं, तथा भ्रमर-गन्ध-संवलितं तद्-अङ्ग-तुलसी-गन्धं च प्राप्योक्तम् । किं वा, नागरीणाम् ईदृशी परिपाटी भवेद् इति युक्त्या तथोक्तम् ।</p>
<p><strong>तुलसिकाया अलि-कुलैर्</strong> इति तस्या एव सर्वतो मधुरामोद-विशेषात् । अत एव <strong>मदान्धैस्</strong> तैर् <strong>अन्वीयमान</strong> इत्य् अनेन <strong>बाहुम्</strong> इत्य्-आदिना च रस-विशेष-प्रकटनम् । तथा तुलस्याः सौभाग्यं तत्-सम्बन्धाद् अलीनां च सूचितम् । अन्वीयमानत्वेनैव मदान्धानां तेषां महा-ध्वनिना निज-निह्नुति-लीला-भङ्ग-शङ्कया युष्मद्-विध-व्यवधानेन तान् परिहर्तुम् । किं वा, युष्मत्-पुष्पेषु सञ्चारयितुम् <strong>इह चरन्</strong> ।</p>
<p>यद् वा, स्थावर-जात्या तुलसी-साम्येन निज-प्रयोजनापेक्षयापि समय-विशेषे\ऽस्मिन् युष्मास्व् अपि तत्-कृपा सम्भाव्यते इति । अतः विशेषतश् च प्रणत-वत्सलत्वाद् अत्रैव <strong>चरन्</strong> सन्न् इति भावः ।</p>
<p><strong>प्रणयावलोकैः किम् अभिनन्दति</strong>, अनुमोदनेन स्वीकरोति वा ? इति तेषां सुदुर्लभत्वात् । <strong>किं वा</strong> इति सकटाक्ष-प्रश्ने, अतस् तत् कथयेति शेषः । अन्यत् तैर् व्यञ्जितम् ।</p>
<p>अथवा, तच्-छ्रीमत्-पदानि तत्र च वामे संमिलित-स्वीय-पदानि वीक्ष्य, दक्षिणे चाश्वास-प्राप्त्या इवाधिक-नतान् वृक्सान् तेन श्री-दक्षिण-हस्ते <strong>पद्म-ग्रहणं</strong> सम्भाव्य क्वचिच् च भयाद् इवाग्रतो द्रुत-पतितान्य् अधिक-मग्नान्य् आकुलानि च प्रिया-पदानि वीक्ष्य तेन च <strong>मदान्ध</strong>-भ्रमरानुगमनं सम्भाव्य । किं वा, तत्-तत्-पदोपरि भ्रमर-मुख-निर्गत-मधु-कणान् सर्वतो वीक्ष्य तथा तथोक्तम् इति ज्ञेयम् ।</p>
<p>यद् वा, केवलम् उन्मत्ततयैव तत्-तद्-उक्तिः । न च किञ्चिद् दर्शन-विचारादिनेति, इत्य् उन्मत्त-वचः [भा।पु। १०.३०.१४] इति वक्ष्यमाणत्वात् । श्लेषेण <strong>मदान्धा</strong> एव तम् अनुसरन्तीति तथा तेषां सम्बन्धात् सो\ऽपि <strong>मदान्ध</strong> एवेति प्रणय-कोपोक्तिः । यद् वा, <strong>मदान्धैर्</strong> अपि, अतो गत-मानाभिर् अस्माभिर् यद् अयम् अनुगम्यते, तद् अयुक्तम् एवेति भावः ॥१२॥</p>
<hr>
<p><strong>जीव-गोस्वामी (लघु-वैष्णव-तोषणी) :</strong> अथ तस्या मौन-मय-विलोकनाभिनिवेशेन आशङ्कितान् निज-विरहार्ति-दृष्ट्य्-आर्ति-भरोदयात् स्तब्धतां मत्वा तां विहाय, फल-पुष्पादि-भर-नम्रान् वृक्षान् वीक्ष्य विनय-भर-प्रणयान् मत्वा, सर्वान् एव तान् पृच्छन्ति&mdash;<strong>बाहुम्</strong> इति ।</p>
<p>इहापि तत्-तत्-प्रशंसयानुमोदनं व्यज्यते । तत्र वाक्यार्थेन, यथा&mdash;हे <strong>तरवः</strong> ! <strong>रामानुजो</strong> <strong>वो</strong> युष्माकं <strong>प्रणामं</strong> <strong>किं वा प्रणयावलोकैर् अभिनन्दति</strong> ? इति स्व-स्नेहस्य तत्-कृपायाश् च योग्यास्पदतां सूचयित्वा, तेषां द्रष्टॄणां गुण-प्रशंसा कथं नाभिनन्देत्? इत्य् आशङ्क्य तत्र तस्य तया सह मधुर-विलासावेशं कारणम् आहुः । तज्-ज्ञाने च कारणं गन्ध-मात्रेण पूर्ववन् निज-तद्-अन्तरङ्ग-धर्म-विज्ञताम् आहुः&mdash;<strong>बाहुम्</strong> इत्य्-आदिना । तत्राभिनन्दने सामान्यतः कारणं <strong>चरन्न्</strong> इति तत्-तत्-क्रीडा-स्थान-गमन-व्यग्र इत्य् अर्थः ।</p>
<p>ननु सदा सर्वत्र भ्रमति पश्यति चास्मान् अद्य वा को विशेषः ? तत्राहुः&mdash;<strong>बाहुं प्रियांस उपधाय</strong> इति । प्रियायाः स्वस्मिन् परम-स्निग्धाया अंसे स्कन्धे उपधाय कोमलेयम् इति यत् किञ्चिद् आधाय इति ।</p>
<p>ननु, ताम् एवास्मान् दर्शयितुम् आगतः कथम् अस्मत्-प्रणामं नाभिनन्देत् ? इत्य् आशङ्क्याहुः&mdash;<strong>तुलसिकालि-कुलैर् अन्वीयमानः</strong> सन् <strong>गृहीत-पद्मः</strong> प्रियायास् तान् निवारयितुं दक्षिणेन भुजेन लीला-पद्म-धूननासक्त इत्य् अर्थः । तर्हि कथम् अभिनन्देत् ? इति भावः।</p>
<p>अत्र तु <strong>तुलसिकालि-कुलैर्</strong> इति तत्-क्रीडानन-तुलसीनां सर्व-सुगन्धित उत्कर्षो द्योतितः । तथा च वक्ष्यते&mdash;दिव्य-गन्ध-तुलसी-मधु-मत्तैः [भा।पु। १०.३५.१०] इति । अत एव <strong>मदान्धैस्</strong> तद्-रस-पान-मदेनान्धैर् अपि तैर् <strong>अन्वीयमान</strong> इति प्रियाङ्ग-सङ्घर्षेण परिमल-विशेष-प्रकाशो दर्शितः । इतीत्थम् अत्रापि पूर्ववत् तत्-तत्-प्रशंसा दर्शिता । अथ च मालां बिभ्रद्-वैजयन्तीम् [भा।पु। १०.२९.४३] इति या वैजयन्ती प्रोक्ता, मध्ये कच्चित् तुलसी- [भा।पु। १०.३०.७] इत्य्-आदौ त्वां बिभ्रद् इत्य् अनेन तत्-प्राशस्त्यातिशय-प्रस्तुतत्वाद् या च तुलसी-माला सूचिता । पुनश् च कुन्द-स्रजः [भा।पु। १०.३०.११] इत्य् अनेन या कुन्द-स्रक् च दर्शिता, सम्प्रति तस्यास् तस्याः स्खलन-हेतवो विहाराश् च व्यञ्जिताः । तद् इत्थं वाक्यार्थेन तत्-तत्-प्रशंसयानुमोदनम् एव व्यञ्जितम् ।</p>
<p>अथ पदानाम् अर्थैर् अपि पूर्ववद् अनुसन्धेयम् । तद् एवं वक्रीणां सख्यम् एव लब्धम् । तस्या अमूनि नः क्षोभम् [भा।पु। १०.३०.३०] इत्य्-आदौ विरोध-मुखेन च तद् एव हि निश्चितम् ॥१२॥</p>
<hr>
<p><strong>जीव-गोस्वामी (क्रम-सन्दर्भः, बृहत्-क्रम-सन्दर्भः) :</strong> <em>न व्याख्यातम्।</em></p>
<hr>
<p><strong>जीव-गोस्वामी (प्रीति-सन्दर्भः ३६९) :</strong> अथ तां तद्-दर्शन-जातेन हर्षेण सम्प्रति तद्-वियोग-जातेन दुःखेन च स्थगित-वचनम् आशङ्क्य तेन च तयोः सङ्गमम् एव निर्धार्य परमानन्देन तद्-अवसरोचितं तदीय-विलास-विशेषं वर्णयन्त्यस् तत्र पुष्पादि-भर-नम्राणां तरूणाम् अपि तदीय-सौविदल्लादि-भृत्य-विशेष-भावेन तन्-नमस्कारम् उत्प्रेक्ष्य पुनस् तेषाम् एव तत्-सन्निधि-जन्य-सौभाग्य-विशेषं तान् प्रत्य् एव पृच्छन्त्यस् तयोस् तादृश-विलासावेशातिशयम् आहुः&mdash;<strong>बाहुं प्रियांस</strong> इति । <strong>अन्वीयमानः</strong> अनुगम्यमानः । परस्परं प्रणयावलोकैश् चरन् क्रीडन् । <strong>इह</strong> वो युष्माकं प्रणामं किं वाभिनन्दति सादरं गृह्णाति । अपि तु विलासाविष्टस्य तस्य तद्-अभिनन्दनं न सम्भावयाम इत्य् अर्थः ॥१२॥</p>
<hr>
<p><strong>नारायण-भट्टः (श्री-रसिकाह्लादिनी) :</strong> हरिणीनां स्वभावतश् चाञ्चल्येन प्रदेशान्तर-स्थितौ सत्यां परस्परं संमन्त्र्य, एताः किम् इति स्वानुभूतं कथयिष्यन्ति ? इति । फल-पुष्प-भरेण नतान् साधून् श्री-कृष्ण-सुतान् सर्वान् एव परोपकारिणो मत्वा तरून् पृच्छन्ति&mdash;<strong>बाहुम्</strong> इति। कुङ्कुम-गन्ध-लिङ्गेन कयाचित् सह विहरति, तस्या अंसे स्कन्धे स्खलन-शङ्कया वामे बाहुम् <strong>उपधाय</strong> संस्थाप्य विलास-भर-मन्थरत्वात् इति । दक्षिणेन बाहुना <strong>गृहीत-पद्मः</strong> । अन्यच् च <strong>तुलसिकायाः</strong> सम्बन्धिभिर् <strong>अलि-कुलैर् अन्वीयमानः</strong> अनुगम्यमानः । तस्यास् तुलस्याः मकरन्द-पानेन यो <strong>मदः</strong>, तेन <strong>अन्धैः</strong> अनेनैतत् सूचितम् ।</p>
<p>बाहु-सौरभ्यं प्रिया-सौरभ्यं पद्म-सौरभ्यं तुलसी-सौरभ्यं च एतत् सौरभ्यं चतुष्टयं लब्ध्वा, सम-प्रदेश-स्थिताभिः पर-पङ्क्तिभिर् उत्प्रेक्ष्य, विलास-भव-झङ्कार-श्रवणेन अलीनाम् अनुमत्ततां सम्भाव्य, प्रियायाः सौभाग्यं तुलस्याः सौभाग्यम् अलीनाम् अपि सौभाग्यम् एतत् त्रितयं मनसि परिकल्प्य, तरूणां नम्रत्वं दृष्ट्वा पृच्छन्तीति&mdash;हे <strong>तरवः</strong> ! <strong>वो</strong> युष्माकं <strong>प्रणामं</strong> <strong>प्रणयावलोकैः किम् अभिनन्दति</strong> अनुमोदते ? पुष्पैः फलैश् चास्मद्-उपकारिण अस्मद्-विलासापह्नुति-कारिण इति मनसि विचार्य युष्मान् स करोति । किं वा, नवेति स-कटाक्ष-प्रश्ने किं कुर्वन् भवत्-सन्निधाव् एवं विहरन् अनभिनन्दनम् एव । पुनः पुनः पृच्छा भाव-हेतुः । एतेन तस्मिन् कृतघ्नत्वं मय्य् आरोपितं भवति ।</p>
<p><strong>गृहीत-पद्मः</strong> इत्य् अस्यायम् अभिप्रायः&mdash;प्रियाश्वास-वायु-सौरभ्य-लोभेनाप्तताम् <strong>अलीनां</strong> निवारणाय तरुषु सञ्चारणाय <strong>पद्म</strong>-भ्रामणम् उक्तम् । अतस् तन्-निवारण-व्यग्रतया युष्मत्-प्रणमानभिनन्दनम् एव निश्चितम् इति ।</p>
<p>ननु पूर्वं चूत-प्रियाल- [भा।पु। १०.३०.९] इति प्रश्ने कृतेऽपि उत्तरम् अलब्ध्वा पुनर् अपि वृक्षेषु कथं प्रश्नः ? विरह-व्याधि-व्याकुलितत्वात् पुनः प्रश्नः कृतः इति । तद् उक्तं&mdash;कामार्ता हि प्रकृति-कृपणा चेतनाचेतनेषु [मेघदूत ५]<sup id="fnref:11"><a href="#fn:11" class="footnote-ref" role="doc-noteref">11</a></sup> । अतः कथयत । भवद्भिः कथयिते विस्रब्धाः सत्योऽग्रेऽन्विष्याम इति भावः ।</p>
<p><strong>रामानुज</strong> इति निर्भयत्वं चोक्तम् । कस्यापि न सङ्कोच इत्य् अपि सूचितम् । <strong>मदान्धैर्</strong> इति मदान्धा एव तम् अनुगच्छन्ति । वयं गत-मदाः किम्-अर्थ्[आभि]{।मर्क्} प्रयोजनं सेत्स्यति ? इति क्षणं निर्वेदालम्बिता विरह-व्याकुलिल्तत्वात् ॥१२॥</p>
<hr>
<p><strong>विश्वनाथ-चक्रवर्ती (सारार्थ-दर्शिणी) :</strong> तस्य तत्रैव वर्तमानत्वे\ऽन्यद् अपि लक्षणं मिथो ज्ञापयन्त्यस् तरून् फल-पुष्प-भार-नम्रान् प्रणतान् मत्वा स-वितर्कम् आहुः&mdash;<strong>बाहुम्</strong> इति । हे <strong>तरवः</strong> ! <strong>इह चरन्</strong> कृष्णः फल-पुष्पादि-कर-प्रदायिनां <strong>वः</strong> प्रजा-रूपाणां <strong>प्रणामं</strong> <strong>किं</strong> <strong>प्रणय</strong>-पूर्वक्<strong>आवलोकैर् अभिनन्दति</strong> न <strong>वा</strong> ? हन्त हन्त ! युष्मद्-विधेषु सात्त्विक-साधुषु लोकेषु कुतस् तस्य प्रीत्यावलोकनावकाशः ? इति सासूयम् आहुः&mdash;<strong>रामानुजो</strong> मत्तः तत्रापि <strong>प्रियाया अंसे बाहुं</strong> वाम-भुजम् <strong>उपधाय</strong> इति सम्प्रयोग-श्रम-वशात् श्लथ-दुर्बलः प्रिया-स्कन्धार्पितं बाहुम् एव कोमलम् उपधानं कृत्वा तस्या मुख-गन्धेनोत्पतिष्णूनां भ्रमराणां विद्रावणार्थम् एव दक्षिण-पाणि-<strong>गृहीत</strong>-नील-कमलः । अतस् तत्-सेवैकतान-मानसस्य तस्य नान्यत्र दृष्टि-पात-सम्भव इति भावः । <strong>तुलसिकानां</strong> कोमल-तुलसी-काननस्य <strong>अलि-कुलैः अन्वीयमानः</strong> तुलसिकाः परित्यज्य <strong>इह</strong> अत्रैव स अन्विष्यत । इतस् ततः स क्वचिद् अत्रैव निह्नुतो विहरतीति भावः ।</p>
<p>ननु तर्हि अलि-कुलानाम् एवानुपदं गच्छामः ? तत्राहुः&mdash;<strong>मदान्धैर्</strong> इति । न हि मदान्धानाम् अनुगतिर् भव्य-जनैः कर्तुम् उचितेति भावः ॥१२॥</p>
<hr>
<p>॥ १०.३०.१३ ॥</p>
<p>पृच्छतेमा लता बाहून् अप्य् आश्लिष्टा वनस्पतेः ।</p>
<p>नूनं तत्-करज-स्पृष्टा बिभ्रत्य् उत्पुलकान्य् अहो ॥</p>
<p><strong>श्रीधर-स्वामी (भावार्थ-दीपिका) :</strong> काश्चिद् आहुः&mdash;हे सख्यः ! <strong>इमा लताः</strong> कृष्णेन सङ्गता <strong>नूनम्</strong>, अत <strong>इमाः पृच्छत</strong> । ननु स्व-पति-सङ्गतौ तत्-सङ्गतिर् दुर्घटा, न । <strong>वनस्पतेः</strong> पत्युर् <strong>बाहुना आश्लिष्टा अपि</strong> अहो भाग्यं <strong>नूनं</strong> <strong>तन्</strong>-नखैः <strong>स्पृष्टा</strong> यत <strong>उत्पुलकानि बिभ्रति</strong> । न हि स्व-पति-सङ्गताव् ईदृक्-पुलक-सम्भव इति भावः ॥१३॥</p>
<hr>
<p><strong>वंशीधरः (भावार्थ-दीपिका-प्रकाशः) :</strong> यतः <em>कृष्णेन सङ्गता</em> । <em>अतो</em> हेतोः । अत्राशङ्कते&mdash;<em>नन्व्</em> इति । तत्-सङ्गतिः कृष्ण-सङ्गतिः । <em>दुर्घटा</em> अशक्या । <em>न</em> इत्य् आह&mdash;<em>तन्-नखैः</em> कृष्ण-नखैः स्पर्शः कथं ज्ञातः ? तत्राहुः&mdash;<em>यत</em> इति । <strong>उत्पुलकान्य्</strong> ऊर्ध्व-रोमाणि । अन्यथा तद्-असम्भवम् आहुः&mdash;<em>न हि</em> इति । <em>इति भाव</em> इति यादृक्-पर-पुरुष-स्पर्शे स्त्रीणाम् आनन्दस् तादृक्त्व-पति-सङ्गेनेति तात्पर्यम् ।</p>
<p>अन्यद् अपि लक्षणम् अन्या दर्शयन्त्य आहुः&mdash;<strong>पृच्छत</strong> इति । हे सख्यः ! <strong>इमा लता</strong> एव कृष्ण-सङ्गम-लक्ष्म-धारिणीः <strong>पृच्छत</strong> । न च स्व-पति-सङ्गतौ तत्-सङ्गतिर् दुर्घटेति वाच्यम् । यतो <strong>वनस्पतेः</strong> पत्युर् <strong>बाहून्</strong> <strong>सम्</strong>यग् <strong>आश्लिष्टा</strong> अपि अहो कामोद्रेकः । <strong>नूनं</strong> तन्-नखैः <strong>स्पृष्टा</strong> एव <strong>उत्पुलकानि बिभ्रति</strong> । न हि स्व-पति-सङ्गताव् ईदृक्-पुलकं स्यात् । अत एव तल्-लक्षणस्य अस्मद्-दृश्यमानत्वात् पूर्व-पूर्वा इव न वयं तद् अद्राक्ष्मेति मिथ्या वक्तुं प्रभविष्यन्तीति भावः ।</p>
<hr>
<p><strong>श्रीनाथ-चक्रवर्ती (चैतन्य-मत-मञ्जुषा) :</strong> <em>न व्याख्यातम्।</em></p>
<hr>
<p><strong>सनातन-गोस्वामी (बृहद्-वैष्णव-तोषणी) :</strong> एते हि तद्-भक्तास् तन्-मतम् अनुसरन्तो नूनं न कथयेयुर् नाम, तर्हि स्त्रीत्वेनात्मीया लता एवैताः पृच्छाम इत्य् अन्योन्यम् आहुः&mdash;<strong>पृच्छत</strong> इति । <strong>बाहुना आश्लिष्टा</strong> इत्य्-आदिकं सर्वं निज-भावानुसारेण ॥१३॥</p>
<hr>
<p><strong>जीव-गोस्वामी (लघु-वैष्णव-तोषणी) :</strong> तद् एतत् सर्वं कस्याः पदानि चैतानि [भा।पु। १०.३०.२७] इति या वक्ष्यन्ति तासाम् अवधानास्पदम् एव न बभूवेति लभ्यते । संशयासम्भवात् काश्चित् तु किञ्चित् कृतावधाना अपि राग-द्वेषाभावात् तद्-अश्रुत्येव स्वाभीष्टम् एव दर्शयन्ति । मुनीन्द्रश् चात्र पूर्वाभ्यस् तासां वासना-भेद-दर्शनाय तद्-उदासीनतां व्यञ्जयति&mdash;<strong>पृच्छतेमा लता</strong> इति। <strong>वनस्पति</strong>-रूपस्य पत्युर् <strong>बाहून्</strong> <strong>अप्य् आश्लिष्टा इमा</strong> एव <strong>लताः पृच्छत</strong> । नन्व् एवं चेत्, तर्हि कथम् आसां तत्-सङ्गतिस् तर्क्यते ? तत्राहुः&mdash;<strong>नूनं</strong> वितर्के <strong>तस्य</strong> श्री-कृष्णस्य <strong>करजैः स्पृष्टा</strong> इति । ननु तद् इदम् अपि कथं वितर्कितम् ? तत्राहुः&mdash;<strong>उत्</strong> उच्चैः <strong>पुलकान्य्</strong> अङ्कुर-रूपाणि <strong>बिभ्रति,</strong> बिभ्रत्य एवासते अहो इत्य् अपूर्वतायाम् । नन्व् एवं पुरेत्य् अर्थः ॥१३॥</p>
<hr>
<p><strong>जीव-गोस्वामी (क्रम-सन्दर्भः, बृहत्-क्रम-सन्दर्भः) :</strong> <em>न व्याख्यातम्।</em></p>
<hr>
<p><strong>जीव-गोस्वामी (प्रीति-सन्दर्भः २८६) : तटस्था</strong> यथा&mdash;<strong>पृच्छतेमा</strong> इति । अत्र सखी-वचनं श्रुत्वापि तत्रौदासीन्यात् ताटस्थ्यम् एव व्यक्तम् । एवम् अनयाराधितो नूनम् [भा।पु। १०.३०.२८] इति सुहृद्-वाक्यानन्तरम् अपि, धन्या अहो अमी आल्यः [भा।पु। १०.३०.२९] इत्य्-आदि-वाक्ये च ॥१३॥</p>
<hr>
<p><strong>नारायण-भट्टः (श्री-रसिकाह्लादिनी) :</strong> पुनर् अपि धैर्यम् अवलम्ब्य व्याकुलतया तरून् अवगणय्य एते वेणु-जाती-कठिनास् तद्-अनुकूलाः किम्-अर्थं कथयिष्यन्तीति विचार्य स्त्रीत्वेनास्मात् दुःखाभिज्ञा एता लताः कथयिष्यन्तीति सम्भाव्य अन्योऽन्यं संमन्त्रयन्त्यः कथयन्ति&mdash; <strong>पृच्छत</strong> इति । <strong>इमा लता पृच्छत</strong> किम् इति <strong>वनस्पतेः</strong> पत्युर् <strong>बाहुनाश्लिष्टा अपि उत्पुलकानि बिभ्रति</strong> अङ्कुराद्य्-उत्पन्न-लिङ्गान् <strong>तत्-करजैर्</strong> नखैः <strong>स्पृष्टा</strong> इति । <strong>नूनं</strong> निश्चितं प्रियायाश् चूडा-बन्धार्थम् अविचिन्वती तेन सङ्गतिर् जाता । अत एता धन्याः, वयं तु दुर्भगा इति श्री-कृष्ण-स्पर्शम् अन्तरेण नैतादृक्-पुलक-सम्भव इति स्वानुभवं तास्व् आरोप्योक्तम् । इतः परम् उत्तराप्राप्त्या विरता इत्य् अर्थः ॥१३॥</p>
<hr>
<p><strong>विश्वनाथ-चक्रवर्ती (सारार्थ-दर्शिणी) :</strong> अन्यद् अपि लक्सणम् अन्या दर्शयन्त्य आहुः&mdash;<strong>पृच्छत</strong> इति । हे सख्यः ! <strong>इमा लता</strong> एव कृष्ण-सङ्गम-लक्ष्म-धारिणीः <strong>पृच्छत,</strong> न च स्वपति-सङ्गतौ तत्-सङ्गतिर् दुर्घटेति वाच्यम् । यतो <strong>वनस्पतेः</strong> पत्युर् <strong>बाहून्</strong> सम्यग् <strong>आश्लिष्टा</strong> <strong>अपि,</strong> अहो कामोद्रेकः ! <strong>नूनं</strong> <strong>तन्</strong>-नखैः <strong>स्पृष्टा</strong> एव <strong>उत्पुलकानि बिभ्रति</strong> । न हि स्व-पति-सङ्गताव् ईदृक्-पुलकं स्यात् । अत एव तल्-लक्षणस्य अस्मद्-दृश्यमानत्वात् पूर्व-पूर्वा इव न वयं तम् अद्राक्ष्मेति मिथ्या वक्तुं प्रभविष्यन्तीति भावः ॥१३॥</p>
<hr>
<p>॥ १०.३०.१४ ॥</p>
<p>इत्य् उन्मत्त-वचो गोप्यः कृष्णान्वेषण-कातराः ।</p>
<p>लीला भगवतस् तास् ता ह्य् अनुचक्रुस् तद्-आत्मिकाः ॥</p>
<p><strong>श्रीधर-स्वामी (भावार्थ-दीपिका) :</strong> उन्मत्तवत् प्रपच्छुर् इत्य् एतत् प्रपञ्चितम् इदानीं&mdash;रमा-पतेस् तास् ता विचेष्टा जगृहुस् तदात्मिकाः [भा।पु। १०.३०.२] इति यद् उक्तं तत् प्रपञ्चयति&mdash;इतीति । <strong>उन्मत्त-वचो गोप्यः</strong> उन्मत्त-वचसश् च ता गोप्यश् च । <strong>कृष्णस्यान्वेषणेन कातरा</strong> अतिविह्वलाः । <strong>अनुचक्रुर्</strong> अनुकृतवत्यः ॥१४॥</p>
<hr>
<p><strong>वंशीधरः (भावार्थ-दीपिका-प्रकाशः) :</strong> एकं प्रतिश्रुतं प्रपञ्च्य द्वितीयं प्रक्रमते&mdash;<strong>इत्य्</strong> उक्त-रीत्या । अनुकरण-धृताभिवृद्ध-वह्नि-ज्वालानां कथम् आत्मा अतिष्ठत् ? तत्राह&mdash;<strong>तद्-आत्मिका</strong> इति ॥१४॥</p>
<hr>
<p><strong>श्रीनाथ-चक्रवर्ती (चैतन्य-मत-मञ्जुषा) : इत्य् उन्मत्त-वचो</strong> <strong>गोप्य</strong> इत्य्-आदि । <strong>उन्मत्त-वचो</strong> भवति, तथा <strong>तद्-आत्मिकाः</strong> सत्यः श्री-कृष्णस्य भगवतस् <strong>तास् ता</strong> इत्य् अनुकूलाः । प्रतिकूलास् तु पूतनादि । तादात्म्य-रूपाः सर्व-नाम्नो बुद्धि-स्थ-वृत्तित्वाद् अनुकूला एव बोद्धव्याः ॥१४॥</p>
<hr>
<p><strong>सनातन-गोस्वामी (बृहद्-वैष्णव-तोषणी) : इति</strong> उक्त-प्रकारेण । यद् वा, <strong>इति</strong> ईदृशम् उन्मत्तवद् वचो यासां गोपीनां, <strong>ता उन्मत्त-वच</strong> इत्य् उक्तानुवादः । तत्-तद्-वाक्यानि केवलम् उन्मत्ततयैवेति पूर्वोक्तोन्मत्तकवद् इत्य् अस्य दार्ढ्यार्थम् । तत्र च <strong>उन्मत्त-वचस्त्वम्</strong> अयोग्येष्व् अपि प्रश्नात् तत्र च तथा तथा तत्-तत्-प्रश्नाद् इति । <strong>अनुचक्रुर्</strong> इत्य् अत्र हेतुः&mdash;<strong>कृष्णस्य</strong> परमाकर्षककस्य <strong>अन्वेषणाय</strong> विरहेण <strong>कातरा</strong> इति । अतः कातर्येणैव तत्-तद्-अनुकरणम् । न च स्वाच्छन्द्येन सुखादि-बुद्ध्येत्य् अर्थः । तत्रैव हेतुः&mdash;<strong>तद्-आत्मिकास्</strong> तेन हृत-चित्ता इत्य् अर्थः । यद् वा, तच्-छब्देन लीलाः परामृश्यन्ते । ततश् चानुकरणे\ऽभिनिवेशेन तत् सम्यक्त्वम् अभिप्रेतम् ।</p>
<p>यद् वा, ननु तल्-लीला-स्मरणेनापि विरहार्तानां प्राणा दुर्धराः । अनुकरण-घृतेन च विवृद्ध-विरह-वह्नि-ज्वालानां तासां हृदि कथम् आत्मा अतिष्ठत् ? इत्य् आशङ्क्याह&mdash;<strong>तस्मिन्न्</strong> एव <strong>आत्मा</strong> यासां ताः । अतः सुशीतलामृतार्णव-सम्बन्धेन न निःसृतः । अन्यथा स्व-स्थान-स्थः सन् दग्धो\ऽभविष्यद् एवेत्य् अर्थः । श्री-कृष्णाविष्ट-चित्ता इति तत्-तद्-अनुकरणं पारवश्येनैव, न तु स्वच्छन्देनेत्य् अर्थः ॥१४॥</p>
<hr>
<p><strong>जीव-गोस्वामी (लघु-वैष्णव-तोषणी) :</strong> इति पूर्वोक्त-प्रकारकम् <strong>उन्मत्तस्य वच</strong> इव वचो यासां, तादृश्यो <strong>गोप्यः</strong> <strong>कृष्णान्वेषणे कातरा</strong> विरह-दुःखेन, तद् अपि कर्तुम् असमर्था इत्य् अर्थः । तथा सत्यो गायन्त्य उच्चैर् [भा।पु। १०.३०.४] इत्य्-आद्य्-अनुसारेण गानानुवृत्ति-प्राप्ता या याः पूतना-वधादि-लीलाः, <strong>तास् ता अपि</strong> मध्ये मध्ये\ऽ<strong>नुचक्रुर्</strong> इत्य् अर्थः ।</p>
<p>तत्र हेतुः&mdash;<strong>तद्-आत्मिकाः</strong> । तस्मिन् श्री-कृष्णे आत्मा चित्तं यासां ताः, गाढं तद्-आसक्ता इत्य् अर्थः, तत्र कृष्णानुकरणं स्फुटम् एव तद्-आत्मकतया । तत्र च स्वभावापरित्यागेन नाति-तद्-अभेद-स्फूर्तिः, यतन्त्य् उन्निदधे\ऽम्बरम् [१०.३०.२०] इत्य् अत्र यत्न-कथनात्, कृष्णो\ऽहं पश्यत गतिम् [भा।पु। १०.३०.१९] इति सर्वस्मिन् कृष्णत्व-साधनार्थं तच्-छब्द-प्रयोगाच् च । पूतनाद्य्-अनुकरणं च कृष्ण-विषयक-तद्-धेतुक-भयेनेति तद्-आत्मकतयैव यथा भावेन तस्य बाल्य-भावनयावृतत्वात्, किन्तु प्रीति-सामान्यातिशयाल् लब्ध-कृष्ण-भावत्वेन ततो भयाद् एव । ततस् तस्याभावेन न मातृ-भाव-स्पर्शः, किन्तु कृष्ण-भावेनैवेति न मिथः स्पर्शानुचितयोर् भावयोर् युतिः । सर्वम् एतत् तासु तदानीम् उन्मादस्यानुगतत्वात् सहसैव समपद्यत, नान्यद् एवेति च ज्ञेयम् ॥१४॥</p>
<hr>
<p><strong>जीव-गोस्वामी (क्रम-सन्दर्भः) :</strong> इति पूर्वोक्त-प्रकारेण <strong>उन्मत्तस्य वच</strong> इव वचो यासां तादृश्यो <strong>गोप्यः</strong> <strong>कृष्णान्वेषण-कातरा</strong> भीता इव भीताः । विरह-दुःखेन तद् अपि कर्तुम् असमर्था इत्य् अर्थः । तथा सत्यो गायन्त्य उच्चैः [भा।पु। १०.३०.४] इत्य्-आद्य्-अनुसारेण गानानुवृत्त्या या याः प्राप्ताः पूतना-वधादि-लीलाः, <strong>तास् ता</strong> अपि मध्ये मध्ये\ऽ<strong>नुचक्रुर्</strong> इत्य् अर्थः ॥१४॥</p>
<hr>
<p><strong>जीव-गोस्वामी (बृहत्-क्रम-सन्दर्भः) :</strong> इति प्रत्येकं पृष्ट्वा कस्यापि प्रत्युत्तरम् अनासाद्य चोन्मादे जाते सति, &quot;कृष्णो नान्यत्र गतवान्, मय्य् एव प्रविष्टः, तद् अहम् एव कृष्णः&quot; इति प्रत्येकं तादात्म्यम् अभूद् इति दर्शयति&mdash;<strong>इत्य् उन्मत्त-वच</strong> इत्य्-आदि । <strong>इत्य्</strong> एवं प्रकारेण <strong>उन्मत्त-वचो</strong> यथा भवति, तथा <strong>कृष्णान्वेषण-कातराः</strong> सत्यस् <strong>तास् ता</strong> <strong>भगवतः</strong> कृष्णस्य <strong>लीला अनुचक्रुः</strong> । <strong>तास् ता</strong> इति पूर्व-पूर्वानुभूताः । अनुकरणे हेतुः&mdash;<strong>तद्-आत्मिकास्</strong> तादात्म्यं गताः ॥१४॥</p>
<hr>
<p><strong>नारायण-भट्टः (श्री-रसिकाह्लादिनी) :</strong> पूर्वम् उक्तम् उन्मत्तकवत् पप्रच्छुर् अयोग्येष्व् अपि प्रश्नान् अचेतनेषु प्रश्नस्यानौचितिं मन्यमाना लीलानुकरणं श्री-कृष्ण-प्राप्त्य्-उपायं निश्चित्य अनुचक्रुर् इत्य् आहुः&mdash;<strong>इत्य् उन्मत्त</strong>- इति । पूर्वोक्त-प्रकारेण <strong>उन्मत्तस्य</strong> इव <strong>वचो</strong> यासां ताः । <strong>उन्मत्त-वचसस् ताश्</strong> च <strong>ता गोप्यः</strong> । <strong>भगवतो</strong> रसैश् चर्येण विराजमानस्य अत एवावधीर् इति । षड्-गुणस्य <strong>तास् ताः</strong> प्रसिद्धाः पूतना-प्राण-शोषणादिका <strong>लीला अनुचक्रुः</strong> । यतः <strong>कृष्णान्वेषण-कातरा</strong> इति मुख्यो हेतुर् अनुकरणे, न तु स्वातन्त्र्येणेति । लीला-स्मरणम् अपि विरह-ताप-निर्वापकं कृतं लीलानुकरणेनेति चेत्, तत्राह&mdash;<strong>तद्-आत्मिकाः,</strong> स एवात्मनि मनसि यासां ताः । यद् वा, तस्मिन्न् एवात्मा क्षेत्रज्ञो जीवो यासां ताः । स एव प्राण-रक्षक इति ।</p>
<p>अयम् अर्थः&mdash;तासाम् आत्मा यदि स्व-देहे तिष्ठेत्, तदा विरहाग्निना दह्येतैव तस्य शीत-लतया मृताश् च तुल्ये श्री-कृष्णे स्थितत्वात्, न दग्ध इत्य् अर्थः । एतासां देहा एव तद्-आवेशात् । लीला अनुकुर्वति, न त्व् आत्मा तस्य तु श्री-कृष्णस्यात्मनि क्रोडीकृतत्वात् । अतो न किञ्चिद् अनुपपन्नम् इति ॥१४॥</p>
<hr>
<p><strong>विश्वनाथ-चक्रवर्ती (सारार्थ-दर्शिणी) :</strong> इमा आनन्द-जाड्यान् न किम् अपि ब्रुवते इत्य् एवम् अचेतनेष्व् अपि प्रश्न-कामादि-दर्शनाभ्याम् <strong>उन्मत्तानां</strong> वचांसीव <strong>वचांसि</strong> यासां ताः । ततश् च तस्य <strong>अन्वेषणे</strong>\ऽपि <strong>कातरास्</strong> तन्-मध्ये काश्चिद् एवं प्रत्येकं पराममृशुः । सम्प्रत्य् अहम् एव स्वरूप-चेष्टाद्य्-अनुकरणेण आत्मानं कृष्णाकारं दर्शयित्वा अतिकातराणाम् आसां स्वस्याश् च मौहूर्तिकीम् अपि निर्वृतिं निष्पादयाम इति मनसि कृत्वा तस्य सर्वा एव <strong>लीलाः</strong> क्रमेण स्मृत्य्-आरूढीकृत्य पूतना-वध-लीलाम् <strong>अनुचक्रुस्</strong> तस्मिन्न् एव आत्मा मनो यासां ताः । तत्र च प्रतिकुलानाम् अनुकरणं योग-मायैव तन्-मध्य एव गोपी-स्वरूपा भूत्वा तत्-तल्-लीला-सिद्ध्य्-अर्थं चकार । अनुकूलानुकरणं तु गोप्यश् <strong>चक्रुर्</strong> इति ज्ञेयम् ।</p>
<p>नो नः कथा वद सदःस्व् इति तन्-निषिद्धो\ऽप्य्</p>
<p>आनन्द-निघ्न इह ता यद् अरोचम् एव ।</p>
<p>नामानि तु प्रथयितास्मि तद् अत्र नासाम्</p>
<p>इत्थं मुनिर् मनसि सम्प्रति निश्चिकाय ॥१४॥</p>
<hr>
<p>॥ १०.३०.१५ ॥</p>
<p>कस्याश्चित् पूतनायन्त्याः कृष्णायन्त्य् अपिबत् स्तनम् ।</p>
<p>तोकायित्वा रुदत्य् अन्या पदाहञ् छकटायतीम् ॥</p>
<p><strong>श्रीधर-स्वामी (भावार्थ-दीपिका) : कस्याश्चिद्</strong> इत्य्-आदिभिश् चतुर्भिर् अनुकरणं प्रपञ्च्यते । ततश् चतुर्भिस् तन्मयत्वं पुनर् एकेनानुकरणम् इति विवेकः । <strong>पूतनायन्त्याः</strong> पूतनावद् आचरन्त्याः कृष्णवद् आचरन्ती <strong>स्तनम् अपिबत्</strong> । <strong>तोकायित्वा</strong> तोकवद् आत्मानं कृत्वा ॥१५॥</p>
<hr>
<p><strong>वंशीधरः (भावार्थ-दीपिका-प्रकाशः) :</strong> पूतनेवाचरतीति पूतनायते । पूतनायत इति <strong>पूतनायन्ती</strong> कर्तुः क्यङ् स-लोपश् च [पा। ३.१.११] इति क्यङि पुनः तङ्-अन्ताच् छानचि प्राप्ते शतृ-प्रत्ययस् त्व् आर्षः । श्यप्-श्यनोर् नित्यम् इति नुम् । तोक इवाचरतीति <strong>तोकायते</strong> तोकाय्यत इति तोकयित्वा, अव्यय-कृतो भावे इति भावे क्त्वा । <strong>शकातायतीम्</strong> इह नुम्-अभावस् त्व् आर्षः ॥१५॥</p>
<hr>
<p><strong>श्रीनाथ-चक्रवर्ती (चैतन्य-मत-मञ्जुषा) :</strong> तर्हि पूतनादि । तादात्म्यं कस्याः ? इत्य् आह&mdash;<strong>कस्याश्चिद्</strong> इत्य्-आदि । ननु तादात्म्यं तावत् प्रेम्णः परया मर्यादया चेतसो वृत्त्य्-अन्तराभावेन तन्-मयी-भावाह्। तत्र कथं विजातीयेषु पूतनादिषु प्रेम्णोऽभावाद् अनभिनिवेशेन तत् तादात्म्यम् ? लीलायाः प्रतिपक्ष-सापेक्षत्वम् अस्त्य् एवेति चेत् तद्-आत्मिका इति न सङ्गच्छते, अनुभवे च विरोधः । तर्ह्य् एवं विचारणीयं&mdash;<strong>कस्याश्चिद्</strong> इत्य् अत्र पूर्ववत् सर्वनाम्नो बुद्धि-स्थ-वृत्तित्वात् । किं-शब्देनात्र योगमाया बोद्धव्या । योगमायाम् उपाश्रित [भा।पु। १०.२९.१] इत्य् अस्यैवासौ मर्यादा । तद्-अवधि भगवद्-इच्छा-वशाद् आसां सर्व-साहाय्या-कारिण्य् एव संयोगे वियोगे च योगमाया बभूव । अतस् तासां तद्-आत्मकत्वेन तल्-लीलानुकारे लीला-सामग्री-समवधान्ययैव विजातीय-भावं प्रकटयति ॥१५॥</p>
<hr>
<p><strong>सनातन-गोस्वामी (बृहद्-वैष्णव-तोषणी) :</strong> अनुकरणम् एव प्रपञ्चयति&mdash;<strong>कस्याश्चिद्</strong> इति । तद्-विवेकस् तैर् व्यञ्जित एव । तत्र च <strong>अनुचक्रुर्</strong> इत्य् उक्ते\ऽनुकरणस्यैव प्रपञ्चने कार्ये\ऽपि तन्मयत्वस्य प्रपञ्चनम् अनुकरणस्यैव सम्यक्त्व-बोधनार्थम् इति । तत्र चादौ दैहिक-चेष्टायाः प्रायो देह-चेष्टयैवानुकरणं वाक्-चेष्टा-संवलितायाः प्रायस् तथैव मानस-चेष्टा-संवलितायाश् च तथैवेत्य् एवं त्रिधानुकरणम् । तत्र यद्यपि प्रायो भावनयैव सर्वत्रानुकरणं, तथापि तत्र तत्र तत्-तत्-प्राधान्यापेक्षया त्रैविध्यम् ।</p>
<p>तत्रादौ देह-चेष्टा-प्रधानानुकरणम् आह त्रिभिः । <strong>पूतनायन्त्याः</strong> पूतनायमानायाः पूतनाद्य्-अनुकरणं केवलं भावनयैव किञ्चित् तत्-तद्-मुद्राद्य्-आचरणेन, न तु वेशादिना, सर्वथा तद्-असम्भवात् । अत एव वक्ष्यते&mdash;कृष्णार्भ-भावनाम् [भा।पु। १०.३०.१६] इति । तद् अपि विरह-वैवश्येन, यद्यपि न सुसिध्येत्, तथापि विरहार्ति-भर-स्वभावेन तत्-तल्-लीलाभिनिवेशात् स्वयम् एव सम्पद्यते इति ज्ञेयम् । तत्र यद्यपि परम-वैष्णवीनां तासां दैत्यानुकरणं न युज्यते, तथापि केनापि सुदुरूहेण भाव-वैचित्री-विशेषेणाविष्टास् ताः कृष्णस्यैव <strong>लीला अनुचक्रुः</strong>। तासां प्रिय-सख्यस् तु तत्-तद्-भावाविष्टास् ता वितर्क्य तत्रैव तच्-चित्तासञ्जनेन महा-दुःखापनोदनार्थं <strong>तास् ता</strong> <strong>लीलाः</strong> कर्त्र्यो विरह-विह्वलाः सर्वा एव गोपीस् <strong>तद्-आत्मिका</strong> लीलामयीश् चक्रुः । अतस् तत्-तल्-लीला-परिकरत्वाद् दैत्याद्य्-अनुकरणं युक्तम् एवेति तासां सर्वम् अनवद्यम् ।</p>
<p><strong>स्तनम् अपिबद्</strong> इति चानुकरण-मात्रम्, न तु तत्त्वतः, अनुकरणस्यैवापेक्ष्यत्वात् । एवम् अग्रे\ऽन्यद् अप्य् ऊह्यम् । <strong>शकटायतीं</strong> शकटायमानाम् । एवम् अग्रे\ऽपि शकटानुकरणं <strong>तोकायमानाया</strong> उपरि शकटवत् कथञ्चिद् अवस्थानं ज्ञेयम् ॥१५॥</p>
<hr>
<p><strong>जीव-गोस्वामी (लघु-वैष्णव-तोषणी) :</strong> तद्-आत्मकत्वेनानुकरणस्य प्रपञ्चम् आह नवभिः&mdash;<strong>पूतनायन्त्या</strong> इति। तथापि स्वभाव-स्थितत्वेन पूतनावद् आचरन्त्या एव, न तु तत्-तद्-विरुद्ध-भावाया इत्य् अर्थः । <strong>कृष्णायन्तीत्य्</strong> अत्र तु कृष्णार्भ-भावनाम् [भा।पु। १०.३०.१६] इति वक्ष्यमाणानुसारेण भावतो\ऽपि तद् आचरन्तीति लभ्यते । एवम् उत्तरत्रापि । <strong>स्तनम् अपिबद्</strong> इति चानुकरण-मात्रं तन्-मात्रस्योपेक्षितत्वात् । <strong>शकटायतीं</strong> शकटायमानां तादृशत्वं च हस्त-पादाभ्यां भुवम् अवष्टभ्याधो-मुखतयैवोच्चैर् अवस्थानम् ॥१५॥</p>
<hr>
<p><strong>जीव-गोस्वामी (क्रम-सन्दर्भः, बृहत्-क्रम-सन्दर्भः) :</strong> तत्र <strong>तास् ता</strong> इत्य्-उक्तेः सर्वा एव लीला इत्य् आयाते मूलतः प्रभृति पूतना-मोक्षादि-लीलानुकरणस्य उपस्थितौ तद् एवाह&mdash;<strong>कस्याश्चिद्</strong> इत्य्-आदि बहुभिः । ननु <strong>तद्-आत्मिक</strong> इति तादात्म्य-भाजः । तादात्म्यं तु प्रेम्णो मर्यादया चेतसो वृत्त्य्-अन्तर-राहित्येन तन्-मयी-भावः । न च <strong>तद्-आत्मिका</strong> इति लीलात्मिका इति वक्तुं शक्यते । लीला भगवतस् तास् ता ह्य् अनुचक्रुः [भा।पु। १०.३०.१४] इत्य्-उक्तेः । न हि लीला भूत्वा लीला अनुचक्रुर् इति सम्भवति । तेन कृष्णावेशात् कृष्ण-तादात्म्यम् एव । तदा कथं प्रतिकूलेषु पूतनादिष्व् अभिनिवेशाभावात् <strong>पूतनायन्त्य</strong> इति ॥१५॥</p>
<hr>
<p><strong>नारायण-भट्टः (श्री-रसिकाह्लादिनी) :</strong> लीलानुकरणम् एव प्रपञ्चयति&mdash;<strong>कस्याश्चिद्</strong> इति । लीलायास् त्रैविध्यं&mdash;मानसी वाचकी दैहिकी लीला-द्वये प्रतियोगित्वेन पूतनादीनां स्फुरणम् इत्य् अभि कथयति । <strong>पूतनायन्त्याः</strong> पूतनावद् आचरन्त्याः <strong>कस्याश्चित् । कृष्णायन्ती</strong> कृष्णायमाना अपि इति । वाचिक्यां लीलायां कथाम् अहं कृष्णः कयाचिद् उक्तम्, अहं पूतनास्याः स्तन-पानादीनाम् अनुकरणम्। तथापि श्री-कृष्णम् अङ्के स्थाप्य सा यथा कृतार्था अभूत्, तथैव पूतनायन्ती कृष्णायन्तीम् अङ्के स्थाप्य सुखम् अन्वभवत् । कृष्ण-स्पर्श-मात्रापेक्ष्यैव पूतनानुकरणम् इति भावः ।</p>
<p>पूर्व-पद्येनोक्तम् <strong>अनुचक्रुस् तद्-आत्मिका</strong> इति । स एव तासाम् आत्मा जातो\ऽतः स्वातन्त्र्याभावात् तासां प्राण-रक्षार्थं तत् तथैव कृतं कृष्णेनेति लीला तया साद्गुण्यार्थं प्रिय-सखीभिः पूतनावद् आचरितम् । यथा ग्रह-गृहीतस्य स्वातन्त्र्यं नास्ति । ग्रह एव तस्या देहे प्रविश्य स्वकीया एव चेष्टाः करोति, तद्वद् इयं लीलेति । एवम् अन्यत्राप्य् ऊह्यम् ।</p>
<p>शकट-भङ्ग-लीलाम् आह&mdash;<strong>अन्या</strong> काचिद् व्रज-देवी आत्मानं <strong>तोकायित्वा</strong> <strong>शकटायन्ती</strong> शकटवद् आचरन्ती । यदा <strong>पादेन अहन्</strong> तु ताडितवती पाद-स्पर्शाशया शकटवद् अन्वकरोद् इति भावः॥१५॥</p>
<hr>
<p><strong>विश्वनाथ-चक्रवर्ती (सारार्थ-दर्शिणी) :</strong> एवम् अनुकरणं चतुर्भिर् आह&mdash;<strong>पूतनायन्त्याः</strong> पूतनावद् आचरन्त्याः <strong>कृष्णवद् आचरन्ती स्तनम् अपिबत्</strong> पानम् । <strong>तोकायित्वा</strong> तोकवद् आत्मानं कृत्वा ॥१५॥</p>
<hr>
<p>॥ १०.३०.१६-१७ ॥</p>
<p>दैत्यायित्वा जहारान्याम् एका कृष्णार्भ-भावनाम् ।</p>
<p>रिङ्गयामास काप्य् अङ्घ्री कर्षन्ती घोष-निःस्वनैः<sup id="fnref:12"><a href="#fn:12" class="footnote-ref" role="doc-noteref">12</a></sup> ॥</p>
<p>कृष्ण-रामायिते द्वे तु गोपायन्त्यश् च काश्चन ।</p>
<p>वत्स्यायतीं हन्ति चान्या तत्रैका तु बकायतीम् ॥</p>
<p><strong>श्रीधर-स्वामी (भावार्थ-दीपिका) : दैत्यायित्वा</strong> दैत्यवत् तृणावर्तवद् आत्मानं कृत्वा <strong>एका</strong> <strong>कृष्णार्भ-भावनां</strong> कृष्णस्यार्भं बाल्यं भावयति या, <strong>ताम् अन्यां जहार</strong> ॥१६-१७॥</p>
<hr>
<p><strong>वंशीधरः (भावार्थ-दीपिका-प्रकाशः) : रिङ्गयामास</strong> हस्त-जानुभ्यां चचाल । घोर-निस्वनैः मञ्जीरादि-ध्वनिभिः सह ॥१६॥ कृष्ण-रामाव् इवाचरत इति कृष्ण-रामायेते । ततो भावे क्ते इति च <strong>कृष्ण-रामायिते</strong> । <strong>तत्र</strong> तासु । <strong>अनु</strong> पश्चात् । <strong>एका</strong> कृष्णायन्ती ॥१७॥</p>
<hr>
<p><strong>श्रीनाथ-चक्रवर्ती (चैतन्य-मत-मञ्जुषा) :</strong> <em>न व्याख्यातम्।</em></p>
<hr>
<p><strong>सनातन-गोस्वामी (बृहद्-वैष्णव-तोषणी) : घोषाः</strong> किङ्किण्यः, तेषां <strong>निस्वनैः</strong> कृत्वा, सहिता इति वा, तच् च साक्षाद् एव तासाम् अपि पादेषु नूपुर-सद्-भावात् । एतच् च घोष-प्रघोष-रुचिरम् [भा।पु। १०.८.२२] इत्य्-आद्य्-उक्त-<strong>रिङ्गण</strong>-ललितानुकरणम् ॥१६॥ <strong>गोपायन्त्य</strong> इति गोप-बालायन्त्य इति ज्ञेयम् । तदानीं बालकैर् एव वत्स-चारणात् । <strong>च</strong>-कारात् अघायतीं च <strong>हन्ति</strong> अहन्, सामीप्ये वर्तमाना ॥१७॥</p>
<hr>
<p><strong>जीव-गोस्वामी (लघु-वैष्णव-तोषणी) : कृष्णस्य आर्भ-भावना</strong> बाल्य-वासना सैव, सा यस्याः, तां <strong>जहार</strong> तद्-भयावेशेन तद्-धरणम् अनुकृत्य दर्शितवतीत्य् अर्थः । <strong>घोषाः</strong> किङ्किण्यः, तेषां <strong>निस्वनैः</strong> कृत्वा सहिता सेविता वा, तच् च साक्षाद् एव तासाम् अपि पादेषु नूपुर-सद्-भावात् । एतच् च घोष-प्रघोष-रुचिरम् [भा।पु। १०.८.२२] इत्य्-आद्य्-उक्त-<strong>रिङ्गण</strong>-ललितानुकरणम् ॥१६॥</p>
<p><strong>द्वे</strong> विचिक्रीडतुः । तत्र काश्चन <strong>गोपायन्त्यः</strong> गोपालायन्त्यश् चिक्रीडुः, तदानीं बालकैर् एव वत्स-चारणात् । तस्याम् एव सभायां लीलान्तरम् आह&mdash;<strong>वत्स</strong>- इति । <strong>अन्या</strong> कृष्णायमाना तत्र तस्मिन् सति <strong>एका</strong> च कृष्णायमाना <strong>हन्ति</strong> हननानुकरणम् अनुकरोति, अहन्न् इत्य् अर्थः ॥१७॥</p>
<hr>
<p><strong>जीव-गोस्वामी (क्रम-सन्दर्भः, बृहत्-क्रम-सन्दर्भः) :</strong> <em>न व्याख्यातम्।</em></p>
<hr>
<p><strong>नारायण-भट्टः (श्री-रसिकाह्लादिनी) :</strong> तृणावर्त-लीलाम् आह&mdash;<strong>दैत्य</strong>- इति । <strong>एका</strong> काचिद् <strong>दैत्यायित्वा</strong> तृणावर्तवद् आत्मानं विधाय, <strong>कृष्णार्भ-भावनाम्</strong> <strong>अन्यां</strong> <strong>जहार</strong> । कृष्णस्यार्भं बाल्यं भावयति काचित् हृतवती तृणावर्तस्य वक्षसि कृष्ण-स्पर्शाशया तथा कृतवती इति तात्पर्यम् । ताव् अङ्घ्रि-युग्मम् अनुकृष्य सरीसृपन्तौ [भा।पु। १०.८.२२] इति स्मृति-पथम् अवतीर्णां लीलाम् अनुकुर्वन्ति । <strong>कापि</strong> कृष्णायन्ती <strong>घोषाः</strong> किङ्किण्य्-आदयः, तेषां निस्वनैः कृत्वा <strong>अङ्घ्री कर्षन्ती रिङ्गयामास</strong>, जानु-पाणिभ्यां चलति स्म ॥१६॥</p>
<p>अन्यद् अप्य् आह&mdash;वृन्दावन-प्रदेशे <strong>काश्चन गोपायन्त्यो</strong> वत्सप-रूपम् अनुकुर्वन्त्यः <strong>द्वे</strong> गोप्यौ <strong>कृष्ण-रामवद्</strong> आचरिते । एवं सर्वास् ते परिवृढौ कृत्वा यथा क्रीडितवन्तः स्म, तद्वद् एव ताश् चिक्रीडुः । <strong>अन्या</strong> काचित् कृष्णवद् आचरन्ती <strong>वत्सवद् आचरन्तीं</strong> <strong>हन्ति</strong> स्म, हननम् अन्वकरोत् । तत्र तासु मध्ये एका कृष्णवद् आचरन्ती बकवद् आचरन्तीम् अहन् हननानुकरणम् अकरोत् ॥१७॥</p>
<hr>
<p><strong>विश्वनाथ-चक्रवर्ती (सारार्थ-दर्शिणी) : दैत्यायित्वा</strong> तृणावर्त-दैत्यवद् आचरन्ती <strong>एका</strong> कृष्णस्यार्भं बाल्यं भावयति या, ताम् ॥१६-१७॥</p>
<hr>
<p>॥ १०.३०.१८ ॥</p>
<p>आहूय दूरगा यद्वत् कृष्णस् तम् अनुवर्ततीम्<sup id="fnref:13"><a href="#fn:13" class="footnote-ref" role="doc-noteref">13</a></sup> ।</p>
<p>वेणुं क्वणन्तीं क्रीडन्तीम् अन्याः शंसन्ति साध्व् इति ॥</p>
<p><strong>श्रीधर-स्वामी (भावार्थ-दीपिका) : दूरगाः</strong> दूरे वर्तमाना गाः । <strong>यद्वद्</strong> यथा <strong>कृष्णस्</strong> तथा <strong>आहूय तं कृष्णम् अनुवर्तमानाम्</strong> । &quot;अनुकुर्वतीम्&quot; इति वा पाठः ॥१८-१९॥</p>
<hr>
<p><strong>वंशीधरः (भावार्थ-दीपिका-प्रकाशः) :</strong> अनुवर्तनं त्व् अनुकरणं विनापि स्यात्, अत आह&mdash;<em>अनुकुर्वतीम्</em> <em>इति वा</em> इति ॥१८॥</p>
<hr>
<p><strong>श्रीनाथ-चक्रवर्ती (चैतन्य-मत-मञ्जुषा) :</strong> <em>न व्याख्यातम्।</em></p>
<hr>
<p><strong>सनातन-गोस्वामी (बृहद्-वैष्णव-तोषणी) :</strong> अधुना वाक्-प्रधानानुकरणं पञ्चभिर् वक्ष्यन्न् आदौ प्रलम्ब-वधात् प्राक्तन-ग्रीष्मा-कृत-विचित्र-लीलानुकरणम् आह&mdash;<strong>आहूय</strong> इति द्वाभ्याम् अत्र वाक्-प्रधानानुकरणत्वात् । किं वा, अनुकरणे क्रमशो\ऽत्यन्तावेशेन तद्-आत्मकत्वात् कृष्णायन्ति [भा।पु। १०.३०.१५] इत्य्-आदिकं पूर्वं नोक्तम् । <strong>दूरगा</strong> इति तैर् व्याख्यातम् एव । यद् वा, दूर-वर्तिनीर् व्रजादि-स्थिता गोपीर् <strong>वेणु</strong>-नाद-सङ्केतेन यथा कृष्ण आह्वयति, तथा <strong>आहूय</strong> इति । एवम् <strong>अनुवर्ततीं</strong> काञ्चित् <strong>क्रीडन्तीं</strong> च गानादि-क्रीडां कुर्वतीम् । <strong>अन्या</strong> गोप-भावनापन्ना इति ज्ञेयम् ॥१८॥</p>
<hr>
<p><strong>जीव-गोस्वामी (लघु-वैष्णव-तोषणी) :</strong> तद् एवम् अनुकरण-मात्रम् उक्तम् । अधुना प्रलम्ब-वध-प्राक्तन-ग्रीष्म-कृत-विचित्र-लीलानुकरणे शृङ्गारालम्बन-रूप-तदीय-कैशोराविर्भावात् । पुनर् अपि प्रियानुकरण-रूपं लीलाख्यम् अनुभावम् आह&mdash;<strong>आहूय</strong> इति द्वाभ्याम् । <strong>दूरगा</strong> इति समायान्त-विधेर् अनित्यत्वात्, दूर-गवीर् इत्य् अर्थः । <strong>अन्या</strong> गोपं-मन्याः ॥१८॥</p>
<hr>
<p><strong>जीव-गोस्वामी (क्रम-सन्दर्भः, बृहत्-क्रम-सन्दर्भः) :</strong> <em>न व्याख्यातम्।</em></p>
<hr>
<p><strong>नारायण-भट्टः (श्री-रसिकाह्लादिनी) :</strong> सख्य-रसे कृतां लीलाम् अनुकुर्वन्तीति&mdash;<strong>आहूय</strong> इति । <strong>दूरे</strong> स्थितां <strong>गां</strong> <strong>यथा</strong> कृष्ण आह्वयति तद्वत् । यद् वा, <strong>दूरे</strong> व्रजे स्थिता <strong>गा</strong> व्रज-देवीर् यथा <strong>वेणु-नादेन</strong> आह्वयति, तम् अनुकुर्वन्ती कृष्णवद् आचरन्ती वेणुं वादयन्ती सखीवद् आचरन्तीभिः सह क्रीडन्ती । <strong>अन्या</strong> मित्रायमानाः <strong>&quot;साधु&quot; इति शंसन्ति</strong> स्म ॥१८॥</p>
<hr>
<p><strong>विश्वनाथ-चक्रवर्ती (सारार्थ-दर्शिणी) : दूरगाः</strong> दूर-वर्तिनीर् गाः <strong>यद्वद् कृष्ण आह्वयति</strong>, तत् तद् एवाहूय <strong>तं</strong> कृष्णम् <strong>अनुवर्ततीम्</strong> । &quot;अनुकुर्वतीम्&quot; इति च पाठः ॥१८॥</p>
<hr>
<p>॥ १०.३०.१९ ॥</p>
<p>कस्याञ्चित् स्व-भुजं न्यस्य चलन्त्य् आहापरा ननु ।</p>
<p>कृष्णोऽहं पश्यत गतिं ललिताम् इति तन्-मनाः ॥</p>
<p><strong>श्रीधर-स्वामी (भावार्थ-दीपिका) :</strong> <em>न व्याख्यातम्।</em></p>
<hr>
<p><strong>वंशीधरः (भावार्थ-दीपिका-प्रकाशः) : ललिताम्</strong> अतीव-रम्याम् । <strong>तन्-मनाः</strong> कृष्ण-चेता <strong>आह</strong> इति ॥१९॥</p>
<hr>
<p><strong>श्रीनाथ-चक्रवर्ती (चैतन्य-मत-मञ्जुषा) :</strong> <em>न व्याख्यातम्।</em></p>
<hr>
<p><strong>सनातन-गोस्वामी (बृहद्-वैष्णव-तोषणी) : ननु</strong> निश्चितम् एव <strong>आह</strong> । अतः &quot;<strong>कृष्णो\ऽहम्</strong>&quot; इत्य् उक्तौ न सन्देहः कार्य इति भावः । यद् वा, <strong>ननु</strong> हे गोपा गोप्यो वा <strong>पश्यत गतिं</strong> मम चेष्टां गमनं वा <strong>ललितां</strong> मनोहराम् । <strong>तन्मनाः</strong> श्री-कृष्णाभीष्ट-चित्ता इत्य् अर्थः । अनेन &quot;कृष्णो\ऽहम्&quot; इति दोषो निरस्तः । कृष्णः सर्व-गुण-रूपादि-सम्पूर्णो\ऽहम् । अतो ममाश्रय-भूतां ललिताख्यां गोपीं पश्यत । <strong>इत्य्</strong> एतत् तद्-उक्तम् अहो किं स्मरत ? इति शेषः । तच् च तेन कदाचित् केनापि भावेन पूर्वम् उक्तम् अस्तीति पूर्ववत् बोद्धव्यम् । ननु कुतो वाक्यं न समापितम् ? तत्राह&mdash;<strong>तन्मनाः</strong> कृष्ण-हृत-चित्ता इति । यद् वा, अनेनानुकार-सम्यक्तैव पूर्ववद् एवाभिप्रेता ॥१९॥</p>
<hr>
<p><strong>जीव-गोस्वामी (लघु-वैष्णव-तोषणी) : गतिं</strong> नृत्य-लीलाम् ॥१९॥</p>
<hr>
<p><strong>जीव-गोस्वामी (क्रम-सन्दर्भः, बृहत्-क्रम-सन्दर्भः) :</strong> <em>न व्याख्यातम्।</em></p>
<hr>
<p><strong>नारायण-भट्टः (श्री-रसिकाह्लादिनी) :</strong> दैहिक-लीलाम् आह&mdash;<strong>कस्याञ्चिद्</strong> इति । <strong>अपरा</strong> कृष्णवद् आचरन्ती गोपवद् आचरन्त्यां <strong>कस्याञ्चित् स्वभुजं न्यस्य चलन्त्य्</strong> <strong>आह</strong>&mdash;<strong>कृष्णोऽहम्</strong> । हे गोपाः ! मम <strong>ललितां गतिं</strong> <strong>पश्यत</strong> इत्य् आहुः, यतस् <strong>तन्-मनास्</strong> तद्-एक-चित्ताः ॥१९॥</p>
<hr>
<p><strong>विश्वनाथ-चक्रवर्ती (सारार्थ-दर्शिणी) :</strong> ततश् चान्या अपि लीलानुचिकीर्षन्तीनाम् अपि तासां तद्-ध्यानाधिक्य-वशेनोन्माद-सञ्चारि-प्राबल्येन चात्मानुसन्धानापगमात् कृष्ण-तादात्म्यम् आह चतुर्भिः&mdash;<strong>कस्याञ्चिद्</strong> इति । <strong>अहं</strong> सुबल-स्कन्धार्पित-बाहुः <strong>कृष्णः</strong> प्रसिद्धः, तस्मान् मम <strong>ललिताम्</strong> अतिरमणीयाम् ॥१९॥</p>
<p>॥ १०.३०.२० ॥</p>
<p>मा भैष्ट वात-वर्षाभ्यां तत्-त्राणं विहितं मया ।</p>
<p>इत्य् उक्त्वैकेन हस्तेन यतन्त्य् उन्निदधेऽम्बरम् ॥</p>
<p><strong>श्रीधर-स्वामी (भावार्थ-दीपिका) : यतन्ती</strong> प्रयत्नं कुर्वती <strong>अम्बरम्</strong> उत्तरीयं वस्त्रम् <strong>उन्निदधे</strong> ऊर्ध्वं धृतवती ॥२० ॥२१॥</p>
<hr>
<p><strong>वंशीधरः (भावार्थ-दीपिका-प्रकाशः) :</strong> ततो वात-वर्षातस् त्राणं <strong>तत्-त्राणम्</strong> इति ॥२०॥</p>
<hr>
<p><strong>श्रीनाथ-चक्रवर्ती (चैतन्य-मत-मञ्जुषा) :</strong> <em>न व्याख्यातम्।</em></p>
<hr>
<p><strong>सनातन-गोस्वामी (बृहद्-वैष्णव-तोषणी) : वात-वर्षाभ्याम्</strong> इति । अनुकरण-वशाद् वाङ्-मात्रेणैव । किं वा, तत्-तल्-लीलावेशेन साक्षाद् इव वातादि-स्फूर्तेर् इति ज्ञेयम् । एवम् अग्रे दावाग्निं पश्यत [२२] इत्य् अपि । <strong>यतन्ती</strong> इति विरहार्त्या बल-हानिः सूचिता । <strong>उन्निदधे</strong> उद्यच्छन्तीति वा श्री-गोवर्धनवद् ऊर्ध्वं नितरां धृतवती ॥२०॥</p>
<hr>
<p><strong>जीव-गोस्वामी (लघु-वैष्णव-तोषणी) : वात-वर्षाभ्या</strong> इति । तत्-तल्-लीलावेशेन साक्षाद् वातादि-स्फूर्तेः । एवम् अग्रे दावाग्निं पश्यत [२२] इत्य् अपि । अत्र त्रासातिरेकेण शृङ्गार-रस-सङ्कोचान् न तल्-लीलोदाहरणम् ॥२०॥</p>
<hr>
<p><strong>जीव-गोस्वामी (क्रम-सन्दर्भः, बृहत्-क्रम-सन्दर्भः) :</strong> <em>न व्याख्यातम्।</em></p>
<hr>
<p><strong>नारायण-भट्टः (श्री-रसिकाह्लादिनी) :</strong> गोवर्धनोद्धरण-लीलाम् आह&mdash;<strong>मा भैष्ट</strong> इति । काचित् कृष्णायन्ती गोपवद् आचरन्तीं प्रत्य् आह । व्यभिचारिभिर् भावैर् <strong>वात-वर्षाभ्यां</strong> पीड्यमाने च दुःखं स्वयं सहमाना वदति । <strong>वात-वर्षाभ्यां</strong> भयं <strong>मा</strong> कुरुत । <strong>मया तत्-त्राणं विहितं</strong> मया कृतम् एवेत्य् उक्त्वा <strong>यतन्ति</strong> इयं तं कुर्वति । <strong>एकेन हस्तेन</strong> गोवर्धनवद् <strong>अम्बरं</strong> स्वोत्तरीयम् <strong>उन्निदधे</strong>ऊर्ध्वं धृतवती ॥२०॥</p>
<hr>
<p><strong>विश्वनाथ-चक्रवर्ती (सारार्थ-दर्शिणी) : यतन्ती</strong> प्रयत्नं कुर्वती <strong>अम्बरम्</strong> उत्तरीय-वस्त्रम् <strong>उन्निदधे</strong> ऊर्ध्वं धृतवती ॥२०॥</p>
<hr>
<p>॥ १०.३०.२१ ॥</p>
<p>आरुह्यैका<sup id="fnref:14"><a href="#fn:14" class="footnote-ref" role="doc-noteref">14</a></sup> पदाक्रम्य शिरस्य् आहापरां नृप<sup id="fnref:15"><a href="#fn:15" class="footnote-ref" role="doc-noteref">15</a></sup> ।</p>
<p>दुष्टाहे गच्छ जातोऽहं खलानां ननु दण्ड-धृक् ॥</p>
<p><strong>श्रीधर-स्वामी (भावार्थ-दीपिका) :</strong> <em>न व्याख्यातम्।</em></p>
<hr>
<p><strong>वंशीधरः (भावार्थ-दीपिका-प्रकाशः) : खलानाम्</strong> उच्छृङ्खलानाम् ॥२१॥</p>
<hr>
<p><strong>श्रीनाथ-चक्रवर्ती (चैतन्य-मत-मञ्जुषा) :</strong> <em>न व्याख्यातम्।</em></p>
<hr>
<p><strong>सनातन-गोस्वामी (बृहद्-वैष्णव-तोषणी) : ननु</strong> निश्चये, सम्बोधने वा । &quot;नृप&quot; इति पाठे आश्चर्येण सम्बोधनम्। <strong>दुष्टाहे</strong> ! रे कालिय ! <strong>गच्छ</strong> इतो निःसर, अन्यथा दण्डं करिष्य इत्य् आह&mdash;<strong>जात</strong> इति । <strong>ननु</strong> निश्चितम् ॥२१॥</p>
<hr>
<p><strong>जीव-गोस्वामी (लघु-वैष्णव-तोषणी) : पदाक्रमण</strong>-पूर्वकम् <strong>आरुह्य</strong> इत्य् अर्थः । <strong>ननु</strong> निश्चये, सम्बोधने वा । &quot;नृप&quot; इति पाठे आश्चर्येण सम्बोधनं । <strong>दुष्टाहे</strong> इति कालियस्य न्यक्कारेण सम्बोधनम् । <strong>गच्छ</strong> इतो निःसर, अन्यथा दण्डं करिष्य इत्य् आह&mdash;<strong>जात</strong> इति । <strong>ननु</strong> निश्चितं तल्-लीलायाम् एतद् वाक्यं भावे\ऽत्यनुकरणं तत्रस्थस्य वाक्यस्य शेषेण तात्पर्येण वा ॥२१॥</p>
<hr>
<p><strong>जीव-गोस्वामी (क्रम-सन्दर्भः, बृहत्-क्रम-सन्दर्भः) :</strong> <em>न व्याख्यातम्।</em></p>
<hr>
<p><strong>नारायण-भट्टः (श्री-रसिकाह्लादिनी) :</strong> कालीय-दमन-लीलाम् आह&mdash;<strong>आरुह्य</strong> इति । <strong>एका</strong> कृष्णवद् आचरन्ती श्री-कृष्ण-चरण-स्पर्शाशया कालियवद् आचरन्तीं प्रत्य् <strong>आह</strong> । तिरस्कृत्य सम्बोधयति&mdash; <strong>अहे ! दुष्ट</strong> ! <strong>गच्छ</strong> ! अतो निःसर ! <strong>ननु</strong> निश्चितं <strong>खलानां</strong> त्वद्-विधानां <strong>दण्ड-धृक् अहं जातः</strong> । किं कृत्वोक्तवती ? <strong>आरुह्य पदेन शिरस्य् आक्रम्य</strong> इति । हे <strong>नृप</strong> ! इति अद्भुत-श्रवणे अवधानं कारयति । अयम् अभिप्रायः&mdash;सञ्चारिणो भावाः कुत्रचित् पूटनादिवत् प्रतीयमानाः, कुत्रचिद् दावाग्निवत् कालियवत् प्रतीयमाना दुःख-हेतु-कृत्वात् । अत्र तद्-उपशमनार्थम् एवैतासां यत्नः । अतो न किञ्चिद् विरुद्धम् इति ॥२१॥</p>
<hr>
<p><strong>विश्वनाथ-चक्रवर्ती (सारार्थ-दर्शिणी) : दुष्टाहे</strong> ! हे कालिय ! ॥२१॥</p>
<hr>
<p>॥ १०.३०.२२ ॥</p>
<p>तत्रैकोवाच हे गोपा दावाग्निं पश्यतोल्बणम् ।</p>
<p>चक्षूंष्य् आश्व् अपिदध्वं वो विधास्ये क्षेमम् अञ्जसा ॥</p>
<p><strong>श्रीधर-स्वामी (भावार्थ-दीपिका) : अपिदध्वं</strong> निमीलयत ॥२२॥</p>
<hr>
<p><strong>वंशीधरः (भावार्थ-दीपिका-प्रकाशः) : तत्र</strong> तासु । <strong>वो</strong> युष्माकम् ॥२२॥</p>
<hr>
<p><strong>श्रीनाथ-चक्रवर्ती (चैतन्य-मत-मञ्जुषा) :</strong> <em>न व्याख्यातम्।</em></p>
<hr>
<p><strong>सनातन-गोस्वामी (बृहद्-वैष्णव-तोषणी) : तत्र च</strong> इति । च-कारान्वयः कालिय-दमन-लीलानुकरणे त्व् इत्य् अर्थः । एवं तत्र कृतं <strong>चक्षूंषि</strong> इत्य्-आद्य्-उक्तेश् च । मुञ्जाटव्याम् अपि कृतं दावतो रक्षणं द्विविधम् एवानुकृतम् इति ज्ञेयम् । यद् वा, तत्र तासु मध्ये च ततश् च मौञ्जाटविक-तद्-अनुकरणम् एव । पाठान्तरं स्पष्टम् एव । <strong>अञ्जसा</strong> अनायासेनैव ॥२२॥</p>
<hr>
<p><strong>जीव-गोस्वामी (लघु-वैष्णव-तोषणी) : तत्र च</strong> इति । च-कारेणान्वयः, कालिय-दमन-लीलानुकरणे त्व् इत्य् अर्थः । &quot;तत्रैकोवाच हे गोपा&quot; इति पाठस् तु बहुत्रैव । रे-शब्दस् त्व् अहृद्यत्वान् नाद्रियते । एवं श्री-कृष्णेनापि तत्र च <strong>चक्षुः-पिधानम्</strong> आदिष्टम् इति गम्यते । <strong>दावाग्निं पश्यतोल्बणम्</strong> इति तु तत्र हेतु-वाक्यम् । उल्बणं चक्षुस्-तेजो-हरम् इत्य् अर्थः । तच् च निमीलनार्थ-व्याजाद् एव । एवं मुञ्जाटवी-सम्बन्ध्य् अपि सम्बन्धनीयम् इति पृथग् न वर्णितम् इति ज्ञेयम् । <strong>अपिदध्वम्</strong> इति दधस् तथोश् च [पा। ८.२.३८] इति स्मरणाद् अभ्यासस्य भष्-भाव-प्राप्तेर् अपिदध्वदम् इति वक्तव्ये\ऽपिदध्वम् इति पाठ आर्षो लेखक-प्रमादजो वा भष्-भावो वर्ग-चतुर्थत्वम् । <strong>अञ्जसा</strong> अनायासेनैव ॥२२॥</p>
<hr>
<p><strong>जीव-गोस्वामी (क्रम-सन्दर्भः, बृहत्-क्रम-सन्दर्भः) :</strong> <em>न व्याख्यातम्।</em></p>
<hr>
<p><strong>नारायण-भट्टः (श्री-रसिकाह्लादिनी) :</strong> दावाग्नि-पान-लीलाम् आह&mdash;<strong>तत्र</strong> इति । कालिय-दमन-दिने ह्रद-तीरे रात्रौ गोकुल-वासि-जनस्य नाश-हेतुम् उत्थिते <strong>दावाग्निं</strong> स्मृत्वा काचिद् आह । वस्तुतस् तु सञ्चारिणो भावा एवादाहकास् तास्व् एव दावाग्नि-बुद्धिं विधाय, एका कृष्णवद् आचरन्ती गोपवद् आचरन्तीं प्रत्य् आह&mdash;हे गोपाः ! <strong>उल्बणम्</strong> अतीव भयङ्करं <strong>दावाग्निं</strong> पश्यत <strong>चक्षूंषि आशु</strong> <strong>अपिदध्वं</strong> निमीलयत <strong>अञ्जसा</strong> दावाग्नि-पानेन <strong>वो</strong> युष्माकं <strong>क्षेमं</strong> विधास्ये ॥२२॥</p>
<hr>
<p><strong>विश्वनाथ-चक्रवर्ती (सारार्थ-दर्शिणी) :</strong> <em>न व्याख्यातम्।</em>।</p>
<hr>
<p>॥ १०.३०.२३ ॥</p>
<p>बद्धान्यया स्रजा काचित् तन्वी तत्र उलूखले ।</p>
<p>भीता सुदृक् पिधायास्यं भेजे भीति-विडम्बनम् ॥</p>
<p><strong>श्रीधर-स्वामी (भावार्थ-दीपिका) : सुदृक्</strong> सुनयनम् <strong>आस्यं पिधाय</strong> । <strong>सुदृक्</strong> वराक्षीति वा । <strong>भीति-विडम्बनं</strong> भयानुकरणम् ॥२३॥</p>
<hr>
<p><strong>वंशीधरः (भावार्थ-दीपिका-प्रकाशः) :</strong> तत्र तासां मध्ये सम्भवत्वात् स्त्रिया अपि विशेषणम् इत्य् आह&mdash;<em>वराक्षी</em> इति ॥२३॥</p>
<hr>
<p><strong>श्रीनाथ-चक्रवर्ती (चैतन्य-मत-मञ्जुषा) :</strong> एवं <strong>बद्धान्यया</strong> <strong>स्रजा काचिद्</strong> इत्य् अन्तं विजातीयम् आह ॥२३॥</p>
<hr>
<p><strong>सनातन-गोस्वामी (बृहद्-वैष्णव-तोषणी) :</strong> अधुना मानस-चेष्टा-प्रधानानानुकरणम् आह&mdash;<strong>बद्धा</strong>- इति । <strong>अन्यया</strong> ताभ्यो भिन्नया पश्चाद् आगतया दूती-रूपया कयाचिद् वृद्ध्या तन्-मतानुसारिण्या । यद् वा, <strong>अन्यया</strong> जगद्-विलक्षणया परम-मृदुलयेत्य् अर्थः । पूर्वं मात्रापि परम-कोमल-गो-बालादि-रज्जुभिर् एव बद्धत्वात् । यद् वा, पूर्वं <strong>स्रजया</strong> एकया पश्चाद् <strong>अन्यया</strong> च तयैव <strong>बद्धा</strong> पूर्ववद् बहुधा बन्धार्थं तासां स्रजो\ऽपि बन्धन-सामर्थ्यं तन्-मतानुसारित्वं च सम्भवेद् एव ।</p>
<p><strong>तन्वी</strong> विरहार्त्या सद्य एव कार्श्यं प्राप्ता । अत एव प्रेम-विशेषात् तया श्री-भगवद्-भक्त-वश्यता-गुण-विशेष-मय-लीलानुकरणम् । तत्रानुकरणे तास्व् इति वा ।</p>
<p><strong>उलूखल</strong> इति उलूखलानुकारिण्यां कस्याञ्चिद् इत्य् अर्थः । <strong>सुदृग्</strong> इति दृग्भ्याम् अपि चकित-निरीक्षणादिना भयम् अनुचक्रुर् इत्य् अर्थः । मुखं <strong>पिधाय</strong> स्व-हस्ताभ्याम् । एतच् च बालक-स्वाभाविक-भय-लक्षणं <strong>भीति-विडम्बनं</strong> कम्प-पुलकादि-किञ्चिद्-रोदन-काकु-वाक्यादि च । एवं प्रायो भयादिना मानस-चेष्टानुकरणम् एव द्योतितम् । भयस्य मनो-विषयकत्वात् । एवम् अत्यन्त-भक्त-वश्यता-मयी श्री-दामोदर-लीला सर्वासां लीलानां मध्ये श्रेष्ठतमेति तद्-अनुकरणं &quot;मधुरेण समापयेत्&quot; इति न्यायेन सर्वान्ते प्रोक्तम् ।</p>
<p>धेनुक-प्रलम्बयोर् वधः श्री-बलदेव-कृतत्वान् नानुकृतः । कुमारी-वस्त्र-हरणं यज्ञपत्नी-गणाकर्षणं च लज्जया । किं वा, तत्-तल्-लीला-रसस्यात्मन्य् एव पर्यवसानात् तत्-तद्-अनपेक्षया । यमलार्जुन-भञ्जनं च श्री-दामोदर-लीलान्तर्गतत्वात् पृथङ् नानुकृतम् इति पूर्वोक्त-लीला-क्रमातिक्रमश् च तासां विरह-विह्वलता-वर्णनेन श्री-बादरायणेर् अपि तादृश-भावापत्त्या तद्-अनुसन्धानापगमात् । किं वा, लिखित-न्यायेन चेष्टादीनां त्रयाणाम् उत्तरोत्तरस्मिन्न् एकैकस्य समवेततया केवलत्व-संवलितत्वयोस् तत्रापि न्यूनाधिकत्वयोः क्रमापेक्षयोक्तेः । यद् वा, तास्व् एव केवलत्व-संवलितत्वादि-क्रमेणैव तत्-तल्-लीलानां परिस्फूर्तेः । यद् वा, विरह-कातरतया तन्-मनस्तया वा पौर्वापर्यानुसन्धानाभावाद् इत्य् एषा दिक् ॥२३॥</p>
<hr>
<p><strong>जीव-गोस्वामी (लघु-वैष्णव-तोषणी) : अन्यया</strong> पूर्वम् उक्तेर् व्रजेश्वरी-चेष्टा-मात्रं कुर्वत्या <strong>तन्वी</strong> विरहार्त्या सद्य एव कार्श्यं प्राप्ता तत्र अनुकरणे । <strong>उलूखल</strong> इति उलूखलानुकारिण्यां कस्याञ्चिद् इत्य् अर्थः । <strong>सुदृग्</strong> इति दृग्भ्याम् अपि चकित-विलोकनादिना भयम् अनुचकारेत्य् अर्थः । मुखं <strong>पिधाय</strong> हस्ताभ्याम् एव बालक-भय-स्वभावः भीतिः कृष्णस्य भय-कार्ष्यं कम्पादि-किञ्चिद्-रोदन-वाक्यादि च तद्-अनुकरणं <strong>भेजे</strong> । एवम् अन्यासाम् अपि लीलानाम् अनुकरणं यथार्हम् ऊह्यम् ॥२३॥</p>
<hr>
<p><strong>जीव-गोस्वामी (क्रम-सन्दर्भः, बृहत्-क्रम-सन्दर्भः) :</strong> <em>न व्याख्यातम्।</em></p>
<hr>
<p><strong>नारायण-भट्टः (श्री-रसिकाह्लादिनी) :</strong> तत्र लीलानां क्रमो न उन्मत्त-तुल्यत्वात् कुत्रचित् कस्याश्चित् लीलाया विस्मृतिः, यथासुरस्य वधानुक्तिः, तथा वत्सापहरणस्य प्रलम्ब-वधस्यानुक्तिः । विरहाग्नि-ज्वालावलीढत्वात् अनुकृतिर् न जाता । यद्यपि उलूखल-बन्ध-लीला प्रथमम् एव जाता, तथापीदानीम् एव स्मृति-पथम् अवतीर्णा । पूर्व-लीलेयं सुख-रूपा, यथा व्रजेश्वर्या बद्ध उलूखलेन तद्-वशवर्ती जातः, तथानया लीलयास्मद्-वशवर्ती भविष्यतीत्य् अभिप्रायेणान्तेऽनुचक्रुः ।</p>
<p><strong>बद्धा</strong> इत्य् <strong>अन्यया</strong> यशोदा-भावनावत्या <strong>काचित् तन्वी</strong> श्री-कृष्णवद् आचरन्ती <strong>उलूखलवद्</strong> आचरन्त्यां कस्याञ्चित् <strong>स्रजा</strong> मालया <strong>बद्धा</strong> । विरह-कृत-दाहात् कृश-<strong>तन्वी</strong> जाता तापिष्यतीति <strong>भीता</strong> भयानुकरणं सञ्चारि-भाव-कृतम् एव । <strong>सुदृक् आस्यं</strong> <strong>पिधायभीति-विडम्बनं</strong> भीत्य्-अनुकरणं <strong>भेजे</strong> । <strong>सुदृक्</strong> सुन्दराक्षी वा यमलार्जुन-भङ्गादिं क्रमते लीलान्तर्गतत्वात् पृथक् नोद्दिष्टम्, विरह-विह्वलितत्वाद् वा विस्मृतम् तन्-मते तुल्यत्वोक्तम् । एवम् अन्यासां लीलानुकरणम् उन्नेया ॥२३॥</p>
<hr>
<p><strong>विश्वनाथ-चक्रवर्ती (सारार्थ-दर्शिणी) :</strong> अतश् चाकस्माद् उन्मादस्य प्राबल्ये शान्ते सति कृष्ण-तादात्म्यस्यापि शैथिल्यम् अभूत् । ततश् च अहं गोपीत्य् आत्मानम् अनुसन्दधानां काञ्चिद् भाण्ड-स्फोटन-हैयङ्गव-मोषण-लीलानुकरणोद्यताम् आलक्ष्य योगमायैव श्री-यशोदायमाना तद्-उचितं चकारेत्य् आह&mdash;<strong>बद्धा</strong> इति । हैयङ्गव-मुषं तु त्वां बध्नामीत्य् उक्त्वा <strong>अन्यया काचित् स्रजा बद्धा सुदृक् आस्यम्</strong> आच्छाद्य <strong>भीति-विडम्बनं</strong> भयानुकरणं <strong>भेजे</strong> इत्य् अन्वयः ॥२३॥</p>
<hr>
<p>॥ १०.३०.२४ ॥</p>
<p>एवं कृष्ण-पृच्छमाना वृन्दावन-लतास् तरून् ।</p>
<p>व्यचक्षत वनोद्देशे पदानि परमात्मनः ॥</p>
<p><strong>श्रीधर-स्वामी (भावार्थ-दीपिका) :</strong> एवं पुनर् अपि वृन्दावने लतास् तरूंश् च कृष्णं <strong>पृच्छन्त्यो वनोद्देशे</strong> वन-प्रदेशे । <strong>व्यचक्षत</strong> अपश्यन् ॥२४॥२५॥</p>
<hr>
<p><strong>वंशीधरः (भावार्थ-दीपिका-प्रकाशः) : वनोद्देशे</strong> वन-प्रदेशे ॥२४॥</p>
<hr>
<p><strong>श्रीनाथ-चक्रवर्ती (चैतन्य-मत-मञ्जुषा) :</strong> भावेऽप्य् अधिगन्तव्यम्&mdash;<strong>एवम्</strong> इत्य्-आदि । एवं तादात्म्यास् ते प्रकृताः सत्यः ॥२४॥</p>
<hr>
<p><strong>सनातन-गोस्वामी (बृहद्-वैष्णव-तोषणी) : एवम्</strong> इति पूर्वोक्त-प्रश्न-प्रकारेण । यद् वा, तत्-तल्-लीलानां पूर्वोक्त-प्रकारक-पुनः-पुनर्-अनुकरणेन । तत्र हेतुः&mdash;<strong>कृष्णं</strong> चित्ताकर्षकम् इति <strong>पदानि व्यचक्षत</strong>, पुनर् भूमौ दृष्टि-निपाताद् विशेषेणाचक्षतेति । केशवाङ्घ्रि-स्पर्शोत्सव- [भा।पु। १०.३०.१०] इत्य्-आद्य्-उक्तौ पूर्वं केवलं सम्भावनयैव, अधुना तु साक्षाद् एवापश्यन्न् इत्य् अर्थः । साक्षाद् दृष्ट-पक्षे च पूर्वं साक्षाद् दृष्टान्य् अपि विरह-विह्वलतया अनुसन्धानाभावाद् अदृष्टानीव स्युः । अत एव नानुसृतानि । अधुना च तन्मयत्वेनानुकरणात् किञ्चित् तद्-उपशान्त्या बुद्ध्य्-उपायेनानुसन्धान-पूर्वकम् अपश्यन्न् इत्य् अर्थः । अत एव वि-शब्दः <strong>परमात्मनः</strong> परम-प्रियतमस्येति रात्राव् अपि तल्-लक्षणैस् तद्-दर्शने हेतुः । अन्यत् तैर् व्याख्यातम् ।</p>
<p>यद् वा, प्रदोषे गते शारद-पूर्ण-चन्द्रस्य चन्द्रिकासु विस्तृतासु दूराद् अपि स्पष्टतया तद्-दर्शनम् । यद् वा, <strong>एवम्</strong> इत्य्-आदिकम् अनुवाद-मात्रं, प्रश्न-मध्य एव पद-दर्शन-विवक्षया ॥२४॥</p>
<hr>
<p><strong>जीव-गोस्वामी (लघु-वैष्णव-तोषणी) : एवं</strong> तत्-तल्-लीलानां पुनः पुनर् गानानुकरणयोः प्रकारेण तत्-प्रकार-विशिष्टं प्रश्नं कुर्वाणा इत्य् अर्थः । <strong>परमात्मनः</strong> सर्वेषाम् अपि मूल-स्वरूपस्य <strong>पदानि</strong> <strong>वनोद्देशे</strong> <strong>व्यचक्षत</strong> इत्य् आश्चर्ये यस्य मुनयो वेदेऽपि यथा कथञ्चिद् एव सूचकतया शब्द-रूपाण्य् एव <strong>पदानि</strong> तर्कयन्ति मात्रं, तस्यैव ताः स्व-विहार-<strong>वनोद्देशे</strong> साक्षाच्-चरण-चिह्न-रूपाण्य् एव <strong>पदानि व्यचक्षत</strong> इति । अहो एतन्-मात्रांशेऽपि वयं सर्वेऽपि मुनयो न तासां साम्यं प्राप्नुमः, किम् पुनस् तादृश-प्रेम-विशेषासादित-नित्य-तदीयत्वाद्य्-अंश इति भावः। अन्तर्हिते [भा।पु। १०.३०.१] इत्य्-आदि-प्रकरणे तेषां व्याख्यायां प्रथमं ताप-मात्रं, द्वितीयं गान-सहितान्वेषणं, तृतीयं पूतना-वधाद्य्-अनुकरणं, चतुर्थं पुनर् अप्य् अन्वेषणं, पञ्चमं पद-दर्शनम् इति क्रमः । स्व-व्याख्यायां प्रथमं ताप-मात्रं, द्वितीयं बाहु-प्रसार- [भा।पु। १०.२९.४६] इत्य्-आद्य्-अनुकरणं, तृतीयं गान-सहितान्वेषणं, तत्रैव मध्ये मध्ये पूतना-वधाद्य्-अनुकरणे, चतुर्थं पद-दर्शनम् इति विवेचनीयम् ॥२४॥</p>
<hr>
<p><strong>जीव-गोस्वामी (क्रम-सन्दर्भः) : परमात्मनः</strong> सर्वेषां मूल-स्वरूपस्य, <strong>पदानि वनोद्देशे व्यचक्षत</strong> इत्य् आश्चर्यम् इत्य् अर्थः । अन्तर्हिते [भा।पु। १०.३०.१] इत्य्-आदि प्रकरणे तेषां [श्रीधर-स्वामिनां] व्याख्यायां प्रथमं ताप-मात्रं, द्वितीयं गान-सहितान्वेषणम्, तृतीयं पूतना-वधाद्य्-अनुकरणं, चतुर्थं पुनर् अप्य् अन्वेषणं, पञ्चमं पद-दर्शनम् इति क्रमः । स्व-व्याख्यायां प्रथमं तापः, द्वितीयं बाहु-प्रसार- [भा।पु। १०.२९.४६] इत्य्-आद्य्-अनुकरणं, तृतीयं गान-सहितान्वेषणम्, तत्रैव मध्ये मध्ये पूतनाद्य्-अनुकरणम्, चतुर्थं पद-दर्शनम् इति विवेचनीयम् ॥२४॥</p>
<hr>
<p><strong>जीव-गोस्वामी (बृहत्-क्रम-सन्दर्भः) :</strong> <em>न व्याख्यातम्।</em></p>
<hr>
<p><strong>नारायण-भट्टः (श्री-रसिकाह्लादिनी) : एवम्</strong> इति । <strong>एवं</strong> पूर्वोक्त-प्रकारेण लीलानाम् अभ्यासेन कदाचित् वृक्षान् प्रति प्रश्नः, कदाचिल् लताः प्रति, कदाचित् पूर्व-कृत-लीलाम् अनुकरणं, कदाचित् विस्मृतानां, पुनर् अपि वृन्दावन-लतास् तरून् पृच्छमाना विरह-कातर्येणानुसन्धानाभावात् । पुनः पुनः <strong>पृच्छन्त्यो</strong> <strong>वनोद्देशे</strong> विहार-योग्ये प्रदेशे <strong>परमात्मनः</strong> परम-प्रेष्ठस्य <strong>पदानि</strong> चरण-चिह्नानि <strong>व्यचक्षत</strong> अपश्यन् । लीलानुकरणस्य फलम् एतद् एवेति । <strong>व्यचक्षत</strong> परीक्षण-पूर्वकं सम्यक्तया दृष्ट्वा तर्कितवत्यः ॥२४॥</p>
<hr>
<p><strong>विश्वनाथ-चक्रवर्ती (सारार्थ-दर्शिणी) : एवम्</strong> अनेन प्रकारेण । <strong>कृष्णं पृच्छमाना</strong> इत्य् अयम् अत्र प्रकार-वैप्रलम्भिकस्योन्मादस्य प्रौढिमनि आत्म-विम्सृतौ सत्यां स्व-प्रेष्ठ-तादात्म्यम् एव स्यात् । यद् उक्तं&mdash;प्रियाः प्रियस्य प्रतिरूढ-मूर्तयः असाव् अहं त्व् इति [भा।पु। १०.३०.३], कृष्णोऽहं पश्यत गतिं [भा।पु। १०.३०.१९] इत्य्-आदि अस्यैव मध्यत्वे यत् किञ्चिद् आत्मानुसन्धानवत्त्वे सत्य् अनुकरणम् । यद् उक्तं प्रह्लाद-चरिते&mdash;क्वचित् तद्-भावना-युक्तस् तन्-मयोऽनुचकार ह [भा।पु। ७.४.४०] इति । अत्राप्य् उक्तं&mdash; कृष्णायन्त्य् अपिबत् स्तनम् [भा।पु। १०.३०.१५] इत्य्-आदि । तस्यैव मान्द्ये आत्मानुसन्धानस्य प्रायिकत्वे अचेतनेष्व् अपि तरु-गुल्मादिषु प्रश्नः ॥२४॥</p>
<hr>
<p>॥ १०.३०.२५ ॥</p>
<p>पदानि व्यक्तम् एतानि नन्द-सूनोर् महात्मनः ।</p>
<p>लक्ष्यन्ते हि ध्वजाम्भोज-वज्राङ्कुश-यवादिभिः ॥</p>
<p><strong>श्रीधर-स्वामी (भावार्थ-दीपिका) :</strong> <em>न व्याख्यातम्।</em></p>
<hr>
<p><strong>वंशीधरः (भावार्थ-दीपिका-प्रकाशः) : व्यक्तं</strong> स्फुटम् । <strong>परमात्मनः</strong> श्री-कृष्णस्य वा <strong>एतानीति</strong> कथं ज्ञातम् ? तत्राह&mdash;<strong>ध्वजे</strong> तावत्-पर्यन्तं श्री-कृष्णेनैवाङ्के निधाय तस्या नयनात् ॥२५॥</p>
<hr>
<p><strong>श्रीनाथ-चक्रवर्ती (चैतन्य-मत-मञ्जुषा) :</strong> <em>न व्याख्यातम्।</em></p>
<hr>
<p><strong>सनातन-गोस्वामी (बृहद्-वैष्णव-तोषणी) :</strong> ततश् चान्योन्यम् आहुः&mdash;<strong>पदानि</strong> इति । पद-चिह्नानि <strong>व्यक्तं</strong> निश्चितम् । <strong>एतानि नन्द-सूनोर्</strong> एव भवन्ति, नान्यस्य हि, यतो <strong>ध्वजादिभिर्</strong> <strong>विलक्ष्यन्ते</strong> । तत्रैव हेतुम् आहुः&mdash;<strong>महात्मनः</strong> महा-पुरुषत्वाद् इत्य् अर्थः । <strong>आदि</strong>-शब्दाच् चक्र-शङ्खादयः । अत्र विशेषः श्री-विष्णु-पुराणे&mdash;</p>
<blockquote>
<p>विलोक्यैका भुवं प्राह गोपी गोप-वराङ्गना । &gt;
पुलकाञ्चित-सर्वाङ्गी विकासि-नयनोत्पला ॥ &gt;
ध्वज-वज्राङ्कुशाब्जाङ्क-रेखावन्त्य् आलि पश्यत । &gt;
पदान्य् एतानि कृष्णस्य लीलालङ्कृत-गामिनः ॥ [वि।पु। ५.१३.३१-३२] &gt; इति ।</p></blockquote>
<p>ध्वजादीनां धारण-प्रयोजनम् उक्तं स्कान्दे&mdash;</p>
<blockquote>
<p>दक्षिणस्य पदोऽङ्गुष्ठ-मूले चक्रं बिभर्त्य् अजः । &gt;
तत्र नम्र-जनस्योग्र-संसार-च्छेदनाय सः ॥ &gt;
मध्यमाङ्गुली-मूले तु धत्ते कमलम् अच्युतः । &gt;
ध्यातृ-चित्त-द्विरेफाणाम् लोभनायातिशोभनम् ॥ &gt;
पद्मस्याधो ध्वजं धत्ते सर्वानर्थ-जय-ध्वजम् । &gt;
कनिष्ठा-मूलतो वज्रं भक्त-पापाद्रि-भेदनम् ॥ &gt;
वार्ष्णि-मध्येऽङ्कुशं भक्त-चित्तेभ-वश-कारिणम् । &gt;
भोग-सम्पन्-मयं धत्ते यवम् अङ्गुष्ठ-पर्वणि ॥ &gt;
तथा वाम-पदाङ्गुष्ठ-मूलतस् तन्-मुखं दरम् । &gt;
सर्व-विद्या-प्रकाशाय दधाति भगवान् असौ । &gt;
पद्मादीन्य् अपि चिह्नानि तत्र दक्षिण-पादवत् ॥ इति ॥२५॥</p></blockquote>
<hr>
<p><strong>जीव-गोस्वामी (लघु-वैष्णव-तोषणी) :</strong> ततश् चान्योन्यम् आहुः&mdash;<strong>पदानि</strong> इति । पद-चिह्नानि <strong>व्यक्तं</strong> स्फुटम् एव तानि <strong>नन्द-सूनोः पदानि लक्ष्यन्ते</strong> । कैः ? <strong>ध्वजादिभिः</strong> <strong>हि</strong> प्रसिद्धो ध्वजादीनि तत्र प्रसिद्धान्य् एवेत्य् अर्थः । ध्वजादि-योगे हेतुः&mdash;<strong>महात्मनः</strong> परम-पुरुषोत्तमस्येत्य् अर्थः । <strong>आदि</strong>-शब्दाद् अन्यान्य् अपि । तत्र पाद्मे ब्रह्म-नारद-संवादे श्री-कृष्णम् अधिकृत्य&mdash;</p>
<blockquote>
<p>षोडशैव तु चिह्नानि मया दृष्टानि तत्-पदे । &gt;
दक्षिणे चाष्ट चिह्नानि इतरे सप्त एव च ॥ &gt;
ध्वजा पद्मं तथा वज्रम् अङ्कुशो यव एव च । &gt;
स्वस्तिकं चोर्ध्व-रेखा च अष्ट-कोणं तथैव च ॥ &gt;
सप्तान्य् अन्यानि प्रवक्ष्यामि साम्प्रतं वैष्णवोत्तम । &gt;
इन्द्र-चापं त्रिकोणं च कलशं चार्ध-चन्द्रकम् ॥ &gt;
अम्बरं मत्स्य-चिह्नं च गोष्पदं सप्तमं स्मृतम् । &gt;
षोडशं च तथा चिह्नं शृणु देवर्षि-सत्तम । &gt;
जम्बू-फल-समाकारं दृश्यते यत्र कुत्रचित् ॥ इति ।</p></blockquote>
<p>क्रम-दीपिकायां&mdash;मत्स्याङ्कुशार-दर-केतु-यवाब्ज-वज्र- [क्र।दी। ३.१४] इति । श्री-गोपाल-तापिन्यां&mdash;शङ्ख<sup id="fnref:16"><a href="#fn:16" class="footnote-ref" role="doc-noteref">16</a></sup>-ध्वजातपत्रैस् तु चिह्नितं चरण-द्वयम् [गो।ता।उ। २.५९] इति । आदि-वाराहे मथुरा-मण्डल-माहात्म्ये&mdash;</p>
<blockquote>
<p>यत्र कृष्णेन सङ्कीर्णं क्रीडितं च यथा-सुखम् । &gt;
चक्राङ्कित-पदा तेन स्थाने ब्रह्म-मये गुणे ॥ इति ।</p></blockquote>
<p>एवं चक्र-शङ्खातपत्रैर् अधिकैर् ऊनविंशतिश् चिह्नानि । स्कान्दे तु यच् चक्रादि-षट्क-मात्रम् उक्तं, तत् तु श्री-विष्ण्व्-आदाव् एव । यत उक्ते षोडश-चिह्न-प्रसङ्ग एव पाद्मे&mdash;</p>
<blockquote>
<p>अङ्कान्य् एतानि भो विद्वन् दृश्यन्ते तु यदा कदा । &gt;
कृष्णाख्यं तु परं ब्रह्म भुवि जातं न संशयः ॥ &gt;
द्वयं वाथ त्रयं वाथ चत्वारि पञ्च चैव च । &gt;
दृश्यन्ते वैष्णव-श्रेष्ठ अवतारे कथञ्चन ॥ इति ।</p></blockquote>
<p>तेषां नियमो यथा तत्र वा&mdash;</p>
<blockquote>
<p>मध्ये ध्वजा तु विज्ञेया पद्मं त्र्य्-अङ्गुल-मानतः । &gt;
वज्रं वै दक्षिणे पार्श्वे अङ्कुशो वै तद्-अग्रतः ॥ &gt;
यवोऽप्य् अङ्गुष्ठ-मूले स्यात् स्वस्तिकं यत्र कुत्रचित् । &gt;
आदि चरणम् आरभ्य यावद् वै मध्यमा स्थिता ॥ &gt;
तावद् वै चोर्ध्व-रेखा च कथिता पाद्म-संज्ञके । &gt;
अष्ट-कोणं तु भो वत्स मानं चाष्टाङ्गुलैश् च तत् ॥ &gt;
निर्दिष्टं दक्षिणे पादे इत्य् आहुर् मुनयः किल । &gt;
दक्षिणेतर-स्थानानि संवदामीह साम्प्रतम् ॥ &gt;
चतुरङ्गुल-मानेन त्व् अङ्गुलीनां समीपतः । &gt;
इन्द्र-चापं ततो विद्याद् अन्यत्र न भवेत् क्वचित् ॥ &gt;
त्रिकोणं मध्य-निर्दिष्टं कलशो यत्र कुत्रचित् । &gt;
अष्टाङ्गुल-प्रमाणेन तद् भवेद् अर्ध-चन्द्रकम् ॥ &gt;
बिन्दुर् वै मत्स्य-चिह्नं च आद्य्-अन्ते वै निरूपितम् । &gt;
गोष्पदं द्विखुरं ज्ञेयम् आद्य्-आद्य्-अङ्गुलि-मानतः ॥</p></blockquote>
<p>इत्य् एतल्-लक्षणं तत्रैव पद्माकारा ध्वजा प्रोक्ता प्रान्ते त्रैकोणिकानघ ॥ इत्य्-आदि । व्याख्यायते त्र्य्-अङ्गुल-मानतः । मध्यमाङ्गुल्य्-अग्रात् तावन् मानं परित्यज्येत्य् अर्थः, वक्ष्यमाण-युक्तेः । पद्मस्याधो ध्वजं धत्ते इति स्कान्द-संवादाच् च । यत्र कुत्रचिद् इति यथा-शोभं बहुत्रेत्य् अर्थः । आदिं चरणम् अङ्गुष्ठ-तर्जन्योर् अन्तरालं यावन्-मध्यं मध्य-देशं तावद् व्याप्य स्थिता । तत् तस्याष्ट-कोणस्य मानम् अष्टाङ्गुलैर् ज्ञेयम्। अग्रतोऽष्टाङ्गुलीः परित्यज्येत्य् अर्थः । स्वरूप-माने स्थानासमावेशः स च चरणस्य दैर्घ्यं चतुर्दशाङ्गुल-प्रमाणत्वं विस्तरो षड्-अङ्गुलि-प्रमाणत्वम् इति हयशीर्ष-मत्स्यादि-प्रसिद्धत्वात् । एतद्-अनुसारेण त्र्य्-अङ्गुल-मानत इत्य् अपि व्याख्यातम् ।</p>
<p>व्याख्यास्यते चान्यत्र इन्द्र-चापत्वं निर्गुणत्वात्, तादृश-वर्ण-मयत्वाच् च । चतुरङ्गुल-मानेनेति तावन्-मान-परित्यागत उक्तं, मध्यमाङ्गुल्य्-अधः स्थितत्वात् । तथा दैर्घ्यतोऽपि ज्ञेये शोभापयोगात् मध्य-निर्दिष्टं चरण-मध्ये स्थितम् अष्टाङ्गुल-प्रमाणेन त्रिकोणस्याध इत्य् अर्थः । तत्-कोटि-द्वयस्य किञ्चित् त्रिकोण-ग्रासित्वात् । बिन्दुर् अम्बर-पर्यायः । अयं च बाह्याभ्यन्तर-मण्डल-द्वयात्मकः, द्विरेखासु समन्वितम् इति तत्रैव तल्-लक्षणोक्तेः । सर्व-चिह्नानाम् उपरि बिन्दुः, मत्स्यः सर्व-चिह्नानाम् अधः द्विखुरं द्विशफम् आद्याद् बिन्दोर् द्व्य्-अङ्गुल-मानत इति । इन्द्रचापादय इत्य् अर्थः । पद्माकारावर्त-तुल्या प्रान्ते त्रैकोणिकं पताका-स्थानीयं यस्यां, सा । सप्तम्या अलुक् । एतच् च त्रैकोणिकं दक्षिणत एव ज्ञेयं, वामत ऊर्ध्व-रेखोपहतेः । षोडशं चिह्नं पाद-द्वय एव ज्ञेयम् अनियमेनोक्तत्वात् । जम्बू-फल-समतया निर्देशेण तद्-वर्ण-तद्-आकार-मयम् एव तच् चिह्नं, न तु रेखाकारं चक्र-शङ्खौ तु&mdash;</p>
<blockquote>
<p>विलोक्यैका भुवं प्राह गोपी गोप-वराङ्गना । &gt;
पुलकाञ्चित-सर्वाङ्गी विकासि-नयनोत्पला ॥ &gt;
ध्वज-वज्राङ्कुशाब्जाङ्क-रेखावन्त्य् आलि पश्यत । &gt;
पदान्य् एतानि कृष्णस्य लीलालङ्कृत-गामिनः ॥ [वि।पु। ५.१३.३१-३२] &gt; इति ॥२५॥</p></blockquote>
<hr>
<p><strong>जीव-गोस्वामी (प्रीति-सन्दर्भः ३१०) :</strong> पदाङ्कः&mdash;<strong>पदानि व्यक्तम् एतानि नन्द-सूनोर् महात्मनः</strong> इत्य्-आदि ॥२५॥</p>
<hr>
<p><strong>जीव-गोस्वामी (क्रम-सन्दर्भः, बृहत्-क्रम-सन्दर्भः) :</strong> <em>न व्याख्यातम्।</em></p>
<hr>
<p><strong>नारायण-भट्टः (श्री-रसिकाह्लादिनी) :</strong> पूर्वम् अन्योन्यं निर्णेतुं कथयति&mdash;<strong>पदानि</strong> इति । <strong>नन्द-सूनोर् एतानि पदानि</strong> नान्यस्येति । <strong>व्यक्तं</strong> निश्चितम् । तत्र लिङ्गम् आहुः&mdash;<strong>ध्वजाम्भोज-वज्राङ्कुश-यवादिभिर्</strong> उपलक्षितानि । <strong>आदि</strong>-शब्दाद् अन्यान्य् अपि षोदाश-चिह्नानि सन्ति । यद् उक्तं नारदं प्रति ब्रह्मणो वाक्यम्&mdash;</p>
<blockquote>
<p>यैर् एवं ज्ञायते देवो भगवान् भक्त-वत्सलः । &gt;
तान्य् अहं वेद नान्योक्तिं सत्यम् एतन् मयोदितम् ॥ &gt;
षोडशैव तु चिह्नानि मया दृष्टानि तत्-पदे । &gt;
दक्षिणे चाष्ट चिह्नानि इतरे सप्त एव च ॥ &gt;
ध्वजा पद्मं तथा वज्रम् अङ्कुशो यव एव च । &gt;
स्वस्तिकं चोर्ध्व-रेखा च अष्ट-कोणं तथैव च ॥ &gt;
सप्तान्य् अन्यानि प्रवक्ष्यामि साम्प्रतं वैष्णवोत्तम । &gt;
इन्द्र-चापं त्रिकोणं च कलशं चार्ध-चन्द्रकम् ॥ &gt;
अम्बरं मत्स्य-चिह्नं च गोष्पदं सप्तमं स्मृतम् । &gt;
अङ्कान्य् एतानि भो विद्वन् दृश्यं ते तु यदा कदा ॥ &gt;
षोडशं च तथा चिह्नं शृणु देवर्षि-सत्तम । &gt;
जम्बू-फल-समाकारं दृश्यते यत्र कुत्रचित् ॥ &gt;
कृष्णाख्यं तु परं ब्रह्म भुवि जातं न संशयः । &gt;
तच् चिह्नं षोडशं प्रोक्तम् इत्य् आहुर् मुनयोऽनघाः ॥ इति । &gt;
द्वयं चाथ त्रयं चाथ चत्वारि पञ्च चैव हि । &gt;
दृश्यन्ते वैष्णव-श्रेष्ठ अवतारे कथञ्चन ॥ इति ।</p></blockquote>
<p>तथोक्तं धारण-हेतुत्वं स्कान्दे&mdash;</p>
<blockquote>
<p>दक्षिणस्य पदाङ्गुष्ठ-मूले चक्रं बिभर्त्य् अजः । &gt;
तत्र नम्र-जनस्यारि-षड्-वर्ग-च्छेदनाय सः ॥ &gt;
मध्यमाङ्गुलि-मूले तु धत्ते कमलम् अच्युतः । &gt;
ध्यातुश् चित्त-द्विरेफाणां लोभनायातिशोभनम् ॥ &gt;
पद्मस्याधो ध्वजं धत्ते सर्वान् अर्थ-जय-ध्वजम् । &gt;
कनिष्ठा-मूलतो वज्रं भक्त-पापाद्रि-भेदनम् ॥ &gt;
पार्ष्णि-मध्येऽङ्कुशं भक्त-चित्ते भव-शकारिणम् । &gt;
भोग-सम्पन्-मयं धत्ते यवम् अङ्गुष्ठ-पर्वणी ॥ &gt;
तथा वाम-पदाङ्गुष्ठ-मूलतस् तन्-मुखं वरम् । &gt;
सर्व-विद्या-प्रकाशाय दधाति भगवान् असौ ॥</p></blockquote>
<p>पदान्य् अपि चिह्नानि तत्र दक्षिण-पादवत् अन्योन्याप्य् एवम् ऊह्यानि ॥२५॥</p>
<hr>
<p><strong>विश्वनाथ-चक्रवर्ती (सारार्थ-दर्शिणी) :</strong> तद् एवं त्रिविधम् उन्मादं निर्वर्ण्य तद्-अनन्तरैवाकस्मात् कृष्णस्य पद-चिह्नान्य् आलक्ष्य सानन्द-वितर्कम् आहुः&mdash;<strong>पदानि</strong> इति । ध्वजादीनां धारण-स्थानं प्रयोजनं चोक्तं स्कान्दे&mdash;</p>
<blockquote>
<p>दक्षिणस्य पदोऽङ्गुष्ठ-मूले चक्रं बिभर्त्य् अजः । &gt;
तत्र नम्र-जनस्यारि-षड्-वर्ग-च्छेदनाय सः ॥ &gt;
मध्यमाङ्गुलि-मूले तु धत्ते कमलम् अच्युतः । &gt;
ध्यातृ-चित्त-द्विरेफाणां लोभनायातिशोभनः ॥ &gt;
पद्मस्याधो ध्वजं धत्ते सर्वानर्थ-जय-ध्वजम् । &gt;
कनिष्ठा-मूलतो वज्रं भक्त-पापाद्रि-भेदनम् ॥ &gt;
पार्ष्णि-मध्येऽङ्कुशं भक्ति-चित्तेभ-वश-कारणम् । &gt;
भोग-सम्पन्-मयं धत्ते यवम् अङ्गुष्ठ-पर्वणि । &gt;
वज्रं वै दक्षिणे पार्श्वे अङ्कुशो वै तद्-अग्रतः ॥ इति ।</p></blockquote>
<p>तत्रैव स्कान्दे कृष्णम् अधिकृत्योक्तत्वात् कनिष्ठा-मूलेऽङ्कुशस् तत्-तले वज्रम् इत्य् आहुः साम्प्रदायिकाः । पार्ष्णाव् अङ्कुशस् तु नारायणादेर् ज्ञेयः । तद् एव चक्र-ध्वज-कलस-वज्राङ्कुश-यवा इति षट्-चिह्नानि कृष्णस्य दक्षिण-चरणेऽन्यान्य् अपि चिह्नानि वैष्णव-तोषणीं दृष्ट्वा लिख्यन्ते&mdash;अङ्गुष्ठ-तर्जनी-सन्धिम् आरभ्य यावद्-अर्ध-चरणम् ऊर्ध्व-रेखा । चक्रस्य तले छत्रम् । अर्ध-चरण-तले चतुर्दिग्-अवस्थितं स्वस्तिक-चतुष्टयम् । स्वस्तिक-चतुः-सन्धिषु जम्बू-फल-चतुष्टयम् । स्वसिक-मध्ये\ऽष्ट-कोणम् इत्य् एकादश-चिह्नानि</p>
<hr>
<p>तथा वाम-पदाङ्गुष्ठ-मूलतस् तन्-मुखं दरं सर्व-विद्या-प्रकाशाय दधाति भगवान् असौ इति । मध्यमा-मूले\ऽम्बरम् अन्तर्-बाह्य-मण्डल-द्वयात्मकम् । तद्-अधः कार्मुकं विगतज्यम् । तद्-अधो गोष्पदम् । तत्-तले त्रिकोणम् । तद्-अभितः कलसानां चतुष्टयं क्वचित् त्रितयं च दृष्टम् । त्रिकोण-तले\ऽर्ध-चन्द्रो\ऽग्र-द्वय-स्पृष्ट-त्रिकोण-कोण-द्वयः । तद्-अधो मत्स्यः । इत्य् अष्टौ मिलित्वा ऊनविंशतिः ॥२५॥</p>
<hr>
<p>॥ १०.३०.२६ ॥</p>
<p>तैस् तैः पदैस् तत्-पदवीम् अन्विच्छन्त्योऽग्रतोऽबलाः ।</p>
<p>वध्वाः पदैः सुपृक्तानि विलोक्यार्ताः समब्रुवन् ॥</p>
<p><strong>श्रीधर-स्वामी (भावार्थ-दीपिका) : सुपृक्तानि</strong> संमिश्राणि ॥२६॥</p>
<hr>
<p><strong>वंशीधरः (भावार्थ-दीपिका-प्रकाशः) :</strong> सर्वासां वाक्यम्&mdash;<strong>तैस् तैः</strong> इति । ध्वजाद्य्-उपेतैर् इत्य् अर्थः । <strong>तस्य</strong> कृष्णस्य । <strong>पदवीं</strong> मार्गम् । <strong>अन्विच्छन्त्यो</strong>ऽन्वेषयन्त्यः । <strong>वध्वा</strong> नार्याः । <strong>पदैः</strong> चरण-निक्षेपैः । ईर्ष्यया <strong>आर्ताः</strong> ॥२६॥</p>
<hr>
<p><strong>श्रीनाथ-चक्रवर्ती (चैतन्य-मत-मञ्जुषा) :</strong> <em>न व्याख्यातम्।</em></p>
<hr>
<p><strong>सनातन-गोस्वामी (बृहद्-वैष्णव-तोषणी) : तैस् तैः</strong> ध्वजादि-लक्षितैः । वीप्सा बाहुल्यस्य कैवल्यस्य वा विवक्षया। <strong>अबला</strong> विरहान्वेषाणाभ्यां बल-हीना अपि <strong>तस्य</strong> कृष्णस्य <strong>पदवीं</strong> वर्त्म अग्रतोऽ<strong>न्विच्छन्त्यो</strong> मृगयमाणाः । अग्रतो विलोक्येति वा । <strong>वध्वाः</strong> कस्याश्चिद् गोप्याः । यद् वा, स्वभावतः एव लज्जा-शीलत्वात् स्नुषावत् सर्वतः सङ्कोचितत्वेन । किं वा, श्री-यशोदाया मनोरथ-विशेषेण वधूर् इति । कदाचित् तन् मुखोद्गत्या गोकुले वधूत्वेन प्रसिद्धायाः श्री-राधाया एव तन्-नामाग्रहण-कारणं लिखितम् एव । <strong>वधू</strong>-पद-लक्षणम् उक्तं श्री-विष्णु-पुराणे&mdash;</p>
<blockquote>
<p>कापि तेन समं याता कृत-पुण्या मदालसा । &gt;
पदानि तस्याश् चैतानि धन्यान्य् अल्प-तनूनि च ॥ [वि।पु। ५.१३.३२] &gt; इति ।</p></blockquote>
<p><strong>सुष्ठु पृक्तानि</strong> मिलितानि पदानि, अंस-न्यस्त-प्रकोष्ठत्वात् । एवम् आत्मारामत्वादिना तासां मानतोऽसूयया वान्तर्हित इति निरस्तम् । तासाम् एकस्या नयनात् । तच् च तत्रैव ताभिः सह स्थितया तया केनापि सङ्केतेन ततो निःसारितया तद्-अर्थं दूरे प्रादुर्भूतस्याग्रे कियत्-पद-प्रयाणान्तरं मिलनाद् इत्य् ऊह्यम् । <strong>आर्ताः</strong> स्व-परित्यागेन तद्-एक-परिग्रहात् । यद् वा, विरहेण <strong>आर्ता</strong> अपि <strong>सम्यग्</strong> विचारादि-पूर्वकम् <strong>अब्रुवन्,</strong> अन्योन्यम् ऊचुः ॥२६॥</p>
<hr>
<p><strong>जीव-गोस्वामी (लघु-वैष्णव-तोषणी) : तैस् तैः</strong> ध्वजादि-शोभितैः । वीप्सा मध्ये मध्ये दूर्वामय्य्-आदि-भूमौ विच्छिन्नत्वात् स्थान-बाहुल्यस्य विवक्षया । अग्रत इति तावत् पर्यन्तं कृष्णेनैवाङ्के निधाय तस्यानयनात् । <strong>अबला</strong> विरहान्वेषाणाभ्यां बल-हीना अपि तस्य कृष्णस्य <strong>पदवीं</strong> वर्त्म <strong>अन्विच्छन्त्यः</strong> मृगयमाणाः । <strong>वध्वा</strong> श्री-राधायास् तस्या एव परम-सौभाग्यवतीत्वेन स्थापयिष्यमाणत्वात् ॥२६॥</p>
<hr>
<p><strong>जीव-गोस्वामी (क्रम-सन्दर्भः, बृहत्-क्रम-सन्दर्भः) :</strong> <em>न व्याख्यातम्।</em></p>
<hr>
<p><strong>नारायण-भट्टः (श्री-रसिकाह्लादिनी) :</strong> एवम् असाधारणैश् चिह्नैः श्री-कृष्णस्यैतानि पदानीति निश्चित्य तन्-मार्गेणान्यतो गता इत्य् आह&mdash;<strong>तैस् तैः</strong> इति । ध्वजादीनां क्षितौ पुनः पुनर् यद् दर्शने <strong>पदैश्</strong> चरण-चिह्नैर् <strong>अन्विच्छन्त्यो</strong> मृगयमाणाः, कृष्णेनोपेक्षिता <strong>अबला</strong> अन्तर्-ध्यानेन गर्वस्यापहृतत्वात् । अग्रतः कस्मिंश्चित् प्रदेशे कस्याश्चिद् <strong>वध्वा</strong> व्रज-देव्याः <strong>पदैः</strong> सम-देश-स्थितैः <strong>सुपृक्तानि</strong> <strong>विलोक्यार्ताः</strong> परस्परं <strong>समब्रुवन्</strong> कथितवत्यः ।</p>
<p>यद्यपि मुनीन्द्रेण तन्-नाम ज्ञायते, तथापि सभायां श्री-कृष्ण-प्रियाणां नामोक्तिर् असाम्प्रतम् इति नोक्तं, पूर्वं विरह-विह्वलितत्वात् । आर्ति-संवलिता एव <strong>मृग्यमाणास्</strong> ततोऽप्य् आर्ति-भरोदय-हेतुर् वधू-पद-संयुक्त-पद-दर्शनम् अभूद् इति । अत एव तासाम् अग्रतोऽन्वेषणं प्रतिबन्धोऽपीर्ष्या-वशाद् एव जात इत्य् अर्थः । स्व-परित्याग-पूर्वक-तत्-परिग्रहाद् एवेर्ष्योदय इति ॥२६॥</p>
<hr>
<p><strong>विश्वनाथ-चक्रवर्ती (सारार्थ-दर्शिणी) : सुपृक्तानि</strong> मिश्रिताणि ॥२६॥</p>
<hr>
<p>॥ १०.३०.२७ ॥</p>
<p>कस्याः पदानि चैतानि याताया नन्द-सूनुना ।</p>
<p>अंस-न्यस्त-प्रकोष्ठायाः करेणोः करिणा यथा ॥</p>
<p><strong>श्रीधर-स्वामी (भावार्थ-दीपिका) :</strong> तेन <strong>अंसे</strong> <strong>न्यस्तः</strong> <strong>प्रकोष्ठो</strong> यस्याः । <strong>करेणोर्</strong> हस्तिन्याः ॥२७॥</p>
<hr>
<p><strong>वंशीधरः (भावार्थ-दीपिका-प्रकाशः) : कस्याः</strong> सुभाग्यायाः । <strong>प्रकोष्ठः</strong> कर-तल-मूल-भागः ॥२७॥</p>
<hr>
<p><strong>श्रीनाथ-चक्रवर्ती (चैतन्य-मत-मञ्जुषा) :</strong> <em>न व्याख्यातम्।</em></p>
<hr>
<p><strong>सनातन-गोस्वामी (बृहद्-वैष्णव-तोषणी) :</strong> किं ? तद् आह&mdash;<strong>कस्या</strong> इत्य्-आदिना ध्रुवम् इत्य् अन्तेन । <strong>नन्द-सूनुना</strong> सह <strong>याताया</strong> <strong>एतानि कस्याः पदानि</strong> ? परिचीयन्ताम् इति शेषः । श्री-भगवता <strong>स्वांसे</strong> तत्-<strong>प्रकोष्ठस्य न्यसनं</strong> च रस-विशेषेण । किं वा, रात्रौ स्खलन्त्यास् तस्याः सुख-गमनार्थं बलाद् दूरे नयनार्थं वा । अनेन तस्याम् अधिक-प्रीतिः सूचिता । ताम् एव दृष्टान्तेनाहुः&mdash;<strong>करेणोर्</strong> इति । तयोर् अपि काम-मदेन प्रीत्या तथैव गमनात् ॥२७॥</p>
<hr>
<p><strong>जीव-गोस्वामी (लघु-वैष्णव-तोषणी) :</strong> तत्र सर्वा एवाहुः&mdash;<strong>कस्या</strong> इति । अत्र स्त्रीत्व-ज्ञानं तत्-पादानां लघुत्वात्, निम्नत्व-तद्-उचिताङ्ग-लक्षितत्वादिना च इति ज्ञेयम् । <strong>नन्द-सूनुना</strong> इति पूर्ववद् <strong>एतानि</strong> <strong>कस्याः पदानि</strong> परिचीयन्ताम् इति शेषः । श्री-भगवता <strong>स्वांसे</strong> तत्-<strong>प्रकोष्ठ-न्यसनं</strong> च यद्यपि रस-विशेषेणैव, तथापि रात्रौ स्खलन्त्यास् तस्याः सुख-गमनार्थं बलाद् दूरे नयनार्थं च भवति । अनेन तस्याम् अधिक-प्रीतिः सूचिता । ताम् एव दृष्टान्तेनाहुः&mdash;<strong>करेणोर्</strong> इति । तयोर् अपि काम-मदेन प्रीत्या तथैव गमनात् ॥२७॥</p>
<hr>
<p><strong>जीव-गोस्वामी (क्रम-सन्दर्भः) : कस्याः पदानि</strong> इत्य्-आदि ॥२७॥</p>
<hr>
<p><strong>जीव-गोस्वामी (बृहत्-क्रम-सन्दर्भः) :</strong> <em>न व्याख्यातम्।</em></p>
<hr>
<p><strong>जीव-गोस्वामी (प्रीति-सन्दर्भः ४२९) :</strong> अथ सर्व-सौभाग्यवतीम् ऊर्ध्व-मणेः श्री-राधिकायाः सम्बन्धिनीं लीलां वर्णयन्ति&mdash;<strong>कस्या</strong> इति अष्टभिः श्लोकैः । अत्र <strong>कस्या</strong> (२७) इति सर्वासां वाक्यम् । <strong>अनया</strong> (२८) इति सुहृदाम् । <strong>धन्या</strong> (२९) इति तटस्थानाम् । <strong>तस्या</strong> (३०) इति प्रतिपक्षाणाम् । <strong>न लक्ष्यन्ते</strong> (३१) इति ताः खेदयन्तीनां सखीनाम् । <strong>इमानि</strong> (३२) इति तद्-असहमानानां प्रतिपक्षाणाम् । <strong>अत्रावरोपिता</strong> (३३) इति सार्धं पुनः सखीनाम् । <strong>केश</strong>- (३४) इति पुनः प्रतिपक्षाणाम् अर्धम् । <strong>तानि</strong> (३४) इति पुनः सखीनाम् इति ज्ञेयम् । तन्-मिथुन-विषयक-तत्-तच्-छब्द-प्रयोगेण सौहृदादि-व्यञ्जनात् । या तु विलोक्यार्ताः समब्रुवन् [भा।पु। १०.३०.२६] इति सर्वासाम् एवार्तिर् उक्ता सापि स्वस्योत्कण्ठा-विशेषेण सर्वत्र सङ्गच्छत एव ॥</p>
<hr>
<p><strong>नारायण-भट्टः (श्री-रसिकाह्लादिनी) :</strong> एतावत्-पर्यन्तं स्व-स्व-मत्य्-अनुसारेणान्योन्य-सम्मतिम् अन्तरेण अचेतनेषु प्रश्नं लीलानुकरणं च कुर्वाणा मृग्यमाणा आसन् । इदानीं वधू-पद-दर्शनेन बहूनां सञ्चारि-भावानाम् उदयात् आर्ति-भराक्रान्ता निर्णेतुम् इच्छन्त्योऽन्योन्यं पृच्छन्ति&mdash;<strong>कस्या</strong> इति । <strong>एतानि पदानि कस्याः</strong> पत्न्याः श्री-कृष्णस्य स्नेहातिशये।</p>
<p>ननु भवतीभिः कथं लक्षितः ? तत्राहुः&mdash;<strong>नन्द-सूनुना</strong> इति पर-दुःखानाभिज्ञत्वं सूचितम् । अस्मत्-सङ्ग-परित्यजनेन सहायतया प्रभु-सम्माननेनास्मत्-सङ्कोचोऽपि तया न कृत इति भावः । <strong>अंस-न्यस्त-प्रकोष्ठायाः</strong> तेनैव स्वांसे न्यस्तः प्रकोष्ठ्[ओ चल]{।मर्क्}-स्थानं यस्याः । तत्रोत्प्रेक्षन्ते&mdash;दूर-देश-परिभ्रमणेन श्री-कृष्णाङ्ग-संस्पर्श-जनित-सात्त्विक-भावोदयेन चाङ्ग-शैथिल्ये जाते श्री-कृष्णेनैव स्वांस-प्रकोष्ठं न्यसनं कृतं, तत्-पदानाम् असमग्रत्वाद् असम्यग्-धारणाच् चेति भावः ॥</p>
<p>यद् वा, तस्या एव <strong>एतानि पदानि,</strong> तस्या एव <strong>अंसे न्यस्तः</strong> श्री-कृष्णेन स्थापितः <strong>प्रकोष्ठो</strong> मणि-बन्ध-स्थानं यस्यां, तस्याः स्पर्शेन सात्त्विक-भावोदयात् संवलत्-पद-पङ्क्त्या लिङ्गेन तस्यां प्रेमातिशयो जात इति भावः । यदि भावैकतानता नाभविष्यत्, तदा सात्त्विक-भावेन स्तम्भन-प्रतिबद्धो नाभविष्यद् इति । क्रिया-निष्पत्त्या ज्ञायते संवलत्-पाद-गतितयैव नीत इति । न चास्मद्-यूथाद् विच्युता काचिद् इदानीम् एव सङ्गतेति वाच्यं, यतो\ऽसौ विलासम् अन्तरेणापि अन्तर्धान-सामर्थ्यं जातम् इति चित्रम् ।</p>
<p>तत्रानुरूपं दृष्टान्तम् आहुः&mdash;स्पर्श-सुखं गज एव जानाति, अतस् तं दृष्टान्तीकुर्वन्ति&mdash;<strong>करेणोः</strong> हस्तिन्याः स्कन्धे <strong>करिणा</strong> हस्तिना हस्तो यथा न्यस्यते, तद्वत् । <strong>करेणोर्</strong> अङ्ग-सङ्गेन <strong>करिणा</strong> यथा सुखं प्राप्यते, तद्वद् इति वा । अतो\ऽस्मद्-यूथ-मध्यस्थैव तेन सहैव काचिद् गता, तस्या एव पदानि बहुशो दृष्ट-चराणि परिचीयताम् इत्य् अर्थः ॥२७॥</p>
<hr>
<p><strong>विश्वनाथ-चक्रवर्ती (सारार्थ-दर्शिणी) : अंश-न्यस्त-</strong> इति । यस्याः स्कन्धे <strong>नन्द-सूनुना</strong> वाम-<strong>प्रकोष्ठो न्यस्त</strong> इत्य् अर्थः ॥२७॥</p>
<hr>
<p>॥ १०.३०.२८ ॥</p>
<p>अनयाराधितो नूनं भगवान् हरिर् ईश्वरः ।</p>
<p>यन् नो विहाय गोविन्दः प्रीतोऽयम् अनयद् रहः ॥</p>
<p><strong>श्रीधर-स्वामी (भावार्थ-दीपिका) : रह</strong> एकान्त-स्थानम् ॥२८॥</p>
<hr>
<p><strong>वंशीधरः (भावार्थ-दीपिका-प्रकाशः) :</strong> पद-चिह्नैस् तां श्री-वृषभानु-नन्दिनीं ज्ञात्वा तस्याः सुहृदां वाक्यम् । यद् वा, तं वासुदेवं नयति चोरयतीत्य् अत्र । ओणादिको डः । तया अस्माकं सर्वस्वं हरन्त्या <strong>यत्</strong> यतः <strong>हरिर्</strong> अपि सर्व-हरणोऽपि, <strong>ईश्वरो</strong>ऽपि <strong>राधितो</strong> वशीकृतः । <strong>गोविन्द</strong> इति भक्त-वात्सल्यम् आह । भक्त्य्-ऋणापकरणाय गोचारणम् अप्य् अङ्गीकृतवान् यः, तस्यान्यद् अपि नाकार्यं किञ्चिद् इति भावः ॥२८॥</p>
<hr>
<p><strong>श्रीनाथ-चक्रवर्ती (चैतन्य-मत-मञ्जुषा) :</strong> कस्याः पदानि चैतानीति सन्देहानन्तरं निश्चिन्वन्ति&mdash;<strong>अनया</strong> इति । <strong>अनया</strong> सह नीतया <strong>भगवान्</strong> श्री-कृष्णो <strong>राधितः</strong> । राधाम् आख्यातवान् राधाम् आचष्टे राधयतीति राधि-धातोः क्ते सिद्धम् । सर्वाभ्यो ह्य् अस्याम् एव गरीयसी प्रीतिर् इति राधैवेयं तत्-सङ्गे ॥२८॥</p>
<hr>
<p><strong>सनातन-गोस्वामी (बृहद्-वैष्णव-तोषणी) :</strong> पश्चाच् च श्री-राधा-देव्यास् तानि पदानि परिचित्याश्वस्तास् तन्-नाम-निरुक्ति-द्वारा तस्या भाग्यं सहर्षम् आहुः&mdash;अनयेति । <strong>नूनं</strong> वितर्के निश्चये वा । <strong>हरिः</strong> सर्व-दुःख-हर्ता । <strong>भगवान्</strong> श्री-नारायणः । <strong>ईश्वरो</strong> भक्तेष्ट-प्रदान-समर्थः, स्वतन्त्रो\ऽपि वा । <strong>अनयैवाराधितः</strong> आराध्य वशीकृतः, न त्व् अस्माभिः । अन्यथा अस्माकम् एतद्-विरहार्त्य्-आद्य्-असम्भवः । राधयति आराधयतीति श्री-राधेति नाम-करणं च दर्शितम् । <strong>यद्</strong> यस्माद् <strong>गोविन्दो</strong> गोकुलेन्द्रत्वेन तस्या अस्माकं च तुल्यो\ऽप्य् असौ <strong>नो</strong>\ऽस्मान् <strong>वि</strong>शेषेण <strong>हित्वा</strong> दूरतो निशि वनान्तस् त्यक्त्वा । तत्रापि <strong>रहः</strong> अस्मद्-अगम्ये एकान्त-स्थाने याम् अनयत् ।</p>
<p>यद् वा, <strong>गोविन्द</strong> एवासाव् <strong>अनया आराधितः</strong> । तस्याः परम-भाग्य-बोधनार्थं गोविन्दम् एव विशिनष्टि&mdash;<strong>भगवान्</strong> निजाशेषैश्वर्य-प्रकटन-परः । अतो <strong>हरिः</strong> सर्वार्ति-हर्ता । किं वा, रूप-गुणादिना सर्व-मनोहरः । <strong>ईश्वरो</strong> व्रज-जन-प्राण-नाथः । अतस् तद्-अनुभवस् तयैव कृत इति भावः । अन्यत् समानम् ।</p>
<p><strong>यच्</strong>-छब्द-द्वयं हेतोस् तस्यैव दाऋढ्यार्थम् । किं वा, <strong>यत् प्रीतः</strong> । तस्माद् <strong>याम् अनयद्</strong> इति वाक्य-द्वय-कल्पनया योज्यम् । एवम् अग्रे\ऽप्य् ऊह्यम् । यद् वा, यद् <strong>रहो</strong> गच्छन् ॥२८॥</p>
<hr>
<p><strong>जीव-गोस्वामी (लघु-वैष्णव-तोषणी) :</strong> तत्र सखीनाम् अन्तरङ्गत्वेन गाम्भीर्यात् प्रतिपक्षाणाम् आपाततो दुःख-व्याप्तत्वात् तटस्थानां च तद्-अनभिनिवेशात् प्रथमं तस्याः सुहृद एवाहुः&mdash;<strong>अनया</strong> इति । <strong>नूनं</strong> वितर्के निश्चये वा । <strong>हरिः</strong> सर्व-दुःख-हर्ता । <strong>भगवान्</strong> श्री-नारायणः । <strong>ईश्वरः</strong> भक्तेष्ट-प्रदान-समर्थः स्वतन्त्रो\ऽपि वा । <strong>अनयैव आराधितः</strong> आराध्य वशीकृतः, न त्व् अस्माभिः । राधयति आराधयतीति राधेति नाम-कारणं च दर्शितम् । तत्र हेतुर्&mdash;<strong>गोविन्दः नो</strong>\ऽस्मान् विशेषेण <strong>हित्वा</strong> दूरतो निशि वनान्तस् त्यक्त्वा । तत्रापि <strong>रहः</strong> अस्मद्-अगम्ये एकान्त-स्थाने <strong>याम्</strong> <strong>अनयत्</strong> । यद् वा, सर्वा अप्य् अस्मान् <strong>विहाय</strong> यन् गच्छन्न् अपि <strong>याम्</strong> एव <strong>रहो\ऽनयद्</strong> इत्य् अर्थः ॥२८॥</p>
<hr>
<p><strong>जीव-गोस्वामी (प्रीति-सन्दर्भः १०९) :</strong> अथ तत्रैव श्री-राधा-देव्याः, आदि-पुराणे&mdash;</p>
<blockquote>
<p>त्रैलोक्ये पृथिवी धन्या तत्र वृन्दावनं पुनः । &gt;
तत्रापि गोपिकाः पार्थ तत्र राधाभिधा मम ॥ इति ।</p></blockquote>
<p>पाद्मे कार्त्तिक-माहात्म्ये&mdash;</p>
<blockquote>
<p>यथा राधा प्रिया विष्णोस् तस्याः कुण्डं प्रियं तथा । &gt;
सर्व-गोपीषु सैवैका विष्णोर् अत्यन्त-वल्लभा ॥ इति ।</p></blockquote>
<p>अत एव तस्या एव प्रमाधिक्यं वर्णितम् आग्नेये वासना-भाष्योद्धृतं वचनम्&mdash;</p>
<blockquote>
<p>गोप्यः पप्रच्छुर् उषसि कृष्णानुचरम् उद्धवम् । &gt;
हरि-लीला-विहारांश् च तत्रैकां राधिकां विना । &gt;
राधा तद्-भाव-संलीना वासनाया विरामिता ॥ इति ।</p></blockquote>
<p>नवमावस्था-प्राप्तत्वेन प्रश्नादि-वासनाया विरामिता, तस्याम् असमर्थेत्य् अर्थः । तस्माद् अनेन सर्व-व्रज-देवीष्व् अपि श्रैष्ठ्यादि-चिह्नेन श्री-रास-विहारे ताभिर् एव स्वयं कस्याः पदानि [भा।पु। १०.३०.२७] इत्य्-आदिना वर्णित-सौभाग्यातिशया श्री-राधिकैव भवेत् । अतस् तन्-नाम्नैव ताः सूचयामासुः&mdash;<strong>अनयाराधित</strong> इति ।</p>
<p><strong>अनया</strong> राधया <strong>भगवान् राधितः</strong> साधितो वशीकृत इत्य् अर्थः । <strong>नूनम्</strong> इति वितर्के । यतश् च राधयतीति निरुक्त्या तस्या राधेति संज्ञापि जातेति भावः । राधितत्वे हेतुः&mdash;<strong>यन् न</strong> इति । <strong>गोविन्दः</strong> श्री-गोकुलेन्द्रः ॥२८॥</p>
<hr>
<p><strong>जीव-गोस्वामी (प्रीति-सन्दर्भः २८५) :</strong> अथ ता लीलावस्था-भेदेनैकैका अभिसारिका, वासक-सज्जा, उत्कण्ठिता, खण्डिता, विप्रलब्धा, कलहान्तरिता, प्रोषित-भर्तृका, स्वाधीन-भर्तृका इत्य् अष्टौ नामानि भजन्ति । तथा परस्परं भावानां सादृश्य-किञ्चित्-सादृश्यास्फुट-सादृश्यानि । विरोधित्वं चैतद् भेद-चतुष्टयात् पुनश् चत्वारि सखी, सुहृत्, तटस्था, प्रातिपक्षिकी चेति । भाव-भेदाश् च स्थायि-निरूपणे ज्ञेयाः ।</p>
<p>तत्र सखी, यथा अप्य् एण-पत्नी [भा।पु। १०.३०.११] इत्य्-आदि द्वये पुरतो दर्शनीया । अत्र हि तन्वन् दृशां सखि सुनिर्वृतिम् इति स्वीय-तद्-दिदृक्षा-द्योतनात् । सखीति तद्-दर्शन-सुखोपभोग-सौभाग्य-भागिता-साम्येन तस्यां सख्यारोपणात् कान्तेति कृष्ण-सङ्गिन्याः सौभाग्यातिशयस्य चानुमोदनात् सख्यम् एव स्पष्टम् । अत एव तल्-लीलानुमोदनम् अपि बाहुं प्रियांसा- [भा।पु। १०.३०.१२] इत्य्-आदिना ।</p>
<p>सुहृद् यथा&mdash;<strong>अनयाराधित</strong> इति । अस्याश् च तद्-भाग्य-मात्र-प्रशंसनात् व्यक्तं सौहृद्यम् ॥२८॥</p>
<hr>
<p><strong>जीव-गोस्वामी (क्रम-सन्दर्भः, बृहत्-क्रम-सन्दर्भः) :</strong> <strong>यद्</strong> यस्मात् <strong>प्रीतस्</strong> तस्याम् इति शेषः ॥२८॥</p>
<hr>
<p><strong>नारायण-भट्टः (श्री-रसिकाह्लादिनी) :</strong> इदानीं स्वस्मिन् दोष-सद्-भावं चाकलय्य परित्याग-लिङ्गेन तस्यां दोषाभावं गुण-सद्-भावं चाकलय्य परिग्रह-लिङ्गेन तस्याः सौभाग्यं बहुधा वर्णयन्त्यो\ऽन्योन्यम् आहुः&mdash;<strong>अनया</strong> इति । यया सहान्तर्हितः, तया <strong>अनया</strong> इति अङ्गुल्या पद-पङ्क्तिं दर्शयित्वाहुः&mdash;यस्या एतानि पदानि इति । <strong>नूनं</strong> निश्चयेन । <strong>ईश्वर आराधितः</strong> ईश्वराराधनाच् च सौभाग्या जाता । कीदृशी ? हरि-सम्बन्धेन सर्व-सौख्य-विशिष्टा यद्य् अस्माभिर् आराधितस् तथापि तया प्राप्तम् आराधन-फलं यत्, तद् अस्माभिः प्राप्तम् इति प्रकार-विशेष-ज्ञानात् । अनाराधित एवाभावात् यतो\ऽस्माभिर् विरह-दुःखम् अनुभूयते । यद्य् अस्माभिर् आराधितो\ऽभविष्यत्, तदास्माकं विरह-जनित-दुःखं नाभविष्यद् इति । क्रियातिवत्यानुमीयते । <strong>यतो नो</strong>\ऽस्मान् <strong>विहाय</strong> <strong>गोविन्दः</strong> गोकुलेन्द्रः सर्वत्र समो\ऽपि <strong>प्रीतः</strong> स्वां प्रीतिं प्रकटयन् <strong>यां रहः</strong> अस्मद्-दृग्-अगोचरे देशे\ऽ<strong>नयन्</strong> प्रापितवान् ।</p>
<p>यद् वा, <strong>भगो</strong> भाग्यं तद्<strong>वान्</strong> नन्द-पुत्रत्वात् सर्व-सुख-पूर्णः <strong>हरिः</strong> दावाग्नि-पानादिना सर्व-व्रजस्य दुःख-हरण-शीलः । <strong>ईश्वरः</strong> कर्तुम् अकर्तुम् अन्यथा कर्तुं समर्थः । तथा हि, यूथशो मिलितासु मधुर-रसं सञ्चारयितुं समर्थत्वात् मूल्यम् अन्तरेण दासी भवितुम् आगतानाम् अस्माकं दास्यम् अङ्गीकर्तुं समर्थत्वाद् इति । अस्माकम् एतद् वैपरीत्यं जातं तुल्यत्वे\ऽपि गोविन्दस्य गुणाः यथा तेन तस्माद् अनुकूला जाताः । अस्माकं दौर्भाग्येन प्रतिकूला जाता इति । तया कृते गोविन्दाराधने ज्ञाते सति अस्माभिर् अपि तथानुष्ठेयम् इति तात्पर्यार्थः ॥२८॥</p>
<hr>
<p><strong>विश्वनाथ-चक्रवर्ती (सारार्थ-दर्शिणी) :</strong> पाद-चिह्नैर् एव तां श्री-वृषभानु-नन्दिनीं परिचित्यान्तर्-आश्वस्ता बहु-विध-गोपी-जन-सङ्घट्टे तत्र बहिर् अपरिचयम् इवाभिनयन्त्यस् तस्याः सुहृदस् तन्-नाम-निरुक्ति-द्वारा तस्याः सौभाग्यं स-हर्षम् आहुः&mdash;<strong>अनया</strong> इति । <strong>नूनम्</strong> इति निश्चये । <strong>हरिर्</strong> भक्त-जन-दुःख-हर्ता, <strong>भगवान्</strong> नारायणः, <strong>ईश्वरो</strong> भक्ताभीष्ट-दान-समर्थ <strong>आराधितः</strong> । <strong>नस्</strong> त्व् अस्माभिः <strong>यतो नो विहाय</strong> इत्य्-आदि । ततश् च राधयत्य् आराधयतीति राधा इति नाम व्यक्तीबभूवेति। मुनिः प्रयत्नेन तदीय-नामाप्य् अधात्, परं किन्तु तद्-आस्य-चन्द्रात् स्वयं निरेति स्म । कृपा नु तस्याः सौभाग्य-भेर्या इव वादनार्थम् ।</p>
<p>यद् वा, हे <strong>अनयाः</strong> ! अतिमहीयस्या तया सह वृथैव साम्याहङ्काराद् अनीतिमत्यः ! <strong>नूनं हरिर् अयं राधितः</strong> राधाम् इतः प्राप्तः । शकन्धादित्वात् पर-रूपम् । <strong>भगवान्</strong> सुन्दरः कामातुरः स्व-कीर्तिं प्रख्यापको वा । भगं श्री-काम-माहात्म्य-वीर्य-यत्नार्क-कीर्तिषु इत्य् अमरः । <strong>ईश्वरः</strong> युष्मान् वञ्चयितुं समर्थः । <strong>यद्</strong> यस्मान् <strong>नः</strong> सुन्दरीर् <strong>विहाय</strong> <strong>गोविन्दः</strong> गास् तस्या इन्द्रियाणि रमणार्थं विन्दति विन्दयतीति वा सः ।</p>
<p>तस्याश् च पद-चिह्नानि उज्ज्वल-नीलमणि-तट्-टीका-दृष्ट्या लिख्यन्ते&mdash;वाम-चरणस्याङ्गुष्ठ-मूले यवः । तत्-तले चक्रम् । तत्-तले छत्रम् । तत्-तले वलयम् । तर्जन्य्-अङ्गुष्ठ-सन्धिम् आरभ्य वक्र-गत्या यावद्-अर्ध-चरणम् ऊर्ध्व-रेखा । मध्यमा-तले कमलम् । तत्-तले ध्वजः स-पताकः । तद्-उपरि वल्ली पुष्पं च । कनिष्ठा-तलेऽङ्कुशः । पार्ष्णाव् अर्ध-चन्द्रः। इत्य् एकादश । दक्षिण-चरणे\ऽअङ्गुष्ठ-मूले शङ्खः । तत्-तले गदा । कनिष्ठा-तले वेदी । तत्-तले कुण्डलम् । तत्-तले शक्तिः । तर्जन्य्-आद्य्-अङ्गुलि-तले पर्वतः । पर्वत-तले रथः। पार्ष्णौ मत्स्यः इत्य् अष्टौ । मिलित्वा ऊनविंशति ॥२८॥</p>
<hr>
<p>॥ १०.३०.२९ ॥</p>
<p>धन्या अहो अमी आल्यो गोविन्दाङ्घ्र्य्-अब्ज-रेणवः ।</p>
<p>यान् ब्रह्मेशो रमा देवी दधुर् मूर्ध्न्य् अघ-नुत्तये ॥</p>
<p><strong>श्रीधर-स्वामी (भावार्थ-दीपिका) :</strong> हे <strong>आल्यः</strong> सख्यः ! <strong>अहो धन्या</strong> अतिपुण्या <strong>गोविन्दाङ्घ्र्य्-अब्ज-रेणवः</strong> । तत्र हेतुः&mdash;<strong>यान्</strong> इति । अस्माभिर् अप्य् एतद् रेण्व्-अभिषेकेण तथैव कृष्णः प्राप्तुं शक्य इति भावः॥२९॥</p>
<hr>
<p><strong>वंशीधरः (भावार्थ-दीपिका-प्रकाशः) : आलिः</strong> सत्रे सखी-पङ्क्त्योः इति यादवः । <strong>धन्या</strong> निरपेक्षाः स्व-सङ्गि-पुरुषाणां षाधनान्तरं विनैव पावन-समर्थाः । निरपेक्षो गुणैः पूर्णो धन्य इत्य् उच्यते बुधैः इति यादवः । <em>तत्र</em> धन्यत्वे । <em>इति भाव</em> इति मूर्ध्नि धृत-कृष्ण-पाद-रेणुना हत-सर्व-पापानां शुद्धान्तः-करणानां कृष्ण-प्राप्तिर् न दुर्घटेति तात्पर्यम् । इदं तटस्थानाम् वाक्यम् ।</p>
<p>[विश्वनाथः] तटस्थ-पक्षास् तु तत्रानवदधानाः कृष्ण-पदान्य् एवालक्ष्याहुः&mdash;<strong>धन्या</strong> इति । ब्रह्माद्या <strong>अघ-नुत्तये</strong> विच्छेद-दुःखापनयनाय <strong>यान्</strong> <strong>मूर्ध्नि दधुर्</strong> इत्य् अपराह्णे गोष्ठागमन-समये कृष्ण-सहचर-बालकैः प्रत्यहं ते स्वर्गाद् अवरुह्य कृष्ण-पाद-धूलि-ग्राहिणो दृश्यन्त एव । यद् वक्ष्यते&mdash;वन्द्यमान-चरणः पथि वृद्धैः [भा।पु। १०.३५.२२] इति । वन्दिनस् तम् उपदेव-गणा ये [भा।पु। १०.३५.२१] इति च । वयं तु लज्जयैव यद् धर्तुं न शक्नुमः, तेनैव तावद् अघं प्राप्नुम इति भावः ॥२९॥</p>
<hr>
<p><strong>श्रीनाथ-चक्रवर्ती (चैतन्य-मत-मञ्जुषा) : अघ-नुत्तये</strong> इत्य् अघं दुःखं तद् वयम् अपि गृह्णीमः । विशद-ज्योत्स्नायां स्पष्टम् एव पद-लक्ष्म लक्ष्यते ॥२९॥</p>
<hr>
<p><strong>सनातन-गोस्वामी (बृहद्-वैष्णव-तोषणी) : अमी</strong> इमे । <strong>आल्य</strong> इति सम्बोधनम् । तत्र सर्वासाम् ऐकमत्यार्थं भक्ति-विशेष-जननार्थं वा धारणे सर्वेषां प्राधान्य-विवक्षया च-शब्दाप्रयोगेऽपि तेषां यथोत्तरं श्रैष्ठ्यम् ऊह्यम् । कृष्णस्य पश्चात् <strong>पादाब्ज-रेणून्</strong> गृह्णन्तो <strong>ब्रह्मेशादयः</strong> सदैव ताभिर् दृश्यन्ते । अतो दृष्टम् एव वर्ण्यते&mdash;न त्व् ऐश्वर्याभिप्रायेण ।</p>
<p><strong>देवी</strong> इति श्री-वृषभानु-गोप-नन्दिनी-व्यावृत्त्य्-अर्थम् । यद् वा, तद्-रेणु-धारणेन लक्ष्म्यां भक्त्य्-उदयेनोक्तं&mdash;देवी पूज्येति । यद् वा, श्री-राधाया लक्ष्म्याश् च प्रायः पदानि तुल्यत्वात् सन्देहो व्यवच्छिद्यते&mdash;देवीति । देवीत्वेन लक्ष्म्या भूम्य्-अस्पर्शत्वात् । यद् वा, देवी व्रज-देवी श्री-राधैव । <strong>मूर्ध्नीति</strong> भक्ति-भरं द्योतयन्ति । <strong>अघम्</strong> अपराधो विरहादि-दुःखं वा । अतस् तेऽनघा एव । अस्माकं च भक्त्या तद्-अधारणाद् अघं मुक्तम् एवेति भावः । अन्यत् तैर् व्याख्यातम् ।</p>
<p>यद् वा, <strong>रेणव</strong> एव <strong>धन्या</strong> उत्तमाः, श्री-कृष्ण-रूप-परम-धन-दान-योग्या वा । यद् वा, <strong>अमी</strong> वैकुण्ठादौ वर्तमाना गोष्ठाङ्गन-पतिना वा पूर्व-दृष्टा वा । अस्याः पदैर् स्पृष्टास् त एव धन्याः । एषा मात्सर्योक्तिः । यद् वा, इमे रेणव <strong>आल्यश्</strong> च इमा धन्याः । गोविन्द-नीतत्वाद् गौरवेण बहुत्वम् । एवं दृष्टान्तत्वेन रेणूनाम् इव तस्या अपि धन्यत्वम् अभिप्रेतम्॥२९॥</p>
<hr>
<p><strong>जीव-गोस्वामी (लघु-वैष्णव-तोषणी) :</strong> ततस् तटस्था आहुः&mdash;<strong>धन्या</strong> इति । <strong>अमी</strong> इमे । <strong>आल्यः</strong> इति सम्बोधनं सम-दुःखत्वेन प्रायः सर्वासाम् एक-भावात्, सर्वासाम् एव युगपत् सम्बोधनं चमत्कारातिशयात्। <strong>दधुर्</strong> इति अतीत-निर्देशो निश्चय-ज्ञापनार्थः । <strong>ब्रह्मादीनां</strong> यथोत्तरं श्रैष्ठ्यम् ऊह्यम् । <strong>रमायास्</strong> तु विशेषणं तथापि श्रैष्ठ्य-बोधनार्थं <strong>मूर्ध्नीति</strong> भक्ति-भरं बोधयति । <strong>अघम्</strong> अपराधो विरहादि-दुःखं वा । धन्यत्वे हेतुः&mdash;<strong>गोविन्दाङ्घ्रीति</strong> सुपां सुलुग् इति षष्ठी-लुक् छान्दसः । तत्-सम्बन्धेन धन्या इत्य् अर्थः । अत एव <strong>यान्</strong> इति । अतो <strong>रेणवो</strong>\ऽपि तत्-सम्बन्ध-लाभेन धन्याः, वयं तु तद्-अभावात् ततो\ऽपि तुच्छा इति भावः । इयं च तत्-पाद-रेणूनां माहात्म्य-भावना प्रेम-कृतैव । प्रेमा ह्य् असद् अपि माहात्म्यं स्फारयति किम् उत सत् । ततस् तद्-अतिशयस् तु तद्-अतिशयम् एव । यथाभीष्ट-चरिते । किं वा, अरे आचरितं तपस् तपस्विन्या यद् इयम् अवनिः [भा।पु। ५.८.२३] इत्य्-आदि गद्ये तेन स्व-मृग-पद-स्पर्शेन पृथिव्या भाग्यं वर्णितम् ॥२९॥</p>
<hr>
<p><strong>जीव-गोस्वामी (प्रीति-सन्दर्भः ३११) :</strong> [उद्दीपनेषु] पद-धूलिः&mdash;<strong>धन्या</strong> इति । अत्र प्रेमैव तद्-उत्कर्षं गमयति, न त्व् ऐश्वर्य-ज्ञानम् ॥२९॥</p>
<hr>
<p><strong>जीव-गोस्वामी (क्रम-सन्दर्भः, बृहत्-क्रम-सन्दर्भः) :</strong> चरण-रजो\ऽभिनन्दन्त्य ऊचुः&mdash;<strong>धन्या</strong> इत्य्-आदि । <strong>अघं</strong> दुःखम्, तन्-<strong>नुत्तये</strong> तन्-नाशाय । <strong>धन्याः</strong> सुखदा इत्य् अर्थः । <strong>यान् ब्रह्माद्या मूर्ध्ना दधुः,</strong> तस्माद् वयम् अपि तथा कुर्म इत्य् अर्थः ॥२९॥</p>
<hr>
<p><strong>नारायण-भट्टः (श्री-रसिकाह्लादिनी) :</strong> विरहार्ति-भरेण विप्रुष्ट-चेतनास् तस्या भाग्यम् अभिनन्द्य गूढ-मात्सर्या तटस्थताम् अवलम्ब्य परस्परं कथयन्ति&mdash;<strong>धन्या</strong> इति । हे <strong>आल्यः</strong> हे सख्यः ! इति सम्बोधने । रेणु-धारणे सर्व-सम्मत्य्-अवधारणार्थम् । <strong>अहो</strong> इति दुर्लभ-लाभे । <strong>अमी</strong> दरीदृश्यमानाः <strong>गोविन्दस्य</strong> चरणाब्ज-सम्बन्धिनो <strong>रेणवो धन्या</strong> उत्तमाः पुण्या इत्य् अर्थः। यद् वा, धन्या धन-वहा रेणु-धारिणो धन-लाभो भवति । अत्र धनं किं रति-मुखं तद् अस्माकं हस्ताद् गलितम् एतद्-रेणु-धारणे तल्-लाभो भविष्यतीति तात्पर्यार्थः । <strong>यान्</strong> रेणून् <strong>ब्रह्मा</strong> ब्रह्माण्डाधिकारी, <strong>ईशः</strong> संहाराधिकृतः, <strong>रमा</strong> लक्ष्मीः सर्व-सम्पत्ति-दानाधिकृता, <strong>देवी</strong> द्योतमाना भार्यात्वात् । यान् रेणून् <strong>मूर्ध्नि दधुः</strong> धारयामासुः ।</p>
<p>प्रयोजनम् आहुः&mdash;<strong>अघ-नुत्तये</strong> पाप-नाशार्थम् । यद्यपि तेषां पापं विशेषतो नोपलभ्यते, तथापि विचारयन्ति । तथा हि, ब्रह्मणः पापं किं ? भगवत्-प्रतिकूलेभ्योऽसुरेभ्यो वर-दानम् । तल्-लक्षणम्, रुद्रस्य पाखण्ड-प्रवर्तन-लक्षणं पापं, रमाया असुर-राक्षसेभ्यो विभूति-वितरण-लक्षणं पापं, तस्या अपनुत्तये ।</p>
<p>यद् वा, व्यभिचारि-भाव-सृष्टत्वात् ब्रह्मणः पापम्, एतेषां भावानां तामस-हराद् रुद्रस्य पापम्, अस्मत्-सहाय्याकरणात् रमायाः पापम् । एतेषां पापानां <strong>नुत्तये</strong> नाशाय । एते <strong>ब्रह्मादयो</strong> रेणून् <strong>दधुः</strong> । अस्माकं पापासम्भवात् किम्-अर्थं धारयिष्यामः ? इति भावः ।</p>
<p>यद् वा, पुनर् अप्य् आत्म-न्यायं सम्भाव्याहुः&mdash;यथैते रेणु-धारणेन निष्पापाः जाताः, तथा वयम् अपि अस्माभिर् अपि मान-लक्षणम् अधमाचरितस्य फलं विरह-दुःखम् अनुभूयते । एतद्-रसाभिषेकेन निष्पापानाम् अस्माकं स्वत एव विरह-दुःख-निवृत्तिर् भविष्यतीति व्यञ्जितम् इति ॥२९॥</p>
<hr>
<p><strong>विश्वनाथ-चक्रवर्ती (सारार्थ-दर्शिणी) :</strong> तटस्थ-पक्षास् तु तत्रानवदधानाः कृष्ण-पदान्य् एवालक्ष्याहुः&mdash;<strong>धन्या</strong> इति । <strong>ब्रह्माद्या अघ-नुत्तये</strong> विच्छेद-दुःखापनोदनाय <strong>यान् मूर्ध्ना दधुर्</strong> इत्य् अपराह्णे गोष्ठागमन-समये कृष्ण-सहचर-बालकैः प्रत्यहं ते स्वर्गाद् अवरुह्य कृष्ण-पाद-धूलि-ग्राहिणो दृश्यन्त एव । यद् वक्ष्यते&mdash;वन्द्यमान-चरणः पथि वृद्धैः [भा।पु। १०.३५.२२] इति । वन्दिनस् तम् उपदेव-गणा ये [भा।पु। १०.३५.२१] इति च । वयं तु लज्जयैव यद् धर्तुं न शक्नुमः तेनैव तावद् <strong>अघं</strong> प्राप्नुम इति भावः ॥२९॥</p>
<hr>
<p>॥ १०.३०.३० ॥</p>
<p>तस्या अमूनि नः क्षोभं कुर्वन्त्य् उच्चैः पदानि यत् ।</p>
<p>यैकापहृत्य गोपीनां रहो<sup id="fnref:17"><a href="#fn:17" class="footnote-ref" role="doc-noteref">17</a></sup> भुङ्क्तेऽच्युताधरम् ॥</p>
<p><strong>श्रीधर-स्वामी (भावार्थ-दीपिका) :</strong> अन्या आहुः&mdash;<strong>तस्या</strong> इति । <strong>गोपीनां</strong> सर्वासाम् । अयं भावः&mdash;भवेद्<sup id="fnref:18"><a href="#fn:18" class="footnote-ref" role="doc-noteref">18</a></sup> एवं, यदि तस्याः पदानि सम्पृक्तानि न भवेयुः, तानि तु नो दुःखं <strong>कुर्वन्ति</strong> इति ॥३०॥</p>
<hr>
<p><strong>वंशीधरः (भावार्थ-दीपिका-प्रकाशः) :</strong> <em>अन्याः</em> प्रतिपक्षाः । ननु कृष्ण-रेणुं धृतवतीनां कुतः शोकः ? तत्राहुः&mdash;<strong>तस्या</strong> इति । <em>अयं भाव</em> इति&mdash;<em>भवेद् एवं</em> शोकाभावो नापि स्यात्, सपत्न्याः सुखं दुःसहम् इत्य् अर्थः । <strong>अच्युतं</strong> सतत-स्यन्दमानामृतम् <strong>अधरम्</strong> इति तस्याः सन्दश्याधर-पातं संस्मृत्य <strong>नः क्षोभ</strong> इति ।</p>
<p>[विश्वनाथः] प्रतिपक्ष-सख्य आहुः&mdash;तस्या इति । <strong>उच्चैः</strong> कुर्वन्ति जनयन्ति । <strong>गोपीनां</strong> सर्वासाम् एवास्माकं भोग्य्<strong>आच्युताधरम्</strong> एकैव <strong>रहश्</strong> चारयित्वा <strong>भुङ्क्ते</strong>। तयैव कामिन्या केनापि कर्मणैनं वशीकृत्यास्मान् प्रेमवतीस् त्याजयित्वा कृष्ण एतावद्-दूरम् आनीत इति भावः ॥३०॥</p>
<hr>
<p><strong>श्रीनाथ-चक्रवर्ती (चैतन्य-मत-मञ्जुषा) :</strong> तस्या अमूनीत्य्-आदि । इयम् अन्यासाम् उक्तिः । एते रेणवो ग्रहीतुं युज्यत एव। किन्तु तस्या अमूनि पद-चिह्नानि नः क्षोभं यत उच्चैः कुर्वन्ति तस्मान् न ग्रहीतव्याः । तया किम् अपराद्धम् ? इत्य् आह&mdash;यैकेत्य्-आदि । सा सर्वाधिका तयैव न गणितम् । कथम् आत्म-सरवीर् इमाः स्वयम् एकाहम् अस्य साङ्गे गच्छामीति एवं न गणयित्वा अच्युताधरं सर्वासाम् एव गोपीनां धनं, धिवि-प्रीणने इत्य् औणादिक-प्रत्यये सिद्धम् । <strong>रहो</strong> रहसि एका सती <strong>भुङ्क्ते</strong> ॥३०॥</p>
<hr>
<p><strong>सनातन-गोस्वामी (बृहद्-वैष्णव-तोषणी) :</strong> श्री-चन्द्रावल्याः सखीनाम् उक्तिः&mdash;तस्या इति । <strong>उच्चैर्</strong> अधिकं <strong>क्षोभं</strong> वैकल्यं पूर्वोक्तेर् धैर्य-हानिं वा । यद् वा, उच्चैर् गर्वाद् उच्चतराण्य् अस्मान् मूर्ध्नोपर्य् अर्पितानि वेत्य् अर्थः । <strong>अपहृत्य</strong> इति एकाकित्वेन रहसि भोगात् । यद् वा, चौर्येण तया नीतत्वाद् एव सोऽस्मान् विहायात्रागतः । अन्यथा कथम् आगच्छेत् ? इति भावः । <strong>गोपीनां</strong> सामान्यतः सर्वासाम् एव । &ldquo;धनम्&rdquo; इति पाठस् तेषां सम्मतः, &ldquo;सर्वस्वम्&rdquo; इति व्याख्यानात्<sup id="fnref:19"><a href="#fn:19" class="footnote-ref" role="doc-noteref">19</a></sup> । अन्यथा &ldquo;गोपीनां भोग्यम्&rdquo; इत्य् एव व्याख्यातं स्यात् । <strong>अच्युतस्य</strong> तां त्यक्त्वान्यत्र क्वाप्य् अगच्छतोऽ<strong>धरम्</strong> इति । यद् वा, तस्माद् अच्युता अविच्छिन्ना सतीति चिरं भोगोऽभिप्रेतः । श्लेषेण च्युतोऽस्मन्-मुखाद् गलितो योऽधरः, तम् इति निजोच्छिष्ट-भोगस् तस्याः सूचितः । इमे रेणव आल्यश् च इमा <strong>धन्या</strong> इत्य् एतत्-पक्षे उच्चैर् अस्मद्-अतिक्रमणाद् उच्चान्य् अपि क्षोभं कुर्वन्ति किम् ? काक्वा, अपि तु नैवेत्य् अर्थः । एवम् एषा सर्वासाम् एवोक्तिर् ज्ञेया ॥३०॥</p>
<hr>
<p><strong>जीव-गोस्वामी (लघु-वैष्णव-तोषणी) :</strong> प्रतिपक्षा आहुः&mdash;तस्या इति । <strong>उच्चैर्</strong> अधिकम् । <strong>क्षोभम्</strong> अतिदुःखम् । <strong>अपहृत्य</strong> इति एकाकित्वेन <strong>रहसि</strong> भोगात् । यद् वा, चौर्येण तया मायाविन्या नीतत्वाद् एव सोऽस्मान् विहायात्रागतः । अन्यथा कथम् आगच्छेत् ? इति भावः । गोपीनां सामान्यतः सर्वासाम् । अस्माकम् एव धनम् इति पाठः क्वचित् । स च प्रायः सर्वत्वम् इति तेषां व्याख्याम् अवीक्ष्य । &ldquo;रहः&rdquo; इति पाठस् तु सर्वत्र । अच्युतस्य तां त्यक्त्वान्यत्र क्वाप्य् अगच्छतोऽधरम् इति ॥३०॥</p>
<hr>
<p><strong>जीव-गोस्वामी (प्रीति-सन्दर्भः २८७) :</strong> अथ प्रातिपक्षिका यथा&mdash;<strong>अस्या</strong> इति । अथ प्रकट एव मत्सर इति ताभ्यो विलक्षणत्वम् । तथैव श्री-हरिवंशादौ पारिजात-हरणे श्री-रुक्मिणीं प्रति सत्यभामायाः । स्पष्टम् ॥ <strong>(३६०)</strong> असूयान्योदय-द्वेषे&mdash;<strong>तस्या अमूनि नः क्षोभम्</strong> इत्य्-आदौ ॥३०॥</p>
<hr>
<p><strong>जीव-गोस्वामी (क्रम-सन्दर्भः, बृहत्-क्रम-सन्दर्भः) :</strong> अन्याः काश्चिद् ऊचुः&mdash;तस्या इत्य्-आदि । एते रेणवो मूर्ध्नि धर्तुं युज्यन्ते एव । किन्तु <strong>तस्या अमूनि पदानि नो</strong>ऽस्माकं <strong>क्षोभं कुर्वन्ति</strong> । तया किम् अपराद्धम्? इत्य् आहुः&mdash;यैकेत्य्-आदि । <strong>गोपीनां</strong> सर्वासाम् एव <strong>धनम्</strong> <strong>अच्युताधरम्</strong> अपहृत्य <strong>या एका</strong> सती <strong>भुङ्क्ते</strong> । प्रधानाया नैतद् उचितम् इति नैकाकी मिष्टम् अश्नीयात् इत्य्-उक्तेः ॥३०॥</p>
<hr>
<p><strong>नारायण-भट्टः (श्री-रसिकाह्लादिनी) :</strong> केवलस्य गोविन्दस्य पदाब्ज-रेणूनाम् एतादृश-माहात्म्यं तया संवलितस्य नैतादृशं परिणाम-विरसत्वात् मधु-विष-सम्पृक्तान्नवत् इति परीक्षन्त्य आहुः&mdash;<strong>तस्या अमूनि पदानि नोऽस्माकं क्षोभं कुर्वन्ति</strong>, विरह-दुःखाद् अप्य् अधिकं दुःखं ददतीत्य् अर्थः। यद् वा, <strong>तस्याः पदानि उच्चैर्</strong> इति श्री-कृष्ण-पदोपरि विलास-विशेषेण निक्षिप्तानि <strong>नो</strong>ऽस्माकम् <strong>उच्चैर्</strong> अधिकं <strong>क्षोभं कुर्वन्ति</strong> । विरह-दुःखाद् अप्य् अधिकं दुःखं ददतीत्य् अर्थः । नोऽस्माकं क्षोभं धैर्य-च्युतिम् अन्वेषण-प्रतिबन्धं कुर्वन्ति।</p>
<p>तत्र हेतुम् आहुः&mdash;<strong>यत्</strong> यस्मात् <strong>या एका</strong> <strong>गोपीनां</strong> सदा सुरक्षितम् अपि सर्वस्वं, चौर्येणापहृत्य <strong>रहः</strong> अस्मत्-प्रवेशायोग्येऽ<strong>च्युताधरं</strong> क्षणम् अपि विलास-च्युति-रहितस् तस्याधरम् अस्मान् अपृष्टैव <strong>भुङ्क्ते</strong> इति साभिलाषेर्ष्यं वचनम् । अतो रेणु-धारणम् अस्माकं नोचितम् इति भावः ॥३०॥</p>
<hr>
<p><strong>विश्वनाथ-चक्रवर्ती (सारार्थ-दर्शिणी) :</strong> प्रतिपक्ष-सख्य आहुः&mdash;तस्या इति । <strong>उच्चैः</strong> कर्तुं जनयन्ती <strong>गोपीनां</strong> सर्वासाम् एवास्माकं भोग्यम् <strong>अच्युताधरम्</strong> <strong>एकैव रहश्</strong> चोरयित्वा <strong>भुङ्क्ते,</strong> तयैव कामिन्या केनापि कर्मणैनं वशीकृत्य अस्मान् प्रेमवतीस् त्याजयित्वा कृष्ण एतावद् दूरं नीत इति भावाह् ॥३०॥</p>
<hr>
<p>॥ १०.३०.३१ ॥</p>
<p>न लक्ष्यन्ते पदान्य् अत्र तस्या नूनं तृणाङ्कुरैः ।</p>
<p>खिद्यत्-सुजाताङ्घ्रि-तलाम् उन्निन्ये प्रेयसीं प्रियः ॥</p>
<p><strong>श्रीधर-स्वामी (भावार्थ-दीपिका) :</strong> तद्-असम्पृक्तान् केवलं कृष्ण-पाद-रेणून् एव विचिन्वत्यस् तान् दृष्ट्वा पुनर् अत्यन्तं समतपन् । तद् आह श्लोक-त्रयेण&mdash;<strong>न लक्ष्यन्त</strong> इति । <strong>खिद्यती सुजाते</strong> सुकुमारे <strong>अङ्घ्रि</strong>-तले यस्याः, ताम् <strong>उन्निन्ये</strong> स्कन्धम् आरोपितवान् ॥३१॥</p>
<hr>
<p><strong>वंशीधरः (भावार्थ-दीपिका-प्रकाशः) :</strong> <em>तद्-असम्पृक्तान्</em> तस्याः पादैर् अमिश्रितान् । तत् तापम् आह&mdash;उदूह्य नयनेन भा-सम्बन्धाभावात् पदादर्शनम् अपि । शोकस् त्व् एतादृश-प्रेमा नास्मास्व् इति हेतोः ॥३१॥ [<em>एतद्-अनन्तरं विश्वनाथः</em>]</p>
<hr>
<p><strong>श्रीनाथ-चक्रवर्ती (चैतन्य-मत-मञ्जुषा) :</strong> <em>न व्याख्यातम्।</em></p>
<hr>
<p><strong>सनातन-गोस्वामी (बृहद्-वैष्णव-तोषणी) : उन्निन्ये</strong> स्कन्धम् आरोपितवान् [भा।दी।] इति स्कन्ध आरुह्यताम् [भा।पु। १०.३०.३९] इति वक्ष्यमाणानुसारेण तैर् व्याख्यातम् । <strong>प्रेयसीं</strong> प्रियतमां <strong>प्रिय</strong> इति पैशुन्योक्तिः। अन्त्य-पक्षे चान्योन्यं प्रियत्वेन, तत्रापि प्रेयसीत्वेन सर्वाभ्यस् तस्यां प्रीतिर् अधिका सूचिता । अत <strong>उन्नयनं</strong> युक्तम् एवेति भावः । यद् वा, <strong>उन्निन्य</strong> इति हस्ताभ्याम् उत्थाप्याङ्के कृत्वा वा निन्य इति ज्ञेयम् । तथा सत्य् एव तादृशालिङ्गनादि-रस-सम्पत्त्या प्रेयसीत्वं सुसिध्येद् इति ॥३१॥</p>
<hr>
<p><strong>जीव-गोस्वामी (लघु-वैष्णव-तोषणी) : न लक्ष्यन्ते</strong> इति । मत्सरोक्तित्वात् स्कन्धम् आरोपितवान् इति तैर् व्याख्यातम् । अत्र तान् दृष्ट्वेति तद्-असम्पृक्तान् दृष्ट्वेत्य् अर्थः । यद् वा, सख्योऽप्य् आहुः&mdash;नेति । सखी-वाक्यत्वाद् एव&mdash;<strong>खिद्यद्</strong> इत्य्-आदि प्रेयसीम् अतिशयेन तत्-प्रीति-विषयाम् इत्य् अर्थः । <strong>उन्निन्ये</strong> हस्ताभ्याम् अङ्के विधाय निन्य इत्य् अर्थः ॥३१॥</p>
<hr>
<p><strong>जीव-गोस्वामी (क्रम-सन्दर्भः, बृहत्-क्रम-सन्दर्भः) :</strong> कियद् दूरं गत्वा न चलितवती, यतस् तृणाङ्कुरैः खिद्यत्-सुजाताङ्घ्रि-तलाम् । कथम् अनुमितम् ? तत्राहुः&mdash;<strong>न लक्ष्यन्त</strong> इत्य्-आदि । <strong>प्रियत्वात् प्रेयसीत्वाच्</strong> च योग्यम् एवैतत् ॥३१॥</p>
<hr>
<p><strong>नारायण-भट्टः (श्री-रसिकाह्लादिनी) :</strong> प्रदेशान्तरे गत्वा तान्य् अनालक्ष्य तर्कयन्ति । एतावत्-पर्यन्तं तस्याः पदाणि श्री-कृष्ण-पदैः सह समागतानि इतो\ऽग्रे न [तल्]{।मर्क्} <strong>लक्ष्यन्ते</strong> । तत्र हेतुं कल्पयन्ति&mdash;<strong>न लक्ष्यन्ते</strong> केवलम् अस्य पदानि लक्ष्यन्ते\ऽतो रेणून् धारयिष्याम इति । लक्ष्यन्ते न तस्याः, तत्र मात्सर्येण हेतुं कल्पयन्ति । बहु-तृणवत् प्रदेश-परिभ्रमणेन <strong>तृणाङ्कुरैः खिद्यन्ती सुजाते अङ्घ्रि-तले</strong> यस्याः, ताम् <strong>उन्निन्ये</strong> हस्ताभ्याम् उत्क्षिप्यद् ऊर्ध्वम् उन्नीतवान् । तथा सत्कृत्यालिङ्गन-चुम्बनादि-सुख-विशेषं दत्तवान् । स्वयम् अपि <strong>प्रिय</strong> इति ।</p>
<p>ननु प्रभुश् चेत् कथम् <strong>उन्निन्ये</strong> ? तत्राहुः&mdash;<strong>प्रेयसीं</strong> मादृशीभ्यस् तस्यां प्रीत्य्-अतिशयः सूचितः । स्वयम् अपि तस्याः <strong>प्रियः,</strong> तस्याः अभीष्ट-सम्पादनात् एवं सुदूर-गमनेनान्यो\ऽन्यं प्रीतिर् आविष्कृतेति भावः ॥३१॥</p>
<hr>
<p><strong>विश्वनाथ-चक्रवर्ती (सारार्थ-दर्शिणी) :</strong> भो मत्सर-महा-रोग-ग्रस्ताः ! मा खिद्यत । नात्र तस्याः पदानि सन्तीति तस्याः प्रिय-सख्य आहुः&mdash;नेति । ताः प्रत्य् एव सहर्षापाङ्गम् अन्याः सख्यो नीचैः स-वितर्कम् आहुः&mdash;<strong>नूनम्</strong> इति । <strong>उन्निन्ये</strong> भुजाभ्याम् उद्गृह्य स्व-वक्ष आरोहयामासेत्य् अर्थः । यतः <strong>प्रेयसीम्,</strong> अतिप्रीति-विषयत्वात् तच्-चरण-तल-खेदस्यासह्यत्वात् । इह खलु तत्-सखीनाम् उभय-विधं सुखं, तस्यास् तादृश-सौभाग्य-दर्शनोत्थं, विपक्षाणां तादृश-दुःख-दर्शनोत्थं चेति ज्ञेयम् ॥३१॥</p>
<hr>
<p>॥ १०.३०.३२ ॥<sup id="fnref:20"><a href="#fn:20" class="footnote-ref" role="doc-noteref">20</a></sup></p>
<p>इमान्य् अधिक-मग्नानि पदानि वहतो वधूम् ।</p>
<p>गोप्यः पश्यत कृष्णस्य भाराक्रान्तस्य कामिनः ॥</p>
<p><strong>श्रीधर-स्वामी (भावार्थ-दीपिका), श्रीनाथ-चक्रवर्ती (चैतन्य-मत-मञ्जुषा) :</strong> <em>न व्याख्यातम्।</em></p>
<hr>
<p><strong>वंशीधरः (भावार्थ-दीपिका-प्रकाशः): [<em><strong>विश्वनाथस्य टीकात्रोद्धृता</strong></em>]</strong></p>
<hr>
<p><strong>सनातन-गोस्वामी (बृहद्-वैष्णव-तोषणी) :</strong> तल्-लक्षणम् आहुः&mdash; <strong>इमानि</strong> इति । हे <strong>गोप्यः</strong> ! इति विदग्धाभिर् युष्माभिर् एतल् लक्ष्यत एवेति भावः । <strong>कामिन</strong> इति । अन्यथा तद्-असम्भवः । ईर्ष्योक्तिर् एषा । वस्तुतस् तु काम-युक्तत्वेनैवाधिकात्म-तद्-अपेक्षा सूचिता । अन्त्य् उपलक्षे च तस्याम् आसक्तिर् अभिप्रेता । एतत् पद्यं बहु-पुस्तकेषु न दृश्यते ॥३२॥</p>
<hr>
<p><strong>जीव-गोस्वामी (लघु-वैष्णव-तोषणी) :</strong> अथ प्रतिपक्षाः सासूयम् आहुः&mdash;<strong>इमानि</strong> इति । हे <strong>गोप्यः !</strong> इति विदग्धाभिर् युष्माभिर् एतल् लक्ष्यत इति भावः । <strong>कामिनः</strong> केवल-काम-परतन्त्रस्य, न तु प्रेम-रस-विदग्धस्येत्य् अर्थः ॥३२॥</p>
<hr>
<p><strong>जीव-गोस्वामी (क्रम-सन्दर्भः, बृहत्-क्रम-सन्दर्भः) :</strong> हे सख्यः
! असिद्धो\ऽयं हेतुः, स-व्यभिचारात् । तत् कुतो\ऽप्य् अत्र गतेति
<strong>तद्-पदानि न लक्ष्यन्ते</strong> । ताम् उन्नयनान् नैवम् । पश्य पश्य व्यभिचार्य् एवायं हेतुः । तथा हीत्य् आहुः&mdash;<strong>इमानि</strong> इत्य्-आदि । <strong>अधिक-मग्नानि</strong> <strong>वधूं वहतश्</strong> चेत्, यतो <strong>भावाक्रान्तस्य</strong> । वहने हेतुः&mdash;<strong>कामिनः</strong> ॥३२॥</p>
<hr>
<p><strong>नारायण-भट्टः (श्री-रसिकाह्लादिनी) :</strong> <em>अस्य श्लोकस्य व्याख्या न प्राप्यते</em>।</p>
<hr>
<p><strong>विश्वनाथ-चक्रवर्ती (सारार्थ-दर्शिणी) :</strong> भो असमीक्ष्य-भाषिण्यः ! मा खिद्यतेति किं ब्रूध्वे ? तत्-पादानां दर्शनाद् अप्य् अदर्शनम् अतिदुःखाकरम् अस्मत्-प्राणानाम् अदर्शनं सम्भावयतीति द्योतयन्त्यः प्रतिपक्षा आहुः&mdash;<strong>इमानि</strong> इति । <strong>वधूम्</strong> इत्य् अनुपनीतेनापि कृष्णेन वने\ऽत्र सा स्व-वधूर् एव कृतेति भावः । अत एव <strong>भाराक्रान्तस्य,</strong> गृहस्थाः खलु कलत्र-भाराक्रान्ताः इतस् ततो भ्रमन्त्य् एवेति भावः । <strong>कामिनः</strong> न तु प्रेमिणः । प्रेमवतीनाम् अप्य् अस्माकं त्यागाद् इति । अत एव काम एव तं तां वाहयेत्, अन्यथा व्रजेन्द्र-कुमारो ह्य् अतिसुकुमारः किं गोपालिकाया वाहनो भवेत् ? इति भावः ॥३२॥</p>
<hr>
<p>॥ १०.३०.३३ ॥</p>
<p>अत्रावरोपिता कान्ता पुष्प-हेतोर् महात्मना ।<sup id="fnref:21"><a href="#fn:21" class="footnote-ref" role="doc-noteref">21</a></sup></p>
<p>अत्र प्रसूनावचयः प्रियार्थे प्रेयसा कृतः ।</p>
<p>प्रपदाक्रमणे एते पश्यतासकले पदे ॥</p>
<p><strong>श्रीधर-स्वामी (भावार्थ-दीपिका) : प्रपदाभ्याम् आक्रमणं</strong> क्षौणी-मर्दनं ययोः । अत एव <strong>असकले पदे</strong> <strong>पश्यत</strong> इति ॥३३॥</p>
<hr>
<p><strong>वंशीधरः (भावार्थ-दीपिका-प्रकाशः) :</strong> <em>न प्राप्यते।</em></p>
<hr>
<p><strong>श्रीनाथ-चक्रवर्ती (चैतन्य-मत-मञ्जुषा) :</strong> <em>न व्याख्यातम्।</em></p>
<hr>
<p><strong>सनातन-गोस्वामी (बृहद्-वैष्णव-तोषणी) :</strong> पश्चाद् अग्रे तस्याः पदानि वीक्ष्याहुः&mdash;अत्रेति । <strong>महात्मना</strong> विदग्ध-शिरोमणिनेत्य् अर्थः । श्लेषेण महान् पर्वतवत् स्थूल आत्मा बुद्धिर् यस्य इतीर्ष्योक्तिः । इदं पद्यार्धं क्वचिद् एव दृश्यते ।</p>
<p><strong>प्रियार्थे</strong> <strong>प्रेयसा</strong> इत्य् अनेन पूर्वोक्तस्य प्रेयसीं प्रिय [भा।पु। १०.३०.३१] इत्य् अस्य वैपरीत्योक्त्या अन्योन्यं तुल्या एव प्रीतिः सूचिता । यद् वा, उन्नयनापेक्षया पूर्वं प्रेयसीम् इत्य् उक्तम् । इदानीं च प्रेयसेति प्रियतमत्वेन तया कृतेनादेशेन <strong>पुष्पावचयः कृत</strong> इत्य्-आद्य् अभिप्रेतम् । तत्र <strong>पदे</strong> इति द्वित्वं श्री-वृन्दावन-वर्ति पुष्प-वृक्षाणाम् एकतमस्यैक-देशे स्थित्यापि बहुल-पुष्पावचय-सिद्धेः । किं वा, स्थाने स्थाने बहूनाम् अप्य् उदितानां पदानाम् एकत्र द्वि-द्वि-दृष्टेः । अत एव विष्णु-पुराणे&mdash;</p>
<blockquote>
<p>पुष्पावचयम् अत्रोच्चैश् चक्रे दामोदरो ध्रुवम् । &gt;
येनाग्राक्रान्त-मात्राणि पदान्य् अत्र महात्मनः ॥ [वि।पु। ५.१३.३४] &gt; इति ॥३३॥</p></blockquote>
<hr>
<p><strong>जीव-गोस्वामी (लघु-वैष्णव-तोषणी) :</strong> पुनः सख्य आहुः&mdash;अत्रेत्य् अर्धम् । <strong>महात्मना</strong> विदग्ध-शिरोमणिनेत्य् अर्थः । तद् एतत् सार्ध-पद्यं क्वचिन् न दृश्यते च । अतो नाङ्का कृतः ॥</p>
<p>अथान्याः सख्य आहुर्&mdash;अत्र प्रसूनेति । <strong>प्रेयसा</strong> अतिशयेन प्रीति-कर्त्रा । पूर्वत्र लिङ्गम् आहुः&mdash;<strong>प्रपद-</strong> इत्य् अर्धेन । <strong>पदे</strong> इति प्रति पुष्प-वृक्षम् इति शेषः । अत एव बहुत्वं श्री-विष्णु-पुराणे&mdash;</p>
<blockquote>
<p>पुष्पावचयम् अत्रोच्चैश् चक्रे दामोदरो ध्रुवम् । &gt;
येनाग्राक्रान्त-मात्राणि पदान्य् अत्र महात्मनः ॥ [वि।पु। ५.१३.३४] &gt; इति ॥३३॥</p></blockquote>
<hr>
<p><strong>जीव-गोस्वामी (क्रम-सन्दर्भः, बृहत्-क्रम-सन्दर्भः) :</strong> कियद् दूरम् अन्यतो गत्वा पद-लक्ष्म प्रकारान्तरम् आलोक्य स-निर्णयम् आहुः&mdash;<strong>अत्र</strong> इत्य्-आदि । <strong>प्रियार्थे</strong> प्रिया-निमित्तम् <strong>अत्र</strong> स्थले तेन <strong>प्रसूनावचयः कृतः</strong> । तल्-लिङ्गम् आह&mdash;<strong>असकले</strong> खण्डे <strong>पदे पश्यत</strong> । कीदृशे ? <strong>प्रपदाक्रमणे</strong> प्रपदं पादाग्रं, तेन आक्रमणम् अवष्टम्भनं ययोः ॥३३॥</p>
<hr>
<p><strong>नारायण-भट्टः (श्री-रसिकाह्लादिनी) :</strong> किं च, अग्रे गत्वा पदाग्र-दर्शनेन पुष्पावचयनं सम्भाव्याहुः&mdash;<strong>अत्र</strong> इति। अत्र [क्षावः]{।मर्क्}-प्रदेशे प्रेयस्या स्वालङ्कारार्थम् आदिष्टेन प्रियतमेन
<strong>प्रियार्थे</strong> तत्-सन्तोषाय तद्-आदिष्टं बहु-मानयता <strong>प्रसूनावचयः कृतः</strong> । एवम् अन्योन्यं सामरस्यं सूचितम् । स्थाने उच्च-प्रदेशे स्थितानां पूस्पाणाम् अवचयं कुर्वतः <strong>प्रपदाभ्यां</strong> भू-भागस्याक्रमणे <strong>असकले</strong> असमग्रे <strong>पदे</strong> <strong>पश्यत</strong> । तयास्मि भागान् अभिव्यक्तेश् चेति बहूनां पदानां मध्ये एकत्र द्वयोर् द्वयोर् असमग्र-दर्शनाद् इदं सम्भाव्योक्तम् इति । तद् उक्तं पराशरेण&mdash;</p>
<blockquote>
<p>पुष्पावचयम् अत्रोच्चैश् चक्रे दामोदरो ध्रुवम् । &gt;
येनाग्राक्रान्त-मात्राणि पदान्य् अत्र महात्मनः ॥ [वि।पु। ५.१३.३४] &gt; इति ॥३३॥</p></blockquote>
<hr>
<p><strong>विश्वनाथ-चक्रवर्ती (सारार्थ-दर्शिणी) :</strong> पुनः सख्यः आहुः&mdash;<strong>अत्र</strong> इति । <strong>महात्मना</strong> विदग्ध-शिरोमणिनेत्य् अर्थः । यद् वा, महे तत्-प्रसाधनोत्सवे आत्मा मनो यस्य, तेन । <strong>पुष्प-हेतोः</strong> पुष्पार्थम् <strong>अवरोपिता</strong> इत्य् अशोक-वृक्षो\ऽयम् अस्याह् पाद-स्पर्शं प्राप्य सद्यः पुष्प्यति, यथा &ldquo;अहम् एतत्-पुष्पैर् इमां प्रसाधयेयम्&rdquo; इति बुद्ध्येत्य् अर्थः । अत एव <strong>महात्मना</strong> महा-बुद्धिमता अत्राशोक-शाख्यायां <strong>प्रसूनानाम् अवचय</strong> इत्य् अत एवात्र प्रसूनानि न सन्तीति भावः । किञ्चिद् दूर-शाखाया हस्ताप्राप्यायाः <strong>पुष्पावचयार्थं प्रपदाभ्याम् आक्रमणं</strong> क्षौणि-सम्मर्दनं यतस् ते <strong>पदे</strong> । अत एव <strong>असकले</strong> सम्पूर्णयोस् तयोर् भुवि चिह्नादर्शनात् ॥३३॥</p>
<hr>
<p>॥ १०.३०.३४ ॥</p>
<p>केश-प्रसाधनं त्व् अत्र कामिन्याः कामिना कृतम् ।</p>
<p>तानि चूडयता<sup id="fnref:22"><a href="#fn:22" class="footnote-ref" role="doc-noteref">22</a></sup> कान्ताम् उपविष्टम् इह ध्रुवम् ॥</p>
<p><strong>श्रीधर-स्वामी (भावार्थ-दीपिका) :</strong> तस्याः कृष्ण-जान्व्-अन्तर् उपविष्टायाश् चिह्नं दृष्ट्वाहुः&mdash;<strong>केश-प्रसाधनम्</strong> इति । <strong>कान्ताम्</strong> अधिकृत्य <strong>तानि</strong> प्रसूनानि <strong>चूडयता</strong> चूडानुकारेण बध्नता <strong>ध्रुवम् उपविष्टम्</strong> ॥३४॥</p>
<hr>
<p><strong>वंशीधरः (भावार्थ-दीपिका-प्रकाशः) :</strong> केश-मार्जन्या केश-संस्कारः <strong>केश-प्रसाधनम्</strong> । <strong>अत्र</strong> स्थले । <strong>कामिन्याः</strong> अतीव-कमनीयायाः । <strong>कामिना</strong> पूर्णानन्दवतापि । <strong>ध्रुवं</strong> निश्चितम् । तत् स्थलम् अधुना शृङ्गार-वट इति प्रसिद्धम् ॥३४॥</p>
<hr>
<p><strong>श्रीनाथ-चक्रवर्ती (चैतन्य-मत-मञ्जुषा) :</strong> <em>न व्याख्यातम्।</em></p>
<hr>
<p><strong>सनातन-गोस्वामी (बृहद्-वैष्णव-तोषणी) : केशानां प्रसाधनं</strong> संस्करणम् । तच् च स्वाङ्गुलिभिस् तद्-अर्थात्म-शिरो-न्यस्त-कङ्कतिकया वा । <strong>तु</strong>-शब्दो भिन्नोपक्रमे । &ldquo;हि&rdquo; इति पाठे निश्चितम् । <strong>प्रसाधन</strong>-प्रयोजनं सूचयति&mdash;<strong>कामिन्याः कामिना</strong> इति । काम-क्रीडा-सुखार्थम् इत्य् अर्थः । किं वा, पूर्वोक्त-कामिन इतिवत् तु । <strong>ध्रुवं</strong> निश्चितम् इति साक्षात्-तल्-लक्षणाभिव्यक्तेः ॥३४॥</p>
<hr>
<p><strong>जीव-गोस्वामी (लघु-वैष्णव-तोषणी) :</strong> गर्भकाख्य-माल्य-खण्ड-पतनं दृष्ट्वा पुनर् विपक्षा आहुः&mdash;<strong>केश-</strong> इत्य् अर्धेन । <strong>तु</strong>-शब्दो भिन्नोपक्रमे । &ldquo;हि&rdquo; इति पाठे निश्चयम् । **प्रसाधन-**प्रयोजनं सूचयति&mdash;<strong>कामिन्याः कामिना</strong> इति काम-क्रीडा-सुखार्थम् इत्य् अर्थः । तादृशोपवेशं दृष्ट्वा सख्यस् त्व् अःउः&mdash;<strong>तानि</strong> इत्य् अर्धेन । <strong>चूडयता</strong> इति ज्ञानं तु स्व-देशे तादृश-वेशस्य प्रायशो दृष्ट्वेति ज्ञेयम् ॥३४॥</p>
<hr>
<p><strong>जीव-गोस्वामी (क्रम-सन्दर्भः, बृहत्-क्रम-सन्दर्भः) :</strong> ततः क्वापि गत्वोपवेश-चिह्नम् आलोक्य काश्चिद् आहुः&mdash;<strong>केश-प्रसाधनम्</strong> इत्य्-आदि । <strong>तु</strong> निश्चितम् । <strong>अत्र कामिन्याः कामिना</strong> तेन <strong>केश-प्रसाधनं कृतम्</strong> । तत्र हेतुम् आहुः&mdash;<strong>तानि</strong> इत्य्-आदि । <strong>तान्य्</strong> अवचितानि प्रसूनानि <strong>चूडयता</strong> इह <strong>उपविष्टम्</strong> । <strong>ध्रुवं</strong> साक्षाद् एव दृश्यताम् इत्य् अर्थः ॥३४॥</p>
<hr>
<p>केश-प्रसाधनं त्व् अत्र कामिन्याः कामिना कृतम् ।</p>
<p>तानि चूडयता<sup id="fnref:23"><a href="#fn:23" class="footnote-ref" role="doc-noteref">23</a></sup> कान्ताम् उपविष्टम् इह ध्रुवम् ॥</p>
<p><strong>नारायण-भट्टः (श्री-रसिकाह्लादिनी) :</strong> ततो\ऽन्य-माल्य-ग्रथने सर्वतो विशीर्णानां खण्डितानां दलानां सञ्चारं दृष्ट्वा प्रकारान्तरेणोत्प्रेक्षमाणा आहुः&mdash;<strong>केश-</strong> इति । <strong>अत्र</strong> इति श्रोणी-भरण-चिह्नं दृष्ट्वा तर्कयन्ति&mdash;कृष्णम् आचन्त उपविष्टाया <strong>कामिन्याः</strong> प्रिय-कृत-प्रसाधने श्री-कृष्ण-कर-स्पर्शे साभिलाषायाः <strong>केश-प्रसाधनं</strong> वेण्यां करेण आपीड्य करेण <strong>कृतम्</strong> । <strong>कामिना</strong> इति चुम्बनादि-कटाक्ष-दर्शनादिषु साभिलाषेण काम-क्रीडा-प्रदर्शनार्थं, तथा <strong>कृतम्</strong> इत्य् अर्थः । <strong>तु</strong>-शब्दोक्त-विशेषम् आहुः । अन्या स्थलान्तरं दर्शयन्ति&mdash;<strong>इह</strong> इति रहः-स्थले <strong>तानि</strong> पुष्पाणि <strong>कान्तां</strong> <strong>चूडयता</strong> चूडां करं ग्रथनेन अलङ्कुर्वता <strong>उपविष्टं</strong> <strong>ध्रुवं</strong> निश्चितं नात्र सन्देहः, साक्षात् तल्-लक्षणाभिव्यक्तेः । एवं रसाभिवृद्ध्य्-अर्थं तस्या रहः प्रापणं पुष्प-सम्पादनम् अलङ्करणं चोक्तम् इति ॥३४॥</p>
<hr>
<p><strong>विश्वनाथ-चक्रवर्ती (सारार्थ-दर्शिणी) :</strong> कृष्ण-जान्व्-अन्तर्-उपविष्टायास् तस्याश् चिह्नं दृष्ट्वा पुनर् विपक्षा आहुः&mdash;<strong>केशानां प्रसाधनम्</strong> अत्रत्य-वन-देवता दत्त-कङ्कतिकयेति बुद्ध्यते । <strong>कामिन्याः</strong>, न तु प्रेमवत्याः, स्व-सखीर् अपि वञ्चयित्वा कामुकं नीत्वा रहो गतत्वात् । <strong>कामिना</strong>, न तु प्रेमवता, प्रेमवतीनाम् अप्य् अस्माकं विरह-पीडाननुसन्धानात् । ततश् च <strong>तानि</strong> तैः प्रसूणैः केशैर् वा कान्तां कामिनीं <strong>चूडयता</strong> नर्मणा पौरुषं व्यञ्जयितुं चूडावतीं कुर्वता <strong>इह ध्रुवम् उपविष्टम्</strong> इति रहः-केलि-वार्ताप्य् अभूद् इति भावः । विन्-मतोर् लुग् इति मतुपो लुक् ॥३४॥</p>
<hr>
<p>॥ १०.३०.३५ ॥</p>
<p>रेमे तया स्वात्म-रत<sup id="fnref:24"><a href="#fn:24" class="footnote-ref" role="doc-noteref">24</a></sup> आत्मारामोऽप्य् अखण्डितः ।</p>
<p>कामिनां दर्शयन् दैन्यं स्त्रीणां चैव दुरात्मताम् ॥</p>
<p><strong>श्रीधर-स्वामी (भावार्थ-दीपिका) : रेमे</strong> इत्य्-आदि शुकोक्तिः । <strong>आत्म-रतः</strong> स्वतस् तुष्टः । <strong>आत्मारामः</strong> स्व-क्रीडः । <strong>अखण्डितः</strong> स्त्री-विभ्रमैर् अनाकृष्टोऽपि । तथा चेत् किम् इति <strong>रेमे</strong> ? अत आह&mdash;<strong>कामिनाम्</strong> इति ॥३५॥</p>
<hr>
<p><strong>वंशीधरः (भावार्थ-दीपिका-प्रकाशः) :</strong> <em>तथा चेत्</em>&mdash;<em>अनाकृष्टश्</em> चेत् । तत्राशङ्कायाम् आह उत्तरं&mdash;<em>कामिनाम्</em> इति । <strong>रेमे</strong> सुरत-लीलाम् अनुबभूव । <strong>आत्मनि</strong> स्वरूपानन्दे <strong>रतः</strong> । <strong>आत्मन्य् आरामः</strong> क्रीडा यस्य सः । आत्म-रत आत्म-क्रीड [मु।उ। ३.१.४]<sup id="fnref:25"><a href="#fn:25" class="footnote-ref" role="doc-noteref">25</a></sup> इति श्रुतेः । अनेन विशेषण-द्वयेन विट-वृत्ति-निषेधो\ऽसूचि मुनिना । भगवत्-प्रीति-साधन-भक्ति-ज्ञानादि-तारतम्यात् प्रीति-तारतम्यं सूच्यते\ऽत्र । तथा चान्या गोप्य इन्द्रिय-वृत्तयः, कृष्ण-नीता तु भक्तिर् बुद्धिर् वा ज्ञेया । बुद्धिमता तत्-पदानि तत्-तद्-अर्थ-बोधकत्वेन योज्यानीति सन्तोष्टव्यम् । शोकादिकं च गुण-निमित्तम् । अत एव <strong>अखण्डित</strong> इत्य् उक्तम् ॥३५॥</p>
<hr>
<p><strong>श्रीनाथ-चक्रवर्ती (चैतन्य-मत-मञ्जुषा) : रेमे</strong> <strong>तया स्वात्म-रत</strong> इत्य्-आदि श्री-शुकोक्तिः । अस्यायम् अर्थः&mdash;<strong>स्वात्म-रतः</strong> <strong>स्वात्मारामोऽप्य्</strong> <strong>अखण्डितोऽपि</strong> <strong>तया</strong> सह <strong>रेमे</strong> । आत्मारामत्वादिभिर् युक्तः कथं सर्वाः परित्यज्य केवलं तया सह रमते ? इत्य् आह&mdash;<strong>कामिनाम्</strong> इत्य्-आदि । ये कामिनो भवन्ति, ते <strong>दीना</strong> भवन्ति । यास् तु <strong>स्त्रियो</strong> भवन्ति, ता <strong>दुरात्मानो</strong> भवन्ति । नायं कामी, नैता अपि स्त्रियः स्त्री-प्रकृतयः । एताः किल चिद्-आनन्द-शक्ति-रूपाः । आसां पार्थक्यं नास्ति । एकया सह रमणम् एव सर्वासां रमणम् इति बोधयन् ।</p>
<p>यद् वा, आसु परित्यक्तासु आत्मना आत्म-तादात्म्येन रमणं यस्य, अतोऽ<strong>खण्डितः</strong> । न विद्यन्ते खण्डितेत्य्-अवस्था-भेद-सम्ज्ञा-भेदान् नायिका यस्य । अतस् ता अपि रमयति, <strong>तया</strong> सह च <strong>रमते</strong> । अतः परमाचिन्त्य-महिमत्वं, तेन <strong>कामिनां दैन्यं दर्शयन्</strong> । कामिनः खलु एवं कर्तुं न शक्नुवन्ति, प्राकृतत्वात् । <strong>स्त्रीणां च दुरात्मताम्,</strong> स्त्रियश् च दुरात्मानः यत एवं-विधं मां न भजन्ति, जीवच्-छवम् एव भजन्ति ।</p>
<p>यद् वा, <strong>आत्मारामोऽप्य् अखण्डितोऽपि</strong> न विद्यते खण्डितं यस्मात्, एक-रसोऽपि <strong>कामिनां दैन्यं</strong> पाद-पतनादि-वैयग्र्यं <strong>दर्शयन्</strong> । तथापि तस्याः प्रसादो न जातः इत्य् आलक्ष्य <strong>स्त्रीणां च दुरात्मतां</strong> दुःसाध्यताम् एव, यथा यथा दैन्यं करोति, तथा तथा सापि वैमुख्यं करोति । कथं मत्-सख्यस् त्यक्ताः ? इति रोषं प्रकटयति । इति-द्वयं दर्शयन् सम्पादयन् तथैव भक्त-वशता-लीलां प्रकटयति ।</p>
<p>यद् वा, <strong>कामिनो</strong> यथा <strong>दैन्यं</strong> कुर्वन्ति, तथा <strong>दर्शयन्</strong> आत्मासक्तो भूत्वा <strong>रेमे</strong> । एवं <strong>स्त्रीणां</strong> परित्यक्तानां गोपीनां <strong>दुरात्मतां</strong> दुःखात्मकतां दर्शयन् । अयम् अर्थः&mdash;&quot;अहम् एवं तवातिवशीभूतः । त्वं यद्य् अत्र गर्वम् उद्वहसि, तदा ता इव भविष्यसि&quot; इति भाव्य्-अर्थ-सूचनम्।</p>
<p>यद् वा, यो यः कामी, स स दीनः । यथा कामी यो नैवं, स नैवं यथाहम् । एवं या याः <strong>स्त्रियः</strong>, तास् ता <strong>दुरात्मानः</strong> । यथा स्त्रियः या नैवं, ता नैवं यथा गोप्यः इति व्यतिरेकानुमानेन <strong>कामिनां दैन्यं स्त्रीणां च दुरात्मतां दर्शयन् रेमे</strong> । अप्राकृतं यथा स्यात्, तथा <strong>रेमे</strong> इत्य् अर्थः । <strong>स्त्रीणाम्</strong> इति न हि केश-स्तनवत्त्वं स्त्रीत्वम्, अपि तु आच्छादकत्वेन बद्ध-हेतुत्वं स्तृणातेर् अढि-सिद्धः, अवयवार्थ एव । अन्यथा उत्पन्न-तत्त्व-ज्ञानासु देवहूत्य्-आदिषु व्यभिचारात् ।</p>
<p>यद् वा, <strong>कामिनां दैन्यं</strong> यथा भवति, तथा <strong>रेमे</strong> । स्त्रीणां त्यक्तानां बाह्यतां स च मेन इति ॥३५॥</p>
<hr>
<p><strong>सनातन-गोस्वामी (बृहद्-वैष्णव-तोषणी) : स्वस्मिन् आत्मनि</strong> आत्मना स्वयम् एव । यद् वा, <strong>आत्मना</strong> स्वभावेनैव <strong>रतस्</strong> तुष्टः । &ldquo;च&rdquo; इति पाठे <strong>रेमे</strong> चेत्य् उक्त-समुच्चये च-कारः । ततश् च आत्मनैव रतस् तुष्टस् तादृशो\ऽपि <strong>रेम</strong> इति । तादृशत्वम् अधुना न स्थितम् इति पूर्ववद् अर्थः । पुनः पुनस् तथोक्तिस् तद्-दार्ढ्याय । अतस् तयैव तुष्टः, तयैवारमत तद्-विभ्रमैर् वशीकृतश् चेति तात्पर्यम् । अतः प्रेम-निर्जितत्वेन तस्यां स्वं सर्वस्वम् अर्पितम् इति सूचितम् । तच् च भक्त-वत्सल-वरस्य प्रिय-जन-प्रेम-परवशस्य तस्य न दोषः कश्चित्, प्रत्युत निज-भगवत्ता-सार-प्रकट-रूप-महा-गुण एवेति पूर्वं बहुशो लिखितं, श्री-भागवतामृते च विवृतम् एव ।</p>
<p>यद् वा, <strong>स्वात्मनः</strong> सख्येन आत्म-तुल्याः । किं वा, स्वस्यात्मनः प्रिया गोप्यः, तासु <strong>रतो</strong>\ऽपि <strong>अखण्डितः</strong> सम्पूर्णः सन् काय-मनो-वचनासक्त्या साकल्येन <strong>रेमे</strong> इत्य् अर्थः । अन्यत् समानम् ।</p>
<p>न चैवं केवलं निज-प्रिया एव आनन्दिताः, अन्येषाम् अपि हितं कृतम् इत्य् आह&mdash;<strong>कामिनाम्</strong> इति । काम-वशैः स्त्री-वशैश् च न भाव्यम् इति लोकान् शिक्षयामासेत्य् अर्थः । तत्र यथा श्री-भगवान् निजाचरितेन पुंसः शिक्षयति, तथा तत्-प्रियापि स्त्रियः शिक्षयन्ती <strong>दुरात्मतां</strong> <strong>दर्शयामास</strong> इत्य् आह&mdash;सा चेति । यद्यपि तादृशो व्यवहारो मानश् च न दुरात्मतया, किन्तु केवलम् उभयोर् महा-नागरयोर् अन्योन्यं प्रेम-विवर्धनो विशेषतश् च स्वाधीन-भर्तृकात्वे नोचित एव, तथापि दर्पस् तत्-कृतोक्ति-विशेषश् [चेश्वरे\ऽनुचित]{।मर्क्} एवेति वैधोपासना-शास्त्र-परैस् तथा व्याख्यायते । तद्-दोषो\ऽपि परिहृत एव, तयोर् लोक-शिक्षा-परत्वात् ।</p>
<p>यद् वा, <strong>कामिनाम्</strong> इन्द्रादीनां <strong>दैन्यम्</strong> ईदृग्-असूया-भावाद् <strong>दर्शयन्</strong> प्रेयसीकृत्य तादृग्-विकासादि-सुखाभावात् । <strong>स्त्रीणां</strong> <strong>च दुरात्मतां</strong> दुर्बुद्धित्वं श्री-कृष्णेतर-कुत्सित-पति-भजनात् । अथवा, कामिनः प्रति दैन्यं स्त्रियश् च प्रति दुरात्मताम् एव दर्शयन् शिक्षयन्न् इत्य् अर्थः ।</p>
<p>अयं भावः&mdash;यदि काम-क्रीडायां रसिकतास्ति, तदा रिरंसुभिः पुम्भिर् ईड्र्शं श्त्री-वश्यतम् अदीनैर् एव भाव्यम् । स्त्रीभिश् च सुरतादिषु लज्जादिकं परिहृत्य पुरुषं च वशीकृत्य स्वातन्त्र्य-रूप-दुश्चेष्टा-पराभिर् भाव्यम् इति । एतच् च तयोर् वक्ष्यमाण-वचन-व्यवहारादेः । किं वोक्त-व्यवहारस्याभिप्रायेण ।</p>
<p>यद् वा, अत्रोक्त-रमण-प्रकार एवायं दर्शितः । ततश् च वैदग्धी-विशेषेण काम-शास्त्रोक्तं विविध-बन्धादौ स्कन्ध-द्वयोपरि स्त्री-पाद-द्वय-निर्धारणादिना <strong>दैन्यं दौरात्म्यं</strong> चाधर-दंशन-नर-वक्षसि केश-ग्रहण-पुरुषायितादिनोह्यम् । दैन्य-दुरात्मता-शब्द-प्रयोगश् च ज्ञानादि-निष्ठ-मुनि-विशेषापेक्षया । वस्तुतस् तु, निज-रस-विशेषेण उक्ति-भङ्ग्यैवेति।</p>
<p>यद् वा, <strong>आत्म-रत</strong> इति सप्तम्य्-अन्तम् । तेन सह अनयोर् अन्वयः । ततश् च भावे क्तः । <strong>आत्म-रतौ दैन्यं</strong> दुःखम् एवेति <strong>कामिनः</strong> प्रति <strong>दर्शयन्</strong>, तया काम-भोगाद्य्-असिद्धेः । <strong>आत्म-रतौ दौरात्म्यम्</strong> एवेति <strong>स्त्रियश्</strong> च प्रति <strong>दर्शयन्</strong>, तया स्वामि-सेवाद्य्-असिद्धेः । अत एवात्मारामतानादरेण <strong>तया</strong> सह स्वयं <strong>रेम</strong> इत्य् एषा दिक् । अलम् अतिविस्तरेण ।</p>
<p>एवं तद्-वचनं तासां श्री-व्रज-देवीनां सङ्गच्छते, श्री-भगवत्-तत्त्व-ज्ञाने\ऽपि निज-भावाव्यभिचारेण रस-विशेषमयत्वाच् च ॥३५॥</p>
<hr>
<p><strong>जीव-गोस्वामी (लघु-वैष्णव-तोषणी) :</strong> तद् एवं श्री-गोपी-जन-मुखेनैव तया सह तल्-लीलां प्रशंस्य स्वयम् अपि प्रशंसति&mdash;रेम इति । <strong>स्वैः</strong> स्वांश-रूपैर् वैभवैः । वैकुण्ठीय-लक्ष्म्य्-आदिभिर् गोष्ठ-सम्बन्धि-प्रेयस्य्-आदिभिश् च हेतुभिर् अपरापेक्षा-रहिततया तत्-तद्-अंशिनि <strong>आत्मनि</strong> स्वस्मिन्न् एव <strong>रतः</strong>, स्वेनैव पूर्ण-काम इत्य् अर्थः । तादृशो\ऽपि तथा <strong>आत्मारामः</strong> स्वरूपानन्दावेश-तत्-पर इत्य् अर्थः । तादृशो\ऽपि तथा हेतुना <strong>रेमे</strong>, तत् तद् अनादृत्य नन्दति स्म । तत्र हेतुः&mdash;तयेत्य् अर्थः । तच्-छब्दस्य वक्तृ-बुद्धि-स्थ-वैलक्षण्य-व्यञ्जकत्वात् सर्वाधिक-तत्-प्रेमाश्रय-विषय-रूपयेत्य् अर्थः ।</p>
<p>&ldquo;रेमे तया चात्म-रतः&rdquo; इति पाठे <strong>आत्माराम</strong>-शब्देन पौनरुक्त्यापातात् तत्-पूर्ण-कामात्मकत्वाद् एवात्म-रत इति लभ्यते । <strong>च</strong>-शब्दश् च यथा तया तस्य रमणं ताभिर् वितर्कितम् । तथा रेमे च इति बोधयति । तद् एवम् अपि पूर्ववद् एव विवक्षितम् ।</p>
<p>ननु ताभिर् लक्ष्म्य्-आदिभिः प्रेयस्य्-आदिभिर् अपि तस्य रमणं दृश्यते ? तत्राह&mdash;<strong>अखण्डितः</strong>, अनया हेतुना यथा ततस् ततः खण्डितः स्यात्, स्व-पतेः सकाशात् खण्डिता-नायिकावन् मनसा विच्युतः स्यान् न तथास्याः सकाशाद् अयं लक्ष्म्य्-आदिभिर् हेतुभिर् न कदाचिद् अपीत्य् अर्थः । अतः प्रेम-निर्जितत्वाद् अनेन विवृतम् । तद् एवं तस्या एतादृश-प्रेमा येन तादृशो\ऽप्य् असौ वशीचक्रे । तस्य चैतादृशः, येन तादृशात्मारामतापि तिरश्चक्रे ।</p>
<p>तद् एवं तादृशालम्बन-स्व-प्रेम-वशत्व-विहीनाः कामिनः कामिन्यश् च स्व-महिम्ना परास्ततया दर्शिता इत्य् आह&mdash;कामिनां दर्शयन्न् इति । <strong>कामिनाम्</strong> इति मल-मूत्रादितया परिणामिभिर् अन्न-जलादिभिस् तर्प्यमाणो यो देहस् तत्-तर्पणेच्छा-रूप-काम-स्वभावानां, न तु सच्चिदानन्द-विग्रहतया स्वतस् तृप्तानां, न तु तस्यापि रमणे हेतुतावगत-सच्चिदानन्देत्य्-आदि-लक्षणानाम् इत्य् अर्थः । तथा च तासां तद्-विरोचन-योग्यता वक्ष्यते, ताभिर् विधूत-शोकाभिर् [भा।पु। १०.३२.१०] इत्य्-आदिना ।</p>
<p>तद् अन्य-<strong>स्त्रीणां दुरात्मतां</strong> तादृश-दुर्गत-नायकं वशीकृत्य हर्ष-गर्वादि-दुष्ट-स्वभावताम् इत्य् अर्थः । तद् उक्तं श्री-रुक्मिणी-देव्या&mdash;</p>
<blockquote>
<p>त्वक्-श्मश्रु-रोम-नख-केश-पिनद्धम् अन्तर् &gt;
मांसास्थि-रक्त-कृमि-विट्-कफ-पित्त-वातम् । &gt;
जीवच्-छवं भजति कान्त-मतिर् विमूठा &gt;
या ते पदाब्ज-मकरन्दम् अजिघ्रती स्त्री ॥ [भा।पु। १०.६०.४५] इति &gt; ।</p></blockquote>
<p>अत्र श्री-कृष्णस्य तावद् वैलक्षण्यम् उक्तम् एव । या ते पदाब्ज- इत्य्-आदौ तद्-वैलक्षण्यानुभव-योग्याश् च काश्चिद् एव तद्वद् विलक्षणा एव भवन्तीति च ज्ञापितम् ।</p>
<p>तद् एवं तेषां च <strong>दैन्यं,</strong> तासां <strong>दुरात्मतां दर्शयन्न्</strong> इति दर्शयद् विधु-पराजयं रमा-वक्त्रान् उल्लसति धृत-लाञ्छनम् इतिवत् । सत्-सरसिजोदरे श्री-मुषा दृषा [भा।पु। १०.३२.२] इतिवच् च । वाग्र-भङ्ग्या स्वतस् तत्-तन्-निष्कर्षातिशय एव प्रतिपादितः । न तु बुद्धि-पूर्विका तेन तद्-दर्शना सति स्वात्मरतत्वादिके कामि-दैन्यादि दर्शनार्थम् उपहासक-जनवत् तद्-अनुकरणम् अपि न घटते इत्य् अन्यथा तु न व्याख्यातम् । भक्त-प्रेम-वशता तु नाहम् आत्मानम् आशास [भा।पु। ९.४.६४] इत्य्-आदिषु बहुषु सम्मतैव ॥३५॥</p>
<hr>
<p><strong>जीव-गोस्वामी (प्रीति-सन्दर्भः २८८) :</strong> अथ जाते च विरहे दैन्येनैव तासां तत्र दौरात्म्य-बुद्धिः, न तु वस्तुत एव तद् दौरात्म्यं, प्रेमैक-विलास-रूपत्वात् । श्री-मुनीन्द्रोऽपि तद्-भावानुसारित्वेनैव तद्-वाक्यम् अनुवदति&mdash;तया कथितम् आकर्ण्य [भा।पु। १०.३०.४२] इत्य्-आदि । स्वयं तु पूर्वं तस्मिंस् तदीये मदे दोषं प्रत्याख्यातवान् अस्ति । यथा&mdash;<strong>रेमे तया चात्म-रत</strong> इति ।</p>
<p><strong>स्वात्म-रतः</strong> स्वतस् तुष्टोऽपि <strong>आत्मरामः</strong> स्व-क्रीडोऽपि <strong>अखण्डितः</strong> । तस्यां सततासक्तः सन् <strong>रेमे</strong> । तादृशश् चेत् किम् इति तद्-आसक्तो बभूव, तथा <strong>रेमे</strong> च । अत आह&mdash;<strong>तया</strong>, इत्थम्भूत-गुणो हरिः [भा।पु। १.७.१०] इतिवत् तथा-भूत-गुणतया तदीय-प्रेम-सर्वस्व-सार-रूपयेत्य् अर्थः । अतस् तस्यान्येन तादृशत्वासम्भवात् प्रेम-विशेष एवासौ स्फुरति, न तु कामः ।</p>
<p>स च प्रेम-विशेष ईदृश-प्रबलः यत् कामिवद् एव दैन्यादिकं तयोः प्रकटीभवतीत्य् आह&mdash;</p>
<p>कामिताम् इति । मद-मानाद्य्-आत्मके कामिनीनां प्रेम्णि कामिनां यद् दैन्यं लोक-प्रसिद्धं, तद् एव स्व-द्वारा तत्-प्रेम-विशेष-पारवेश्येन दर्शयन् प्रकटयन् रेमे ।</p>
<p>यद् वा, ययैव लीलया स्वयम् एव तुच्छीभूताः सर्वेऽप्य् अन्ये नागरं-मन्या इत्य् आह&mdash;<strong>कामिनाम्</strong> इति । स्व-लीला-महिम्ना <strong>कामिनां</strong> प्राकृतानां <strong>दैन्यं</strong> रस-सम्पत्ति-हीनत्वं, <strong>स्त्रीणां</strong> च प्राकृतानां तं विनान्यस्य भजनेन <strong>दुरात्मतां</strong> दुष्ट-भावतां <strong>दर्शयन्न्</strong> इति । दर्शयद् विधु-पराजयं रमा-वक्त्रम् उल्लसति धूत-लाञ्छनम् इतिवत् ॥३५॥</p>
<hr>
<p><strong>जीव-गोस्वामी (क्रम-सन्दर्भः) :</strong> तद् एव स्वयम् अपि तया सह तल्-लीलां प्रशंसति&mdash;<strong>रेम</strong> इति ॥३५॥</p>
<hr>
<p><strong>जीव-गोस्वामी (बृहत्-क्रम-सन्दर्भः) :</strong> अथ तस्या एव वृत्तान्तं श्री-शुकदेवः प्रस्तौति&mdash;<strong>रेमे तया</strong> इत्य्-आदि। तया सर्वा विहाय या नीतेत्य् अर्थः । न तु तस्य वैषम्यम् इत्य् आहुः&mdash;आसु विरहितासु गोपीष्व् <strong>आत्म-रत</strong> आत्मना मनसा रतं रमणं यस्य । भावे क्तः । तया सह नीतया सह <strong>रेमे</strong> ।</p>
<p>ननु कथम् एतज् ज्ञातम् ? इत्य् आहुः&mdash;<strong>आत्मारामो</strong>\ऽचिन्त्य-परमैश्वर्यः । अत एवाखण्डितो\ऽखण्ड-प्रेमातुल्य-प्रेमेत्य् अर्थः । दक्षिण-नायकत्वात् । मया परोक्षं भजता तिरोहितम् [भा।पु। १०.३२.२१] इति तस्य स्वोक्तेश् च । तेन तासु मानसं रमणं, अस्यां कायिकम् इति । किं कुर्वन् ? <strong>कामिनां दैन्यं दर्शयन्</strong>, <strong>स्त्रीणां च दुरात्मतां दर्शयन्</strong>, अनुमान-प्रयोगेन बोधयन् ।</p>
<p>तथा हि&mdash;यो यः कामी, स स दीनः, अनीश्वरत्वात् । यत्र यत्रानीश्वरत्वं, तत्र तत्र दीनत्वं, पुरूरव-ययाति-प्रभृतिवत् । यो यो नैवं, स स नैवं, यथाहम् इत्य् अन्वय-व्यतिरेकिणानुमानेन <strong>कामिनां दैन्यम्</strong> । एवं गोप्य्-आदयो न दुरात्मानः, मद्-अङ्ग-सङ्गवत्त्वात् । यत्र यत्र मद्-अङ्ग-सङ्गवत्त्वं, तत्र तत्र न दुरात्मत्वम्, यथा लक्ष्म्य्-आदिः। या मद्-अङ्ग-सङ्गवत्यो न भवन्ति, ता दुरात्मानो भवन्ति, यथा गोप्य्-आदि-भिन्नाः स्त्रियः । इत्य् अन्वय-व्यतिरेकाभ्यां सामान्य-<strong>स्त्रीणां दुरात्मतां च दर्शयन्न्</strong> इति यावत् । एतेन नाहं कामी, नैताश् च स्त्रीत्वेन दुरात्मानः । अपि तु मल्-लीलौपायिकत्वाद् आसां स्त्रीत्व-भावाद् वाम्यादि । मम त्व् आसाम् अनुवर्तनं लीलैवेति वाक्यार्थः । आत्मस्व् आत्म-प्रायासु गोपीषु रमत इत्य् <strong>आत्मारामः</strong> ॥३५॥</p>
<hr>
<p><strong>नारायण-भट्टः (श्री-रसिकाह्लादिनी) :</strong> यद्-अर्थम् एतावत् कृतं तद् आहुः&mdash;<strong>रेमे</strong> इति । एवं व्रज-देवीनां तर्कानुकर्णेन स्वानुभवेन च निर्णीतं विलासं प्रतिपाद्य श्री-शुकः परीक्षितं प्रति श्री-कृष्णस्य प्रेमैक-वश्यतां रस-वर्त्मना बोधयति&mdash;<strong>रेमे</strong> इति । <strong>अपि</strong>-शब्दः सर्वत्रानुषज्यते । <strong>आत्मा-रत</strong> आत्मा-रतो\ऽपि, आत्मनि स्व-स्वरूपे रतो\ऽपि । यद् वा, आत्मना स्वभावेन रतः, प्रिय-वर्गेषु रतो प्रीति-युक्तो\ऽपि । यद् वा, आत्मनि मनसि रतः सन्तुष्टो\ऽपि, विषयापेक्षा-रहितो\ऽपि । <strong>आत्मारामो\ऽपि</strong> आत्मन्य् एवाराम आरमणं क्रीडा यस्य । यद् वा, आत्मना सहारामो यस्य, बाह्यं किम् अपि नापेक्षते, तथापि <strong>तया</strong> सह <strong>रेमे</strong>, आत्मरतत्वम् आत्मारामत्वम् अवगणय्य <strong>रेमे</strong> ।</p>
<p>अयम् अभिप्रायः&mdash;&quot;आत्म-रतौ आत्मारामतायां च कियत् सुखम् ?&quot; इति तारतम्यं जानन् <strong>तया</strong> सह <strong>रेमे</strong> । देहेन्द्रियैः सह स्वकीयेषु रमणे यत् सुखं, तद् रमणं । तत् सुखं निरीन्द्रिये आत्मनि कुतः ? अत एव सर्वज्ञः सर्व-रस-विवेकः ज्ञानवान् तथा चक्रे इति । यतो\ऽ<strong>खण्डितः</strong>, परिपूर्णो\ऽपि <strong>रेमे</strong> ।</p>
<p>अयम् अर्थः&mdash;गोपी-जन-रमणात् प्राक् आत्मा-रतत्वम् आत्मारामत्वं च नास्ति, उभयेषाम् अनहितत्वात् । तथापि आत्म-रतत्वात्मारामत्वयोश् चैतन्य-धर्मत्वं, स्वकीयेषु रमणं देहेन्द्रिय-विशिष्टस्य विग्रहि-धर्मः । उभये सामानाधिकरण्ये\ऽपि न विरोधः । ईश्वरे यथा ज्ञानाज्ञानयोर् धर्माधर्मयोर् न विरोधः, तद्वद् अत्रापि । अत एव यथा ज्ञानाज्ञानयोर् धर्माधर्मयोस् तारतम्ये, तथा गोपी-रमणात्मारामत्वयोस् तारतम्यं ज्ञात्वा सजातीयैर् गोपीजनैः सह रमणं स्वीयम् आनन्दं स्वकीय-कला-कौशलं चावधि-भूतं रस-वर्त्मनाविश्चकार । स्वीयाम् अखण्डितताम् अप्य् आविश्चकार । अन्यथा योगमायाविर्भावितं परिपूर्णत्वम् अन्तरेण बह्वीनां यूथ-पतीनां कथम् एकेन सम्भाव्येतेति । यथान्यो नायकः सङ्केते प्रियागमनं प्रतीक्षन् अगमने खण्डितो भवति, तथा नायं बहु-रमणत्वात् खण्डितो न भवति, यतो\ऽसाव् अच्युत इति, श्री-कृष्णस्य दक्षिण-नायकत्वात् । तद् उक्तं रसार्णवे&mdash;नायिकास्व् अप्य् अनेकासु तुल्यो दक्षिण उच्यते [र।सु। १.८३] इति । किं च, अहो अस्या लावण्यं प्रेम च ! वशीकृतः श्री-कृष्ण आत्म-रतत्वम् आत्मारामताम् अवगणय्य <strong>तया</strong> सह <strong>रेमे</strong> इति।</p>
<p>स्व-प्रयोजनम् उक्त्वा प्रयोजनम् आह&mdash;<strong>कामिनाम्</strong> इति । अन्येषां प्राकृतानां मल-मूत्र-भाजनानाम् ऐ <strong>कामिनाम्</strong> [मनोद्रेकात्]{।मर्क्} प्रिया-मुख-रुक्षता-कलनात् सञ्चारि-भावोदयेन <strong>दैन्यं</strong> पारवश्यं प्रसादनं च । तादृशीनाम् एव <strong>स्त्रीणां दुरात्मतां</strong> दुःख-भावतां स्वाधीन-पतिकतया हर्ष-मान-गर्वारूढतां <strong>दर्शयन् रेम</strong> इति ।</p>
<p>अयम् अभिप्रायः&mdash;सच्चिदानन्द-विग्रहः श्री-कृष्णः । सच्चिदानन्द-रूपा व्रज-देव्यो\ऽतस् तद्-एक-निष्ठत्वम् अनुकरणं न, किन्तु तात्त्विकम् एव । इदं तु कैमुत्य-न्यायेनोच्यते । प्राकृते\ऽपि मानारूढत्व-लक्षणा दुरात्मनां मद-मानारूढता भवेद् इति । किं पुनः कृष्णे मूर्तिमति मधुर-रसे <strong>दैन्यं</strong> तत्-परत्वं न भवेद् इति ।</p>
<p>श्री-शुकस्यायम् आशयः आचार्यैस् तद् व्याकृतं तादृश-कृत्य् अनभिज्ञान् श्री-कृष्ण-माहात्म्यानभिज्ञान् अपि । तस्य स्वातन्त्र्यं निर्लेपता च गोपीनाम् अन्य-स्त्री-दृष्टान्तेन चानभिज्ञतां स्थपयितुम् इदम् उक्तं&mdash;कामिनाम् इति । अतो न किञ्चिद् असमञ्जसम् इति श्री-कृष्णस्यायम् आशयः । यथा स्वागतं वो महाभागाः [भा।पु। १०.२९.१८] इति यथा श्रुतेः तासां प्रतीतिर् जाता, तथात्रापि <strong>कामिनाम्</strong> इति । कामिभिः स्त्री-वशैर् न भाव्यं स्वीयाचरितेन लोकान् शिक्षयामास । तस्याः आचरितेन <strong>स्त्रीणां दुरात्मतां</strong> स्थापयामासेति । यद्यपि तादृश-मानो न दुरात्मतया किन्तु केवलम् उभयोर् अन्योन्यं प्रेम-विवर्धनाय स्वाधीन-पतिकाया उचित एव, तथापि मर्यादा-मार्गोपासनायाम् ईश्वरावज्ञान-हेतु-गर्वोक्तिर् अनुचितेति धर्मः । मर्यादा-मार्गे त्याकं शिक्षयन् रस-मार्गे\ऽपि एवं शिक्षयति । यदि मधुर-रसे रिरंसास्ति, तदा रसिकैर् दीनैः स्त्री-वश्यतया भाव्यं, यदि काम-कला-कौशल-भक्तिः, तदा लज्जा-परिहार-पूर्वकं स्व-पतिं वशीकृत्य स्वातन्त्र्येण मान-दर्प-पराभिः स्त्रीभिः दुरात्मतया भाव्यम् इत्य् उभयत्र शिक्षणम् । इदं रहस्यं ज्ञान-कर्मादि-निष्ष्ठ-मुनि-मुख-निरीक्षणेन नोद्घाटितम् इति । अत एव काम-शास्त्रानुसारेणात्मारामत्वम् अनादृट्य तया सह रेमे । आत्मारामतया सुख-विशेषानुदयात् अलम् इति ॥३५॥</p>
<hr>
<p><strong>विश्वनाथ-चक्रवर्ती (सारार्थ-दर्शिणी) :</strong> तद् एवं गोपीनाम् उक्तिभिर् एव तस्याः सौभाग्यातिशयं दर्शयित्वा स्वयम् अपि तम् उपपादयति&mdash;<strong>रेमे</strong> इति । <strong>आत्मारामो\ऽपि</strong> <strong>तया</strong> सह <strong>रेमे</strong> । तत्र हेतुः&mdash;<strong>स्वात्म-रतः</strong> । तया सह शोभमानम् आत्मनो रमणं यस्य सः । <strong>आत्मारामतायां</strong> तथा सुखं न तस्य भवेत्, यथा तया सह रमण इत्य् अर्थः । &quot;चात्म-रतः&quot; इति पाठे आत्माराम-शब्देन पौनरुक्त्यापाताद् एवं व्याख्येयम् । च एवार्थे । तयैव सह आत्मना यत्नेन रतं रमणं यस्य सः । आत्मा यन्तो धृतिर् बुद्धिः इत्य् अमरः । आत्मारामतायां तादृश-सुख-लाभाभावाद् एव तावान् यत्न इति भावः।</p>
<p>ननु तर्हि तस्यां पूर्णत्वं प्रसक्तम् ? अत आह&mdash;<strong>अखण्डितः</strong> । तद् अपि पूर्ण एव, न तु खण्डितः । तस्याह्लादिनी-शक्तित्वेन स्वरूप-भूतत्वाद् इति भावः । ह्लादिनी-शक्तित्वे\ऽपि सर्वाह्लाद-सारो यः प्रेमा तस्यापि परमावधिर् यो महा-भावस् तद्-रूपत्वाद् एव हेतोर् भगवत आत्मारामत्वेन ह्लाद-मात्र-रमणाद् अपि ह्लाद-महा-सार-भूतया तया सह रमणस्याधिक्यम् अस्त्य् एव । यद् उक्तं तन्त्रे&mdash;</p>
<blockquote>
<p>ह्लादिनी या महाशक्तिः सर्व-शक्ति-वरीयसी । &gt;
तत्-सार-भूता राधेयम् इति । &gt;
महाभाव-स्वरूपेयं गुणैर् अति वरीयसी । इति ।</p></blockquote>
<p>ततश् च <strong>आत्मारामो\ऽपि</strong> तया सह <strong>स्वात्म-रतः</strong> । स्वात्म-रतो\ऽप्य् अखण्डितः पूर्ण एव रेमे इत्य् अन्वयः । तेन च भगवत्-तत्त्वानभिज्ञानां प्राकृत-विवेकिनां हितं च तेभ्यः स्व-विलास-तत्त्वस्य गोपनं च चकारेत्य् आह&mdash;<strong>कामिनाम्</strong> इति काम-वशैः स्त्री-वशैश् च, न भाव्यम् इति लोकान् शिक्षयामासेत्य् अर्थः । काम-वशत्वे सति पुमांसो दीनाः स्युः, दैन्ये च सति स्त्रियो दुरात्मनः स्युर् इत्य् अर्थे भगवान् भगवत्-प्रेयसी च प्रमाणयति यतस् ते इतस् ततो जल्पन्त उज्ज्वल-प्रेम-रस-तत्त्व-गोपनस्य हेतवो बभूवुर् इति भावः । तथा दर्शयन्न् एव प्रेम-रस-तत्त्वं च गोपयन्न् इति चैव-शब्दाभ्याम् एव व्याख्येयम् ।</p>
<p>यद् वा, <strong>कामिनां</strong> सम्बन्धे <strong>दैन्यं</strong> दर्शयन्&mdash;आत्मवन् मन्यते जगत् इति न्यायेन ये कामिनस् तं दीनम् एवापश्यन् । याश् च स्त्रियः कामिन्यस् तां दुरात्मानम् एवापश्यंस् तत्-प्रयोजकीभवन्न् इत्य् अर्थः ।</p>
<p>यद् वा, कामिनां दैन्यं दर्शयन्न् इति कामिभिः सुरत-प्रार्थनादिना दीनैर् भवितव्यम् । स्त्रीभिस् तत्रासम्मत्या दुरात्मभिर् भवितव्यम् इति <strong>दर्शयन्</strong> रसिक-जनान् ज्ञापयन् । एवम् एव रस-पोषो नान्यथेति भावः ॥३५॥</p>
<hr>
<p>॥ १०.३०.३६ ॥</p>
<p>इत्य् एवं दर्शयन्त्यस् ताश् चेरुर् गोप्यो विचेतसः ।</p>
<p>यां गोपीम् अनयत् कृष्णो विहायान्याः स्त्रियो वने ॥</p>
<p><strong>श्रीधर-स्वामी (भावार्थ-दीपिका) :</strong> <em>न व्याख्यातम्।</em></p>
<hr>
<p><strong>वंशीधरः (भावार्थ-दीपिका-प्रकाशः) :</strong> राक्षस्या बुद्धेः स्वभावम् आह&mdash;<strong>इत्य् एवं</strong> पूर्वोक्त-धिया ॥३६॥</p>
<hr>
<p><strong>श्रीनाथ-चक्रवर्ती (चैतन्य-मत-मञ्जुषा) :</strong> <em>न व्याख्यातम्।</em></p>
<hr>
<p><strong>सनातन-गोस्वामी (बृहद्-वैष्णव-तोषणी) : एवम्</strong> उक्त-प्रकारेणेति ईदृशानि तयोर् अन्योन्यं क्रीडा-लक्षणानि <strong>दर्शयन्त्यो</strong> यथा-क्रमं वा तत्-तद्-अर्थो ज्ञेयः । <strong>इति</strong> ईदृशं वदन्त्य <strong>एवं</strong> <strong>दर्शयन्त्यश्</strong> च ता विरहार्ताः । अत एव <strong>विचेतसो</strong> हत-विवेकाः सत्यः । यतो गोप्यस् तद्-एक-प्रेम-वशाश् <strong>चेरुर्</strong> इतस् ततो गता इति वा । यद् वा, विरह-वशाः ॥३६॥</p>
<hr>
<p><strong>जीव-गोस्वामी (लघु-वैष्णव-तोषणी) :</strong> तच् चैवं तादृश-भावे हि तासां द्विधा मानावस्था सम्भवति&mdash;कान्तैक-स्फुरणे हर्षादि-प्रचुरं स्थायि-मयी, कथञ्चिद् अन्य-स्फुरणे गर्वादि-प्रचुर-स्थायिमयीति । अतस् तस्या गाढानुराग-प्राधान्येन तद्-एक-स्फूर्ति-मयी बहु-कालं व्याप्य हर्षादि-मय्य् एव जाता । सम्प्रति कथञ्चिद् बाह्ये जाते तु परेति । आत्म-वरिष्ठत्वे हेतुः गोपीः सर्वा एव तत्रापि <strong>कामयाना</strong> अपि हित्वा असौ अनिर्वचनीय-विचित्र-माहात्म्यः परम-स्वतन्त्रोऽतिदुर्लभ इत्य् अर्थः । तत्रापि प्रियः मद्-एक-प्रेम-कर्ता सन् भजतेऽनुवरते । अत्रान्य-स्फुरणेऽपि गोपीनाम् एव स्फूर्तिर्, न तु पूर्वास्व् इव सामान्य-स्त्रीणाम् इत्य् एतद्-अंशेऽपि वैशिष्ट्यं दर्शितम् ॥३६॥ [मोवे तो ३७?]{।मर्क्}</p>
<hr>
<p><strong>जीव-गोस्वामी (क्रम-सन्दर्भः, बृहत्-क्रम-सन्दर्भः) :</strong> <em>न व्याख्यातम्।</em></p>
<hr>
<p><strong>नारायण-भट्टः (श्री-रसिकाह्लादिनी) :</strong> पुनर् अपि सर्वासां मार्गेण प्रकारं कथयन् तस्या मान-दर्प-हेतुकं विप्रलम्भं कथयिष्यन् रहो-वृत्तम् आह&mdash;<strong>इत्य् एवम्</strong> इति । <strong>इत्य् एवं</strong> श्री-कृष्ण-लीलानुकरणेन अन्योन्यं <strong>प्रदर्शयन्त्यस्</strong> तत्र विलास-चिह्नानि निर्णीतवत्यो <strong>विचेतसो</strong> जाताः सत्यश् <strong>चेरुः</strong> बभ्रमुः । एवं तासां विह्वलत्वं प्रतिपाद्य, तस्याः समान-निर्मितां मानारूढतां निरूपयति । <strong>वने</strong> विलास-योग्ये प्रदेशे <strong>अन्याः</strong> स्त्रियः असम्पन्न-मनोरथाः <strong>विहाय</strong> पत्या जात-मान-दोषा गोपी रहो\ऽ<strong>नयत्</strong> ॥३६॥</p>
<hr>
<p><strong>विश्वनाथ-चक्रवर्ती (सारार्थ-दर्शिणी) :</strong> वृषभानु-नन्दिन्याः सर्वाधिकम् उज्ज्वल-रसस्य सम्भोगम् अंशं निर्वर्ण्य, विप्रलम्भम् अंशम् अपि वर्णयितुं तद् बीजम् उत्थापयति&mdash;<strong>याम्</strong> इति ॥३६॥</p>
<hr>
<p>॥ १०.३०.३७ ॥</p>
<p>सा च मेने तदात्मानं वरिष्ठं सर्व-योषिताम् ।</p>
<p>हित्वा गोपीः कामयाना माम् असौ भजते प्रियः ॥</p>
<p><strong>श्रीधर-स्वामी (भावार्थ-दीपिका) :</strong> स्त्रीणां दुरात्मताम् आह&mdash;<strong>सा च</strong> इति द्वाभ्याम् । <strong>कामो यानम्</strong> आगमन-साधनं यासां, ता <strong>गोपीर् हित्वा</strong> <strong>मां भजत</strong> इति हेतोर् <strong>आत्मानं वरिष्ठं मेने</strong> इति ॥३६॥</p>
<hr>
<p><strong>वंशीधरः (भावार्थ-दीपिका-प्रकाशः) : वरिष्ठं</strong> सर्वोत्कृष्टम् ॥३७॥</p>
<hr>
<p><strong>श्रीनाथ-चक्रवर्ती (चैतन्य-मत-मञ्जुषा) : सा च</strong> राधा सर्वाः सखीर् अनुस्मृत्य मनसि चकार । किं तत् ? <strong>सर्व-योषितां वरिष्ठम् आत्मानं मेने</strong> । कोऽर्थः ? अहं सर्व-प्रधान-भूतः, ममैतन् न युज्यते । तत् किम् ? तद् आह&mdash;<strong>हित्वा</strong> इति । सर्वा <strong>हित्वा माम् असौ</strong> यद् <strong>भजते</strong>, प्रधानस्येदम् अनुचितम् ॥३७॥</p>
<hr>
<p><strong>जीव-गोस्वामी (क्रम-सन्दर्भः) :</strong> तद् एवं तयोक्तं प्रेमाणं प्रशस्य प्रकृतं तादृशं तद्-विलासम् एव वर्णयति&mdash;<strong>सा च</strong> इति । <strong>तदा मेन</strong> इत्य् अनेन पूर्वं तासु मध्ये वर्तमानाया अपि तस्या तादृशो मानो नासीत्, इदानीम् एव जात इति लभ्यते । तच् चैवं तादृश-भावे हि तासां द्विधा मानावस्था सम्भवति&mdash;कान्तैक-स्फुरणे केवल-स्थायि-मयी, कथञ्चिद् अन्य-स्फुरणे गर्वादि-सञ्चारि-प्रचुर-स्थायि-मयीति । अतस् तस्या गाढानुराग-प्राधान्येन बहु-कालं व्याप्य केवल-स्थायि-मय्य् एव जाता । सम्प्रति कथञ्चिद् बाह्ये जातेति परेति ॥३७॥</p>
<hr>
<p><strong>जीव-गोस्वामी (लघु-वैष्णव-तोषणी) :</strong> अत्र <strong>इत्य् एवम्</strong> इति पद्यार्ध-द्वयं तेषाम् असम्मतम् । पूर्वार्धे सति रेमे तया [भा।पु। १०.३०.३५] इत्य् अस्य शुकोक्तित्वासङ्गतेः । उत्तरार्धे सति <strong>सा च</strong> इति मात्रोत्थापनासङ्गतेः । तद् एवं तयोस् तं प्रेमाणं प्रशंस्य प्रकृतं तादृशं तद्-विलास-मयं मानं तत्-प्रसादनादिकम् अपि तत्-पोषणार्थं वर्णयति&mdash;<strong>सा च</strong> इति स-पाद-त्रय-द्वाभ्याम् । <strong>सा च तदा मेन</strong> इत्य् अनेन पूर्वं तासु मध्ये वर्तमानाया अपि तस्यास् तादृशो मदो नासीत्, इदानीम् एव जात इति लभ्यते ।</p>
<p>सा च मेने तदात्मानं वरिष्ठं सर्व-योषिताम् ।</p>
<p>हित्वा गोपीः कामयाना माम् असौ भजते प्रियः ॥</p>
<p>तच् चैवं तादृश-भावे हि तासां द्विधा मानावस्था सम्भवति । कान्तैक-स्फुरणे हर्षादि-प्रचुरं स्थायिमयी कथञ्चिद् अन्य-स्फुरणे, कथञ्चिद् बाह्ये जाते तु परेति । <strong>आत्म-वरिष्ठत्वे</strong> हेतुः <strong>गोपीः</strong> सर्वा एव तत्रापि <strong>कामयाना</strong> अपि <strong>हित्वा</strong> <strong>असौ</strong> अनिर्वचनीय-विचित्र-माहात्म्यः परम-स्वतन्त्रो\ऽतिदुर्लभ इत्य् अर्थः । तत्रापि <strong>प्रियः</strong> मद्-एक-प्रेम-कर्ता सन् <strong>भजते</strong>\ऽनुवर्तते । अत्रान्य-स्फुरणे\ऽपि गोपीनाम् एव स्फूर्तिः, न तु पूर्वास्व् इव सामान्य-स्त्रीणाम् इत्य् एतद्-अंशे\ऽपि वैशिष्ट्यं दर्शितम् ॥३७॥</p>
<hr>
<p><strong>सनातन-गोस्वामी (बृहद्-वैष्णव-तोषणी) : तदा मेन</strong> इति पूर्वं तासु मध्ये वर्तमानाया अपि तस्यास् तादृशो मानो नासीत्, इदानीम् एव जात इति केचिद् व्याचक्षते । वस्तुतस् तु तदा तादृश-रतौ सत्याम् इत्य् अर्थः । यद् वा, तं तेन तथा रमितम् <strong>आत्मानम्</strong> । <strong>सर्वासां योषितां</strong> व्रज-स्त्रीणां माने हेतुः&mdash;<strong>गोपीः</strong> सर्वा एव तत्रापि <strong>कामयानाः</strong> कामयमानाः <strong>हित्वा</strong> । <strong>असाव्</strong> अनिर्वचनीय-विचित्र-माहात्म्यः, परम-स्वतन्त्रो\ऽतिदुर्लभ इत्य् अर्थः । तत्रापि <strong>प्रियो</strong> मद्-एक-प्रेम-कर्ता सन् । यद् वा, सर्वासाम् एव प्रियो\ऽपि माम् एव भजते प्रीत्यानुवर्तते । अयं च स्वाधीन-भर्तृकाया विदग्ध-वर्याया मानस् तद्-रस-परिपोषको युक्त एवेति तद्-अनुरूप-तत्-प्रसादश् चाग्रे भविष्यतीत्य् एव ॥३७॥</p>
<hr>
<p><strong>जीव-गोस्वामी (बृहत्-क्रम-सन्दर्भः) :</strong> अथ सा राधापि सर्वा विहाय मय्य् एवासौ रत इत्य् आत्मनोऽनौचित्यं मनसि कुर्वती यद् अचेष्टत, तत् कथयति&mdash;<strong>सा च</strong> इत्य्-आदि । <strong>सा</strong> राधा <strong>तदा आत्मानं वरिष्ठं मेने,</strong> वरिष्ठैव सा, तथापि मेने इति यद् उक्तं, तस्यायम् अभिप्रायः&mdash;&ldquo;अहं सर्व-प्रधाना, ममैतन् नोचितम्&rdquo; । किं तत् ? इत्य् आह&mdash;<strong>हित्वा</strong> इत्य्-आदि । <strong>सर्वा विहाय</strong> <strong>माम् असौ भजते</strong> प्रधान-जनस्य नैतद् उचितम् । तर्ह्य् एवम् अत्रैव विलम्बयामि यावत् सर्वा मिलन्तीति ॥३७॥</p>
<hr>
<p><strong>नारायण-भट्टः (श्री-रसिकाह्लादिनी) : सा तदा आत्मानं सर्व-योषितां वरिष्ठं मेने</strong> यावत् पर्यन्तं यूथ-मध्ये स्थिता आसीत्, तावत् तस्य मानो नाविर्भूतः, इदानीं कृष्ण-सम्मान-हेतुको जातः [[॥।+++]{।मर्क्}] <strong>कामायमाना</strong> इत्य् अर्थः । यद् वा, कामस्य यानं प्रापणं यासु काम-वसतीर् इत्य् अर्थः । ता हित्वा <strong>असौ प्रियो माम्</strong> एव <strong>भजते</strong> सर्वासु समोऽपि मद्-गुणाकृष्ट-चित्तः मद्-अधीनतया अनुवर्ततेऽतोऽहं सर्वाधिकार-स्वाधीन-पतिका जाता ॥३७॥</p>
<hr>
<p><strong>विश्वनाथ-चक्रवर्ती (सारार्थ-दर्शिणी) : सा च</strong> इति । पूर्वे सर्वाः सौभग-मद-युक्ता आसन्न्, अधुना <strong>सा च</strong> । तत्र हेतुः&mdash;<strong>हित्वा</strong> इति । <strong>कामयानाः</strong> कामायमानाः । यद् वा, कामो यानम् आगमन-साधनं यासां ताः । अत एवान्य-गोपी-सौभाग्य-हेतुको यः पूर्व-मान उद्भूतः । सोऽपि निःशेषेणैव शान्तः ॥३७॥</p>
<hr>
<p>॥ १०.३०.३८ ॥</p>
<p>ततो गत्वा वनोद्देशे दृप्ता केशवम् अब्रवीत् ।</p>
<p>न पारयेऽहं चलितुं नय मां यत्र ते मनः ॥</p>
<p><strong>श्रीधर-स्वामी (भावार्थ-दीपिका) :</strong> <em>न व्याख्यातम्।</em></p>
<hr>
<p><strong>वंशीधरः (भावार्थ-दीपिका-प्रकाशः) :</strong> भक्त्या लभ्यो नान्यथेति भावं दर्शयति&mdash;<strong>तत</strong> इति । <strong>ततो</strong> वरिष्ठत्व-मननात् <strong>दृप्ता</strong> । <strong>केशवं</strong> सर्वेश्वरम् । <strong>न पारये</strong> न शक्नोमि । सर्वथाहं तवाधीनेत्य् आह&mdash;<strong>नय</strong> इति ॥३८॥</p>
<hr>
<p><strong>श्रीनाथ-चक्रवर्ती (चैतन्य-मत-मञ्जुषा) :</strong> तर्हि एवं करोमि&mdash;<strong>न पारयेऽहं चलितुम्</strong> इत्य् उक्तेऽत्रैवायं स्थास्यति । तावत् ता अप्य् आगत्य मिलिष्यन्तीत्य् आशयेनाह&mdash;<strong>ततो गत्वा</strong> <strong>वनोद्देशं दृप्ता</strong> <strong>केशवम् अब्रवीत्</strong>, न तु सान्निध्यम् । <strong>न पारयेऽहं चलितुम्</strong> इत्य्-आदि । न पारयसि चेत्, तदा किं भवतु? तत्राह&mdash;<strong>नय माम्</strong> इत्य्-आदि । कुत्र नेष्ये ? <strong>यत्र ते</strong> तव <strong>मनो</strong> मनो-मात्रम् । अर्थात् परित्यक्तानां मत्-सहचरीणां पार्श्वम् इति तास् त्यक्त्वा दूरं गन्तुं न पारयामीति पूर्वोक्तानुगुण्यम् । तव मनस् तत्रैव, मयैतात् ज्ञायते केवलं सन्निधि-मात्रं यत्र, तथापि ममातीवोत्कण्ठां झटिति तत्र गन्तुम् इति रहस्यम् ॥३८॥</p>
<hr>
<p><strong>सनातन-गोस्वामी (बृहद्-वैष्णव-तोषणी) : ततो</strong> मानानन्तरं तस्माद् वा मानात् रति-स्थानाद् वा <strong>दृप्ता</strong> गर्विता सती <strong>वनोद्देशं</strong> वनमय-स्थानानि तेनैव सह गमन-क्रमेणाग्रतो <strong>गत्वा</strong> । यद् वा, मद्-अनुगोऽयम् अवश्यं भवितेति दृप्तत्वात् स्वयम् एव गत्वा, <strong>केशवं</strong> परमेश्वरम् अपि । किं वा, केशि-मथनाद् व्रज-हिताचरण-परम् इति । यद् वा, केशवम् इत्य् उक्त-न्यायेन तदीय-सौन्दर्य-मोहितेति भावः । अत एव <strong>अब्रवीत्</strong> । किं ? तद् आहुः&mdash;<strong>न पारये</strong> इति । रत्या परिश्रान्तत्वाद् इति भावः । लज्जया साक्षात् तथानुक्तिः । किं वा, दृप्तत्वाद् एव तथोक्तिः । ननु, &ldquo;मुग्धे ! ताभ्यो दूरम् अग्रे स्थानान्तरं हृद्यं गन्तव्यम्&rdquo; इति चेत्, तत्राह&mdash;<strong>नय</strong> इति । पूर्ववद् अङ्कादौ निधाय त्वम् एव नयेत्य् अर्थः ॥३८॥</p>
<hr>
<p><strong>जीव-गोस्वामी (लघु-वैष्णव-तोषणी) : ततो</strong> वरिष्ठं मानानन्तरं वन-प्रदेश-विशेषं तेनैव सह गमनं क्रमेणाग्रतो <strong>गत्वा दृप्ता</strong> गर्विता सती केशवं केशान् तदीयान् वयते ग्रथ्नाति । अत एवाब्रवीत् किम् ? तद् आहुः&mdash;<strong>न पारये</strong> इति । बहु-परिभ्रमणेन परिश्रान्तत्वाद् इति व्याज-मयी हेतु-व्यञ्जना । ननु, मुग्धे ! ताभ्यो दूरम् अग्रे स्थानान्तरं हृद्यं गन्तव्यम् इति चेत्, तत्राह&mdash;<strong>नयेति</strong> । पूर्ववद् अङ्के निधाय त्वम् एव नयेत्य् अर्थः ॥३८॥</p>
<hr>
<p><strong>जीव-गोस्वामी (क्रम-सन्दर्भः, बृहत्-क्रम-सन्दर्भः) :</strong> अथ तथैव मनसि कृतत्वात् स्फुटाक्षरम् एवाह&mdash;<strong>तत</strong> इत्य्-आदि । <strong>वनोद्देशे</strong> वन-मध्यं <strong>गत्वा</strong> <strong>केशवम् अब्रवीत्</strong> । कीदृशी ? <strong>दृप्ता</strong> निःसाध्वसा। किं तत् ? इत्य् आह&mdash;<strong>नय</strong> इत्य्-आदि । <strong>अहं चलितुं न पारये</strong> । अस्या अयं भावः&mdash;&ldquo;यद्य् अहं न चलामि, तदायम् अपि न चलिष्यति । तावत् ता अपि सर्वा मिलिष्यन्तीति । तत् साधूक्तम्&mdash;<strong>न पारय</strong> इति । &quot;न पारयसि चेत्, तदा किं कर्तव्यम् ?&rdquo; इत्य् आशङ्क्याह&mdash;<strong>नय माम्</strong> इत्य्-आदि । <strong>मां नय</strong>, &quot;क्व नेष्ये ?&quot; <strong>यत्र ते मनः</strong> । ते तव मनो यत्र यात्व् इत्य् अर्थः । मनस् तु तव विरहितास्व् एव तासु, मयि तु तव श्री-विग्रह एवेति वक्रोक्तिः । अतस् तत्रैव <strong>नय</strong> । किम्-अन्तेन निर्मम-व्यापारेण व्यवहारेणेति बहिर् वाम्य-प्रकाशः ॥३८॥</p>
<hr>
<p><strong>नारायण-भट्टः (श्री-रसिकाह्लादिनी) :</strong> मान-परिपाकम् आह&mdash;तत इति । ततो रति-स्थानात् तत्र मृग्यमानानाम् अन्यासाम् आगमनं सम्भाव्य <strong>वनोद्देशं</strong> वन-प्रदेशान्तरं <strong>गत्वा दृप्ता</strong> गर्विता <strong>केशवं</strong> ब्रह्मेश-वशयितारं, किं पुनर् एतस्याः ? यद् वा, केशान् वाति सुगन्धीकरोति धूप-दानेनेति परम-शृङ्गारिणम् इत्य् अर्थः । तम् <strong>अब्रवीत्</strong> । किम् अब्रवीत् ? तद् आह&mdash;<strong>अहं चलितुं न पारये</strong> । वनोद्देश-परिभ्रमणेन रति-खेद-व्याकुलितत्वेन नख-पदाभ्यां गन्तुं न शक्नोमि।</p>
<p>नन्व् अत्र सर्वा एवायास्यन्ति इत्य् अग्रे विलास-योग्ये स्थाने गन्तव्यम् ? इति चेत्, तत्राह&mdash;<strong>यत्र ते मनः</strong> तत्र त्वया गन्तव्यं, तत्र <strong>मां नय</strong> । लज्जया साक्षाद् अकथयन्ती व्यञ्जनया माम् उत्क्षिप्य स्वयम् एव नेष्यतीति मनसि निधाय मां नय प्रापयेति कथितवती ॥३८॥</p>
<hr>
<p><strong>विश्वनाथ-चक्रवर्ती (सारार्थ-दर्शिणी) : वनस्य</strong> <strong>उत्</strong>कृष्ट-प्र<strong>देशं</strong> <strong>गत्वा</strong> <strong>केशवं</strong>, केशान् वयमानं प्राकृत-नर्म-द्योतक-चूडाम् उन्मोचयन्त्यास् तस्याः विचित्र-वेणीत्वेन ग्रथ्नन्तं, अत एव <strong>दृप्ता</strong> स्वाधीन-कान्तया दर्प एव रसम् आवहतीति भावः । <strong>चलितुं न पारये</strong> इति बहु-वन-भ्रमणोत्थो मे श्रमोऽभूद् इति भावः । ननु &ldquo;मुग्धे ! ताभ्यो दूरम् अग्रे हृद्यं स्थानान्तरं गन्तव्यम्&rdquo; इति चेत्, तत्राह&mdash;<strong>नय</strong> इति । पूर्वं माम् वहन्न् इत्य् अर्थः । ननु, किम् अग्रिम-प्रदेशे अन्य-जन-दुष्प्रवेशं कुञ्जान्तर्गतं पुष्प-तल्पं तां नयामि, किं वा पौष्पाभरणार्थं पुष्पोद्यानं ? तत्राह&mdash;<strong>यत्र ते मन</strong> इति ॥३८॥</p>
<hr>
<p>॥ १०.३०.३९ ॥</p>
<p>एवम् उक्तः प्रियाम् आह स्कन्ध आरुह्यताम् इति ।</p>
<p>ततश् चान्तर्दधे कृष्णः सा वधूर् अन्वतप्यत ॥</p>
<p><strong>श्रीधर-स्वामी (भावार्थ-दीपिका) :</strong> कामिनां दैन्यं [भा।पु। १०.३०.३५] दर्शयति&mdash;<strong>एवम् उक्त</strong> इति । अखण्डितत्वम् आह&mdash;<strong>ततश् च</strong> इति । तस्यां स्कन्धारोहोद्यतायाम् अन्तर्हित इत्य् अर्थः ॥३९॥</p>
<hr>
<p><strong>वंशीधरः (भावार्थ-दीपिका-प्रकाशः) :</strong> शुद्ध-बुद्धेः स्वभावं दर्शयितुम् आह&mdash;<strong>सा वधूर्</strong> इति । <strong>ततः</strong> स्कन्धारोहानुज्ञानन्तरम् । <em>इत्य् अर्थ</em> इति निज-स्वातन्त्र्यं बोधितवांस् तस्या इति भावः ॥३९॥</p>
<hr>
<p><strong>श्रीनाथ-चक्रवर्ती (चैतन्य-मत-मञ्जुषा) :</strong> ईश्वरस् तज् ज्ञात्वापि तस्या अपि सर्व-प्रधानत्व-मदं खण्डयितुं विपरीत-बोधम् अभिनीयाह&mdash;यदि चलितुं न पारयसि, <strong>तदा स्कन्धम् आरुह्यताम्</strong> । एतावन्-मात्रम् अवशिष्यते, सर्वम् अन्यद् वृत्तम् अस्ति । एतद् अपि क्रियताम् इत्य् उक्तवान् । न केवलम् इदम् उक्तवान्, अन्तर्हितश् चेत्य् आह&mdash;<strong>ततश् चान्तर्दधे</strong> इत्य्-आदि ॥३९॥</p>
<hr>
<p><strong>सनातन-गोस्वामी (बृहद्-वैष्णव-तोषणी) : स्कन्धे</strong> मद्-अंसे <strong>आरुह्यताम्</strong> इत्य् आह । इदं च नर्मणैव <strong>प्रियाम्</strong> इत्य्-उक्तेः । यद् वा, कायो मदीयं वक्षः, कटीरं वा, किं वा, समूहः । गोपी-वृन्द इत्य् अर्थः। तथा च विश्वः&mdash;स्कन्धः प्रकाण्डे काये च बाहु-मूल-समूहयोः इति । ततश् च, <strong>आरुह्यताम्</strong> इति, उच्च-प्रदेशे श्री-[यमुनोत्स्रातो]{।मर्क्} देशे वा तासां तदानीं स्थितेः । किं वा, मानेन तासाम् उच्चता-विवक्षयैवेति दिक् । <strong>ततः</strong> पश्चात् । किं वा, तस्मात् स्थानात्, तस्याः सकाशाद् वा । त्व्-अर्थे <strong>च</strong>-कारः, भिन्नोपक्रमे । <strong>अन्तर्दधे</strong> <strong>च</strong> इति समुच्चये वा अन्तर्धानं प्रयोजनं पूर्वम् एवोक्तम् । तद् एव सूचयति&mdash;<strong>कृष्णः</strong> परमानन्द-घन-मूर्तिर् इत्य् आनन्द-विशेषार्थम् एवेत्य् अर्थः । अत एवोक्तं <strong>प्रियाम्</strong> इति । अत्र च कश्चिद् विशेषः श्री-विष्णु-पुराणे&mdash;</p>
<blockquote>
<p>पुष्प-बन्धन-सम्मान-कृत-मानाम् अपास्य ताम् । &gt;
नन्द-गोप-सुतो यातो मार्गेणानेन पश्यत ॥ &gt;
अनुयातेऽसमर्थान्या नितम्ब-भर-मन्थरा । &gt;
या गन्तव्ये द्रुतं याति निम्न-पादाग्र-संस्थितिः ॥ &gt;
हस्त-न्यस्ताग्र-स्तेयं तेन याति तथा सखि । &gt;
अनायत्त-पद-न्यासा लक्ष्यते पद-पद्धतिः ॥ &gt;
हस्त-संस्पर्श-मात्रेण धूर्तेणैषा विमानिता । &gt;
नैराश्यान् मन्द-गमिन्या निवृत्तं लक्ष्यते पदम् ॥ &gt;
नूनम् उक्ता त्वरामीति पुनर् एष्यामि तेऽन्तिकम् । &gt;
तेन कृष्णेन येनैषा त्वरिता पद-पद्धतिः ॥ [वि।पु। ५.१३.३५-३९] &gt; इति ।</p></blockquote>
<p>सा <strong>दृप्ता</strong> तद्-दर्शनैक-जीवना <strong>वान्वतप्यत</strong> मुहुर् विललाप ॥३९॥</p>
<hr>
<p><strong>जीव-गोस्वामी (लघु-वैष्णव-तोषणी) :</strong> तद् एवं तस्याः स्वाधीन-भर्तृकात्वोचितं कृत्रिमालस्यादि-मयं तत्-प्रवचनं श्रुत्वा स्वयम् अपि सनर्मैवान्तर्हित इत्य् आह&mdash;<strong>एवम्</strong> इति पाद-त्रयेण ।</p>
<p><strong>स्कन्धे</strong> मद्-अंस <strong>आरुह्यताम्</strong> इत्य् आह । इदं च नर्मणैव <strong>प्रियाम्</strong> इत्य्-उक्तेः । तथा हि&mdash;यो\ऽन्य-मुखे दुर्वादः, प्रियतम-वदने स एव परिहासः । इतरे\ऽन्धनजो धूमः। सो\ऽयम् अगुरु-सम्भवो धूप इति । यद् वा, स्कन्धः प्रकाण्डे काये च बाहु-मूल-समूहयोर् इति विश्व-प्रकाशात् । कायः स च युक्तत्वाद् वक्षो-भाग इतीदम् अपि नर्मैव । <strong>ततस्</strong> तद्-अनन्तरम् । त्व्-अर्थे <strong>च</strong>-कारः, भिन्नोपक्रमे । <strong>अन्तर्दधे</strong> च इति समुच्चये वा । तस्याः सकाशाद् अप्य् अन्तर्धाने\ऽस्मिन्न् ईर्ष्यापगमात् । सपत्नीनाम् ऐकमत्यम् अपि प्रयोजनं ज्ञेयम् । पूर्वान्तर्धाने\ऽपि तद् अपि चिकीर्षितम् इति । एवम् एकयैव क्रिययानेक-दुर्घट-सम्पादनेन परम-चातुरी दर्शिता । अहो उपर्य् उपरि बुद्धीनां चरन्तीश्वर-बुद्धयः इति भावः । तद् एवं सम्भोगाचितां स्वाधीन-भर्तृकात्वमयी प्रेम-पराकाष्ठां दर्शयित्वा स-नर्मण्य् अपि विप्रलम्भे परम-दैन्य-मोहात्मिकां तत्-पराकाष्ठां दर्शयंस् तत्-प्राशस्त्यम् एव सूचयति&mdash;<strong>सा</strong> इति स-पादेन । सा तद्-दर्शनैक-जीवना <strong>अन्वतप्यत</strong> मुहुर् विललाप ॥३९॥</p>
<hr>
<p><strong>जीव-गोस्वामी (क्रम-सन्दर्भः) :</strong> तद् एवं तस्याः स्वाधीन-भर्तृकात्वोचित-कृत्रिमम् आलस्यादि-मयं नर्म-वचनं श्रुत्वा स्वयम् अपि स-नर्मैवान्तर्हित इत्य् आह&mdash;<strong>एवम्</strong> इति पाद-त्रयेण । तद् <strong>एवं</strong> सम्भोगोचितां स्वाधीन-भर्तृका-मयीं प्रेम-पराकाष्ठां दर्शयित्वा नर्मणापि विप्रलम्भे परम-दैन्य-मोहात्मिकां तत्-पराकाष्ठां दर्शयंस् तत्-प्राशन्त्यम् एव सूचयति&mdash;<strong>सा</strong> इति स-पाद-श्लोकेन ॥३९॥</p>
<hr>
<p><strong>जीव-गोस्वामी (बृहत्-क्रम-सन्दर्भः) :</strong> भगवान् अपि तम् अभिप्रायं विदित्वापि विपरीत-बोधम् अभिनीय यद् अकरोत्, तद् आह&mdash;<strong>एवम् उक्त</strong> इत्य्-आदि । प्रियां राधां स्कन्ध आरुह्यताम् इत्य् आह&mdash;तया तु कपट-रोषोक्तिः, तेन तद्-असम्पाद्यान्तर्धाने स्वोक्तेर् वैयर्थापत्तेः । कपटत्वेनाकलितत्वम् एव सत्यम् । न केवलम् एतद् आह, अन्तर्दधे चेत्य् आह&mdash;<strong>तत</strong> इत्य्-आदि । <strong>ततस्</strong> तत्रैवेत्य् अर्थः सप्तम्यां तसिल् । अन्यथा निर्दयत्वापत्तेः । स्वयं पश्यति, सा न पश्यति, एवं यथा भवति, तथान्तर्दध इत्य् अर्थः । तद्-अनन्तरं <strong>सा वधूर् अन्वतप्यत</strong> ॥३९॥</p>
<hr>
<p><strong>नारायण-भट्टः (श्री-रसिकाह्लादिनी) :</strong> तद्-दर्पोक्त्य्-अनन्तरं किं जातम् ? तद् आह&mdash;<strong>एवम्</strong> इति । एवम् उक्तः प्रियाम् आह&mdash;<strong>स्कन्ध आरुह्यताम्</strong> इति । एवं सौभाग्य-गर्वितया जात-मान-दोषया उत्थाप्य नयनम् <strong>उक्तः</strong> । <strong>प्रियां</strong> स नर्म-विनयं वचनम् आह&mdash;<strong>स्कन्धे</strong> मद्-अंसे <strong>आरुह्यताम्</strong> इति । नर्मोक्तिम् अविज्ञाय मोहात् तथा चिकीर्षमानां दृष्ट्वा ततो\ऽनन्तरम् एव सम्भोग-स्थानाद् वा <strong>कृष्णो\ऽन्तर्दधे</strong> । विप्रलम्भम् उत्पाद्य रस-वृद्धये तद्-दृष्ट्य्-अगोचरो\ऽभूत् । <strong>सा</strong> का यस्याः केश-प्रसाधनादिना सम्माननं कृतं ? <strong>वधूर्</strong> इति कृष्ण-परिग्रहेणोक्ता कृष्णैक-जीवना <strong>अन्वतप्यत</strong> । तत्-स्वातन्त्र्यम् अजानन्त्या मयैतद् उक्तम् इति पश्चात् तापम् अकरोद् इति॥३९॥</p>
<hr>
<p><strong>विश्वनाथ-चक्रवर्ती (सारार्थ-दर्शिणी) :</strong> ततश् च कृष्णेन मनस्य् एवं विचारितम्&mdash;अहो अनया स्वाभाविकः स्व-धर्मः परित्यक्त एव । नहि, सन्-नायिका पुष्प-तल्पं प्रति स्व-नयने वचसा नायकाय सम्मतिं दत्ते । यदि चानया वाम्य-रूप-स्वधर्मस् त्यक्तः, तदा मयापि सन्-नायकेन सम्भुक्त-कान्तानुवर्तित्व-लक्षणो दाक्षिण्य-मयः स्वधर्मस् त्यक्तव्य एव । नहि द्वयोर् एव दाक्षिण्ये वाम्ये वा रसः सुरसः स्यात् । न चात्र रसिक-लोकैर् अहं दूषणीयः । रसो हि नायिका-प्रक्रान्त-परिपाटीक एव साधुर् भवेत् ।</p>
<p>किं च, महा-प्रेमवत्या अस्या मद्-विप्रलम्भ-जनित-दशा-विशेष-दिदृक्षा साक्षाद् एव या चिरं मे वर्तते, साप्य् एतद्-अवसरे पूर्णा भविष्यति । मत्-संश्लेष-जनितम् अस्याः सौभाग्याधिक्यं ताभिर् अनुभूतम् एव । मद्-विश्लेष-जनिताम् अपि प्रेमोद्रेक-परमाधि-व्यञ्जिकां दशाम् असाधारणीं दृष्ट्वा, ताः परम-चमत्कार-सिन्धु-निमग्ना भवन्तु । तस्या मद्-विरह-बाडवानल-ज्वालाया अग्रे तासां मद्-विरहो दीप-दहनायितो भवतु । ततश् चास्याः पूर्णतमाभ्यां सम्भोग-विप्रलम्भाभ्यां शृङ्गार-रसोऽप्य् अद्य पूर्णतमत्वम् आपद्यताम् । अस्यापि विरहे मत्-सम्पादिते सर्व-विरहोपशान्त्य्-अनन्तरं सर्वासाम् ऐकमत्ये सति विधित्सितोऽद्य रासोऽपि सेत्स्यति, अन्यथात्वे तत्-सङ्ग-रङ्गिणा मया तासां मानोऽद्य सर्वथैव दुरुपशम इत्य्-आदीनि बहूनि प्रयोजनानि पर्यालोचयन् सहसैवान्तर्धित्सुर् आह&mdash;<strong>स्कन्ध</strong> इति । <strong>अन्तर्दधे</strong> तत्रैव स्थित्वा तां पश्यन्न् अपि तन्-नयन-गोचरतां जहाव् इत्य् अर्थः।</p>
<p>अत्र नय मां यत्र ते मनः [भा।पु। १०.३०.३८] इति वदन्त्या वृषभानु-नन्दिन्या मनस्य् एवं विचारितम्&mdash;&quot;विलास-श्रम-वन-विहार-श्रम-खिन्नाया मम क्षणं सुषुप्सा वर्तते । अस्यापि स्वापाभावेनैव सर्व-रजनी-यापनम् अकल्याणम् असुखोदर्कम् एव । अतः पुष्प-तल्पं नयति चेन्, नयतु । आवां तत्र स्वप्स्यावः&quot; इति । अतस् तत्रासम्मतिर् न कृता । तत्र भगवतस् तद्-अन्तः-करण-विज्ञता प्रेम-रस-मय-लीला-शक्त्यैव तिरोधापिता तत्-तल्-लीला-सिद्ध्य्-अर्थम् इति ज्ञेयम् । <strong>अन्वतप्यत</strong> मुहुर् विललाप ॥३९॥</p>
<hr>
<p>॥ १०.३०.४० ॥</p>
<p>हा नाथ रमण प्रेष्ठ क्वासि क्वासि महाभुज ।</p>
<p>दास्यास् ते कृपणाया मे सखे दर्शय सन्निधिम् ॥</p>
<p><strong>श्रीधर-स्वामी (भावार्थ-दीपिका) :</strong> अनुतापम् आह&mdash;<strong>हा नाथ</strong> इति ॥३९॥</p>
<hr>
<p><strong>वंशीधरः (भावार्थ-दीपिका-प्रकाशः) : हा</strong> विषण्णास्मि वने, <strong>हा</strong> विषाद-शुग्-आर्तिषु इत्य् अमरः । <strong>नाथ</strong> ! आशा-प्रद ! <strong>रमण</strong> ! रति-प्रद ! <strong>प्रेष्ठ</strong> ! अतीव-प्रिय ! <strong>महाभुज</strong> ! त्रस्त-भय-वारक ! <strong>ते दास्याः</strong> शिक्षार्हायाः । <strong>कृपणायाः</strong> कृपार्हायाः । <strong>सख</strong> इति नाथं सखि-धर्मो यो भय-स्थाने सखी-त्याग इत्य् आह ॥४०॥</p>
<hr>
<p><strong>श्रीनाथ-चक्रवर्ती (चैतन्य-मत-मञ्जुषा) :</strong> <em>न व्याख्यातम्।</em></p>
<hr>
<p><strong>सनातन-गोस्वामी (बृहद्-वैष्णव-तोषणी) :</strong> विलापम् एवाह&mdash;<strong>हा</strong> इति । <strong>हा</strong> खेदे आर्ति-सम्बोधने वा । ततश् च सर्वत्र योज्यम् । <strong>नाथ</strong> ! प्राणेश्वर ! <strong>रमण</strong> ! भर्तः ! रति-दायक ! <strong>प्रेष्ठ</strong> ! प्रियतम ! <strong>महाभुज</strong> ! गाढालिङ्गन-दातः ! इत्य् अर्थः । एषां यथोत्तरं हेतु-हेतुमत्तोह्या ।</p>
<p>यद् वा, <strong>नाथ</strong> ! प्रभो ! न केवलं तथा, किन्तु <strong>रमण</strong> ! सुख-प्रद ! विविध-क्रीडा-कारक ! इति वा । अतः स्वभावत एव वा <strong>प्रेष्ठ</strong> ! आत्मनोऽपि सकाशात् परम-प्रिय ! इत्य् अर्थः । यतो <strong>महाभुज</strong> ! परम-मनोहर-सच्चिदानन्द-घन-मूर्ते ! इत्य् अर्थः । यद् वा, परम-भोग-कर्तः ! इति सततं रत्य्-आदि-सुख-सम्पत्तिर् बोधिता ।</p>
<p>यद् वा, व्रजेश्वरत्वेन <strong>नाथ</strong> ! इति । तत्रापि भर्तृ-प्रयोजन-सिद्ध्या <strong>रमण</strong> ! इति । तत्रापि जारत्वेन <strong>प्रेष्ठ</strong> ! इति । तत्रापि परम-सुन्दरत्वादिना <strong>महाभुज</strong> ! इति । यद् वा, <strong>क्वासि ? क्वासि ?</strong> इति परमार्त्या विलपन्ती सुविह्वला भूमौ निपतन्ती तद्-आलिङ्गनम् इच्छन्ती स्मरन्ती चाह&mdash;<strong>महाभुज</strong> ! इति ।</p>
<p>&quot;न च दूरे स्थित्वा, अत्राहम् अस्मि&quot; इति वक्तव्यम् इत्य् आह&mdash;<strong>मे</strong> मां प्रति <strong>तव सन्निधिं दर्शय</strong> सन्निहितो भवेत्य् अर्थः । कुतः ? <strong>दास्याः</strong>, तत्रापि <strong>कृपणायाः</strong> । अन्यथा मद्-अन्त्य-दशायां सत्यां त्वयानुतप्यत एवेत्य् आशयेनाह&mdash;हे <strong>सखे</strong> ! परम-प्रिय ! इति ।</p>
<p>यद् वा, <strong>सन्निधि-दर्शने</strong> च क्वापि वञ्चना पूर्ववन् न कार्या इत्य् आह&mdash;<strong>सखे</strong> ! हे परम-विश्वासास्पदेति ।</p>
<p>अथवा, ननु &quot;प्रियतमे ! त्वां हित्वा नाहं कुत्रापि गतोऽस्मि । त्वद्-अन्तिकम् एव वर्ते&quot; इति चेत्, तर्हि &quot;त्वाम् अहं मुग्धा नैव पश्यामि । सख्येन त्वम् एवात्मानम् अभिव्यञ्जय&quot; इत्य् आह&mdash;<strong>दास्या</strong> इति । अन्यत् समानम् ।</p>
<p>यद्यपि विरह-वैकल्येनानुसन्धानापगमाद् विलापेऽर्थ-सङ्गतिर् नापेक्षेत, असङ्गतिश् च गुण एव, तथापि तादृशीनां यत्-किञ्चिद्-वाक्यम् एव सर्वार्थं सेवत इति यथा-भक्ति<sup id="fnref:26"><a href="#fn:26" class="footnote-ref" role="doc-noteref">26</a></sup> किञ्चिल् लिख्यते। एवम् अग्रेऽपि ज्ञेयम् । ततश् च सा विमुह्यन्ती हन्त भूमाव् अपतद् इति ज्ञेयम्, अग्रे मोहिताम् [भा।पु। १०.३०.४१] इत्य्-उक्तेः । अथवा, स्कन्ध आरुह्यताम् [भा।पु। १०.३०.३९] इत्य्-उक्तेः ।</p>
<p>प्रेमौत्कण्ठ्य-कृतेन वैचित्त्येन पुरो वर्तमानस्यापि कृष्णस्य तथानवलोकनात् । अन्तर्दधे कृष्णः [३९] इत्य् उक्तम् । वस्तुतस् तु कौतुकत्वाद् एव स तत्र तूष्णीं स्थितः । ततः प्रेम-वैचित्त्य-भाजस् तस्या अनुतापः । तथान्या गोपीः सन्निहिता दृष्ट्वा कृष्णेनान्तर्हितम् एवेति ज्ञेयम् ॥४०॥</p>
<hr>
<p><strong>जीव-गोस्वामी (लघु-वैष्णव-तोषणी) :</strong> विलपम् एवाह&mdash;<strong>हा नाथ</strong>
! इति । हा खेदे आर्ति-सम्बोधने वा । ततश् च सर्वत्रैव योज्यम् ।
<strong>नाथ</strong> ! स्वामितया पालक ! <strong>रमण</strong> ! कान्तोचित-सुख-प्रद ! <strong>प्रेष्ठ</strong> ! मद्-विषयकत-चित-प्रेम-विस्तारक ! <strong>क्वासि</strong> ? एवम् एवं मयि स्निग्धोऽपि सम्प्रत्य् एकाकी क्व वर्तसे ? <strong>हा हा</strong> तद्-अज्ञानेन मम चित्तं क्षुभ्यतीति भावः । वीप्सापि वैयग्र्येण पुनर् आलिङ्गनादि-निज-सौभाग्य-स्मारकेण निज-रसोद्दीपक-तद्-अङ्ग-विशेष-सौन्दर्य-स्मरणेन मुह्यन्तीवाह&mdash;<strong>महा-भुज</strong> इति । पुनर् अतिदैन्येनाह&mdash;<strong>दास्या</strong> इत्य्-आदि ।</p>
<p>तत्रैव किं पुनर् अपि ममालिङ्गनादि-लाभाय मम वासं मृगयसीत्य् आशङ्क्य&mdash;नहि नहीत्य् आह&mdash;<strong>सखे</strong> दत्त-निज-साहचर्य-सौभाग्य <strong>सन्निधिं</strong> निज-सन्निधानम् अपि <strong>दर्शय</strong> ज्ञापय मात्रम् । साहचर्य-दानेन भवतैव जनित-व्यसनानि सम्प्रति तत्र मा गृह्णामि, किन्तु त्वम् अत्र विद्यस इति मनसापि निश्चयतः स्वस्था भवेयम् इति भावः ।</p>
<p>तत्र हेतुः&mdash;<strong>दास्याः</strong> सख्यादाव् अयोग्यायाः, किन्तु तादृश-त्वत्-कृपयैव बलाद् उत्पादित-त्वद्-एक-सुखानुकूल्यात् पर्याया इत्य् अर्थः । तत्रापि <strong>कृपणायाः</strong> तद् इदं दुःखं सोढुम् अशक्तायाः परिहर्तुं चाजानत्या इत्य् अर्थः । अतो न मयि वञ्चना कार्या । नापि निजानुताप-बीजं वप्तव्यम् इति भावः । औदार्य-नामा चानुभावोऽयम् । यथोक्तम्&mdash;औदार्यं विनयं प्राहुः सर्वावस्था-गतं बुधा [उ।नी। ११.१५] इति । ततश् च सा विमुह्य हन्त भूमाव् अपतत् इति ज्ञेयम् । अग्रे मोहिताम् इत्य्-उक्तेः ॥४०॥</p>
<hr>
<p><strong>जीव-गोस्वामी (क्रम-सन्दर्भः, बृहत्-क्रम-सन्दर्भः) :</strong> अनुताप-प्रकारम् आह&mdash;हे <strong>नाथ</strong> इति । हे <strong>महाभुज</strong> ! <strong>सन्निधिं दर्शय</strong> । यद्यपि सन्निधिस् तवानुमीयते, अत्रैवासि, न क्वापि गतो\ऽसि, तथापि तं <strong>दर्शय</strong> इत्य् अर्थः । <strong>महा-भुज</strong> इति भुज-स्पर्श-सुखानुभव-सूचकम् अन्तर्धाय भुजाभ्यां परिरभ्य स्थित इति बोद्धव्यम् । तच् च स्वप्न-लब्ध-सुहृद्-आलिङ्गनवत् । तत् <strong>क्वासि क्वासि</strong> ? भुज-स्पर्श एवानुभूयते, न तु त्वम् । पश्चात् पुरतः पार्श्वतो वासीति नोपलभ्यसे । तस्मात् सन्तम् अपि सन्निधिं <strong>दर्शय</strong> इत्य् अर्थः ॥४०॥</p>
<hr>
<p><strong>नारायण-भट्टः (श्री-रसिकाह्लादिनी) :</strong> विप्रलम्भे यथा तासाम् अवस्था जाता तथैवैतस्या अप्य् अभवद् इति तस्याः विलापम् आह&mdash;हा <strong>नाथ</strong> इति । <strong>हा</strong> इत्य् आर्ति-ज्ञापनार्थम् । हे <strong>नाथ</strong> ! हे स्वामिन् ! प्राण-नाथ ! मयायुक्तं कृतं, त्वया क्षन्तव्यम् । यतस् त्वम् अस्मत्-स्वामी ह्य् असि । अहं दासी त्वया न त्याज्येति । हे <strong>रमण</strong> ! रति-प्रदस् त्वं भोक्ता, वयं भोग्याः । अतो यथा रमणं भवेत्, तथा त्वया समीप एव स्थातव्यम् इति हेतोः । हे <strong>प्रेष्ठ</strong> ! प्रियतम एवं कृतवत्य् अपि त्वय्य् एव प्रीति-विषय इति न चान्य-प्रीति-विषयो\ऽस्ति ।</p>
<p>अतिताप-व्यक्तया विक्लव-वचनम् आह&mdash;<strong>क्वासि</strong> ? दुःख-महार्णव-निमग्नां माम् उद्धर्तुम् अर्हसीत्य् आशयेनाह&mdash;हे <strong>महाभुज</strong> ! दीर्घ-भुजाभ्यां दृढम् आलिङ्ग्योद्धर्तुं त्वम् एव योग्यो नान्य इति ।</p>
<p>नन्व् अहम् अत्रैव वर्ते किम् इति विलपयसि ? इति चेत्, तत्राह&mdash;<strong>ते</strong> <strong>दास्याः सन्निधिं दर्शय</strong> स्व-नैकट्य-दर्शने दास्य-सम्भवात् । हे <strong>सखे</strong> ! सता सप्त-पदं मैत्रम् [] इति वचनात् । अहं तव सखी चिर-सहचर्या, अतो न वञ्चनीयेति । <strong>कृपणाय</strong> त्वां त्यक्तुम् अशक्नुवत्या दशम्य्-अस्वस्था-संनिहिताया <strong>मे</strong> मम <strong>सन्निधिं</strong> समीचीनं निधिं तव मुखारविन्दं <strong>दर्शय</strong> । दशम्य्-अवस्थातः प्राग् एव, अन्यथा वास्या लोपे सति पश्चात् तप्स्यसे । अतः शीघ्रं <strong>दर्शय</strong> इति ॥४०॥</p>
<hr>
<p><strong>विश्वनाथ-चक्रवर्ती (सारार्थ-दर्शिणी) :</strong> विलापम् एवाह&mdash;हा <strong>नाथ</strong> इति । त्वद्-वियोग-महाग्निना दह्यमानाद् अस्माद् देहान् मे प्राणाः सम्प्रति निःसृत-प्रायाः । यत्नेनापि मया रक्षितुं न शक्यन्ते । एषां तु त्वम् एव <strong>नाथः</strong>, अतो दर्शनं दत्त्वा शीघ्रम् एतान् रक्षेति भावः। न चैषां रक्षाम् अहं स्वार्थम् एव प्रार्थये, किन्तु त्वद्-अर्थम् एवेत्य् आह&mdash;हे <strong>रमण</strong> इति । सर्वा अप्य् अन्या गोपीस् त्यक्त्वा रमण-सुख-विशेषार्थं याम् एतावद् दूरं रहः समानैषीः, तस्यां मयि मृतायाम् एवं रति-सुखम् अन्यत्रालभमानो मां स्मरंस् त्वम् अपि दुःखेन विलपिष्यसीति भावः ।</p>
<p>नन्व् अस्तु मद्-दुःखं, तेन तव किम् ? तत्राह&mdash;हे <strong>प्रेष्ठ</strong> इति । तव मत्-प्रेष्ठत्वात् तदीयं तद् दुःखं कोटीगुणीभूय मय्य् एव फलिष्यति । मत्-प्राण-कोटी-निर्मञ्छनीय-पादाब्ज-नखरैक-देशस्य तव तद् दुःखम् अहं मृत्वापि सोढुं न पारयिष्यामि । अतः कृपया सन्निधाय तद् एव दुःखं दूरीकुरु इति भावः ।</p>
<p>ननु यदि निःसृत-प्राया एव प्राणास् तदा तान् अहम् अपि कथं निवर्तयितुं प्रभविष्यामि ? तत्राह&mdash;हे <strong>महाभुज</strong> इति । त्वद्-भुजस्य मृत-सञ्जीवनौषधस्य स्पर्श-मात्रेणैव सुस्थ-सुशीतली-भूते देहे\ऽस्मिन् प्राणाः स्वयम् एवागत्य स्थास्यन्तीति भावः ।</p>
<p>ननु मां विना स्वस्या गतिम् एवं जानासि चेन्, महाराज-कुमारं परम-सुकुमारम् आदरणीयं मां &quot;नय मां यत्र ते मनः&quot; [भा।पु। १०.३०.३८] इत्य्-आदिष्टवती किम् अकोपयः ? तत्र सकाकु-वैयग्र्यम् आह&mdash;<strong>दास्यास्</strong> <strong>ते कृपणाया मे</strong> इति । तदानीं विलास-श्रम-निद्रालस्याभिभूतयैव दीनया मया तथोक्तम् । क्षमस्व मा कुप्येति भावः ।</p>
<p>किं च, अयोग्ययापि मया सह त्वम् एव दृढं यत् सख्यम् अकरोः, तेनैव तथाहम् अवोचम् इत्य् आह&mdash;हे <strong>सखे</strong> इति । हे प्रिये, तर्हि प्रसन्नो\ऽभूवं मत्-समीपम् एहीति चेत्, सम्प्रत्य् अनुताप-दुःखेनान्धास्मि । त्वं क्व वर्तसे ? इति न पश्यामीत्य् आह&mdash;<strong>दर्शय सन्निधिम्</strong> इति । एतावद् एव विलप्य विरहोद्घूर्णा-वशात् संमुह्य भूमाव् अपतद् इति ज्ञेयम् । अग्रे मोहिताम् [४१] इत्य्-उक्तेः ॥४०॥</p>
<hr>
<p>॥ १०.३०.४१ ॥</p>
<p>अन्विच्छन्त्यो भगवतो मार्गे गोप्योऽविदूरतः ।</p>
<p>ददृशुः प्रिय-विश्लेषान् मोहितां दुःखितां सखीम् ॥</p>
<p><strong>श्रीधर-स्वामी (भावार्थ-दीपिका) : अन्विच्छन्त्यो</strong> मृगयमाणाः । <strong>अविदूरतः</strong> समीपे ॥४१॥</p>
<hr>
<p><strong>वंशीधरः (भावार्थ-दीपिका-प्रकाशः) :</strong> गां दृष्टिं पान्ति रक्षन्ति दुर्विषय-गमन-राहित्येनेति <strong>गोप्य</strong> इन्द्रिय-वृत्तयः शास्त्र-विषयाः । भुक्तेः पूर्वम् अपरोक्ष-बुद्धेर् आविर्भाव-तिरोभावौ क्वचित् स्याताम् इति दर्शनाय&mdash;<strong>प्रिय-विश्लेषात्</strong> इति । <strong>दुःखिताम्</strong> इति&mdash;भू-तल-लुठन-लग्न-धूलि-कण्टक-क्षत-रक्त-स्वेद-बहुलाश्रु-धाराभिर् दुःखिनीत्य् एवं ज्ञापितम् ॥४१॥</p>
<hr>
<p><strong>श्रीनाथ-चक्रवर्ती (चैतन्य-मत-मञ्जुषा) :</strong> <em>न व्याख्यातम्।</em></p>
<hr>
<p><strong>सनातन-गोस्वामी (बृहद्-वैष्णव-तोषणी) : विदूरतो</strong>ऽत्यन्त-दूरेऽपि पूर्वं <strong>ददृशुः</strong>, तस्याः कान्ति-विशेषतः । यद् वा, <strong>विदूरतोऽन्विच्छन्त्यः</strong>, अग्रतो दूरं गत्वा अन्वेषयन्त्य इत्य् अर्थः । यद् वा, अ-कार-प्रश्लेषेण <strong>अविदूरतो</strong> निकट एव <strong>ददृशुः</strong> । ततश् च निज-वैकल्य-भरेण निकटेऽपि पूर्वं तस्यास् तम् आर्त-नादं न शुश्रुवुर् इति ज्ञेयम् । <strong>प्रियस्य</strong> श्री-कृष्णस्य <strong>विश्लेषाद्</strong> विच्छेदाद् <strong>दुःखितां</strong> पश्चान् मोहितां च भू-तल-विलुठन-लग्न-धूलि-कण्टक-क्षत-रक्ताक्त-सर्वागतादीनां बहुलाश्रु-धारालापं किल मुख-स्तनत्वादीनां लक्षणानां तादृश-मोहस्य च तद्-विश्लेषं विनान्यथानुपपत्तेः । <strong>मोहिताम्</strong> इत्य् अनेन सर्वाभ्योऽन्याभ्योऽस्याः प्रीति-विशेषोऽपि दर्शितः । तासां हि विरहार्त्या लीलानुकरणम्, अस्याश् चान्त्य-दशा-तुल्यो मोह इति । <strong>सखीं</strong> मिलितां तादृग्-अवस्थापन्नां दृष्ट्वा, सख्येन तुल्य-व्यथा एव विशेषतश् च तद्-द्विगुणित-निज-वेदनाः सर्वा अपि परिवृत्य रुरुदुर् इत्य् अर्थः । ततश् च पूर्वोक्त-मात्सर्यादिकं सर्वासाम् एव दूरे स्वयम् एवापगतम् इति तथा पश्चाद् बहु-प्रयत्नैस् तां स्व-संज्ञां विचित्र-चातुर्यैश् च स्वस्थतां शनैर् ईषत् प्रापयामासुः । ततश् चास्य तद् वृत्तं पप्रच्छुर् इति ज्ञेयम् ॥४१॥</p>
<hr>
<p><strong>जीव-गोस्वामी (लघु-वैष्णव-तोषणी) : अविदूरतो</strong> नातिदूरत इत्य् अर्थः । अतिदूरे व्यवधान-सद्-भावात् । राकेश-शोभा-विजयि-शोभा-विशेषेण दूरेऽपि दर्शन-सम्भवात् । <strong>दुःखिताम्</strong>, अत एव <strong>मोहितां</strong> मूर्च्छितां सम-दुःख-भावनया विशेषतस् तस्या एकाकिन्या अपि परित्याग-दर्शनेन सुतराम् ईर्ष्यापगमाद् ऐकमत्याच् च <strong>सखीम्</strong> इत्य् उक्तं, किन्तु निज-सखीनाम् अत्र प्रेमावेश-विशेषो ज्ञेयः ॥४१॥</p>
<hr>
<p><strong>जीव-गोस्वामी (प्रीति-सन्दर्भः २८८) :</strong> ननु भगवद्-भक्तेषु परस्परं प्रतिपक्षित्वम् असम्भवम् अहृद्यं च। तथा तासां तत् सौभग-मदम् [भा।पु। १०.२९.४८] इत्य्-आदौ तद्-ईर्ष्या-मद-मानादि-दूरीचिकीर्षा श्री-भगवतोऽपि दृश्यते । तथा श्रीमता मुनिना स्वयम् अपि ताभिस् तत्र <strong>दौरात्म्य</strong>-शब्दः प्रयुक्तोऽस्तीति ।</p>
<p>तत्रोच्यते&mdash;सर्वैव हि श्री-भगवतः क्रीडा प्रीति-पोषायैव प्रवर्तते, भजते तादृशीः क्रीडा याः श्रुत्वा तत्-परो भवेत् [भा।पु। १०.३३.३६] इत्य्-आदि । <em>श्रुत्वापि</em> इत्य् अर्थः । तत्र शृङ्गार-क्रीडायाश् चास्याः स्वभावोऽयं यत् खल्व् ईर्ष्या-मद-मानादि-लक्षण-तत्-तद्-भाव-वैचित्री-परिकरतयैव रसं पुष्णाति । यत एव तादृशतयैव कविभिर् वर्ण्यते, श्री-भगवता च स्व-लीलायाम् अङ्गीक्रियते । स्वस्मिन्न् अपि दक्षिणानुकूल-शठ-धृष्टतेति चतुर्-भेद-नायकत्वं यथा-स्थानं व्यज्यते । तस्मात् तल्-लीला-शक्तिर् एव तासु तत्-तद्-भावं दधाति । तं च भावानुरूपेणैवेति दर्शितम् । अत एव यदा सर्वासाम् एव तद्-विरहो भवति, तदा दैन्येनैक-जातीय-भावत्वापत्त्या सर्वत्र सख्यम् एवाभिव्यज्यते । यथा&mdash;<strong>अन्विच्छन्त्यो भगवत</strong> इति ।</p>
<p>इत्य् अत्र तस्यां पूर्वासाम् एव सखीत्व-व्यञ्जना । विरह-लीला च तासां झटिति श्री-कृष्ण-विषयक-तृष्णातिशय-वर्धनार्थैव । नागर-चूडामणीन्द्राय श्री-कृष्णाय च तासां तद्-वृद्धिर् अत्यर्थं रोचते । यथोक्तं, नाहं तु सख्यो भजतोऽपि जन्तून् [भा।पु। १०.३२.१०] इत्य्-आदिना । तस्मान् मध्ये विरहोऽपि भवति । तदा श्री-कृष्णस्य मद-मानादि-विनोदम् अतिक्रम्यापि तद्-अध्यवसायः स्यात् । ततो मद-मानयोः प्रशमाय [भा।पु। १०.२९.४८] स्व-विषयक-तृष्णातिशय-रूप-प्रसादाय चेति तासां तत्-सौभग- [तत्र] इत्य् अत्रार्थः । सर्व-समुदित-रास-लीलार्थं मदस्य प्रशमाय मानस्य च प्रसादाय प्रसादनायेत्य् अर्थो वा । ततस् तद्-वर्धनेच्छाप्य् आनुषङ्गीति समानम् ॥४१॥ (<em>प्रीति-सन्दर्भ-२८८-सङ्ख्यकानुच्छेदस्य पश्चाद्-भागः १०.३०.३५ श्लोकस्य व्याख्यायां द्रष्टव्यः</em>)</p>
<hr>
<p><strong>जीव-गोस्वामी (क्रम-सन्दर्भः, बृहत्-क्रम-सन्दर्भः) :</strong> अथ तस्याः पूर्व-चिन्तितम् एवाह&mdash;<strong>अन्विच्छन्त्य</strong> इत्य्-आदि । <strong>प्रिय-विश्लेषाद्</strong> विचेतसो विरहिण्यो <strong>गोप्यः</strong> <strong>सखीं</strong> तां राधां <strong>ददृशुः</strong> । कीदृशीम् ? <strong>ऊहितां</strong> वितर्किताम्। सा चेद् भवति, कथम् एकाकिनी ? सा चेन् न भवति, तदा केयम् अन्या ? इति प्रथमम् ऊहितां, पश्चाद् ददृशुर् ज्ञातवत्यः । किन्तु <strong>मा</strong> दुःखिताम् आत्मवद् विच्छेद-दुःख-भाजं न ददृशुर् इत्य् अर्थः, प्रच्छन्न-भगवद्-अङ्ग-सङ्गवत्त्वात् ॥४१॥</p>
<hr>
<p><strong>नारायण-भट्टः (श्री-रसिकाह्लादिनी) :</strong> ततश् च विरह-व्याकुलिता भूमाव् अपतत् । ततः किं वृत्तम् ? इत्य् अपेक्षायां प्रेम-विवर्त-स्वभावं कथयन् अन्यासां गोपीनां मार्गणैः तस्याः प्राप्तिम् आह । अयम् एव प्रेम-विवर्तः । यत् समीप-स्थम् अपि प्रेष्ठं न पश्यन्ति, यथा कुररी-विलापे । अतः केनापि कौतुकेन तन्-मण्डले तत्-समीप एव वर्तमानस् तूष्णी-भावेन पश्यति । तत्-प्रेमालापान् शृण्वन्न् अतिष्ठत् । अत उक्तं ततश् चान्तर्दधे कृष्ण [भा।पु। १०.३०.३९] इति। अग्रे श्री-कृष्णो\ऽपि वदिष्यते&mdash;मया परोक्षं भजता तिरोहितम् [भा।पु। १०.३२.२१] इति ।</p>
<p>इदानीं तासां तस्याः मिलन-प्रकारम् आह&mdash;<strong>अन्विच्छन्त्य</strong> इति । एवं पूर्वोक्त-प्रकारेण <strong>भगवतो मार्गम्</strong> अन्विच्छन्त्यो मृग्यमाणाः सर्वा एव <strong>गोप्यो\ऽविदूरतो</strong> निकट-प्रदेश एव भुवि पतितां <strong>सखीं</strong> श्री-कृष्ण-त्याग-जनित-दुःख-साम्यात् सखीत्वेन प्रतीतां दुःख-साम्याद् एवेर्ष्यापगमो\ऽपि स्वत एव जातः । <strong>प्रिय-विश्लेष-मोहितां</strong> प्रियस्य कृष्ण-विश्लेषाद् विरहान् मोहितां स्व-सादृश्यं प्राप्ताम्, यतो <strong>दुःखितां</strong> मान-विपाकं प्राप्तां <strong>ददृशुः</strong>॥४१॥</p>
<hr>
<p><strong>विश्वनाथ-चक्रवर्ती (सारार्थ-दर्शिणी) : अन्विच्छन्त्यः</strong> अन्वेषयन्त्यः । <strong>विदूरतो</strong>\ऽपि <strong>ददृशुर्</strong> इति तस्या विद्युत्-तुल्य-कान्तिमत्त्वात् <strong>सखीम्</strong> इति तस्यास् तादृश-दशा-दर्शनेन विपक्षाणाम् अपि तत्र स्नेहोदयात् । किं च, उज्ज्वल-रसस्य स्वभाव एवायं यत् कान्तस्य कान्ता-मात्र-विमुक्तत्वे ज्ञाते सति कान्तानाम् ईर्ष्या-द्वेषाद्य्-अभावः, परस्पर-स्नेहवत्त्वं च । यद् उक्तं&mdash;अत एव हि विशेषे स्नेहस् तासां प्रकाशते [उ।नी। ९.४३] इति ॥४१॥</p>
<hr>
<p>॥ १०.३०.४२ ॥</p>
<p>तया कथितम् आकर्ण्य मान-प्राप्तिं च माधवात् ।</p>
<p>अवमानं च दौरात्म्याद् विस्मयं परमं ययुः ॥</p>
<p><strong>श्रीधर-स्वामी (भावार्थ-दीपिका) : ???</strong></p>
<hr>
<p><strong>वंशीधरः (भावार्थ-दीपिका-प्रकाशः) : तया</strong> सख्या । <strong>मान-प्राप्तिं</strong> स्कन्धारोह-लक्षणाम् । पक्षे, अपरोक्ष-लक्षणाम् । <strong>दौरात्म्यात्</strong> अभिमानात् । <strong>अवमानं</strong> त्याग-लक्षणम् ॥४२॥</p>
<hr>
<p><strong>श्रीनाथ-चक्रवर्ती (चैतन्य-मत-मञ्जुषा) : दौरात्म्यात्</strong> आत्मनः प्राधान्य-मननात् ॥४२॥</p>
<hr>
<p><strong>सनातन-गोस्वामी (बृहद्-वैष्णव-तोषणी) :</strong> ततश् च <strong>तया कथितं</strong> सर्वम् इति शेषः । यद् वा, पुनर् दुःखोदय-भयेन ताभिर् अपृष्टम् अपि सखीनां समागमात् स्वयम् एव विलाप-रूपेण वर्णितं तद्-वृत्तम् इति शेषः । इति पृथग्-वाक्यम् एकम् एव वा । ततश् च <strong>मान-प्राप्तिम्</strong> <strong>आकर्ण्य</strong> च-काराभ्याम् उभयोर् एव प्राधान्यं द्योत्यते । तत्-तत्-प्रकारेण रमणात् । तथाकस्माद् एव रसावसरे अन्तर्धानाच् च । <strong>माधवात्</strong> लक्ष्मी-कान्ताद् अपीति । यद् वा, मधुना मधुर-रसेन क्रीडति सदेति । तस्मान् <strong>मान-प्राप्ति</strong>-योग्या मत्तोऽप्य् अधिका काचिद् अन्यैव, न त्व् अहम् । तथापि केवलं तत्-कारुण्य-महिम्नैव, न च निज-गुणैस् तादृश-मानं प्राप्तेति भावः । एवं भद्रं श्री-भगवत्-कारुण्यादि-गुणत एव । अभद्रं च सर्वं निज-दोषाद् एव वक्तव्यं मन्तव्यं चेति । साधून् अपि शिक्षयामासेति ज्ञेयम् । यद् वा, श्री-कृष्णाद् दूरे आत्मा स्वयं श्री-कृष्णो वा यस्याः, सा दुरात्मा, तद्-भावो <strong>दौरात्म्यं,</strong> तस्मात् । तद्-दूर-गमनाद् इत्य् अर्थः । <strong>परमं विस्मयं</strong> सद्य एव तादृशानुग्रह-निग्रहाभ्याम् ॥४२॥</p>
<hr>
<p><strong>जीव-गोस्वामी (लघु-वैष्णव-तोषणी) :</strong> अत एव च <strong>तया कथितम् आकर्ण्य</strong> इति रोदन-संज्ञा-प्रापण-प्रश्नान्तरम् इति ज्ञेयं । <strong>कथितम्</strong> &quot;कथं भवतीभ्यो विच्छिन्ना बभूवाहम् इति नाज्ञासिषं, किन्तु दूरत एवात्मानुसन्धानम् अकार्षम्&quot; इत्य्-आदि प्रकारकं सर्वं वृत्तम् <strong>आकर्ण्य,</strong> तत्रापि <strong>माधवात्,</strong> नूनं लक्ष्म्यापि रमणतया स्पृहणीयात् सर्व-गुणादि-सम्पत्तेः पत्युर् वा तस्मात् स्वत एव परम-सौभाग्य-लाभ-लक्षणां <strong>सम्मान-प्राप्तिं</strong> <strong>च आकर्ण्य,</strong> तत्रैव गर्व-लक्षणान् निज-<strong>दौरात्म्यात्</strong> परित्याग-लक्षणम् अवमानं <strong>च आकर्ण्य</strong> <strong>विस्मयम्</strong> इत्य्-आदिकोऽन्वयः ।</p>
<p>अत्र तु <strong>दौरात्म्य</strong>-शब्द-प्रयोगस् तद्-दैन्य-वचनानुवादात् । वस्तुतस् तु श्री-कृष्णाद् दूरे आत्मा देहो यस्याः, दूरे आत्मा श्री-कृष्णो वा यस्याः, सा दूरात्मा, तस्या भावो <strong>दौरात्म्यं,</strong> तस्माद् दूर-विश्लेषाद् इत्य् अर्थः । <strong>परमं विस्मयम्</strong> इत्य्-आदिकस्य <strong>तया कथितम्</strong> इत्य्-आदिना त्रयेणाप्य् अन्वयश् च । तत्-सहितान्तर्धानादि-सर्व-तच्-चरितस्य स्व-सहित-तच्-चरिताद् अपि दुर्वितर्क्यत्वात् । तत्रापि तादृश-मान-प्राप्तेः । स्वेषु परः-कोटिष्व् अप्य् अदृष्ट-चरत्वात् । तत्र च सति तस्याम् अप्य् अवमानस्य परमासम्भवाद् इति ॥४२॥</p>
<hr>
<p><strong>जीव-गोस्वामी (क्रम-सन्दर्भः) : तया कथितम् आकर्ण्य,</strong> तत्रैव सङ्ग-नयनादि-लक्षणां <strong>मान-प्राप्तिं</strong> <strong>चाकर्ण्य,</strong> परित्याग-लक्षणम् <strong>अवमानं</strong> <strong>चाकर्ण्य</strong> इत्य् अन्वयः । अत्र तु <strong>दौरात्म्य</strong>-शब्द-प्रयोगस् तद्-दैन्य-वचनानुवादात्, वस्तुतस् तु दूरः श्री-कृष्णस्यानिकट आत्मा देहो यस्याः, तस्या भावो <strong>दौरात्म्यं,</strong> तस्माद् धेतोर् इति ॥४२॥</p>
<hr>
<p><strong>जीव-गोस्वामी (बृहत्-क्रम-सन्दर्भः) :</strong> अथ मिलने सति ताभिः पृष्टया तया सर्वम् एव कथितम् इत्य् एतद् एवाह&mdash;<strong>तया</strong> इत्य्-आदि । <strong>तया कथितम्</strong> इत्य् एकं वाक्यम्, तया आनुपूर्व्यं सर्वम् एव कथितम् इत्य् अर्थः । तत्र कथने <strong>माधवान् मान-प्राप्तिम् आकर्ण्य विस्मयं ययुर्</strong> इत्य् अर्थः ॥४२॥</p>
<hr>
<p><strong>नारायण-भट्टः (श्री-रसिकाह्लादिनी) :</strong> तां दृष्ट्वा किं कृतम् ? इत्य् अपेक्षायाम् आह&mdash;<strong>तया</strong> इति । सख्य-भावेन बह्वीभिर् अवबोधितया । अत एव किञ्चिन् मोहाद् उन्मग्नयेति । प्रथमं तद्-वृत्तान्तं पृष्टया पश्चात् कृष्णस्येति । ततस् <strong>तया कथितं</strong> रमणं पुष्पावचय-केश-प्रसाधनादि-<strong>मान-प्राप्तिं</strong> वा <strong>आकर्ण्य । माधवात्</strong> लक्ष्मी-भर्तुः, अनेन वैदग्धी-विशेषः सूचितः । यद् वा, मूर्ताद् वसन्तात् । किं <strong>दौरात्म्याद्</strong> आत्मनः दर्पादि-लक्षणाद् <strong>अवमानम्</strong> उपेक्षा-लक्षणं प्राप्तम् <strong>आकर्ण्य परमं विस्मयं प्रापुर्</strong> इति । तत्-सहितान्तर्धानादि-केश-प्रसाधनादि-चरित-परिकलने\ऽवमान-सम्भवाद् विस्मय इत्य् अर्थः ॥४२॥</p>
<hr>
<p><strong>विश्वनाथ-चक्रवर्ती (सारार्थ-दर्शिणी) :</strong> ततश् च सखीभिर् अत्युच्च-रोदनेन व्यजनादि-परिचर्यया यत्नतस् तत्-प्रबोधे सम्पादिते सति&mdash;अयि प्रिय-सखि ! स्व-वृत्तान्तः कथ्यताम् इति ताभिः पृष्टया <strong>तया कथितम्</strong> अपि प्रिय-सख्याः कथं भवतीभ्यो विच्छिन्नाहम् अभूवम् इति मुग्धाहं परतन्त्रा नाज्ञासिषम् । किन्तु <strong>मान-प्राप्तिर् अवमानश् च दौरात्म्याद्</strong> एवेति निश्चिनोमि । युष्मान् परः-सहस्राः प्रेमवतीर् अवमत्य स्व-विरहानलेन ज्वालयित्वा मह्यम् एकस्यै यत् सौभाग्यं दत्तम्, इदं तस्य <strong>दौरात्म्यं</strong> । तं दुर्लील-महाराज-पुत्रं प्रति वराक्य् अपि मुग्धा न पारये\ऽहं चलितुं नय माम् [भा।पु। १०.३०.३८] इति यद् अवोचं, एतत् तु ममैव <strong>दौरात्म्यं</strong>, यत एतावान् <strong>अवमाणः</strong> प्राप्त इत्य् उभयथापि मे महा-मनो-दुःखम् एवेति । स्व-कान्ते तासु कस्मिंश् च क्रमेणासूया-विनय-दैन्यानि व्यञ्जितानि । अत्र श्रीमन्-मुनीन्द्रेण <strong>दौरात्म्य</strong>-शब्द-प्रयोगस् तु तस्य वचनानुवादाद् एव । वस्तुतस् तु श्री-कृष्णात् दूरे आत्मा यस्याः दूरे आत्मा श्री-कृष्णो वा यस्याः सा दूरात्मा, तस्या भावो <strong>दौरात्म्यं,</strong> तस्माद् विश्लेषाद् इत्य् अर्थः ।</p>
<p><strong>विस्मयं परमं ययुर्</strong> इति &quot;प्रिय-सखि ! भवत्याः सौभाग्यम् उचितम् एव । नात्र तस्य <strong>दौरात्म्यं</strong> रति-श्रान्तायाः स्वाधीन-भर्तृकायास् तव कान्तं प्रत्याज्ञापनम् अपि न , प्रत्युत रसावहम् एव । किन्त्व् अनुकूल-नायकेन सम्भुक्त-कान्ताया यद् आज्ञोल्लङ्घनम् एतादृश-दुरवस्था-प्रापणं च, एतद् एव रस-प्रतिकूलं दौरात्म्य-व्यञ्जकम् । हन्त हन्त महा-रसिक-शेखरस्य महा-प्रेमवतो दया-निधेस् तस्य कथम् एवं चिकीर्षितम् अभूद् इति <strong>परमं विस्मयं प्रापुः</strong> ॥४२॥</p>
<hr>
<p>॥ १०.३०.४३ ॥</p>
<p>ततोऽविशन् वनं चन्द्र-ज्योत्स्ना यावद् विभाव्यते ।</p>
<p>तमः प्रविष्टम् आलक्ष्य ततो निववृतुः स्त्रियः<sup id="fnref:27"><a href="#fn:27" class="footnote-ref" role="doc-noteref">27</a></sup> ॥</p>
<p><strong>श्रीधर-स्वामी (भावार्थ-दीपिका) : ततस्</strong> तयापि सहिताः कृष्णान्वेषणाय <strong>वनम् अविशन्</strong> । <strong>ततो</strong> अस्यैव<sup id="fnref:28"><a href="#fn:28" class="footnote-ref" role="doc-noteref">28</a></sup> हरेर् अन्वेषणान् <strong>निवृत्ताः</strong> ॥४३॥</p>
<hr>
<p><strong>वंशीधरः (भावार्थ-दीपिका-प्रकाशः) : तम</strong> इति । पुनर् विरह-वेदनया नेत्रेषु <strong>तमः</strong> <strong>प्रविष्टम्</strong> आज्ञाय । यद् वा, <strong>तमसि</strong> सान्धकार-गह्वर-वने <strong>प्रविष्टं</strong> श्री-कृष्णं ज्ञात्वेत्य् अर्थः । पौर्णमास्यां शशिनः सार्वरात्रिकत्वात् प्रसिद्ध-तमसोऽसम्भवाद् इति भावः । शास्त्र-विषयास् ता दुःशास्त्रान् निवृत्य सच्-छास्त्राभ्यासाय यत्नं चक्रुर् इति ध्वन्यते । वस्तुतस् तु, तमः-शब्दोपलक्षित-हृदय-गुहा-प्रविष्टं, यो वेद निहितं गुहायाम् [तै।उ। २.१] इति श्रुतेः । <strong>आलक्ष्य</strong> ज्ञात्वा । हरेस् तद्-उपासनान् <strong>निववृतुः</strong> ताद्रूप्यम् आपुः ।</p>
<p>भक्त्या माम् अभिजानाति यावान् यश् चास्मि तत्त्वतः ।</p>
<p>ततो मां तत्त्वतो ज्ञात्वा विशते तद् अनन्तरम् ॥ [गीता ११.५५] इति स्मृतेः ।</p>
<p>यस्य देवे परा भक्तिः [श्वे।उ। ६.२३] इत्य्-आदि-श्रुतेः । भक्तिर् एवैनं गमयति [माठर-श्रुति] इति श्रुतेश् च । <strong>स्त्रिय</strong> इति&mdash;स्त्रीणाम् अन्धकारावृत-वन-प्रवेशासामर्थ्याद् इति भावः ।</p>
<p>&quot;हरेर्&quot; इति पाठः स्वामि-सम्मतः (?) । तत इत्य् अस्य पुनर्-उक्ति-समाधानाय <strong>तत</strong> इत्य् अस्यैव हरेर् अन्वेषाणाद् इति व्याख्यानात् । अन्यथा तत इत्य् अस्य प्राग्-विशेषणायोग्यता स्यात् । हरेस् तत इत्य् अन्वयाद्य्-असौष्ठवं च ॥४३॥</p>
<hr>
<p><strong>श्रीनाथ-चक्रवर्ती (चैतन्य-मत-मञ्जुषा) :</strong> <em>न व्याख्यातम्।</em></p>
<hr>
<p><strong>सनातन-गोस्वामी (बृहद्-वैष्णव-तोषणी) :</strong> तथापि परम-प्रेम-वैयग्र्येण तया सहिताः पुनर् अप्य् अन्वेषयामासुर् इत्य् आह&mdash;<strong>तत</strong> इति । <strong>यावद्</strong> <strong>वनं</strong> व्याप्य <strong>ज्योत्स्ना विभाव्यते</strong> लक्ष्यते, तावद् वनम् आविशन्, प्रविश्य तम् अन्वेषयामासुर् इत्य् अर्थः । <strong>तमसि प्रविष्टम्</strong> अत्यन्त-घन-वनत्वाद् अन्धकार-मयम् <strong>आलक्ष्य</strong> <strong>ततस्</strong> तस्माद् वनान् <strong>निवृत्ताह्</strong> । तथा च विष्णु-पुराणे&mdash;</p>
<p>प्रविष्टो गहनं कृष्णः पदम् अत्र न लक्ष्यते ।</p>
<p>निवर्तध्वं शशाङ्कस्य नैतद् दीधिति-गोचरः ॥ [वि।पु। ५.१३.४३] इति ।</p>
<p><strong>स्त्रिय</strong> इति स्त्रीणाम् अन्धकार-वन-प्रवेशे सामर्थ्याभावाद् इत्य् अर्थः</p>
<hr>
<p>&quot;हरेर्&quot; इति पाठोऽत्र केषाञ्चिन् मतम् । स च श्री-स्वामि-पादानाम् असम्मतो लक्ष्यते । <strong>तत</strong> इति पुनर्-उक्तेः समाधानार्थं, <strong>तत</strong> इत्य् अस्यैव हरेर् अन्वेषणाद् इति व्याख्यानात् । अन्यथा तत इत्य् अस्य अन्वेषणाद् इति व्याख्याने तस्य प्राग्-लिखनायोगात् । तथा हरेस् तत इत्य् अन्वयाद्य्-असौष्ठवं च ॥४३॥</p>
<hr>
<p><strong>जीव-गोस्वामी (लघु-वैष्णव-तोषणी) :</strong> ततः परम-वैयग्र्येण सखीभिर् दत्तावलम्बनया तयैव सहिताः पुनर् अप्य् अन्वेषयामासुर् इत्य् आह&mdash;<strong>तत</strong> इति । <strong>यावद् वनं</strong> व्याप्य <strong>ज्योत्स्ना विभाव्यते</strong> लक्ष्यते, तावद् वनम् <strong>अविशन्</strong> प्रविश्य तम् अन्वेषयामासुर् इत्य् अर्थः । <strong>तमसि</strong> महा-गहन-गते प्रविष्टं श्री-कृष्णं पद-चिह्नादिना वितर्क्य, <strong>ततस्</strong> तस्माद् वनान् <strong>निवृत्ताह्</strong> । तथा च विष्णु-पुराणे&mdash;</p>
<p>प्रविष्टो गहनं कृष्णः पदम् अत्र न लक्ष्यते ।</p>
<p>निवर्तध्वं शशाङ्कस्य नैतद् दीधिति-गोचरः ॥ [वि।पु। ५.१३.४३] इति ।</p>
<p><strong>स्त्रिय</strong> इति स्त्रीणाम् अन्धकार-वन-प्रवेशनासामर्थ्याद् इत्य् अर्थः, शङ्का-दिग्ध-स्निग्ध-स्वभावतया । निज-दयितस्य स्वेभ्य एवापन्नतया तत्र <strong>प्रविष्टो</strong>ऽयम् इति वितर्कितः । तस्य तस्मात् दुःसञ्चर-स्थलान् निष्क्रमणाय व्यग्राः सत्य इत्य् अर्थः ।</p>
<p>&quot;हरेर्&quot; इति पाठोऽत्र केषाञ्चिन् मतम् । स च टीका-कृताम् असम्मतो लक्ष्यते । तत इति पुनर्-उक्तेः समाधानार्थं तत इत्य् अस्यैव हरेर् अन्वेषणाद् इति व्याख्यानात् । अन्यथा तत इत्य् अस्य प्राग्-विशेषणायोग्यता स्यात् ॥४३॥</p>
<hr>
<p><strong>जीव-गोस्वामी (क्रम-सन्दर्भः, बृहत्-क्रम-सन्दर्भः) :</strong> तत्रैकीभूय तत्रैव विचारण-क्रम-सञ्चार-क्रमेण यत्र चन्द्र-ज्योत्स्ना-प्रवेशो नास्ति तद्-वनम् उपस्थितम् इति कृत्वा <strong>ततो निवृत्तः</strong> प्राग्-दृष्टः पुलिनम् एवाययुर् इत्य् आह&mdash;<strong>ततो\ऽविशन्न्</strong> इत्य्-आदि त्रिभिः ॥४३॥</p>
<hr>
<p><strong>नारायण-भट्टः (श्री-रसिकाह्लादिनी) :</strong> ततस् ताः कृत-तापापनोदनया तया सह पुनर् अन्वेषणं चक्रुर् इत्य् आह&mdash;<strong>तत</strong> इति । <strong>ततस्</strong> तत्-कथनानन्तरे तद्-अन्वेषणार्थं तया सह तद्-उपदिष्ट-मार्गेण विरल-च्छायं <strong>वनम् आविशन्</strong> प्रविष्टाः । <strong>यावद्</strong> व्याप्य <strong>चन्द्र-ज्योत्स्ना विभाव्यते</strong> प्रकाशते, तस्य वन-प्रवेशं सम्भाव्य मृगयामासुः । अग्रे <strong>तमः-प्रविष्टं</strong> वनस्पति-निविडत्वात् वर्ण-साम्याद् अविलक्ष्यं श्री-कृष्णं मत्वा ततो हरेर् अन्वेषानात् <strong>निववृतुः</strong> निवृत्ताह् । तथोक्तं विष्णु-पुराणे&mdash;</p>
<blockquote>
<p>प्रविष्टो गहनं कृष्णः पदम् अत्र न लक्ष्यते । &gt;
निवर्तध्वं शशाङ्कस्य नैतद् दीधिति-गोचरः ॥ [वि।पु। ५.१३.४१] &gt; इति ।</p></blockquote>
<p>स्त्रीणां भीरु-स्वभावत्वाद् अन्धकार-प्रवेशासामर्थ्याच् चेति । <strong>तत</strong> इति सार्व-विभक्तिकस् तसि। तस्य हरेर् इति न पौनरुक्तम् । अनेन सञ्चारि-विशेषो निर्वेदो जातः । गृहान् न गताः, न च स्मृतवत्यः रत्याख्य-स्थायि-भावस्य दृढ-मूलत्वाद् इति ॥४३॥</p>
<hr>
<p><strong>विश्वनाथ-चक्रवर्ती (सारार्थ-दर्शिणी) :</strong> ततश् च वैराग्येण सखी-दत्त-हस्तावलम्बया तया सहैव तास् तम् अन्वेषयामासुर् इत्य् आह&mdash;<strong>तत</strong> इति । <strong>चन्द्र-ज्योत्स्ना यावता विभाव्यते</strong> इति पूर्णिमा-रजन्याम् अपि निविड-वृक्ष-च्छाया-वशाद् एव <strong>तमः</strong> । यद् उक्तं विष्णु-पुराणे&mdash;</p>
<blockquote>
<p>प्रविष्टो गहनं कृष्णः पदम् अत्र न लक्ष्यते । &gt;
निवर्तध्वं शशाङ्कस्य नैतद् दीधिति-गोचरः ॥ [वि।पु। ५.१३.४१] &gt; इति ।</p></blockquote>
<p>वस्तुतस् तु &quot;हंहो खेद-सिन्धु-निमग्नाः सख्यः ! घन-श्यामतमे\ऽस्मिंस् तमसि घन-श्याम-वपुषं तमस् तद्-अवलोकन-शङ्कयैव प्रलीनीभूय स्थितम् । मा सङ्कोचयत । यत्र यत्र यूयं यास्यथ, ततस् ततो\ऽन्यत्रैव स पलायिष्यते इत्य् अलम् अतिसुकुमार-शरीरस्य तस्य श्रमोत्पादन-व्यवसायेन&quot; इति विमृश्यैव निववृतुर् इति ॥४३॥</p>
<hr>
<p>॥ १०.३०.४४ ॥</p>
<p>तन्-मनस्कास् तद्-आलापास् तद्-विचेष्टास् तद्-आत्मिकाः ।</p>
<p>तद्-गुणान् एव गायन्त्यो नात्मागाराणि सस्मरुः ॥</p>
<p><strong>श्रीधर-स्वामी (भावार्थ-दीपिका) :</strong> एवं तम् अप्राप्ता अपि स्व-गृहान् नैव स्मृतवत्यः । <strong>तद्-आत्मिकाः</strong> स एवात्मा यासां ताः, तन्-मय्य इत्य् अर्थः ॥४४॥</p>
<hr>
<p><strong>वंशीधरः (भावार्थ-दीपिका-प्रकाशः) :</strong> <em>इत्य् अर्थ</em> इति ध्यानेन तदात्मतां प्राप्ता इति तात्पर्यम् । सत्त्व-बुद्धीनां स्वभावम् आह&mdash;<strong>तन्-मनस्का</strong> इति । <strong>तस्य आलापः</strong> कथनं यासां ताः । <strong>तद्-गुणान्</strong> न तु दोषान् । <strong>गायन्त्य</strong> इति&mdash;मद्-भक्ता यत्र गायन्ति तत्र तिष्ठामि नारद इत्य् उक्ते भगवतो गीत-प्रियत्वाद् इति । <strong>आत्मागारानि</strong> देह-गेहानि ॥४४॥</p>
<hr>
<p><strong>श्रीनाथ-चक्रवर्ती (चैतन्य-मत-मञ्जुषा) : तन्-मनस्का</strong> इत्य्-आदि । तस्मिन् मनो यासाम् इत्य्-आदिना सर्वासाम् एव मन-आदीनाम् एकाधिकरणत्वात् । तासां वासना-पार्थक्यम् एवास्ताम् इति भावः । अतस् तद्-अधिकरणत्वात् <strong>नात्मागाराणि सस्मरुः</strong> ॥४४॥</p>
<hr>
<p><strong>सनातन-गोस्वामी (दिग्-दर्षिनी):</strong> [बृ।भा। २.७.१३४] ततो भगवत्-प्रेम-भरेण तद्-इतराशेष-विस्मृति-रूपं तासां माहात्म्यम्&mdash;<strong>तन्-मनस्काः</strong> [भा।पु। १०.३०.४३] इति । रास-क्रीडारम्भे श्री-भगवत्य् अन्तर्हिते परमार्ताः सर्वतो\ऽन्विष्य तम् अलब्ध्वा शरत्-पूर्ण-चन्द्र-ज्योत्स्ना प्रवेश-हीनान् महान्धकार-व्याप्ताद् घन-वन-प्रदेशान् निवृत्ताः सत्यो\ऽपि गोप्यो वा लौकिक-व्यवहार-युक्ताः । अस्तु तावत् स्व-स्व-गृहाणि यास्यन्ति, अथ च <strong>सस्मरुर् अपि</strong> । तत्र हेतुः&mdash;<strong>तस्य गुणान्</strong> एव, न तु परित्यागे\ऽपि नैष्ठुर्यादि-दोषान् <strong>गायन्त्यः</strong> ।</p>
<p>किं च, <strong>तस्मिन्न्</strong> एव <strong>मनो</strong> विविध-सङ्कल्प-विकल्पात्मकं यासाम् । <strong>तस्मिन्न्</strong> एव <strong>आलापो</strong> विचित्राह्वान-सङ्कीर्तनादिर् यासाम् । यद् वा, गानं रागादिना गीतादि-गानम् आलापो मिथो वार्तेत्य् एवं भेदः कल्पनीयः । <strong>तद्</strong>-अर्थम् एव <strong>वि</strong>विधा <strong>चेष्टा</strong>&mdash;पुष्प-माला-ग्रन्थन-शय्यास्तरणादि-रूपा यासाम् । एवं मनो-वाक्-काय-वृत्त्या <strong>तद्-आत्मिकास्</strong> तन्मयाः, तद्-अर्पिता आत्मानो वा सत्यः, यद् वा, गृहेष्व् अपि तद्-अर्थकैस् तद्-एक-निष्ठैर् वा मनो-वाक्-काय-व्यापारैस् तन्मयतया गृह-कृत्यं तद्-अनुसन्धानं च तासां नास्त्य् एवेति ।</p>
<p>तत्र कुतो यान्तु ? अधुना च विरहेण विशेषतस् <strong>तद्-गुणान् गायन्त्यो</strong> न तानि <strong>सस्मरुर्</strong> एवेत्य् अर्थः । यद् वा, विरहार्त्यौत्कण्ठ्याद् भगवद्-भावना-विशेषेण ।</p>
<p>किं वा, विचित्र-लीला-महा-कौतुकिनस् तस्य परमावेशेन तस्येव भय-दुःखादि-रहितं मनो यासाम् <strong>तस्य</strong> एव गम्भीर-स्वर-नर्म-भङ्ग्य्-आदि-युक्त <strong>आलापो</strong> यासाम्, तस्येव विचित्रालिङ्गन-चुम्बनादि-रूपा चेष्टा यासाम् तस्यैवात्मा देहः त्रिभङ्गानुकरणादिना यासाम् एवं तन्-मयत्वे जाते\ऽपि निर्गुणात्मना योगिनाम् इव तासां स्वभाविकी तद्-भक्तिर् नैव तिरोधत्तेत्य् आह&mdash;<strong>तद्-गुणान् गायन्त्य एव</strong> इति । इत्थं तद्-आविष्टतया <strong>नात्मानम्</strong> अपि ताः <strong>सस्मरुः,</strong> कुतस्तरां तत्-सम्बन्धीन्य् अन्यानि ? इत्य् आह&mdash;नात्मेति । <strong>आत्मानं</strong> भोक्तारं <strong>आगाराणि</strong> च देह-गेहानि भोग-साधन-भाग्यानीत्य् अर्थः ॥१३४॥</p>
<hr>
<p><strong>सनातन-गोस्वामी (बृहद्-वैष्णव-तोषणी) :</strong> तथापि स्व-गृहान् गच्छेयुर् इति किं वक्तव्यम् ? न च स्मृतवत्योऽपीत्य् आह&mdash;<strong>तन्-मनस्का</strong> इति । <strong>आत्मनः</strong> स्वीयानि विचित्र-सुख-सम्पत्तिमयानि, किं वा, गृह-कृत्यार्थम् अभ्यास-वशेन गम्यान्य् अपि, यद् वा, <strong>आत्मानं</strong> देहं क्षेत्रज्ञं वा, <strong>आगाराणि</strong> गृहाणि, देह-गेहानि वेति भोक्तृ-भोग-साधन-भोग्यान्य् उक्तानि ।</p>
<p>तद्-अस्मरणे हेतुः&mdash;<strong>तन्-मनस्का</strong> इत्य्-आदि पद-त्रयेण तस्मिन् मनो-वाक्-कायाभिनिवेश उक्तः । तत्र मनसोऽभिनिवेशस् तद्-गुणादि-स्मरणेन तद्-विषयक-विविध-सङ्कल्पादिना वा । [<strong>तद्-आलापाः</strong>&mdash;] वाचः अन्योन्यं तद्-वार्तया कदाचित् तद्-आह्वानादिना च । [<strong>तद्-विचेष्टाः</strong>] कायस्य च पूर्ववत् तच्-चेष्टानुकरणेन प्रणामार्थ-दण्डवन्-निपातेन तद्-अर्थ-पुष्प-माला-ग्रथन-शय्यास्तरणादिना चेति । अत एव <strong>तद्-आत्मिकास्</strong> तन्-मय्यः । किं वा, उक्त-प्रकारेण तद्-अर्पितात्मानः । अतस् <strong>तस्य गुणान्</strong> एव, न तु परित्यागेऽपि नैष्ठुर्यादि-दोषान् <strong>गायन्त्यः</strong> । गानं च श्री-भगवतो गीत-प्रियत्वात् । तथा चोक्तं तेनैव&mdash;</p>
<p>नाहं वसामि वैकुण्ठे योगिनां हृदये न वा ।</p>
<p>यत्र मद्-भक्ता गायन्ति तत्र तिष्ठामि नारद ॥ इति ।</p>
<p>एवं श्री-भगवद्-वशीकरण-हेतुत्वाद् गानस्य सर्वतः श्रैष्ठ्यम् अभिप्रेतम् ।</p>
<p>यद् वा, तदानीं तासां तद्-अनुसन्धानाभावेन केवलं विरहार्ति-भर-स्वभावाद् एव । तथापि सर्वान्ते निर्देशात् तथा शतृङ्-प्रत्ययान्तत्वेनानुस्मरणे प्राधान्यात् तस्य श्रैष्ठ्यं सिद्धम् एव । तत्र च आलाप-गानयोर् युगपद् असम्भवात् कदाचिद् अलापः कदाचिद् गानम् इत्य् ऊह्यम् । [कासाञ्चिद् आलापः कासाञ्चिद् गानम् इति बोध्यम् ।]</p>
<p>यद् वा, <strong>तन्-मनस्का</strong> इत्य्-आदि पद-चतुष्केण तासां सदातनः स्वभाव उक्तः । अत एवाधुना विरहार्त्या <strong>गायन्त्य</strong> इति । <strong>तदात्मिका</strong> इति पूर्ववद् अन्त्य-दशा-परिहारार्थं वा । यद् वा, तत्-परिहारार्थम् एव ता विशिनष्टि विरहार्ति-विवृद्धि-स्वभावेन तद्-आवेशेन वा । तस्य मन इव भयादि-रहितं <strong>मनो</strong> यासां, तस्य आलाप इव गम्भीर-मधुराक्षरार्थ-भङ्गी-पूर्वक-नर्मादि-मय <strong>आलापो</strong> यासां, तस्य चेष्टेव विचित्रालिङ्गनादि-रूपा <strong>चेष्टा</strong> यासाम् । तस्य आत्मा देह इव त्रिभङ्गानुकरणादिना मनोहर <strong>आत्मा</strong> यसां ताः । तथापि <strong>तद्-गुणान्</strong> एव <strong>गायन्त्य</strong> इति तासां स्वभाव उक्तः । किं च, तेन तेन तत्-प्राप्त्य्-उत्कण्ठा विवृद्धेव, न तु निवृत्तेति च सूचितम् । अन्यत् समानम् ॥४४॥</p>
<hr>
<p><strong>जीव-गोस्वामी (लघु-वैष्णव-तोषणी) :</strong> ततश् च ततो निवृत्तास् तत्र प्रविष्टस्य तस्य व्यथते न किं स्वित् कूर्पादिभिः [भा।पु। १०.३१.१९]वक्ष्यमाण-रीत्या दुःख-शङ्कया परम-दुःख-मग्ना बभूवुर् इत्य् आह&mdash;<strong>तन्-मनस्का</strong> इति । तड्र्ग्-अवरोध-स्थलं प्रविष्टे तस्मिन्न् एव मना यासाम् । ततस् तादृशे तस्मिन्न् एव विषये <strong>आलापस्</strong> तद्-दुःख-स्मरणमयः संलापो यासां । ततस् तस्मिन्न् एव निमित्ते <strong>विचेष्टा</strong> यत्नान्तरेण तन्-निष्क्रमण-सम्भावनया परितः परिक्रमण-रूपा यासाम् । ततस् <strong>तस्मिन्न्</strong> एव <strong>आत्मा</strong> यत्नो यासां तथा भावाः सत्यस् तस्य निलीनता कारणापन्नाः तादृश-वशीभावमय-कृपादि-लक्षणान् गुणान् एव केवलं तया स्फुरितान्, न तु स्व-परित्यागादि-दोषान् गायन्त्यः । गानेन तं श्रावयन्त्यः <strong>आत्मानम्</strong> अपि <strong>न सस्मरुः</strong>, किम् उत <strong>आगाराणि</strong> इत्य् अर्थः ॥४४॥</p>
<hr>
<p><strong>जीव-गोस्वामी (क्रम-सन्दर्भः) : तद्-गुणान् एव गायन्त्यः</strong>, न तु स्व-दुःखादिकम् अपि ॥४४॥</p>
<hr>
<p><strong>जीव-गोस्वामी (बृहत्-क्रम-सन्दर्भः) :</strong> तस्मिन् मनो यासां, समुद्दिश्यालापो यासां, तद्-अर्थम् एव विचेष्टा यासां, स एवाश्रयो यासां, <strong>तद्-गुणान् एव गायन्त्यः</strong> सत्य <strong>आत्मागाराणि</strong> शरीराणि <strong>न सस्मरुः</strong>॥४४॥</p>
<hr>
<p><strong>नारायण-भट्टः (श्री-रसिकाह्लादिनी) :</strong> ननु कृष्णम् अप्राप्तौ निर्वेदेन कथं गृहान् न गताः ? तत्र हेतुम् आह&mdash;<strong>तन्-मनस्का</strong> इति । ताः <strong>आत्मागाराणि</strong> आत्मानं क्षेत्रज्ञं देहं वा आगाराणि गृहान् <strong>न सस्मरुः</strong>, न स्मृतवत्यः । <strong>आत्मकं</strong> यासां ताः, स्वार्थे कः । यद् वा, तद् एव मनसि कं रमण-सुखं यासां ताः । यद् वा, तस्येव मनो विलास-विषयं यासां ताः । <strong>तद्-आलापः</strong>, तस्यैवालापो\ऽन्योन्यम् उक्ति-प्रत्युक्ति-रूपो यासां ताः । यद् वा, तस्यैवालापो भाषणं यासां ताः । तद् उक्तम् अत्रैव&mdash;मेघ-गम्भीरया वाचा नामभिर् दूरगान् पशून् [भा।पु। १०.१५.१३] इति । यद् वा, तस्यैवालापो गानो यो ध्यात-रूपो यासां ताः । <strong>तद्-विचेष्टा</strong> तस्यैव तद्-अर्थम् एव कायस्य विविधा चेष्टा पुष्पाद्य्-अवचयेन माल-यष्टि-कन्दुकादि-रचना-रूपा यासां ताः । यद् वा, तस्यैव पूर्ववन् निलायनादि-रूपा विविधा चेष्टा यासां ताः, तन्-मय्य इत्य् अर्थः । यद् वा, <strong>तस्मिन्न्</strong> एव <strong>आत्मा</strong> स्वभावो यासां, न तु गृहे ताः । यद् वा, <strong>तस्य</strong> एव <strong>आत्मा</strong> विलास-स्वभावो यासां ताः । अत एव <strong>तद्-गुणान्</strong> एव रूपान् कृष्णस्य गान-प्रियत्वात् गानम् एव चक्रुः, न तु गृह-स्मृतिम् इति ॥४४॥</p>
<hr>
<p><strong>विश्वनाथ-चक्रवर्ती (सारार्थ-दर्शिणी) : तन्-मनस्कत्वेन</strong> एव पूर्ववद् उन्मादस्य मान्द्ये <strong>तद्-आलापाः</strong> दृष्टो वः कच्चिद् अश्वत्थ [भा।पु। १०.३०.५] इतिवत् तम् आलपन्त्यः, उन्मादस्य मध्यत्वे <strong>तद्-विचेष्टा</strong> कृष्णायन्त्य् अपिबत् स्तनम् [भा।पु। १०.३०.१५] इतिवत् तच्-चेष्टाम् अनुकृतवत्यः । उन्मादस्य प्रौढत्वे <strong>तद्-आत्मिकाः</strong> कृष्णो\ऽहं पश्यत गतिम् [भा।पु। १०.३०.१९] इतिवद् आत्म-विस्मृतौ तन्-मयी-भूताः । पूर्व-संस्कार-वशाद् एव <strong>गायन्त्य</strong> उच्चैर् अमुम् एव [भा।पु। १०.३०.४] इतिवत् <strong>तद्-गुणान्</strong> एवेति ॥४४॥</p>
<hr>
<p>॥ १०.३०.४५ ॥</p>
<p>पुनः पुलिनम् आगत्य कलिन्द्याः कृष्ण-भावनाः ।</p>
<p>समवेता जगुः कृष्णं तद्-आगमन-काङ्क्षिताः<sup id="fnref:29"><a href="#fn:29" class="footnote-ref" role="doc-noteref">29</a></sup> ॥</p>
<p><strong>श्रीधर-स्वामी (भावार्थ-दीपिका) :</strong> किन्तु पूर्वं यत्र श्री-कृष्णेन सङ्गतिर् आसीत्, तद् एव <strong>कालिन्द्याः पुलिनम् आगत्य कृष्णं भावयन्ति</strong> ध्यायन्तीति । तथा ताः <strong>कृष्णस्यागमनं काङ्क्षितं</strong> यासां ताः मिलिताः सत्यः <strong>कृष्णम्</strong> एव <strong>जगुर्</strong> इति ॥४५॥</p>
<hr>
<p><strong>वंशीधरः (भावार्थ-दीपिका-प्रकाशः) :</strong> किम् इतस् ततो भ्रमन्त्यो गानं चक्रुः ? तत्राह&mdash;<em>किं तु</em> इति । <em>यत्र</em> पुलिने । यत्र त्यक्तास् तत्रैवास्मान् कृपया सान्त्वयितुं नूनम् आगतः स्याद् इति हेतोः पुनस् तत्रागता इत्य् अर्थः । <strong>समवेताः</strong> न दुःखं पञ्चभिः सह इत्य् उक्तेर् एकीभावं प्राप्ताः ॥४५॥</p>
<hr>
<p><strong>श्रीनाथ-चक्रवर्ती (चैतन्य-मत-मञ्जुषा) :</strong> तदा किं चक्रुः ? इत्य् आह&mdash;<strong>पुनर्</strong> इत्य्-आदि । आत्मारामाणां देहा यथा यदृच्छया इतस् ततः सञ्चरन्ति । तथा <strong>पुलिनम्</strong> आययुः, न तु बुद्धि-पूर्वम् । तदा पूर्व-विरोधः ॥४५॥</p>
<hr>
<p><strong>सनातन-गोस्वामी (बृहद्-वैष्णव-तोषणी) : पुनः पुलिनम् आगमनम्</strong> । तत्र परित्यक्ता अस्मान् श्री-कृष्णो नूनं कृपया सान्त्वयितुं तत्रैवागतः स्याद् इति मत्वा । किं वा, तद्-दर्शनाभावेन स्व-सहित-तत्-क्रीडा-स्थानस्यैव दिदृक्षया । अत एवोक्तं&mdash;<strong>कृष्ण-भावनाः</strong> कृष्णः चित्ताकर्षकं परमानन्द-प्रदं वा भावयन्त्यः । तत्र गतं मन्यमानाः । किं वा, कृत-क्रीडं चिन्तयन्त्यः । <strong>समवेता</strong> इत्य् उच्चैः श्री-कृष्णस्य श्रवणार्थं, न दुःखं पञ्चभिः सह इति न्यायात् विरह-स्वभावाद् एव वा । <strong>कृष्णं</strong> परमानन्द-घन-मूर्तिम् इति तद्-गानेनैव न किल प्राणा निर्गता इति भावः । <strong>तद्-आगमन</strong> एव <strong>काङ्क्षितं</strong> यासाम् इति कथञ्चिद् अप्य् अन्येच्छा न जाता । तद्-आगमनाकाङ्क्षा च न निवृत्ता । तत्र चागमन-शब्देनात्यन्त-विरहार्त्या सन्दर्शन-मात्रम् एवाकाङ्क्ष्यते, न त्व् अन्यद् इति भावः ॥४५॥</p>
<hr>
<p><strong>जीव-गोस्वामी (लघु-वैष्णव-तोषणी) :</strong> ततस् तत्रापि स्वैस् तस्यावरोध-शङ्कया सर्वम् अपि तद्-अन्वेषण-मार्गं परित्याज्य सर्वासां समेतानाम् अस्माकं निकटम् इदं निर्व्यवधानतया दूर-प्रसरच्-छब्दं तद् एव लीला-पुलिनं गतानां दैन्योपालम्भादिमयम् उच्चैर् गानम् आकलय्य स्वयम् एव करुणया श्री-कृष्णस् त्वरितम् आगमिष्यतीति तं भावयमानास् तथा चक्रुर् इत्य् आह&mdash;<strong>पुनर्</strong> इति ॥४५॥</p>
<hr>
<p><strong>जीव-गोस्वामी (क्रम-सन्दर्भः) :</strong> कीर्तयन्त्यः <strong>पुनः पुलिनम्</strong> आगमने हेतुः&mdash;<strong>कृष्ण-भावनाः,</strong> तं तत्र गतं मन्यमानाः । पुनर् दूराच् छून्यता-दृष्ट्यैव <strong>तद्-आगमनं काङ्क्षितं</strong> यासां, तादृश्यः ॥४५॥</p>
<hr>
<p><strong>जीव-गोस्वामी (बृहत्-क्रम-सन्दर्भः) : पुनर्</strong> इति पूर्वं श्री-कृष्णेन सह यत्र आजग्मुः । <strong>तद्-आगमनं</strong> तद्-आविर्भावः तत्र <strong>काङ्क्षितं,</strong> काङ्क्षा यासाम् । भावे क्तः । <strong>समवेता</strong> हृदयेन संवाद-भाजः । एक-वासनत्वात् । <strong>कृष्णे भावना</strong> यासां, तास् तथा <strong>कृष्णं जगुः</strong> । श्री-कृष्णो\ऽप्य् अन्तर्हित एवादृष्टः सन् सहैव तिष्ठतीति मन्तव्यम् ॥४५॥</p>
<hr>
<p><strong>नारायण-भट्टः (श्री-रसिकाह्लादिनी) :</strong> तास् तदा किं कृतवत्यः ? इत्य् अपेक्षायाम् आह&mdash;<strong>पुनर्</strong> इति। यत्र श्री-कृष्णेन विहृतं, तत् कालिन्द्याः <strong>पुलिनं</strong> <strong>पुनर् आगत्य</strong> । ननु कृष्णेन यत्र परित्यक्ताः, तत्र कथं पुनर् गताः ? इति चेत्, तत्राह&mdash;<strong>कृष्ण-भावनाः</strong> । श्री-कृष्णो\ऽत्र पुलिने रतिं करिष्यतीत्य् आशया पुलिनम् अस्माकं सङ्गति-प्रदम् इति तत्रैवागताः । कस्य कस्या भाग्य-वशात् कृष्णः साधनान्तरम् अपश्यतः, अस्मद्-दैन्योपताप-संवलितम् उच्चैर् गानम् आकलय्य स्वयम् एवागच्छेद् इत्य् आबद्ध-हृदयाः <strong>कृष्णं</strong> मूर्त-शृङ्गारम् इत्य् उच्चैर् <strong>जगुः</strong> । <strong>तद्-आगमन-काङ्क्षिताः</strong>, दोष-सद्-भावे त्यक्ताः, कृष्ण-गुण-गानेन दोष-निवृत्तौ सत्यां कृष्णः स्वयम् एव प्रादुर्भविष्यतीति । तदा कालिन्दी-पुलिने कृष्णः सफलं भवतीति निश्चित्य <strong>तद्-आगमनं काङ्क्षितं</strong> यासां ताः । तत्-प्रतीक्ष्यमाणाः कृष्णस्य गान-प्रियत्वात् <strong>जगुर्</strong> इति ॥४५॥</p>
<hr>
<p>पुनः पुलिनम् आगत्य कलिन्द्याः कृष्ण-भावनाः ।</p>
<p>समवेता जगुः कृष्णं तद्-आगमन-काङ्क्षिताः ॥</p>
<p>**विश्वनाथ-चक्रवर्ती (सारार्थ-दर्शिणी) : &quot;**हन्त हन्त यत्र तद्-अन्वेषणार्थं यामः, ततस् ततः स पलायिष्यते । तस्माद् वन-पर्यटन-कष्टं किम् ? तस्योत्पादयिष्यामस् तद्-इच्छां विना स न लभ्यो&mdash;यम् एवैष वृणुते तेन लभ्य [क।उ। १.२.२३] इति श्रुतिं प्रमाणी-कुर्वत्य इव तद्-दर्शने तत्-कारुण्यम् एव हेतुः, तत्-कारुण्ये च तत्-सङ्कीर्तनम् एव हेतुः&quot; इति सिद्धान्तं प्रकाशयन्त्य इव पूर्वं यत्र तेन सङ्गतिर् आसीत्, तद् एव स्थानम् आजग्मुः, तम् एव <strong>जगुर्</strong> इत्य् आह&mdash;<strong>पुनर्</strong> इति ॥४५॥</p>
<p>इति सारार्थ-दर्शिन्यां हर्षिण्यां भक्त-चेतसाम् ।</p>
<p>त्रिंशो\ऽध्यायो\ऽत्र दशमे सङ्गतः सङ्गतः सताम् ॥</p>
<hr>
<p>इति श्रीमद्-भागवते महा-पुराणे ब्रह्म-सूत्र-भाष्ये</p>
<p>पारमहंस्यां संहितायां वैयासिक्यां</p>
<p>दशम-स्कन्धे रास-क्रीडायां</p>
<p>कृष्णान्वेषणं नाम</p>
<p>त्रिंशो\ऽध्यायः</p>
<p>॥ १०.३० ॥</p>
<hr>
<p>(१०.३१)</p>
<div class="footnotes" role="doc-endnotes">
<hr>
<ol>
<li id="fn:1">
<p>नोत् फ़ोउन्द् इन् म्य् एदितिओन् ओफ़् <em>रसार्णव</em>।&#160;<a href="#fnref:1" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:2">
<p>न्व् इति क्वचिद् दृष्टम् ।&#160;<a href="#fnref:2" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:3">
<p>व्यवेदिषुः इति क्वचिद् दृष्टम् ।&#160;<a href="#fnref:3" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:4">
<p>विष-जलाप्ययाद् व्याल-राक्षसाद् वर्ष-मारुताद् वैद्युतानलात् ।</p>
<p>वृष-मयात्मजाद् विश्वतो-भयाद् ऋषभ ते वयं रक्षिता मुहुः ॥&#160;<a href="#fnref:4" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:5">
<p>गणयति गुण-ग्रामं भ्रामं भ्रमाद् अपि नेहते</p>
<p>वहति च परितोषं दोषं विमुञ्चति दूरतः ।</p>
<p>युवतिषु वलत्-तृष्णे कृष्णे विहरति मां विना</p>
<p>पुनर् अपि मनो वामं कामं करोति करोमि किम् ॥१०॥&#160;<a href="#fnref:5" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:6">
<p>एवं मद्-अर्थोज्झित-लोक-वेद-</p>
<p>स्वानां हि वो मय्य् अनुवृत्तयेऽबलाः ।</p>
<p>मया परोक्षं भजता तिरोहितं</p>
<p>मासूयितुं मार्हथ तत् प्रियं प्रियाः ॥&#160;<a href="#fnref:6" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:7">
<p>अहो अमी देव-वरामरार्चितं</p>
<p>पादाम्बुजं ते सुमनः-फलार्हणम् ।</p>
<p>नमन्त्य् उपादाय शिखाभिर् आत्मनस्</p>
<p>तमो-\ऽपहत्यै तरु-जन्म यत्-कृतम् ॥&#160;<a href="#fnref:7" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:8">
<p>गतो इति प्रायः पाठः । इत इति स्वामि-सम्मतः ।&#160;<a href="#fnref:8" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:9">
<p>एण-पत्नीति &ldquo;पत्युर् नो यज्ञ-संयोगे&rdquo; इति सूत्राद् एणानां
भवान्तर-यज्ञैर् याज्ञिकत्वं । एण्या यज्ञ-पत्नीत्वम् इति
दृष्ट-प्रशंसा ।&#160;<a href="#fnref:9" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:10">
<p>प्रियायाः स्निग्धाया अंसे स्कन्धे ।&#160;<a href="#fnref:10" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:11">
<p>धूम-ज्योतिः सलिल-मरुतां संनिपातः क्व मेघः</p>
<p>संदेशार्थाः क्व पटु-करणैः प्राणिभिः प्रापणीयाः ।</p>
<p>इत्य् औत्सुक्याद् अपरिगणयन् गुह्यकस् तं ययाचे</p>
<p>कामार्ता हि प्रकृति-कृपणाश् चेतनाचेतनेषु ॥५॥&#160;<a href="#fnref:11" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:12">
<p>घोषाः किङ्किण्यस् तासां निःस्वनैः सहिताव् अङ्घ्री कर्षन्ती सती
रिङ्गयामास । णिज्-अर्थोऽविवक्षितः ।&#160;<a href="#fnref:12" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:13">
<p>अनुकुर्वतीम् इति वा पाठः (श्रीधरः)&#160;<a href="#fnref:13" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:14">
<p>क्वचित् आरुह्यैकाम् इति पाठः ।&#160;<a href="#fnref:14" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:15">
<p>क्वचित् नन्व् इति पाठः (सनातन-प्रभुभिर् एव धृतः)&#160;<a href="#fnref:15" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:16">
<p>साधारणतः गोपाल-तापनी-श्रुतौ दिव्येति पाठो दृश्यते ।&#160;<a href="#fnref:16" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:17">
<p>क्वचिद् धनम् इति पाठः,&#160;<a href="#fnref:17" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:18">
<p>यदि तस्याः पदानि संपृक्तानि न भवेयुस् तर्हि एवं
कृष्ण-प्राप्ति-साधनं तत्-पद-रजः-सेवनं भवेत् । तानि नु
संपृक्तानि तत्-पदानि नो दुःखं कुर्वन्ति । तस्याः पाद-रजसा
मिश्रितत्वात् कृष्ण-पाद-रजस इति भावः ।&#160;<a href="#fnref:18" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:19">
<p>थे ओन्ल्य् पेर्सोन् इ सेए wइथ् थिस् इन्तेर्प्रेततिओन् इस् रसिकाह्लादिनी।
इत् इस् नोत् श्रीधर। पेर्हप्स् ओने ओफ़् थे ओथेर्स्, चित्सुख?&#160;<a href="#fnref:19" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:20">
<p>एतत् पद्यं बहु-पुस्तकेषु न दृश्यते इति तोषणीकारैः।&#160;<a href="#fnref:20" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:21">
<p>एतत् सार्ध-पद्यं क्वचिन् न दृश्यते च । अतो नाङ्का कृत इति
वैष्णव-तोषणी-कारः।&#160;<a href="#fnref:21" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:22">
<p>चूडतया इति क्वचिद् दृश्यते ।&#160;<a href="#fnref:22" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:23">
<p>चूडतया इति क्वचिद् दृश्यते ।&#160;<a href="#fnref:23" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:24">
<p>चात्म-रतः इति रसिकाह्लादिनी।&#160;<a href="#fnref:24" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:25">
<p><em>आत्म-क्रीड आत्म-रतिः</em> इस् थे अच्तुअल् फ्रसे।&#160;<a href="#fnref:25" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:26">
<p>शक्ति&#160;<a href="#fnref:26" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:27">
<p>हरेः इति कुत्रचित्।&#160;<a href="#fnref:27" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:28">
<p>गौडीय-टीकाकृद्भिः अत्र अस्यैवेति पठ्यते।&#160;<a href="#fnref:28" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:29">
<p>काङ्क्षिणीः&#160;<a href="#fnref:29" class="footnote-backref" role="doc-backlink">&#x21a9;&#xfe0e;</a></p>
</li>
</ol>
</div>

  </div>
</article>


        

        



    <aside class="card border noPrint" id="section-tree-item-bhAgavatam_gauDIya-prastutiH_10_29-33_rasa-panchAdhyAya_30_atha-triMshodhyAyaH_unnumbered_md">
        <div class="card-title bg-light-gray border d-flex justify-content-between">
            <a href="https://vishvAsa.github.io/purANam_vaiShNavam/bhAgavatam/gauDIya-prastutiH/10/29-33_rasa-panchAdhyAya/30_atha-triMshodhyAyaH_unnumbered/">३० {#अथ-त्रिंशोध्यायः उन्नुम्बेरेद्} </a>
            <a data-toggle="collapse" href="#section-tree-item-body-bhAgavatam_gauDIya-prastutiH_10_29-33_rasa-panchAdhyAya_30_atha-triMshodhyAyaH_unnumbered_md" role="button" aria-expanded="false" aria-controls="section-tree-item-body-bhAgavatam_gauDIya-prastutiH_10_29-33_rasa-panchAdhyAya_30_atha-triMshodhyAyaH_unnumbered_md" >…<i class="fas fa-caret-down" class="collapsed"></i> </a>
        </div>
        <nav id="section-tree-item-body-bhAgavatam_gauDIya-prastutiH_10_29-33_rasa-panchAdhyAya_30_atha-triMshodhyAyaH_unnumbered_md" class="card-body p-0 collapse">
            
            <li>draft: false</li>
            
            <li>iscjklanguage: false</li>
            
            <li>title: ३० {#अथ-त्रिंशोध्यायः उन्नुम्बेरेद्}</li>
            
        </nav>
    </aside>


      </main>
    </div>
    <footer class="bg-yellow  p-1 noPrint" role="contentinfo">
  

  <div id="div_foot_nav_bar" class="row">
    <a href="https://vishvAsa.github.io/purANam_vaiShNavam/search"  class="btn btn-light btn-sm">🥽🔦</a>
    <div class="row col  d-flex justify-content-center">
      <div><a id="previousPageFoot" href="" class="btn btn-secondary">###<i class="fas fa-caret-left"></i></a></div>
      <div ><a id="nextPageFoot" href="" class="btn btn-secondary"><i class="fas fa-caret-right"></i> ### </a></div>
    </div>
      <ul id="footer-bar-right-custom" class="list-group list-group-horizontal">
      </ul>
  </div>
  <div id="div_footer_bar" class="container-fluid d-flex justify-content-between">
    <a class="btn btn-secondary" href="https://github.com/vishvAsa/purANam_vaiShNavam/issues/new" >
      ✉️Contact
    </a>
    <a class="btn btn-secondary" href="http://creativecommons.org/licenses/by/4.0/"><img alt="Creative Commons License" style="border-width:0" src="https://i.creativecommons.org/l/by/4.0/80x15.png" /></a>
    <div class="btn small border">
      
      <a href="https://github.com/vishvAsa/purANam_vaiShNavam/actions/workflows/build.yml"><img src="https://github.com/vishvAsa/purANam_vaiShNavam/actions/workflows/build.yml/badge.svg"> Built </a> on 2025 Aug 25 05:46:07 UTC. (<a href="http://google.com/search?q=05%3a46%3a07%20UTC to IST">IST</a>)
    </div>
  </div>
</footer>



<script async src="https://www.googletagmanager.com/gtag/js?id=G-33H08JSLQR"></script>
<script>
  window.dataLayer = window.dataLayer || [];
  function gtag(){dataLayer.push(arguments);}
  gtag('js', new Date());

  gtag('config', 'G-33H08JSLQR');
</script>

  </body>
  <script type='text/javascript'>
    
    
    
    module_uiLib.onDocumentReadyTasks();
  </script>
  
</html>
