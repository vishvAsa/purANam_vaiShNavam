+++
title = "२९"

+++
{अथोनत्रिंशोध्यायः ।उन्नुम्बेरेद्}

## वेणु-नादं श्रुत्वा\ऽगतानां गोपीनां श्री-कृष्णेन सह संवादः, रासारम्भः, तासां मानापनोदाय भगवतो\ऽन्तर्धानं च । {#वेणु-नादं-श्रुत्वागतानां-गोपीनां-श्री-कृष्णेन-सह-संवादः-रासारम्भः-तासां-मानापनोदाय-भगवतोन्तर्धानं-च ।उन्नुम्बेरेद्}

॥ १०.२९.१ ॥

श्री-शुक उवाच---

भगवान् अपि ता रात्रीः शरदोत्फुल्ल-मल्लिकाः ।

वीक्ष्य रन्तुं मनश् चक्रे योगमायाम् उपाश्रितः ॥

**श्रीधर-स्वामी (भावार्थ-दीपिका) :**

ऊनत्रिंशे तु रासार्थम् उक्ति-प्रात्युक्तयो हरेः ।

गोपीभी रास-संरम्भे तस्य चान्तर्धि-कौतुकम् ॥अ॥

ब्रह्मादि-जय-संरूढ-दर्प-कन्दर्प-दर्पहा ।

जयति श्री-पतिर् गोपी-रास-मण्डल-मण्डनः ॥ब्॥

ननु विपरीतम् इदम्, पर-दार-विनोदेन कन्दर्प-विजेतृत्व-प्रतीतेः । मैवम्, योग-मायाम् उपाश्रितः \[भा।पु। १०.२९.१\], आत्मारामोऽप्य् अरीरमत् \[भा।पु। १०.२९.४२\], साक्षान् मन्मथ- मन्मथः \[भा।पु। १०.३२.२\], आत्मन्य् अवरुद्ध-सौरतः \[भा।पु। १०.३३.१७\] इत्य्-आदिषु स्वातन्त्र्याभिधानात् । तस्माद् रास-क्रीडा-विडम्बनं काम-विजय-ख्यापनायेत्य् एव तत्त्वम् । किं च, शृङ्गार-कथापदेशेन विशेषतो निवृत्ति-परा इयं पञ्चाध्यायीति व्यक्तीकरिष्यामः । **ता रात्रीः** याताबला व्रजं सिद्धा मयेमा रंस्यथ क्षपाः \[भा।पु। १०.२२.२७\] इति प्रतिश्रुता इत्य् अर्थः ॥१॥


______


**वंशीधरः (भावार्थ-दीपिका-प्रकाशः) :** *गोपीभिः सह हरेः उक्तिः* पूर्व-पक्षः । *प्रत्युक्तिर्* उत्तर-पक्षः । *रासस्य* नृत्य-विशेषस्य *संरम्भे* प्रारम्भे । उत्सवे वा कर्तव्य इति शेषः । *तस्य* हरेः । *अन्तर्धेर्* अन्तर्धानस्य *कौतुकं* कुतूहलं च ॥अ॥

*ब्रह्मादीनां जयेन संरूढः* प्राप्तो *दर्पो* यस्य एतादृशश् चासौ *कन्दर्पः* कामः, तस्य *दर्पं* गर्वं *हन्तीति* तथा । मण्डयति शोभयतीति *मण्डनः* ॥ब्॥

रासानौचित्यं शङ्कते---*नन्व्* इति । *इदं* रास-क्रीडनम् । परिहरति---*मैवम्* इति । न हि प्राकृतवद् भगवतो विनोदः, स्वातन्त्र्याद् अनन्याधीनत्वात् । *विडम्बनम्* अनुकरणम् । *अपदेशः* छद्म । *निवृत्ति-पराः* निवृत्ति-तात्पर्यिका । आत्मा कामाद् विरज्येत कामानाम् अतिसेवयाइत्य्-आद्य्-उक्तेः । ऐहिकामुष्मिक-सर्व-विषय-त्याग-पूर्वक-व्रजाङ्गना-कृत-भगवत्-पर-प्रेम्णो निवृत्तेः परावस्थत्वं स्फुटीभविष्यति । ताः काः ? *या* इत्य् एवं *प्रतिश्रुताः* प्रतिज्ञातः । इत्य् अर्थ इति---न त्व् इह तच्-छब्दः प्रसिद्धि-पर इति ज्ञेयम् ।

यद् वा, **ता** अज्ञाः प्रजा वीक्ष्य । किम्भूताः ? **रात्रीः** रात्रिवत् तमो-व्याप्ताः । तथा **शर** इव **द्यन्ति** खण्डयन्तीति शरदा दुःखदा पुत्राद्यास् तेषु **उत्फुल्ल-मल्लिकादिवत्** सुख-बुद्धयः, ताः । स्व-रमणादि विना तद्-उद्धारम् अपश्यन् । **अयोगेषु** या **माया** कृत्वा, ताम् । अशुभाद्य्-अयोगाय वा स्वस्मिन् योगाय या माया, ताम् **उपाश्रितः** । माया कृपायां लालायां मूलाज्ञाने छले तथा इति शाश्वतः

______


यद् वा, ता जिज्ञासु-रूपाः प्रजाः । किं-भूताः ? रा दाने इत्य् अस्मात् त्री रा-त्रीः उदारास् त्याग-शीला आत्म-निवेदिका वा । तथा शर इव द्यन्ति उत्फुल्ल-मल्लिकोपलक्षिताणि विषय-सुखानि याः, ता विरक्ताः, तासाम् अयोगाय उपाध्य्-अध्यास-बाधाय कृपाम् आश्रितः ।

यद् वा, योगाय ब्रह्माभेदाय या मा प्रमा, तद्-अर्थं ताभिर् उपाश्रितो वा

______


यद् वा, ता गोपी रात्रीः स्वात्म-समर्पिकाः । स्व-वियोगे शर इव द्यति इति शरदा, ताः उत्फुल्ल-मल्लिका यासां ताः, तासां कुल-लज्जादिभिर् अयोगाय स्वस्मिन् योगाय वा कृपाम् आश्रितः ।

यद् वा, अयोगा अन्यायोग्या स्वस्यैव योग्या वा, या मा तद्-अङ्ग-शोभा, तस्यां दत्त-चित्तः ।

यद् वा, यो भगवान् याम् उपाश्रितः सा राधा । किं-भूता ? अगमा नित्या मा अङ्ग-शोभा यस्याः सा । योगे संयोग एव मा शोभा यस्यास् तस्यां दत्त-चित्तः सोऽपि । समानम् इतरत् ।

यद् वा, योगाय व्रज-सुन्दरीणां संयोगाय मायः शब्दो यस्याः सा योग-माया वंशी । माङ्-शब्देऽपि इत्य् अस्य घञि रूपम् । ताम् उपाश्रितः जठर-पटयोर् अन्तरतो निष्कास्याधरे दधौ ।

यद् वा, योगस्य संभोगस्य मा शोभा तां याति प्राप्नोति योगमाया श्री-राधा तां मनसोपाश्रितः रास-क्रीडायाश् च तद्-धेतुत्वाद् इति ।

यद् वा, योगैर् योगिभिर् ब्रह्मादिभिर् मीयते ज्ञायत इति योग-मा राधा, यच् चिन्त्यम् अखिलेश्वरैः इति ब्रह्माण्डे नारदोक्तिः ।

यत्-तेजः रन्तुं मनश् चक्रे । याम् उपाश्रितो भगवान् अपि रन्तुं मनश् चक्रे इत्य् अर्थः । किं कृत्वा ? उत्फुल्ल-मल्लिका वीक्ष्य । किं-भूताः ? तारा नक्षत्राणि त्रपन्ते लज्जन्ते याभ्यस् तास् ता रात्रीः । तारोपपदात् त्रपतेर् औणादिको डट् । केन साधनेन ? शरेभ्यः काम-बाणेभ्यो दयते रक्षतीति शरत् स्त्री-सङ्घः, तेन शरदा । क्विप्य् आर्ष आ-लोपः । गोपी-समूहेनेत्य् अर्थः ।

यद् वा, यो भगवान् श्री-कृष्णः आपिता रक्षकान्तर-रहितः स्वतन्त्र इति यावत् । सोऽप्य् अगमाय कामाय जेतुं **रन्तुं मनश् चक्रे** । अग्रे हिमाद्रौ मीयते हिंस्यते शिवेनेत्य् अगमः, तस्मै, क्रियार्थोपपदस्य च कर्मणि स्थानिनः इति चतुर्थी । एतद् वृत्तं शैवे स्फुटम् । किं कृत्वा? अरात् काम-शास्त्रात् त्रायन्त इत्य् अर्तात्र्यस् ताः । स्त्री-पङ्क्तीर् इत्य् अर्थः । याम् आश्रित्येन्द्रियारातीन् दुर्जयान् \[भा।पु। ३.१४.१९\] इत्य्-आद्य्-उक्तेः । किम्-भूताः ? उत्फुल्ल-मल्लिकाः तत्-पुष्पाणि यासु ताः । कृत-शृङ्गारा इत्य् अर्थः । वीक्ष्य ।

यद् वा, शराच् छरवद् दारणत्व-भावात् संसाराद् दयते पालयतीति शरदाः शुद्ध-बुद्धिः, तया । अमनम् आमु संसारे भ्रमणं, ततः पातीत्य् आमुपं ज्ञानम्, तद्-आश्रितः । अयं कामः स्त्रीभिर् लीला-मिषेण मया जेय इति बुद्ध्या विचार्य रमणं चक्र इति भाव इत्य् अलं प्रपञ्चेन ॥१॥

अत आरभ्यैतत् \*-चिह्नतः परं विश्वनाथ-चक्रवर्ति-कृतां स-वैष्णव-तोषणी-रास-पञ्चाध्यायी-व्याख्यां सर्वाम् एव प्रतिपद्य निवेशयामः । एतद् अल्प-पर्यायैर् अपरितोषात् ।[^१]


______


[^१]: अवश्यम् पौनरुक्त्यात् बाहुल्य-भयाच् च तत् तद् अत्र न निवेशितम्
    । इति सम्पादकः ।


**श्रीनाथ-चक्रवर्ती (चैतन्य-मत-मञ्जुषा) :** भगवान् अपीत्य् आदि । **भगवान् अपि** कर्तुम् अकर्तुम् अन्यथा कर्तुं समर्थोऽपि तस्मिन् रास-विलासे दुर्घटन-घटना-पटीयसीं **योगमायाम् उपाश्रितः** । अत्र भगवत्या यद् दुर्घटं तत् समर्थनीयम् इत्य्-आदिष्टवान् सन्, **रन्तुं मनश् चक्रे** इत्य् अन्वयः । योगमाया-कार्यं तु, कार्यार्थे सम्भविष्यति \[भा।पु। १०.१.२५\] इति दिशा सर्वम् एवेदम् । तथा हि गोपीनां गृहाद् विनिर्गमे तत्-पति-पुत्रादीनाम् अगोचरत्वम्, मन्यमानाः स्व-पार्श्व-स्थान् स्वान् स्वान् दारान् व्रजौकसः \[भा।पु। १०.३३.३८\] इत्य्-आदि तेषां तथा ज्ञानम् । अश्नन्तोऽपास्य भोजनम् \[भा।पु। १०.२९.६\] इत्य्-आदिना यथा-स्थितागमनादिषु, रास-लास्य-समये तत्-तद्-अनुकूल-वेश-भूषादि सम्पादनम् । तादात्म्य-दशायां प्रतिकूल-पूतनादि-रूप-ग्रहणं, रासान्ते जल-विहारानन्तरं वस्त्र-भूषान्तरादि-सम्पादनम्, एवम् अन्यद् अप्य् ऊह्यम्

______


**ता रात्रीर्** इत्य् अत्र बह्वीनां रात्रीणाम् एकदा दर्शनाभावात् । अयम् एवार्थः---तथा हि वस्तुतस् तु बहु-रात्रि-सम्पाद्येयं रास-लीला, तेन बह्व्य एव रात्रय एकत्र मिलिता भवन्त्व् इति यः सङ्कल्पः कृतः, तेन तत्-क्षणम् एव तथा मूर्तिमतीर् बद्धाञ्जलीर् उपस्थिता रात्रीर् वीक्ष्येति बहु-वचन-द्योत्यं वस्तु सर्व-नाम्नो मर्यादा चेयम् । **शरदा** संवत्सरेण या रात्रीर् इति वा । **उत्फुल्लानि मल्लिका**-कुसुमानि यासु । यद् वा, उत्फुल्ला उल्लसिता मल्लिका हंस-विशेषा यासु शरत्-कालीया रात्रीर् इत्य् अर्थः । तेन शरत्-काले या रात्र्यो रात्रयस् ता इति वा ॥१॥


______


**सनातन-गोस्वामी (बृहद्-वैष्णव-तोषणी) :** नमः श्री-रास-रसिकेभ्यः । अत्र टीकायां *रास-संरम्भ* इति तन्-निमित्ते रासारम्भ-सम्बन्धिनं मानं वीक्ष्येत्य् अर्थः । *कन्दर्प-जेतृत्व-प्रतीतेर्* इति कन्दर्प-कर्तृकस्यैव जेतृत्वस्य प्रत्ययाद् इत्य् अर्थः ।

अथ मूले **श्री-बादरायणिर् उवाचेति** वक्ष्यमाण-महा-महिम्नः प्रसङ्गस्यास्य बलात् तद् इदं लम्भयति, बदरिकाश्रमे महा-तपश्-चरणात् भगवान् श्री-बादरायणः वेद-व्यासः, तच् च तपः श्री-कृष्णोपासन-लक्षणम् एव सर्वज्ञस्य तस्य परमोत्तमे तस्मिन्न् एव व्यवसायौचित्यात् तस्य तादृश-तपः-फल-रूपः पुत्र इति सर्वज्ञत्व-श्री-भगवत्-प्रेम-रसमयत्वादिकं तत्राधिकं यद्यपि स्फुरति, तथापि तन्-नाम-निरुक्तेर् माहात्म्य-पर्यवसानम् अत्रैव जातं । ततस् तादृश-भक्त्यैव तत् श्रोतव्यम् इति व्यञ्जितम् । **श्री-शुक उवाचेति** पाठे तु परमोज्ज्वल-रसत्वाभाव्येन परम-कोमलालापता दर्शिता । ततस् तादृश-चित्ततयैव श्रोतव्यम् इदम् इति व्यञ्जितम् ।

तथा हि सर्वातिशायि-प्रेमवतीनां श्री-व्रज-सुन्दरीणां मनोरथ-परिपूरणम् एव प्रिय-मात्र-सुखार्थं सर्वं कुर्वतः श्री-भगवतो मुख्यतर-प्रयोजनम् इति दर्शयन् तद् एव तस्य सर्वातिशायि-सुखम् इति च प्रकटयन् तत्र च---साक्षान् मन्मथ-मन्मथः \[भा।पु। १०.३२.२\] इति, त्रैलोक्य-लक्ष्म्यैक-पदं वपुर् दधत् \[भा।पु। १०.३२.१४\] इति, गोप्यस् तपः किम् अचरन् \[भा।पु। १०.४१.३१\] इति दृष्ट्या सर्वात्मारामैर् अपि दुर्लभानां भगवद्-रूप-रस-गन्ध-स्पर्श-शब्दानां वैशिष्ट्येनानुभवात् तदीय-रसस्याधरामृतस्य तु सर्वथैवान्यत्रासम्भवात् प्रेम-विशेस-विस्तार-सुसिद्ध्या तद्-योग्याभिस् ताभिः सह रास-क्रीडां पञ्चेन्द्रिय-तुल्य-प्रियैः पञ्चभिर् अध्यायैर् वर्णयति---यत्र पीत्वा मुकुन्द-मुख-सारघम् अक्षि-भृङ्गैः \[भा।पु। १०.१५.४४\] इत्य्-आदिना, गोपीनां परमानन्द आसीद् गोविन्द-दर्शने \[भा।पु। १०.१९.१६\] इत्य्-आदिना, इत्थं शरत् स्वच्छ-जलम् \[भा।पु। १०.२१.१\] इत्य्-आदिना, हेमन्ते प्रथमे मासि चरम् \[भा।पु। १०.२२.१\] इत्य्-आदिना च तासां तस्य च नव-रागं विशिष्य स्वेन वर्णित-चरम् ।

शरद्-उदाशये साधु जात सत् सरसिज \[भा।पु। १०.३१.२\] इत्य्-आदिना, प्रहसितं प्रिय \[भा।पु। १०.३१.१०\] इत्य्-आदिना, दिन-परीक्षये \[भा।पु। १०.३१.१२\] इत्य्-आदिना, रहसि संविदं हृच्-छयोदयम् \[भा।पु। १०.३१.१७\] इत्य्-आदिना च ताभिः स्वयं वर्णयिष्यमाणं च स्मृत्वातिविशिष्टतया वर्णयितव्यत्वेन नव-सङ्गमं स्मरन्न् आह---**भगवान् अपि** इति ।

**अपि**-शब्देन तासां पूर्व-पूर्व-वर्णितं नव-रागं विस्मारयति---पूर्वेण वाक्येन तु सङ्गमस्यास्य नवत्वम् एवावगमयति---एतावन्तं कालं ता अनुराग-चपल-चित्ततया रन्तुं मनः कुर्वन्त्य एवासन् । भगवांस् तु जातानुरागत्वेऽपि धैर्येण समय-विशेषं प्रतीक्षमाणो न चक्रे । सम्प्रति ताः कैशोर-मध्य-प्राप्ताः सर्व-सुख-प्रदतया सर्व-मङ्गलतया प्रकटित-वेणु-शिक्षादि-विशेषतया च विलक्षणः कुमारीषु च मयेमा रम्यथ क्षपाः \[भा।पु। १०.२२.२७\] इति प्रतिश्रुता रात्रीर् वीक्ष्य तत्रापि राका-रात्रेर् आगमनारम्भ दीप्तानुरागत्वेन गलित-धैर्यतया तच् चक्र एवेति प्रतिपत्तेः श्लेषेण, आत्मारामाश् च मुनयः इत्य्-आदिवत् भगवन् सर्वार्थ-परिपूर्णोऽपि ता रात्रीर् वीक्ष्य उद्दीपनत्वेनानुभूयेति कैमुत्येनालम्बन-रूपाणं तासां प्रेम-महिमा दर्शितः । तत एव व्यक्त-सर्वार्थं तस्य कैशोरम् अपि मानितं जातम् इति श्री-विष्णु-पुराणे दर्शितम्---

> सोऽपि कैशोरक-वयो मानयन् मधुसूदनः । >
> रेमे ताभिर् अमेयात्मा क्षपासु क्षपिताहितः ॥ \[वि।पु। ५.१३.६०\] इति > ।

हरि-वंशे---

> युवतीर् गोप-कन्याश् च रात्रौ सङ्कल्प-कालवित् । >
> कैशोरकं मानयानः सह ताभिर् मुमोद ह ॥ \[ह।वं। २.२०.१८\] > इति ।

इत्य् अत्र कालविद् इत्य् अस्य व्याख्यातं **ता रात्रीर् वीक्ष्य** इति सह *ताभिर् मुमोद ह* इत्य् अस्य सूचकं **रन्तुं मनश् चक्रे** इति आत्मनेपद-निर्देशः । खल्व् अयं स्वार्थ-क्रियतां बोधयति स्वरितञ् इतः कर्त्र्-अभिप्राये क्रिया-फले \[पा। १.३.७२\] इति विशेष-विध्य्-आश्रयणात् तद् एवं **ता** इत्य् अनेन स्वस्यापि चमत्कार-करं काल-वैशिष्ट्यं व्यज्य तद्-उज्ज्वलितां श्री-वृन्दावन-शोभाम् अपि दर्शयति---**शरद-** इति । **शरदा** हेतुना **उच्**चैः **फुल्ला मल्लिका** यासु, ताः परस्पर-योगाप्रसिद्धेर् अनेनास्याः शरदो मल्लिकानां चापूर्वत्वं व्यञ्जितम् । तेन च सर्वान्य् एव पुष्पाणि लक्ष्यन्ते इत्य् आलम्बन-काल-देशानां श्री-कृष्णाय प्रेम-मय-परम-सुख-प्रदत्वं दर्शितं यस्मात् ह्लादिनी-शक्तिर् विलास-लक्षण-तत्-प्रेम-विशेष-मय्य् एवैषा रिरंसा, न तु प्राकृत-काममयीति तेषां कन्दर्प-दर्पहा इति व्याख्यानम् अपि तथा युक्तम् एव । निवृत्ति-परा इयं पञ्चाध्यायी इत्य् अपि स्वयम् एव च वक्ष्यति---

द्वात्रिंशे विरहालाप-विक्लिन्न-हृदयो हरिः ।

तत्राविर्भूय गोपीस् ताः सान्त्वयामास मानयन् ॥

स्व-प्रेमामृत-कल्लोल-विह्वली-कृत-चेतसः ।

सद् अयं नन्दयन् गोपीर् उद्गतो नन्द-नन्दनः ॥ \[भा।भा।दी १०.३२.१\] इति ।

श्री-मुनीन्द्रेणापि इदम् एव वक्ष्यते---विक्रीडितं व्रज-वधूभिर् इदं च विष्णोः \[भा।पु।१०.३३.४०\] इत्य्-आदौ तत्र दुर्घट-घटनां समादधद् आह---**योगमाया** पराख्याचिन्त्य-शक्तिः ताम् **उप** सामीप्येन **आश्रितः,** यत्र यत्र विहरति तत्र तत्रैव तां सूर्यः स्व-दीधितिम् इव सदा प्राप्त इति स्वाभाविक-तादृश-शक्तित्वं व्यञ्जितम् । तेन च दुर्घट-तल्-लीला च सेत्स्यतीति भावः । श्लेषेण **योगः** संयोगः तद्-अर्थं **माया** कृपा, माया दम्भे कृपायां च इति विश्वः । ताम् **उप** आधिक्येन **आश्रितः** ।

किं च, ताः **वीक्ष्य** क्रमेण राका-पर्यन्तम् अधिकम् अधिकं मनोरथं **चक्र** इत्य् अर्थत्वे लब्धे विशेषोऽयम् अपि ज्ञेयः । तस्यां राकायां सायं गृहम् आगतो भोजनादिकं विधाय, मातुः स्थानात् शय्या-गृह-चन्द्र-शालिका-द्वारं गतः सन् सद्यः सम्पाद्यत्वेन निश्चितवान् इत्य् अर्थः ॥१॥


______


**जीव-गोस्वामी (लघु-वैष्णव-तोषणी) :** नमः कृष्णाय रास-रसिकाय । **श्री**-युक्त-**बादरायणिर् उवाच** इति । बदरिकाश्रमे महा-तपश्-चरणाद् भगवान् श्री-व्यासो बादरायणः । तस्य तपः-फल-रूपः पुत्र इति सर्वज्ञत्व-श्री-भगवत्-प्रेम-रसमयत्वादिकं ध्वनितम् । तेनोक्तत्वाद् अस्याख्यानस्य सर्वथा यथा साधन-साध्यत्वं प्रेम-रस-मयत्वं चाभिप्रेतम् । अतो भक्त्यैतच् छ्रोतव्यम् इति भावः ।

इदानीं श्री-गोपिका-मनोरथ-परिपूरण-द्वारा प्रेम-विशेष-विस्तारण-रूपं तद्-अवतार-मुख्यतर-प्रयोजनं दर्शयन्,

ताभिः सह विहरणम् एव तस्य सर्वातिशायि सुखम् इति च प्रकटयन्,

तत्र चाधरामृत-पानादिना स्त्री-सदृशीनाम् एव श्री-भगवद्-रूपादि-माधुरी-विशेषानुभवात् प्रेम-विशेष-विस्तार-सुसिद्ध्या तद्-योग्याभिः सह श्री-रास-क्रीडां पञ्च-प्राण-तुल्य-पञ्चाध्याय्या वर्णयन्, आदौ तत्-सामग्रीर् दर्शयन्,

तत्र च श्री-गोपिका-वर्गाकर्षणं कथयन्,

तद्-धेतुत्वेन श्री-भगवतो भाव-विशेष-प्राकट्यम् आह---**भगवान्** इति ।

एषा च क्रीडा तद्-उचित-काले कैशोरे ज्ञेया । तथा चोक्तं श्री-विष्णु-पुराणे---

सोऽपि कैशोरक-वयो मानयन् मधुसूदनः ।

रेमे ताभिर् अमेयात्मा क्षपासु क्षपिताहितः ॥ \[वि।पु। ५.१३.६०\] इति ।

श्री-हरि-वंशे च---

युवतीर् गोप-कन्याश् च रात्रौ सङ्कल्प-कालवित् ।

कैशोरकं मानयानः सह ताभिर् मुमोद ह ॥ \[ह।वं। २.२०.१८\] इति

______


तच् च रासारम्भे तस्य सौन्दर्यादि-विशेष-स्मारणेन परम-मोहनत्वात् श्री-बादरायणिना---ततश् च पौगण्ड-वयः-श्रितौ व्रजे \[भा।पु। १०.१५.१\] इत्य्-आदिवद् व्यक्तं वक्तुं न शक्तम् । क्रीडा सा च समग्रम् एव कैशोरं व्याप्येत्य्-आदिकं सर्वम् अग्रे यथा-स्थानं विवरणीयम् तत्रोपलक्षणार्थं कैशोरारम्भे प्रथमैक-रात्र-क्रीडेयम् उच्यते।

**भगवान्** इति रास-क्रीडायां निजाशेष-भगवत्ता-सार-प्रकटनाभिप्रायेण । नन्दादयः परमानन्द-निर्वृताः \[भा।पु। १०.२८.१७\] बभूवुः । **भगवान् अपि** स्वयं परमानन्द-निर्वृतो भवितुं **रन्तुं** क्रीडा-विशेषं कर्तुं **मनश् चक्रे** ऐच्छद् इति अपि-शब्दार्थः ।

**ता रात्रीर्** इति तैर् व्यञ्जितार्थम् एव । यद् वा, **ता** अनिर्वचनीयाः सर्व-काल-श्रेष्ठतराः परमानन्द-रस-मयीस् तत्-क्रीडा-योग्या इत्य् अर्थः । बहु-वचनेन बह्वीषु रात्रिष्व् एव तत्-क्रीडा बोध्यते, तच् चास्ते स-विशेषं व्यक्तं भावि । **शरदा** कृत्वा **उच्चैः फुल्ला** विकसिता **मल्लिका** यासु ताः, यद्यपि सर्व-र्त्व्-आश्रये श्री-वृन्दावने सदा सर्व-पुष्पाण्य् उद्भवन्ति, विशेषतश् च शरदि जाति-कुमुद-कमलादीन्य् अपि विकसन्ति, तथाप्य् उत्फुल्ल-मल्लिका इति रात्रि-विषयक-विकास-विशेषाभिप्रायेण । एवम् अग्रेऽपि कुमुद्वन्तम् \[भा।पु। १०.२९.३\] इत्य् उद्दीपनानि **वीक्ष्य** रति-योग्या इति आलोच्य **योगमाया** पराख्य-सच्चिदानन्द-शक्ति-विशेषस् ताम् उपकरणत्वेनाश्रितः प्रकटितवान् सन्, इति सर्व-लीलातो विशेषेण रास-क्रीडायाः परमानन्द-विशेषादिकम् अभिप्रेतम्। सर्वस्या अपि लीलायाः सच्चिदानन्द-रूपत्वं प्राग् अष्टमाध्याये बाल्य-लीलायां विवृतम् एवास्ति ।

यद् वा, **योग** ऐश्वर्यं तद्-युक्ता **माया** दया, माया दम्भे कृपायां च इति विश्वः । **ताम् उपाश्रित** उपाधित्वेन प्राप्तः सन् रास-क्रीडया स्वस्यैश्वर्यं कृपां च विस्तारयामासेत्य् अर्थः।

यद् व, **अपि**-शब्दस्यात्रैवान्वयः, **योग** आत्मारामता **माया** आवरणात्मिका वा कापट्यं वा, योग-युक्तां मायाम् **उप** सामीप्येन नित्यम् **आश्रितो**ऽपि इति तदानीं **योगो माया** च नातिष्ठन् । किन्तु निज-पदाब्ज-प्रेम-सम्पद्-विस्तारण-रूप-सत्य-स्वभावो व्यक्तोऽभूद् इत्य् अर्थः ।

यद् वा, **योगे** संयोगे या **माया** यज्ञ-पत्नीष्व् इव वञ्चना, ताम् **उपाश्रितोऽपि** । इति तदानीं तस्य सङ्गमे माया न निवृत्तेत्य् अर्थः । सर्वाभिर् एव गोपीभिः सह साक्षात् संयोग-विशेष-सिद्धेः, सिद्धिं गताभिर् अपि तत्-प्राप्तेः ।

यद् वा, युनक्ति नित्यं वक्षसि संयोगं प्राप्नोतीति **योगा** **या** **मा** लक्ष्मीः, तस्यां नित्यं वर्तमानः, तया सदा सेव्यमानोऽपीत्य् अर्थः । इति रास-क्रीडा तया न सम्पद्येत, तद्-दुर्लभा च सेत्य्-आद्य् अभिप्रेतम् ।

यद् वा, योगाय संयोगाय मायः-शब्दो यस्याः, सा **योगमाया** वंशी । मां माने शब्दे च इत्य् अस्य घञि रूपं, ताम् उपाश्रितः ।

यद् वा, योगस्य संयोगस्य मायो मानं पर्याप्तिर् यस्यां, सा **योगमाया** श्री-राधा । अथवा योगस्य संयोगस्य मा लक्ष्मीः सम्पत्तिर् इति यावत् तां याति प्राप्नोतीति **योगमाया** श्री-राधैव, तां मनसा **उपाश्रितः**, रास-क्रीडायास् तद्-धेतुकत्वात् तत् पाद्मे प्रसिद्धम् एव ॥१॥


______


**जीव-गोस्वामी (क्रम-सन्दर्भः) : भगवान् अपि** इत्य् **अपि**-शब्देन तत्-प्रेयस्योऽपीति समुच्चीयन्ते । **ता** निज-माधुर्येणाप्य् अस्मन्-मनो-हारिणीः । **शरदा** अपि **मल्लिकोत्फुल्ल**-तादृश-रस-मय-लीला-समय-रूपत्वात् । **योगमायां** दुर्घट-घटना-शक्तिम् । **उप** समीपे **आश्रितः** । तादृश-तत्-सेवावसरापेक्षया निकटस्थ-तादृश-शक्तिम् इत्य् अर्थः ॥१॥


______


**जीव-गोस्वामी (बृहत्-क्रम-सन्दर्भः) :** अथ ब्रह्मेन्द्राग्नि-वरुणादीनां *दर्पं* शमयित्वा *कन्दर्पस्य दर्पं* शमयितुं युगपद् अनेक-रमणी-कदम्ब-संवलितं रासाख्यं लास्यम् आरिप्सुर् **भगवान्** एकदा स्व-योग-वैभवं प्रादुश्चकार । तत्र रासस्य लक्षणं यथा---

नर्तकीभिर् अनेकाभिर् मण्डले विचरिष्णुभिः ।

यत्रैको नृत्यति नटस् तद् वै हल्लीशकं विदुः ॥

तद् एवेदं ताल-बन्ध-गति-भेदेन भूयसा । रासः स्यान् न स नाकेऽपि वर्तते किं पुनर् भुवि ? इत्य् अस्य दुष्करतया परम-रमणीयतया च बहु-काल-साम्याच् च तथा च बह्वीर् एव **रात्रीर्** एकत्र कर्तुं कृत-सङ्कल्पत्वात् तत्-कालं समुपस्थिताः, रात्र्य्-अभिमानिनीर् बह्वीर् एव देवताः पुरतो **वीक्ष्य** **रन्तुम्** इच्छां **चकार** इत्य् आह---**भगवान् अपि** इत्य्-आदि । **भगवान्** अचिन्त्य-वैभवोऽ**पि योग-मायाम् उपाश्रितः** सन् **रन्तुं मनश् चक्रे** ।

अयं भावः---अस्मिन् विलासे बह्व्य एव दुर्घट-सङ्घटनाः सम्भाव्याः, तास् तु केवलं योगैश्वर्य-साध्याः स्वयम् इच्छा-मात्रेण कर्तुं शक्या अप्य् अग्रिम-रसस्य मधुर-कोमलतायाम् ऐश्वर्य-प्रकाशनं नातिसुरसम् इति तत्-तत्-कर्मणि कार्यार्थे सम्भविष्यति \[भा।पु। १०.१.२५\] इति प्राग् एवावतीर्णां मूर्तिमतीं स्व-योग-शक्तिं, \"त्वयास्मिन् विलासे सर्वम् एव समर्थनीयम्\" इत्य् **उपाश्रितः,** विधेयत्वेन **उपाश्रित** आज्ञप्तवान् इत्य् अर्थः । इत्य् अयम् **अपेर्** अर्थः ।

किं कृत्वा ? **ता रात्रीर् वीक्ष्य** \"ताः पूर्व-सङ्कल्पिता अनेका रात्रय एकत्र मिलिता भवन्तु\" इति मनसि कृत्वेत्य् अयं **तच्**-छब्दार्थः । अनेकानां रात्रीणां क्रमाद् आगामिनीनां युगपद् दर्शनाभावात् **रात्रीर्** इति रात्राधिष्ठातृ-देवता इत्य् अयं बहु-वचनार्थः । आनन्द-घने श्री-विग्रहेऽन्तः-करणाभावाद् इच्छा-शक्ति-मात्रस्यैव सम्भवाद् अलौकिक-कृति-साध्य-क्रिया-विषयत्वेऽपि लौकिक-कृति-साध्य-क्रिया-विषयत्वाय **मनश् चक्रे**, मनः स्वीचकारेति मनः-शब्दार्थः । मनः-स्वीकारान् मनोभवस्यापि स्वीकारः ।

**रात्रीः** कीदृशीः ? **शरदोत्फुल्ल-मल्लिकाः** । शरत्-सम्बन्धिन्यः शारद्यः । **उत्फुल्ल-मल्लिका** उन्मल्लिकाः फुल्ल-मल्लिकाश् च । वसन्ते उन्मुख-मल्लिकाः । ग्रीष्मे फुल्ल-मल्लिकाः । पश्चात् कर्म-धारये पुंवद्-भावात् सिद्धम्। एतेन शरद्-वसन्त-ग्रीष्म-सम्बन्धिन्यो रात्रय एकत्र मिलिताः सत्यो अशीत्य्-उत्तर-शत-रात्र्य्-अभिमानिन्यो देवता एव युगपद् आगता इत्य् अर्थः । न केवलं शारद्य एव, **भगवान्** इति ऐश्वर्य-परम् । तथा सति माता-पितृ-समीपे पूर्ववद् एक-रात्रम् इव शयितवद् आसीत् । इदं हि तस्यैश्वर्यम् ॥१॥


______


**जीव-गोस्वामी (प्रीति-सन्दर्भः २९६) : योग-मायां** तासाम् असङ्ख्यानाम् असङ्ख्य-वाञ्छा-पूरिकां स्व-शक्तिं स्वभावत एव **आश्रित्य** इत्य् अर्थः ॥१॥


______


**नारायण-भट्टः (श्री-रसिकाह्लादिनी) :**

वन्दे गुरुं कृपा-सिन्धुं सच्-चिद्-आनन्द-विग्रहम् ।

प्रापुर् भागवतं ज्ञानं बहवो यद्-अनुग्रहात् ॥

सर्व-वेदान् समुन्मथ्य क्षीर-बाद्धैर् इवामृतम् ।

तच्-छ्री-भागवतं ज्ञानं प्रोक्तं भगवता स्वयम् ।

तत्-सार-भूत-निखिला पञ्चाध्यायी निगद्यता ॥

तत्र तावत् दशम-स्कन्धार्थो निरोधो निर्णीतः । अतोऽत्र पञ्चाध्यायां श्री-कृष्ण-प्रिय-वर्गयोः परस्पर-निरोधोऽनुवर्ण्यते । स तु इतर-रसाभिभव-पूर्वकं विलासात्मकं प्रेमणि देहेन्द्रिय-मनसा स्थितिः निरोध इति । प्रेम-लक्षणं रसार्णवे---स प्रेमा भेद-रहितं यूनोर् यद् भाव-बन्धनम् \[र।सु। २.११२\] इति ।

अत्र प्रेम्णि श्री-कृष्ण-प्रिय-वर्गयोः क्षीर-नीरवद् आश्लेषः सामरस्यान् न्यूनाधिक-भावेन विवेक्तुं न शक्यते । तद् उक्तम्---

स्वान्तयोः सर्व-भावेन सेव्य-सेवकयोस् तथा ।

क्षीर-नीरवद् आश्लेषो विषयाधारता तथा ॥

अङ्गानाम् अपि तादृक्त्वं स प्रेमा विनिगद्यते ।

द्वाविंशति-विधः श्लेषो विज्ञेयोऽत्र सुबुद्धिभिः ॥

तथा हि, प्रिय-वर्ग-श्री-कृष्ण-मनसोः सर्वांशेन संश्लेषः क्षीर-नीरवत् अन्यत् सर्वं भक्ति-रस-तरङ्गिण्यां विवृतम् एव । तत्र हृदयेन्द्रिय-मनसां श्री-कृष्ण-देहेन्द्रिय-मनःसु एकीकरणं, व्रज-देवीभिः स्व-हृदयम् एवोद्वादितं वक्ष्यमाण-श्लोकेन---

> चित्तं सुखेन भवतापहृतं गृहेषु >
> यन् निर्विशत्य् उत कराव् अपि गृह्य-कृत्ये । >
> पादौ पदं न चलतस् तव पाद-मूलात् >
> यामः कथं व्रजम् अथो करवाम किं वा ॥ \[भा।पु। १०.२९.३४\]

स्व-चित्तेन संश्लेषो व्रज-देवी-कर्तृकः । श्री-कृष्ण-कर्तृकम् आह---बाहु-प्रसार-परिरम्भ- \[भा।पु। १०.२९.४६\] इत्य्-आदिनोक्तः । अन्यत्र गत्यानुराग- \[भा।पु। १०.३०.२\] इति । अयं संश्लेषस् तु निरोधेनैव, तत्रोदाहरणम्---

> कपोतौ स्नेह-गुणित-हृदयौ गृह-धर्मिणौ । >
> दृष्टिं दृष्ट्याङ्गम् अङ्गेन बुद्धिं बुद्ध्या बबन्धतुः ॥ इति ।

तत्र,

> भोगार्थं सृष्टिर् इत्य् अन्ये, क्रीडार्थम् इति चापरे । >
> देवस्यैव स्वभावोऽयम् आप्त-कामस्य का स्पृहा ॥ \[गौडपाद-कारिका > १.९\] इति ।

लोकवत् तु लीला-कैवल्यम् \[वे।सू। २.१.३३\] सुत्राच् च कुत्रचित् लीला, कुत्रचित् क्रीडा, कुत्रचित् कर्मेति। तत्र **योगमाया**-कर्तृका क्रिया लीला, प्रिय-वर्गैः सहाविर्भाविता क्रिया (क्रीडा?) । क्रीडा-सामान्यात् तु शरीर-व्यापारं कर्मेति । एतत् त्रितयम् अपि विलासं न व्यभिचरति । मधुर-रसाविर्भाविता क्रिया-विलास इति लक्षणान्त-लीलोदाहरणं, योगेश्वरेण कृष्णेन तासां मध्ये द्वयोर् द्वयोः प्रविष्टेन \[भा।पु। १०.३३.३\] उक्तिः । अनायासेन तत्-तन्-मध्ये प्रवेशो लाघव-शक्त्या, सा लीला विलास एव ताभिः समेताभिर् उदार-चेष्टितः \[भा।पु। १०.२९.४३\] इति ।

क्रीडा विलास एव । ततश् च कृष्णोपवन \[भा।पु। १०.३३.२५\] इति सामान्यतः शरीर-व्यापारोऽपि विलास एव । अन्यत्र स तु भिन्नान्य् अधिकारिणि वत्सल-सख्यादि-रसेषु इह तु समानाधिकरणत्वम्, एवं भिन्न-रसालम्बनेभ्यो निरोधम् उक्त्वात्र सजातिभ्यो निरोध उच्यते । आजग्मुर् अन्योन्यम् अलक्षितोद्यमा \[भा।पु। १०.२९.४\] इति [देहःसु]{।मर्क्} ऐश्वर्यात् ।

श्री-कृष्णस्य निरोध उच्यते मुनीन्द्रेण---**भगवान् अपि**, सम्बन्ध-विषय-प्रयोजन-विशिष्टेन ग्रन्थस्योत्कर्षम् आह---प्रतिपाद्य-प्रतिपादकः सम्बन्धः । तत्र प्रतिपाद्यं प्रिय-वर्ग-श्री-कृष्णयोर् विलासः । प्रतिपादकः श्री-शुकः । तस्य विलास-प्रतिपादने प्रवृत्तिः निरोधेनैव । तद् उक्तं---

> परिनिष्ठितोऽपि नैर्गुण्य उत्तम-श्लोक-लीलया । >
> गृहीत-चेता राजर्षे आख्यानं यद् अधीतवान् ॥ \[भा।पु। २.१.९\] इति > ।

आत्मारामोऽप्य् अरीरमत् \[भा।पु। १०.२९.४२\], **भगवान् अपि** इति ऐश्वर्यान् निरोधः । यथा श्री-कृष्णस्य ऐश्वरान् निरोधेनैव विलासे प्रवृत्तिः, तथा मुनीन्द्रस्यापि विलास-व्याख्याने प्रवृत्तिः । अतः प्रतिपाद्य-प्रतिपादक-सम्बन्धस्योत्कर्षम् आह---प्रिय-वर्गस्य श्री-कृष्णो विषय आधारश् च चन्द्र-चन्द्रिकावत्, श्री-कृष्णस्य प्रिय-वर्गो विषय आधारश् च । अन्यथा एकतराभावे आभासः स्यात्, प्रिय-वर्ग-स्वान्तस्य श्री-कृष्णो विषय आधारश् च चन्द्र-चन्द्रिकावत् । श्री-कृष्ण-स्वान्तस्य प्रिय-वर्गो विषय आधारश् च । प्रिय-वर्गस्य श्री-कृष्णाङ्गं विषय आधारश् च । प्रिय-वर्ग-स्वान्तस्य श्री-कृष्णो विषय आधारश् च । श्री-कृष्ण-स्वान्तस्य प्रिय-वर्गो विषय आधारश् च प्रिय-वर्गस्य श्री-कृष्णाङ्गं विषय आधारश् च । प्रिय-वर्ग-स्थितस्य श्री-कृष्ण-चित्तं विषय आधारश् च । श्री-कृष्णस्य प्रिय-वर्गाङ्गं विषय आधारश् च । श्री-कृष्ण-चित्तस्य प्रिय-वर्ग-चित्तं विषय आधारश् च । प्रिय-वर्ग-चक्षुषः श्री-कृष्णो विषयः श्री-कृष्ण-चक्षुषश् च । एवम् अन्योन्यस्य विषयी-विषयस्यावस्थोक्ता ग्रन्थस्यापि स एव विषय उक्तो नान्य इति ।

अनेन विषय-वैशिष्ट्यम् उक्तं प्रयोजन-वैशेष्यम् आह---नित्य-किशोर-विलास-स्फूर्त्या हृद्-रोगस्य प्राकृत-कामस्य शान्ति-द्वारा लौकिक-कामेन श्री-कृष्ण-प्रिय-वर्गयोः परस्पर-विहार-दर्शनौत्कण्ठ्य-तद्-अनुकूलत्वं चेदम् एव प्रयोजनम् अग्रे वदिष्यति---विक्रीडितं व्रज-वधूभिर् \[भा।पु। १०.३३.४२\] इति । एतद्-अनुसन्धानवान् मुनीन्द्रः स्वाभिप्रेतं विलासं कथयिष्यन् तावच् छ्री-कृष्णस्य मानसीं लीलां विवृणोति---**भगवान्** इति । तत्रादौ भावोत्पत्तिम् आह---तद् उक्तं रसार्णवे---निर्विकारस्य चित्तस्य भावः स्याद् आदि-विक्रिया \[र।सू। १.१९२\] । साहित्य-दर्पणे---निर्विकारात्मके चित्ते भावः प्रथम-विक्रिया \[सा।द। ३.९३\] ।

प्रेम-लक्षणं---स प्रेमा भेद-रहितं यूनोर् यद् भाव-बन्धनम् \[र।सू। २.११२\] इति । भाव-विशेष एव प्रेमा, द्वयोर् अपर-पर्यायत्वम् । यद्यप्य् अखण्डो नित्य-सिद्ध एव प्रेमा तत्-साधकाश् च नित्य-सिद्धा एव, तथाप्य् अङ्गाङ्गिनोः क्रमेण सम्बन्धस्योत्पत्तिः सम्बन्धिन्य् उपचर्यते, राज्य-सम्बन्धवत् । अथावधि-भूतो भाव उच्यते । तद् उक्तं तत्र---

> प्रेम्णस् तु प्रथमावस्था भाव इत्य् अभिधीयते । >
> सात्त्विकाः स्वल्प-मात्राः स्युर् अत्राश्रु-पुलकादयः ॥ \[भ।र।सि। > १.३.२\] >
> भ्रू-नेत्रादि-विकारैस् तु सम्भोगे वा प्रवर्तकः । >
> भाव एवाल्प-संलक्ष्य-विकारो हाव इष्यते ॥ >
> हाव एव विलासस्य पूर्णतां प्रतिपद्य वै । >
> हेला नाम समाख्याता प्रेम पूर्वं गताग्गता ॥ >
> तत्र विभावैर् अनुभावैश् च सात्त्विकैर् व्यभिचारिभिः । >
> विषयैः परिचारयंश् च कृष्णे हि रतिम् आप्नुयात् ॥

तत्रालम्बन-विभावः श्री-कृष्णः प्रिय-वर्गश् च । उद्दीपन-विभावश् चन्द्र-चन्द्रिका-चन्दन-लेपन-**शरद्**-ऋतु-**मल्लिकाद्याः** । परस्परं यूनोर् भ्रू-नेत्रादि-विकारा अनुभावाः । व्यभिचारिणस् तु त्रयस्त्रिंशत्-नेत्रागोचरे प्रिये ग्लानि-मोह-मूर्च्छा-दैन्यादयः । विषयास् त्व् अन्योन्यम् उभयोर् अङ्गादीनि, परिवारस् तु सखी इत्य्-आदि । एतैः स्थायी-भाव एष्यते । भावस् तु मानसो धर्मः । उद्दीपन-विभावेन मनसि विकारम् आपन्ने सति भावोद्बोधः । तस्मिंश् च सति उज्ज्वल-स्थायि-भावः सिध्यति । तस्मिंश् च सिद्धे श्री-कृष्ण आत्मानन्द-पूर्णं मन्यते, अतस् तद्-अर्थं मयारम्भः ।

तत्राचार्यैर् उपोद्घातत्वेनोक्तं पद्यं व्याख्यायते---

> ब्रह्मादि-जय-संरूढ-दर्प-कन्दर्प-दर्पहा । >
> जयति श्री-पतिर् गोपी-रास-मण्डल-मण्डनः ॥ \[भावार्थ-दीपिका > १०.२९.१ब्\]

तथा-भूतो जातः ।

यद् वा, *गोपी-रास-मण्डलं मण्डनं* यस्य, स साधारणो भूषण-भूष्य-भाव इत्य् उक्तात् प्राकृत-कामस्येदं पौरुषं यच् चरम-धातु-पातेन ब्रह्मादीन् अप्य् अभिभवतीति कामस् तु श्री-कृष्णेनाभिभूतः । अग्रे वक्ष्यते---आत्मन्य् अवरुद्ध-सौरतः \[भा।पु। १०.३३.२६\] इति लिङ्गात् निरोध-लक्षणेन अलौकिकेन कामेन जित एव, यतः *श्रीपतित्वम्* उपेक्ष्य *गोपी-रास-मण्डल-मण्डनो* जातः । वक्ष्यति च---आत्मारामोऽप्य् अरीरमत् \[भा।पु। १०.२९.४२\] । अपि च आत्मारामता गौणीकृता दृश्यते, गोपी-रमणेन मधुर-रस-स्फूर्त्या स्वरूप-लाभस्य विवक्षितत्वाच् च ।

किं च, साक्षात् मन्मथ \[भा।पु। १०.३३.१\] इत्य् अनेन मन्मथस्यापि मोहेन सामर्थ्याभावोऽत्र आत्मन्य् अवरुद्ध-सौरतः \[भा।पु। १०.३३.२६\] इत्य् अयम् एव चित्रम्। यद् व्रज-सुन्दरीणां विलासैः श्री-कृष्ण-मनसि निरुद्धे सति मनो-जन्य-कार्यस्यापि निरोधोऽतो मनः-कार्य-विशेषस्य चरम-धातोर् अपि निरोधो जात इति । *अयम् अर्थः* इति ज्ञेयम्,अन्यथानेक-यूथवतीनां व्रज-बल्लवीनां समाधानं न स्याद् इति तासां निरोधस्य वैलक्षण्यान्तरं निरूपयिष्यते---

> तद्-अङ्ग-सङ्ग-प्रमुदाकुलेन्द्रियाः >
> केशान् दुकूलं कुच-पट्टिकां वा । >
> नाञ्जः प्रतिव्योढुम् अलं व्रज-स्त्रियो >
> विस्रस्त-मालाभरणाः कुरूद्वहः ॥ \[भा।पु। १०.३३.१८\] इति ।

प्रस्तुतम् आह---

> लीलात्र त्रिविधा प्रोक्ता मानसी वाचिकी तथा । >
> शरीरेण तृतीया च तासां भेदा पृथक् पृथक् ॥

मानसी लीला, यथा---

> आगतासु विधास्येऽहं स्वागतं तासु सुन्दरम् । >
> भयं प्रदर्शयिष्येऽहम् इहामुत्र च यन् महत् ॥ >
> पश्चाद् धर्मं प्रवक्ष्यामि तासां हार्द-परीक्षया । >
> श्रोष्यामि तासु युक्तिं च धैर्य-च्युतिम् अहं पराम् ॥ >
> रास-क्रीडां करिष्यामि ताभिः सर्वाभिर् अद्भुताम् । >
> आलिङ्गनं नखोल्लेखं संलाप-नर्म चोत्तमम् ॥ >
> ताभिः सह करिष्यामि वर-दानं यथा कृतम् । >
> एवं हि मानसी लीला ध्यानानन्द-मयी स्वयम् ॥

किं च---

> स्वागतं वो महाभागाः प्रियं किं करवाणि वः । >
> तासां भाव-परीक्षार्थम् इत्य् आद्या वाचिकी स्मृता । >
> बाहु-प्रसारितेत्य् आद्या शरीरा बहुधा मता ॥ इति ।

ननु यदि वेद-पुराण-प्रमान्या लीला नित्यत्वं श्रूयते[^२] विष्णु-पुराणे---सोऽपि कैशोरक-वयो मानयन् मधुसूदनः \[वि।पु। ५.१३.६०\] इति । सदा रास-रसोन्मत्तः, तद् व्रज-देवी-कदम्ब-स्थः क्रीडत्य् एव सादिवद् रास-क्रीडा कथम् उच्यते ? तत्राह । यथोक्तं---पुण्यं मधुवनं यत्र सांनिध्यं नित्यदा हरेः \[भा।पु। ४.८.४२\] । अन्यच् च, मथुरा भगवान् यत्र नित्यं संनिहितो हरिः \[भा।पु। १०.१.२८\] इति मथुरायां नित्याधिष्ठानत्वे देवक्याम् आविर्भावेन सादित्वम् इव वर्ण्यते ।

[^२]: वेद-पुराण-प्रामाण्य-लीला-नित्यत्वं श्रूयते ?


तथात्र कुमारीणां वर-दान-प्रयुक्तोऽयम् रास-विलासः सादिर् इव निरूप्यते । अत्र वृन्दारण्ये त्व् ऋतवो देश-विभागेन तदावर्तन्त एव तथा शरद्-ऋतु-निवास-प्रदेशे शरत्-सम्पादितां श्रियं दृष्ट्वा प्रतिश्रुता रात्रयः स्मृति-पथम् अवतीर्णाः, मयेमा रंस्यथ क्षपाः \[भा।पु। १०.२२.२७\] इति **ताः** प्रतिश्रुता **रात्रीर् वीक्ष्य** **शरदा उत्फुल्ला-मल्लिकाश्** च **वीक्ष्य** रात्रि-विशेषणम् । **भगवान् अपि** ऐश्वर्य-सुपूर्णोऽपि तद् उपेक्ष्य निरोधात्मक-विलासेनैव व्रज-सुन्दरीभिः सह **रमणे** **मनश् चक्रे** मनश् चकारेत्य् अर्थः

______


व्रजे पञ्च-विधा गोप्यः---नित्य-सिद्धाः, उपासना-सिद्धाः, श्रुतयः, ऋषयः, देव्यश् च । नित्य-सिद्धा दृष्टाः । श्रुतीनां रिरंसाजनि । तद् उक्तं बृहद्-वामन-पुराणे---तत्-कदम्बक-मध्य-स्थः किशोराकृतिर् अच्युत इति तं दृष्ट्वा रिरंसा जाता । ताभ्यो भगवता वरो दत्तः---पुरा सारस्वते कल्पे व्रजे गोप्यो भविष्यथ । एता कुमार्यस् तु श्रुतय इदानीम् अपि पूर्वानुरागं दृष्ट्वा कात्यायन्य्-अर्चन-प्रभव-पुण्या व्याजेन वरो दत्तो मयेमा रंस्यथ क्षपाः \[भा।पु। १०.२२.२७\] इति । तास् तु कुमार्यो नवानुरागेण रिरंसया तं कालं प्रतीक्ष्यमाणा एव स्थिताः--- \"कदास्मान् आहूय रमयिष्यति ?\" इति । अतः तस्मिंस् तस्मिन् प्रतिश्रुते समये **ताः** प्रतिश्रुता **रात्रीर् वीक्ष्य रन्तुं मनश् चक्रे** । इदानीं शरत्-कालीना रात्रय एव भावोद्बोधिका जाता इति भावः । भावोद्बोधे लिङ्गे अग्रे वक्ष्यति---जगौ कलं वाम-दृशां मनो-हरम् \[भा।पु। १०.२९.३\] इति । यद्यपि व्रजे द्वादशा रसाधिकारिणो वर्तन्ते, सर्वैर् अपि ध्वनिर् आकर्णत्, तथापि वेणु-ध्वनिना मधुर-रसाधिकृतानाम् एवाकर्षणं नान्येषाम् इति ।

ननु वर-दान-समय एव किम् इति नाभिरमिताः ? तत्रायम् अभिसन्धिः पूर्वम् अल्प-वयस्कत्वेन रमणार्थम् आकारणं नोचितम् इति । अधुना रमणानुकूल-वयस्त्वेन योग्या दृष्टा आकारिताः । श्री-कृष्णस्य सदा कैशोरकम् एव वयो जातं ततो रमण-योग्यता जाता । एतद् उक्तं पराशरेण---

> सोऽपि कैशोरक-वयो मानयन् मधुसूदनः । >
> रेमे ताभिर् अमेयात्मा क्षपासु क्षपिताहितः ॥ \[वि।पु। ५.१३.६०\] इति > ।

हरि-वंशे---

> युवतीर् गोप-कन्याश् च रात्रौ सङ्कल्प-कालवित् । >
> कैशोरकं मानयानः सह ताभिर् मुमोद ह ॥ \[ह।वं। २.२०.१८\] > इति ।

**उत्फुल्ल-मल्लिका** इत्य् अनेन वृन्दावन-लतानाम् उद्दीपनत्वं सूचितम् । **शरदा** इति शरद्-ऋतोऽपि साहय्यं सूचितम् ।

नन्व् एकेन श्री-कृष्णेन बहूनां तासां रमणं कथम् ? सर्वासाम् एवैकदैव सांनिध्यं च कथम् ? वक्ष्यति चाग्रे---तासां मध्ये द्वयोर् द्वयोः प्रविष्टेन \[भा।पु। १०.३३.३\] इति चेत्, तत्राह---**योगमायाम् उपाश्रित** इति । तत्र केचिद् वाहुः---योगमाया लीलोपयोगिनी काचिद् अचिन्त्य-शक्तिः । अग्रे वक्ष्यति योगेश्वरेण \[भा।पु। १०.३३.३\] अचिन्त्य-शक्तिमतेति । ताम् **उप** समीपे **आश्रितः** । सा च कृष्ण-स्व-स्व-रसाधिकारेषु ते ते निरुद्ध्यन्ते । अग्रे वक्ष्यति---मन्यमानाः स्व-पार्श्व-स्थान् स्वान् स्वान् दारान् व्रजौकसः \[भा।पु। १०.३३.३७\] इति ।

यद् वा, **योगे** संयोगे या **माया** कृपा स्नेह इति यावत्, ताम् **उपाश्रितः,** स्यात् कृपा-दम्भयोर् माया इति विश्वः ।

यद् वा, **योगो** व्रज-सुन्दरीभिः संयोगः । तस्मिन् या मा लक्ष्मीः शोभेति यावत्, तस्या आयः प्राप्तिः यया मुरल्या, तां मुरलीम् **उप** समीपे **आश्रितः** । कदाचिद् अपि न त्यजति । यथान्योऽपि नायको नायिकाभिसरणे रतिम् आश्रितो भवति, तथा श्री-कृष्णोऽपि मुरलीं सहचरीम् इव मन्यमानस् तद्-आश्रित एव तिष्ठति । जगौ कलम् \[भा।पु। १०.२९.३\] इति लिङ्गाच् चेति ।

यद् वा, **योगस्य** ऐश्वर्यादेर् **मा** सम्पत्, तत्र **उपाश्रितो**ऽपि **रन्तुं मनश् चक्रे** ।

यद् वा, **योगस्य** ऐश्वर्यादेर् **मा** सम्पत्, तस्याम् **उप** समीपे स्थितायाम् अपि ताम् अनादृत्येत्य् अर्थः। रमणानुकूलत्वेन **वीक्ष्य** प्रतिश्रुता **रात्रीर्** एव **आश्रित** इत्य् अन्वयः ।

यद् वा, **योगमायां** योगे वक्षसो योगे निमित्ते सप्तमी वर्तमाना **या मा** लक्ष्मीस् तथा स्थितायाम् अपि ताम् उपेक्ष्येत्य् अर्थः । याभिः सह रमणं चिन्तनं **ता** एव **आश्रित** इत्य् अर्थः । आर्थिकोऽयम् अर्थः व्यञ्जना-वृत्त्या वा ।

यद् वा, **योगमायां** कांचिद् वृद्धां तपस्विनीं रमणानुकूलाम् **उपाश्रितः** ।

यद् वा, अभिज्ञास् त्व् एवं वदन्ति---**योगे** सम्भोग-लक्षणे संयोगे या **माया** अघटित-घटना-चातुरी, **ताम्** उप आधिक्येन **आश्रित,** उपाधिके चेति कर्म प्रवचनीयत्वं, यया एकेन स्वरूपेण बह्वीनां सांनिध्यं तासां मध्ये द्वयोर् द्वयोः \[भा।पु। १०.३३.३\] इति वक्ष्यमाणत्वाच् च स्वैक-निकटत्व-मान इति ।

यद् वा, **योगे माया** स्वाभाविकी लाघव-शक्तिर् एवेति, **रात्रीर् वीक्ष्य** इति रात्रयोऽपि स्त्रियः, **शरद्** अपि स्त्री, **मल्लिका** अपि स्त्री-जातयः । अतः एवं-भूते पुरुष-प्रवेश-शून्ये वृन्दावन-प्रदेशे रमण-योग्यां नित्य-सिद्धां सामग्रीं दृष्ट्वा व्रज-देवीभिः सह **रन्तुं मनश् चक्रे** पूर्ण-मनोरथं चकारेत्य् अन्वयः । तस्य सत्य-कामत्वात् सत्य-सङ्कल्पत्वाच् च---सत्य-कामः सत्य-सङ्कल्पः \[छा।उ। ८.७.१\] इति श्रुतेः ।

यद् वा, **भगवान् अपि,** भगो भागः, तद्वान् अपि नन्द-पुत्रत्वात् वात्सल्य-रसालम्बनत्वात् नन्द-यशोदाभ्यां लाल्यमानत्वात् सकल-सुख-पूर्णोऽपि वर्ष-पर्यन्तं धैर्यम् अवलम्बमानोऽपि **ता** प्रसिद्धाः मधुर-रसोद्दीपका **रात्रीर् वीक्ष्य रन्तुं मनश् चक्रे** । रात्रि-दर्शनेन धैर्य-च्युतिर् जातेति सूचितम् । तत्रापि विशेषं व्याचष्टे---**शरदा** इति **उत्फुल्ल-मल्लिका** इति । शरत्-कृत्-साहाय्यम् इति भावः ।

यद् वा, **अयोगे माया** दम्भका पद्यम् इति यावत्, ताम् **उपाश्रितः** व्रजौकसां समीपे कपट-प्रकाशनात् । अयम् अर्थः---व्रज-सुन्दरीभिः सदा सम्बन्धेऽपि नान्योपल-क्षितो विलासं करोत्य् एव यतो रसः परोक्षं प्रकाशते इति श्रुते स्यात् । कृपा-दम्भयोर् माया इति विश्वः । मधुर-रसावलम्बनाश्रयम् अन्तरेण नात्मानं पूर्णं मन्यते । अत एव **रन्तुं मनश् चक्रे** ।

यद् वा, **योगं** **भगवान् अपि** सोऽप्य् ऐश्वर्यं तिरस्कृत्य **रन्तुं मनश् चक्रे** । अगमायाम् अङ्गेषु स्थावरेषु तरुषु या **माया** कृपा, ताम् **उप** समीप एव **आश्रितः,** वृन्दावन-तरुषु स्नेहम् आश्रितः । तेषाम् असङ्कोचनं कुर्वन् एते विलासोपयोगिनो मद्-विलास-साक्षिण इत्य् एवं विचार्य तेषां मध्ये स्थितः सन् **रन्तुं मनश् चक्रे** इति व्रज-सुन्दरी-मनोऽनुरञ्जनानुकूलं सङ्कल्पं कृतवान् इत्य् अर्थः । अहो अमी देव-वरामरार्चितम् \[भा।पु। १०.१५.५\] इति तरुषु श्री-कृष्ण-स्नेहस्य प्रसिद्धत्वाच् च ॥१॥


______


**विश्वनाथ-चक्रवर्ती (सारार्थ-दर्शिणी) :**

श्री-राम-कृष्ण-गङ्गा-चरणान् नत्वा गुरून् उरु-प्रेम्णः ।

श्रील-नरोत्तम-नाथ-श्री-गौराङ्ग-प्रभुं नौमि ॥

प्रणम्य श्री-गुरुं भूयः श्री-कृष्णं करुणार्णवम् ।

लोकनाथं जगच्-चक्षुः श्री-शुकं तम् उपाश्रये ॥

गोप-रामा-जन-प्राण-प्रेयसेऽतिप्रभुष्णवे ।

तदीय-प्रिय-दास्याय मां मदीयम् अहं ददे ॥

अथ पञ्चभिर् अध्यायैः पञ्च-प्राण-समैर् मुनिः ।

रासं प्राह हरेः सर्व-लीला-सम्पच्-छिरोमणिम् ॥

रासो जयति यद् दत्त-सौभाग्या गोप-योषितः ।

धरास्था अधरीचक्रुः सर्वोर्ध्वस्थां रसाम् अपि ॥

ऊनत्रिंशे वेणु-नाद-पारुष्य-विष-वर्षणम् ।

गोपिका-चातकीषाभिः क्रीडान्तर्धिश् च वर्ण्यते ॥

इह खलु सप्त-वर्ष-वयसि वर्तमानेन भगवता कार्तिकस्यामावस्यायां कर्म-वादोत्थापनेन इन्द्र-मख-भङ्गः कृतः । तच्-छुक्ल-प्रतिपदि गोवर्धन-मखोत्सव । द्वितीयायां यमुना-तीरे भ्रातृ-द्वितीया-भोजनोत्सवः, श्री-मुनीन्द्रेणावर्णितोऽपि ज्ञेयः । तत्रैव वर्णिता इन्द्र-कोपोक्तयश् च, तृतीयाम् आरभ्य नवमी-पर्यन्तं गोवर्धन-धारणम् । दशम्यां गोपानां विस्मय-कथा-बाहुल्यं, एकादश्यां गोविन्दाभिषेकं, द्वादश्यां वरुण-लोक-गमनं, पौर्णमास्यां ब्रह्म-लोक-गमनम् । ततश् च शरदः समाप्तत्वात् तद्-उत्तरे वर्षे अष्ट-वर्ष-वयस्त्वे सत्याश्विन-पूर्णिमायां रासोत्सवः सर्व-लीलोत्सव-मुकुट-मणिः, तं वक्तुम् आरभते---**भगवान् अपि** षड्-ऐश्वर्य-पूर्णोऽपि **रन्तुं मनश् चक्रे** रमणस्योद्दीपनालम्बनानां काल-देश-पात्राणां शरद्-यामिनी वृन्दावन-व्रज-वनितानां सर्वोत्कृष्ट-माधुर्येणाकृष्टत्वाद् इति भावः ।

शत-कोटि-विलासिनीनाम् उज्ज्वल-रस-चिन्तामणीनां सौस्वर्य-सौन्दर्य-सौकुमार्य-सौरभ्य-माधुर्य-वैदग्ध्य-तौर्यत्रिकाणि बहु-विधानि परम-रुचिराणि स्वीय-श्रोत्रादीन्द्रियैर् जिघृक्षुः स्वीय-सौन्दर्यादीनि तदीय-श्रोत्रादिभिस् ता जिग्राहयिषुश् च बभूव, प्रेम-वश्यत्वाद् एकस्याम् एव रजन्याम् अव्यवधानेन यदा, तदा सत्य-सङ्कल्पता-शक्त्या प्रेरितया **योगमायया** दुर्घट-घटना-पटीयस्या शक्त्या प्रहर-चतुष्टयवत्यास् तस्या एव रात्रेर् मध्ये तावद्-विलास-समापयित्र्यः परः शत-कोटि-रात्र्य आनीय दर्शिताः । अत एव **ता रात्रीर्** **वीक्ष्य** इति बहु-वचनम् । ब्रह्म-रात्र उपावृत्त \[भा।पु। १०.३३.३८\] इत्य् अग्रेऽपि वक्ष्यते प्रसिद्धार्थ-तत्-पदोपन्यासान् नाना-गुणवतीर् इति रात्रीणाम् उत्कर्षः । **शरदा** तावन्तः शरदायाम् अपि **उत्फुल्ला मल्लिका** यासु ताः । शरद्य् अपि मल्लिकाः कुन्द-स्रजः कुल-पतेर् इह वातिगन्धः इति कुन्दान्य् अपि । रेमे तत्-तरलानन्दि-कमलामोद-वायुना इति रात्राव् अपि कमलानि पुष्पन्तीति वृन्दावनस्योत्कर्षः । \"शरदोत्फुल्ल-मल्लिकाः\" इति पाठे शारद्यश् च ता उत्फुल्ल-मल्लिकाश् चेति ता रन्तुम् आरेभे । रेमे इत्य् उक्ते आत्मारामस्य स्वत एव पूर्ण-कामस्य भगवतस् तस्य व्रज-वनितासु रमणं बाह्यं नव-विडम्बनम् एवेति कश्चिद् व्याचक्षतेत्य् अतो **रन्तुं मनश् चक्रे** इत्य् उक्त्या रमणम् इदम् आन्तरम् एव, न तु बाह्यम् इति ज्ञापितम् । सत्यम् आन्तरम् एवेदं रमणं किन्तु व्रज-सुन्दरीणां भक्तत्वात् तद्-अनुरोधेनैवेति कश्चिद् व्याचक्षीतेत्य् अतश् चक्र इत्य् आत्मने-पदं प्रयुक्तम् । रमणस्य स्व-सुखार्थकत्वं बोधयति, ततश् च इत्थम्भूत-प्रेमाणो व्रज-सुन्दर्यो यत् तासु भगवान् स्वतः सर्व-सुख-पूर्णोऽपि **रन्तुं मनश् चक्रे**---आत्मारामाश् च मुनयः \[भा।पु। १.७.११\] इत्य् अत्र इत्थम्भूत-गुणो हरिः इतिवत् । अतो व्रज-सुन्दरीणाम् अपि परमोत्कर्षः । तथा---

> सोऽपि कैशोरक-वयो मानयन् मधुसूदनः । >
> रेमे ताभिर् अमेयात्मा क्षपासु क्षप्ताहितः ॥ \[वि।पु। ५.१३.६०\] इति > । >
> युवतीर् गोप-कन्याश् च रात्रौ सङ्कल्प-कालवित् । >
> कैशोरकं मानयानः सह ताभिर् मुमोद ह ॥ \[ह।वं। २.२०.१८\]

इति श्री-विष्णु-पुरान-हरि-वंशयोर् मानयन् आदृतं कुर्वन्न् इत्य् अर्थः । ताभिः सह विहाराभावे स्वीय-कैशोरयोऽप्य् अवमानितं स्याद् अत एवोक्तम् अभियुक्त-महानुभावैः । कैशोरं सफलीकरोति कलयन् कुञ्जे विहारं हरिः \[भ।र।सि। २.१.२३१\] इति सर्वथैव व्रज-वनितानाम् अप्य् उत्कर्षो ध्वनितः । तत्र चोक्तानुक्त-सर्वेति कृत्य-समाधानार्थम् आह---**योगमायां** स्वीयाचिन्त्य-चिच्-छक्ति-वृत्तिम् **उप** आधिक्येन **आश्रित** इति स्वाश्रितानाम् अपि ताम् आश्रित इति प्रयोगात् तस्या अप्य् अत्र सौभाग्याधिक्यम् ॥१॥


______


॥ १०.२९.२ ॥

तदोडु-राजः ककुभः करैर् मुखं

प्राच्या विलिम्पन्न् अरुणेन शन्तमैः ।

स चर्षणीनाम् उदगाच् छुचो मृजन्

प्रियः प्रियाया इव दीर्घ-दर्शनः ॥

**श्रीधर-स्वामी (भावार्थ-दीपिका) :** तदा तस्मिन्न् एव क्षणे तत्-प्रतीतये उडु-राजश् चन्द्र उदगाद् उदितः । किं कुर्वन् ? दीर्घ-कालेन दर्शनं यस्य स प्रियः स्व-प्रियाया मुखम् अरुणेन कुङ्कुमेन यथा विलिम्पति तथा प्राच्याः ककुभो दिशो मुखं शन्तमैः सुखतमैः करै रश्मिभिर् अरुणेनोदय-रागेण विलिम्पन्न् अरुणीकुर्वन्न् इत्य् अर्थः । स प्रसिद्ध उडु-राजः । तथा चर्षणीनां जनानां शुचस् ताप-ग्लानीर् मृजन्न् अपनयन् ॥२॥


______


**वंशीधरः (भावार्थ-दीपिका-प्रकाशः) :** तदा भगवतो रिरंसा-समये । तस्य हरेः प्रीतये । तमसि गोपाङ्गना-स्फुट-दर्शनं स्याद् इत्य् अभिप्रेत्येत्य् अर्थः । उडुभिस् ताराभिः राजत इति । यथाहम् उडुभी राकेशे राजे तथा भगवान् अपि व्रजाङ्गनाभी राजत्व् इत्य् अभिप्रायक उडुराज इति शब्दः । दीर्घं बृहत् दर्शनं स्वरूपं यस्य सः । पूर्णिमेन्दोः पूर्ण-कलत्वाद् इत्य् अर्थः । प्रियः भर्ता । स्व-प्रियायाः । अरुणं कुङ्कुमे रक्ते सन्ध्या-रागे\ऽर्क-सारथौ इति धरणिः । प्राच्याः ककुभ इन्द्रेशाञाः । पर-पत्न्याः इत्य् अर्थः । अनेन, यद् यद् आचरति श्रेष्ठः \[गीता ३.२६\] इति न्यायेन यद्य् यस्मद्-वंश-प्रवर्तकश् चन्द्र इन्द्र-भार्यायाः प्राच्या मुखं विलिम्पति, तदा कुल-परम्परा-गतत्वाद् अस्माकम् एतत् सदृश-कर्मणि न दोष इति विमृश्य भगवान् प्रीतो भवत्व् इत्य् उक्तं स्वामि-चरणैः---तत्-प्रीतये इति । इत्य् अर्थ इति---अरुणतापादनम् एवात्र विलिम्पन-पदार्थः । चर्षणीनां मनुष्याणां वा सस्यानां,

> अर्यम्णो मातृका-पत्नी तयोश् चर्षणयः सुताः । >
> यत्र वै मानुषी जातिर् ब्रह्मणा चोपकल्पिता ॥ \[भा।पु। ६.६.४२\] > इत्य् उक्तेश् चर्षणयो मनुष्याः ।

चर्षणिर् मानुषे सस्ये श्रान्ते चाध्वनि वाहने इति निरुक्ति-कोशः । सस्य-पक्षे खर-किरण-सन्ताप-म्लान-रूपाः शुच इति ज्ञेयम् ॥२॥


______


**श्रीनाथ-चक्रवर्ती (चैतन्य-मत-मञ्जुषा) :** तदेत्य् आदि । तदा तस्मिन्न् एव समये यदा रन्तुं मनश् चक्रे तदैवेत्य् अर्थः । सेवा समयम् आकलय्य भृत्य इवोपसन्न इति यावत् ॥२॥


______


**सनातन-गोस्वामी (बृहद्-वैष्णव-तोषणी) :** एवं निज-रिरंसया चन्द्रम् अपि प्राची-दिशा स प्रियम् एव रन्तुम् उद्यतं मन्यमानस्य श्री-भगवतो भावम् अभिव्यञ्जयन्न् इव तद्-रिरंसा-स्मरणेनोदित-भाव-विशेषः प्राची-दिशा नायिकया सह चन्द्रस्य नायक-भाव-प्रदर्शनेनोदयम् आह---तदेति । यदा मनश् चक्रे तदानीम् एव उडूनां तारकाणां राजेति ता अपि तत्-परिवारत्वेनोदगुर् इति ध्वनितम् । तासां च पूर्ण-चन्द्र-रात्राव् अल्प-प्रकाशता-विवक्षया परिवारत्वापेक्षया चोदयस्य गौणतयोक्तिः । विशेषेण लिम्पन्न् इति पूर्ण-चन्द्राभिप्रायेणैव पूर्णत्वं च तस्य पौर्णमास्या किं वा तया विनापि तिथ्य्-अन्तरे भगवद्-रिरंसापेक्षया,शन्तमैर् अमृत-मयैर् इत्य् अर्थः । सर्व-तापापहारित्वात् स काम्य् अम्बुराशि-परिवर्धनतया प्रसिद्धः ।

न केवलम् एवम् अमुना प्राची-दिश एव तापो\ऽपहृतःकिन्तु सर्वेषां जनानाम् अपीत्य् आह---चर्षणीनाम् इति शुचः शरद्-अर्क-ज-सन्ताप-दुःखानि एतच् च श्री-भगवतो रिरंसोद्दीपन-द्वारा प्रायो गोप-कन्या-वर्ग-चिर-विरह-तापापनोदनाभिप्रायेण, जगत्-पूज्यानां तासां शुग्-अपनोदनेन जगताम् एव स्वतः शुग्-अपनोदन-सिद्धेः । प्रियः प्रियाया इवेति स-रागत्व-साधुत्वानन्यत्वादिनान्योन्यं प्रीति-विशेषेषो दर्शितः । अत एव परिजनानां शोकाश्रूणि मार्जयन् यथासौ परम-सुखमय-करेण लिम्पति । दीर्घ-दर्शन इत्य् अनेन परम्-औत्कण्ठ्यं सूचितम् । एवं सर्वम् इदं श्री-भगवद्-रिरंसाविर्भावनम् ऊह्यम् ॥२॥


______


**जीव-गोस्वामी (लघु-वैष्णव-तोषणी) :** एवं निज-रिरंसया चन्द्रम् अपि प्राची-दिशा प्रियः प्रिययेव रन्तुम् उद्यतं मन्यमानस्य श्री-भगवतो भावम् अभिव्यञ्जयन्न् तासां रात्रीणाम् उत्तमाङ्ग-रूपायाम् अस्याम् अभिव्यक्त-सर्व-मङ्गल-सूचकम् अन्यद् अप्य् आह---तदेति । उडूनां राजेति ता अपि तत्-परिवारत्वेनोदगुर् इति ध्वनितम् । रश्मिभिर् अरुणेनेति करण-द्वयम् उभयेषाम् अपि साधकतमत्वात् रश्मि-धृतेन रागेणेत्य् अर्थः । विशेषेण लिम्पन्न् इति पूर्ण-चन्द्राभिप्रायेणैव ततो राकैवेयं तिथिः पूर्णत्वं च तस्य तिथ्य्-अन्तरे श्री-भगवद्-इच्छापेक्षया तदेत्य् उक्त्या स्वारस्यात् । किं वा, उत्फुल्ल-मल्लिका-रात्रीर् वीक्ष्येतिवत् तस्याप्य् उद्दीपनत्वेन सहजोद्गमौचित्यात् । राकेश-कर-रञ्जितम् इति वक्ष्यमाणानुसारेण तत्-तिथाव् एव तात्पर्यात् स इति ता इतिवत् न केवलम् एवम् अमुना प्राची-दिश एव तापोपहृतः, किन्तु सर्वेषां जनानाम् अपीत्य् आह---चर्षणीनाम् इति । शुचः शरद्-अर्क-ज-सन्ताप-दुःखानि । यद् वा, मनो-दुःखानि भगवतः सर्व-शक्त्य्-आश्रय-परम-शक्ति-रूपाणां तासाम् अनुल्लासोल्लासाभ्यां स्वत एव सर्वेषां तत्-तद्-भावात् श्री-कृष्ण-जन्म-दिनादिवत् प्रियः प्रियाया इवेति स-रागत्व-साधुत्वानन्यत्वादिनान्योन्यं रुचि-विशेषेषो दर्शितः । अत एव तत्-परिजनानां शोकाश्रूणि मार्जयन् यथासौ परम-सुख-करेण लिम्पति । तथेति व्यञ्जितं दीर्घ-दर्शन इत्य् अनेन परमौत्कण्ठ्यं च सूचितम् । एवं सर्वम् इदं श्री-भगवतो रिरंसाविर्भावनम् ऊह्यम् ॥२॥


______


**जीव-गोस्वामी (क्रम-सन्दर्भः) :** करैर् अरुणेन तद्-गतोदय-रागेण ॥२॥


______


**जीव-गोस्वामी (बृहत्-क्रम-सन्दर्भः) :** तदोक्त-प्रकारासु सर्वास्व् एव रात्रिषु पूर्णत्वेन चन्द्रमा अप्य् एक एव नायकत्वेनासीद् इत्य् आह---तदोडुराज इत्य्-आदि । तदा तस्मिन्न् एव समये यदा भगवान् रन्तुं मनश् चक्रे । तदैव सेवकस्येयम् एव रीतिर् ईश्वरेच्छा सम-कालम् एवोपसत्तिर् इति यत्, स इति पूर्णत्वेन प्रसिद्धः । उडुराज उदगाद् उदियाय । किं कुर्वन् ? करैः किरणैः प्राच्याः ककुभो मुखम् अरुणेन अरुणिम्ना, गुण-वचनोऽयम् । विलिम्पन् रञ्जयन्न् इत्य् अर्थः । यद्यपि बह्वीनां रात्रीणां पतिस् तथापि प्राची दिग् एव तस्य प्रियेति ताम् एवादौ सादरम् अनुनयन् । पुनः किं कुर्वन् ? चर्षणीनां जनानां शुचौ मृजन् निर्मलीभावं कुर्वन् । तत्र दृष्टान्तः । प्रियः श्री-कृष्णः सर्वासां व्रज-देवीनां वल्लभोऽपि चर्षणीनां सखी-जनानां शुचो मृजन् अरुणेन कुङ्कुमेन करैः कर-व्यापार-विशेषैः प्रियाया राधाया मुखं लिम्पन्न् इति वाक्यार्थोपमा । कीदृशः ? उडु-राजः प्रियो वा दीर्घ-दर्शनः । बह्वीषु रात्रिषु परिपूर्णतयैक-रूपेयेण वर्तिष्यमाणत्वाद् दीर्घम् अपरिच्छिन्नं दर्शनं यस्य। पक्षे प्रियया सह दीर्घं सर्व-कालीनं दर्शनं यस्य, स्वाधीन-भर्तृकत्वात् तस्याः । अथवा, दीर्घ-दर्शनो दीर्घ-लोचन इत्य् अर्थः ॥२॥


______


**नारायण-भट्टः (श्री-रसिकाह्लादिनी) :**तद् एवं श्री-कृष्ण-मनसि रिरंसा-पूर्णेऽपि भाव-रूपां प्रथम-विक्रियाम् आपन्ने सति चन्द्रस्यापि तत्-कार्यत्वाद् उद्दीपन-विभावत्वाच् च चन्द्रमा मनसो जात इति श्रुतेः । कार्योन्मुखे सति कार्यं स्वयम् एवोदेति । यथा रात्री-शरन्-मल्लिकानाम् उद्दीपन-विभावत्वं तथा चन्द्रस्यापि उद्दीपन-विभावत्वम् । अतः तस्योदयम् आह---तदेति । तास्व् अनुराग-शैथिल्यं कुर्वन्, यथा श्री-कृष्णो रमायाम् अनुराग-शैथिल्यं कृतवान् तथैव चन्द्रोऽपि स्वकीयासु पूर्णम् उज्ज्वल-रसं प्राप्नुवत् परकीयायां प्राच्यां दिशि पूर्णं रसम् अनुभवितुम् उदत् । प्राची इन्द्रस्यैव स्याद् दिग्-देवानाम् इति श्रुतेः । किं कुर्वन् ? प्राच्याः ककुभो मुखं शन्तमैः करैर् अरुणेन विलेपनं प्राची पूर्वानुरागवती । अतस् तस्याः सूर्येण सम्बन्ध-मात्रं ज्ञात्वा सक्रोध इवारुण्यम् अभिव्यञ्जन् उदगात् फुल्लैः कुमुद-कुन्दादिभिर् मुख-विकासेन पूर्वानुरागं विचिन्त्य ताम् अनुसरन् शन्तमैः करैर् अस्माभिः कर-तुल्यैह् प्रणय-कोपं कुर्वन् तेनोदय-रागेण तस्याः ककुभो मुखं विलिम्पन् दिवाकरे तस्या अनुराग-भावम् आलक्ष्य यत् परित्यज्यान्यत्र गतत्वात् वस्तुतस् तु श्री-कृष्ण-मनसोऽनुराग एव चन्द्रमस्यम् इत्य् उक्तम् आसीत् मनः कार्यत्वात् नव-कुङ्कुमारुणम् इत्य् उत्तर-श्लोके वक्ष्यति---\"कारण-गुणा हि कार्य-गुणान् आरम्भन्ते\" इति न्यायात् ।

पुनः किं कुर्वन् ? चर्षणीनां कृताकृत-ज्ञानवतां जनानां शुचः दिवा शरद्-अर्कांशुजां तापान् मृजन्न् आशयन् यद् वा चर्षणीनां सर्वत्र यदि भ्रमतां भगवद्-भजनम् अन्तरे क्वचिद् दैत्य-भय-प्राप्नुवतां जनानां शुचः पश्चात् तापान् मृजन् दूरीकुर्वन् भगवद्-आनन्दस्य पूर्ण-चन्द्र-द्वाराभिव्यञ्जितत्वात् तस्मिन्न् एव समये सर्वेषां व्रजौकसां ताप-मार्जनं जातम् इति भावः । अन्यार्थेऽप्य् आकुला भवेयुर् इति । वक्ष्यति च मन्यमाना स्व-पार्श्व-स्थान् इति । तस्मिन्न् उदिते सर्वेषां परमानन्दो भवत्य् एव । ताप-हरणम् अवान्तर-व्यापार अन्धकार-निवृत्तिश् च किं च यथा श्री-कृष्णस्य व्रज-वल्लवी-मनोऽनुरञ्जनम् उद्देश्यं तथा चन्द्रस्यापि प्राचितापापनोदनम् उद्देश्यं सर्व-जनतां पाप-हरणम् आनुषङ्गिकमिति । चन्द्रेण कार्य-द्वयं साधितम् इत्य् अत्रानुरूपं दृष्टान्तम् आह---प्रियः प्रियाया इवेति दीर्घ-कालेन दर्शनं यस्य स प्रियः प्रीति-विषयः दीर्घोत्कण्ठा-युक्तः प्रिया-दर्शनेन गत-व्यथः प्रियाया विरह-तापम् अपनेष्यन् नव-कुङ्कुमेन मुखं विलम्पतीतिवत् अनेन विरह-ताप-हरणं परमानन्द-दातृत्वं च कार्य-द्वयं सूचितम् इति ॥२॥


______


**विश्वनाथ-चक्रवर्ती (सारार्थ-दर्शिणी) :** तदैवोद्दीपनान्तरं च प्रादुर्बभूवेत्य् आह---**तदा उडु-राजश्** चन्द्र **उदगात्** । किं च, न केवलम् अयम् उद्दीपन एव अपि तु गोप-स्त्री-रमणस्य तस्य प्रमाणीभूत इत्य् आह---**ककुभ** इति । **दीर्घ**-कालेन **दर्शनं** यस्य स प्रियो रमणः प्रियायाः स्व-रमण्या मुखम् **अरुणेन** कुङ्कुमेन स्वकर-धृतेन यथा विलिम्पति तथा प्राच्याः ककुभो दिशः मुखं **शन्तमैः** सुखतमैः **करैः** किरणैर् धृतेन **अरुणेन** उदय-रागेण लिम्पन्न् अरुणीकुर्वन्न् इत्य् अर्थः । स प्रसिद्ध एव **चर्षणीनां**---अर्यम्नो मातृका पत्नी तयोश् चर्षणयः सुताः यत्र वै मानुषी जातिर् ब्रह्मणा परिकल्पिता \[भा।पु। ६.६.४२\] इति षष्ठोक्तेर् मानुष-जातीनां शुचः सन्तापान् मृजन् अपनयन् । अयम् अर्थः---कृष्णस्य स्व-कुलादि-पुरुषः स पुरातनोऽपि द्विज-राजोऽपि रमणार्ह-बहुतर-स्व-स्त्रीमान् अपि प्राच्या दिश इन्द्र-भार्यात्वात् पर-स्त्रियो मुखं स्व-करैः स्पृशति, स्पृशन्न् एव स्वयं तस्याम् अनुरक्तस् ताम् अप्य् अनुरागवतीं करोति यदि तदा कृष्णस्य तद्-वंशस्य नवीन-वयसो गोप-जातेर् अलब्ध-विवाहत्वात् स्वीय-स्त्री-रहितस्यार्थं च स्व-सौन्दर्येण मानुषी जातीर् आनन्दयतो गोप-स्त्री-रमणे कः खलु दोष इति ॥२॥


______


॥ १०.२९.३ ॥

दृष्ट्वा कुमुद्वन्तम् अखण्ड-मण्डलं

रमाननाभं नव-कुङ्कुमारुणम् ।

वनं च तत्-कोमल-गोभिर् अञ्जितं

जगौ कलं वाम-दृशां मनोहरम् ॥

**श्रीधर-स्वामी (भावार्थ-दीपिका) :** कुमुत् कुमुदं विकसनीयं विद्यते यस्य तं **कुमुद्वन्तम्** । न **खण्डं मण्डलं** यस्य तम् । **रमा**या **आनन**स्याभेव **आभा** यस्य तम् । नव-कुङ्कुमम् इवारुणम् एवं-विधं चन्द्रं दृष्ट्वा । तथा वनं च तस्य **कोमलैर्गोभी** रश्मिभी रञ्जितं **दृष्ट्वा कलं** मधुरं **जगौ** अगायत । कथम् ? **वाम-दृशां** वामा मनोहरा **दृशो** यासां, तासां **मनोहरं** यथा ॥३॥


______


**वंशीधरः (भावार्थ-दीपिका-प्रकाशः) :** कुमुदं रात्रि-विकाशि कमलम् । विकसनीयं प्रकाशनीयम् । यद् वा, कौ भूमौ मुद् यतः सा प्रभा तद्वन्तम् । तस्य चन्द्रस्य । गोभिः किरणैः । नृ-स्त्रियो स्वर्ग-वज्राम्बु-रश्मि-दृग्-बाण-लोमसु इति केशवोक्तेः । रञ्जितं मण्डितम् । कलम्, कलं शुल्के त्रिष्व् अजीर्णे नाट्योक्त-मधुर-ध्वनौ इति मेदिनी ।

गूढार्थस् तु---वाम-दृक् ई-कारस् तद्-युक्तं कलं क्लीम् इति बीजम् । अं वासुदेवं मानयति विज्ञापयतीति, अं मनः सान्तोऽयं द्वितीयाया अ-लुग् आर्षः । तच् छ्रुत्वा वासुदेवो वादयतीति ज्ञायते । पुनः औ अ-कारौ हरति त्यजतीत्य् अ-हरम् । कलम् इत्य् अत्र अ-कारयोस् त्याग-पूर्वकम् ई-कार-सङ्गत्या क्लीम् इति सम्पद्यते । तथा च---काम-बीजं जगौ । वंश-पर्व-द्वारा विरह-कर्षित-प्रेम-रसार्द्र-तद्-धृदय-क्षेत्रे कामम् उद्भावयामास वपनेनेवेति तत्त्वम् ॥३॥


______


**श्रीनाथ-चक्रवर्ती (चैतन्य-मत-मञ्जुषा) :** वनं चेत्य् आदि । तत् कोमल-गोभिर् अञ्जितं म्रक्षितं तत्-कोमल-गोभिर् अञ्जितम् इति समस्तं वा पदम् । **जगौ कलम्** इति गानम्, अतो मुरली-करणकम् इति ज्ञेयम् । चुकूज वेणुम् \[भा।पु। १०.२१.२\] इति पूर्व-पूर्वोक्तत्वात् । कलम् इत्य् अस्यायं भावः---ध्वनौ तु मधुरास्फुटे कलः । अस्फुटत्वे सति सर्वासाम् एव मन्-नाम्ना गीतम् इति प्रतीतिर् अभूत् ॥३॥


______


**सनातन-गोस्वामी (बृहद्-वैष्णव-तोषणी) :** ततश् च भाव-विशेषाविर्भावेन श्री-गोपीनाम् आकर्षणार्थं मोहन-मन्त्रम् इव वेणुना किञ्चिद् गीतम् अगायद् इत्य् आह---दृष्ट्वेति । कुमुत् कुमुदम् । तथा च विश्वः---कुमुदे\ऽपि कुमुत् प्रोक्तम् इति तद्वन्तम् इति । कुमुदानि च तदानीं विकसितानीत्य् अर्थः । अत एव वक्ष्यते श्री-गोपीभिः---वृन्दावने कुमुद-कुन्द-शशाङ्क-रम्ये \[भा।पु। १०.४७.४३\] इति । यद् वा, कुः पृथिवी तस्या मुत् हर्षः । तद्वन्तम् इति तद्-उदयेन सर्वेषाम् एवानन्दो\ऽभूद् इत्य् अर्थः । तत्र हेतवः---**अखण्ड**- इत्य्-आदीनि । अखण्ड-मण्डलत्वाद् रमाननाभम् इति । लक्ष्मी-मुख-स्मारणेन रिरंसा विभावितेति ज्ञेयम् ।

ननु रमाननं सदा सत्-कुङ्कुमाक्तं, चन्द्रस् तु शुक्ल एव । तत् कथं तत्-सादृश्यम् ? तत्राह---नवेति । एतच् च प्रथमोदय-मात्र-विवक्षया । नव-कुञ्कुमस्य भावोद्दीपनत्वेनैव प्रयोगः । एवं कालस्य इति योग्यतां प्रदर्श्य स्थानस्यापि दर्शयति---वनं चेति । तस्य चन्द्रस्य कोमलैः प्रथमोदयेनाल्प-मात्र-प्रकाशवद्भिर् गोभिर् अभितो रञ्जितं रक्तीकृतम् अनुराग-विषयीकृतं वा ।

यद् वा, गोभिर् इति तृतीयान्तं पदं, अञ्जितं म्रक्षितम्, अत्रापि स एवार्थः । एवं भावोद्दीपनम् एव दर्शितम् । कलं मधुरं किञ्चिद् गीतम् ।

यद् वा, **कलं** यथा स्यात् तथा **जगौ** वेणुनेति ज्ञेयम् । का स्त्र्य् अङ्ग ते कल-पदामृत-वेणु-गीत \[भा।पु। १०.२९.४०\] इत्य्-आदि-वक्ष्यमाणत्वात् । **वामा** मनोहरा **दृशो** नेत्राणि यासां, परम-सुन्दरीणाम् इत्य् अर्थः ।

यद् वा, वामा कुटिला दृक् दृष्टिर् यासां परम-विदग्धानाम् इत्य् अर्थः । एतच् च स्वरूप-निरूपण-मात्रम् । व्रज-स्त्रीणां सर्वासाम् एव स्वभावतस् तादृशत्वात् मनो हरति आकर्षति सङ्केत-विशेषेण राग-तालादि-विशेषेण वा मनोहरं तद् यथा स्यात् इति दिनान्तरापेक्षया तदानीं गान-विशेषो\ऽभिप्रेतः । दिनान्तरेषु वेणु-गीतेन तादृशत्वावृत्तेः ॥३॥


______


**जीव-गोस्वामी (लघु-वैष्णव-तोषणी) :** ततश् च तं दृष्ट्वा भाव-विशेषाविर्भावेन वनम् आगत्य तच् च तद्-राश्मिभी रञ्जितं दृष्ट्वा तत्र यमुना-तीर-भागम् अद्यापि रासौलीति प्रसिद्ध श्री-वज्र-स्थापितं ग्राम-चत्वरम् आगत्य चाकर्षण-वेणुना किम् अपि गीतम् अगायद् इति पूर्ववत् तस्यां रात्रौ प्रकटित-वेणु-शिक्षा-विशेषत्वम् अप्य् आह---दृष्ट्वेति ।

तं च रमाननाभं रमयन्तीति रमाणां परम-रमा-रूपाणाम् एव वा तासां तत्-प्रेयसीनां मध्ये परम-प्रेयसी या राधा यत्-प्राप्त्य्-अर्थम् एव वेणु-शिक्षा-विशेषं प्रकटयितुं नूनम् एतावन्तं कालं तासाम् अपि सङ्गमे शिथिलो\ऽभूत्, तस्या यत् आननं तद्-आभं दृष्ट्वा तत् तया वितर्क्य तेन तत् स्मृत्वा वा स्व-प्रकाशनाय कलं जगाव् इत्य् अन्वयः ।

वितर्कापद्य् उपादनाय साम्येन विशेषणानि---कुमुत् कुमुदम् । तथा च विश्वः---कुमुदे\ऽपि कुमुत् प्रोक्तम् इति तद्वन्तम् इति वा स्व-प्रकाशनाय कुमुदानि च तदानीं विकसितानीति ध्वन्य्-अर्थः । अत्र विशेषणैर् एव विशेष्यश् चन्द्रो लभ्यते । अयम् उदयति मुद्रा-भञ्जनः पद्मिनीनाम् इतिवत् । आननस्य पक्षे, कोः पृथिव्याः मुत्-कर्तव्यत्वेन विद्यते यस्य तद् इति विशेष्य-वशाल् लिङ्ग-विपरिणामेन ज्ञेयम् । परम-रमा-रूपत्वात् तस्याः ।

अखण्ड-मण्डलं षोडश-कलम् । पक्षे, यथावत् परिमाण-संवलितं मण्डलम् अवयव-वृन्दं यत्र नव-कुङ्कुम-रागेणारुणम् ।

एवं कालस्य रति-योग्यतां प्रदर्श्य स्थानस्यापि दर्शयति---वनं चेति । तस्य प्रथमोदयेनाल्प-मात्र-प्रकाशवद्भिर् गोभिर् अभितो रञ्जितम् । यद् वा, भावे निष्ठा तैर् अभिरञ्जितं, अर्थात् कृष्णस्याभिरञ्जना यत्र तत् दीर्घत्वाभावः छान्दसः । एवं भावोद्दीपनम् एव दर्शितम्

______


कलं मधुरम् अस्फुटं च यथा स्यात् तथा जगौ वेणुनेति ज्ञेयम् । का स्त्र्य् अङ्ग ते कल-पदामृत-वेणु-गीत \[भा।पु। १०.२९.४०\] इत्य्-आदि-वक्ष्यमाणात् । तत्र मधुरत्वं मनोहरणाय अस्फुटत्वं सर्वासाम् अपि तासां स्व-स्व-नाम-मयत्वादि-भ्रमाय अन्येषां वेणु-वाद्यम् इदम् इति विशेषानवधारणाय च ।

ननु मधुरत्वेन कथं सर्वेषाम् एवाकर्षणं नाभूत् ? तत्राह---वाम-दृशां तादृश-भाववतीनाम् एव मनोहरं यथा स्यात् तथेत्य् आदि-रस-मात्रोद्दीपनं राग-विशेषं जगाव् इत्य् अर्थः । वक्ष्यते च अनङ्ग-वर्धनम् इति । नूनं मध्यमादि-नामा यत उक्ते मौडव-राग-भेदे---

> मध्यमादिर् म-ग्रहान्तो मध्यम-ग्राम-रागजः । >
> अयं सायं तु गातव्यः शृङ्गारे ऋ-ध-वर्जितः ॥ इति ।

मेति मध्यमः ऋ-धेति ऋषभ-धैवतौ स्वरौ---ग्रहः स्वरस इत्य् उक्तो यो गीतादौ समर्पितः इति पूर्वं तु, इति वेणु-रवं राजन् सर्व-भूत-मनोहरम् इति सामान्य-विषयकत्वात् स्वभावानुसारेण तासां मोहन-मात्रं जातम् । अधुना तु रस-विशेषोद्दीपनत्वाद् आकर्षणम् इति तत्र तत्र वंश्या अपि वैशिष्ट्यम् अस्ति, यथोक्तम्---

> अर्धाङ्गुलान्तरोन्मानं तारादि-विवराष्टकम् । >
> ततः सार्धाङ्गुलाद् यत्र मुख-रन्ध्रं तथाङ्गुलम् ॥ >
> शिरो वेदाङ्गुलं पुच्छं त्र्य्-अङ्गुलं सा तु वंशिका । >
> नव-रन्ध्रा स्मृता सप्त-दशाङ्गुल-मिता बुधैः ॥ >
> दशाङ्गुलान्तरा स्याच् चेत् सा तार-मुख-रन्ध्रयोः । >
> महानन्देति व्याख्याता तथा संमोहिनीति च ॥ >
> भवेत् सूर्यान्तरा सा चेत् तत आकर्षिणी मता । >
> आनन्दिनी तदा वंशी भवेद् इन्द्रान्तरा यदि ॥ >
> गोपानां वल्लभा सेयं वंशुलीति च विश्रुता । >
> क्रमान् मणिमयी हैमी वैणवीति त्रिधा च सा ॥ \[भ।र।सि। > २.१.३६८-७२\]

अतो द्वादश्याङ्गुलान्तरे तार-मुख-रन्ध्रा हैमीयं ज्ञेया । एवं गान-वैशिष्ट्यम् अपि ज्ञेयं वाम-दृशाम् इति । श्लेषेण स्वस्मिन् कुटिलम् एव पश्यन्तीनां तासां मनो-रूप-मूलाकृष्ट्या दृष्ट्यादि-सर्वेन्द्रिय-वृन्दम् एवाकृष्टम् इवेत्य् अर्थः ।

अत्र श्लेषेण काम-बीजं जगाव् इति रहस्यं, यतो वाम-दृक्-सम्बन्धि यत् तत् सहितं कलम् इति प्रथमाक्षर-त्रयं व्यञ्जितं । कीदृशं ? मनोहरं मनः-शब्देन तद्-अधिष्ठाता चन्द्र उच्यते । स च तद्-आकारत्वेन लवकः, तं हरति आकर्षतीति तत्-संवलितम् इत्य् अर्थः । नाद-युक्तत्वं तु वेणु-नाद-स्वाभाव्याद् एवेति भावः । तद् उक्तं, कला तु माया लवका तु मूर्तिः कल-क्वणद्-वेणु-निनाद-रम्यः इति ॥३॥


______


**जीव-गोस्वामी (क्रम-सन्दर्भः) :** महा-लक्ष्मी-रूपत्वेन । यद् वा, श्री-कृष्ण-स्मरण-हेतुत्वेन रमात्र श्री-राधा---इति वेणु-रवं राजन् सर्व-भूत-मनोहरम् \[भा।पु। १०.२९.६\] इति पूर्वोक्तात् । वैशिष्ट्यम् आह---वाम-दृशां मनोहरम् इति । आदि-रसोद्दीपन-गान-विशेषाद् इति भावः ॥३॥


______


**जीव-गोस्वामी (बृहत्-क्रम-सन्दर्भः) :** भगवान् अपि तम् उदितं दृष्ट्वा विहारार्थं क्षणम् अपि विलम्बं नाकरोद् इत्य् आह---दृष्ट्वेत्य् आदि । कुमुद्वन्तं प्रकाश्येन कुमुदं वर्तते अस्येति कुमुद्वान्। नडादित्वाद् अतो लोपः । चन्द्रस् तं दृष्ट्वा कलं जगौ गीतवान् वेणुनेति शेषः, चुकूज वेणुम् इत्य्-उक्तेः । किं जगौ ? इत्य् अत्राह---वाम-दृशां मनोहरं यत् तद् एवेत्य् अर्थः । वाम-दृशाम् इत्य् अस्यायम् अर्थः । यज् जगौ तद् वाम-दृश एव शुश्रुवः, न तु पूर्व-पूर्वोक्तवत् सर्व-भूत-मनोहरम् इति । तथा सति सर्व एवाश्रोष्यन् । तन् न चेद् वाम-दृश एवाजग्मुर् न तु सखायः, सखीनां तु मते पित्रोर् गृह एव वर्तते । पित्रोर् अपि तथैव पूर्व-पूर्व-दिनवत् यथा-स्थानं यथा-कालं शयनादि-क्रियां कुर्वन्न् एवास्ते । दृश्यते च ताभ्याम् । तथेदृश्य् एव तस्य योग-शक्तिर् अचिन्त्या । अनयैव दिशा वृन्दावन-स्थो नित्य इति यन् मतं तद् अपि साधयितव्यम् ।

कुमुद्वन्तं कीदृशम् ? अखण्ड-मण्डलं पूर्णम् । पुनः कीदृशम् ? रमाननाभं रमां विहाय गोपीभिः सह क्रीडायां तस्याः सदैव कोपेनारुणम् आननं तत्-समानम् । तद् एव प्रकटयति---नव-कुङ्कुमारुणम् । न केवलं तं दृष्ट्वा, वनं च कीदृशम् ? तत्-कोमल-गोभिर् अञ्जितं तस्य कोमलैर् गोप्भिः किरणैर् अञ्जितं म्रक्षितम् । अभिरञ्जितम् इति समस्तं वा पदम् । अत एव नव-कुङ्कुमारुणम् इति वनस्य च विशेषणम् अवगन्तव्यम् ॥३॥


______


**नारायण-भट्टः (श्री-रसिकाह्लादिनी) :** एवम् उद्दीपन-विभावस्योदयम् उक्त्वा विलासाधिकरणस्यापि श्रैष्ठ्यम् आह---उद्दीपन-विभावं दृष्ट्वा शब्दात्मिकालीलां प्रादुश्चकार दृष्टेति कुमुद्वन्तं चन्द्रं दृष्ट्वा कलं यथा स्यात् तथा जगौ वेणुं वादितवान् इति । आकाश-स्थितोऽपि कौ पृथिव्याम् उत् आनन्दो विद्यते यस्य स कुमुद्वान् पृथिव्याम् इति पृथिवी-स्थ-जनेष्व् आनन्द-दातृत्वं सूचितम् इति । यद् वा कुमुत् कुमुदं विकसितं यस्मिन् अन्योपलक्षणं रात्री-विकाशिनि अन्यान्य् अपि पुष्पाणि विकसितानीत्य् अर्थः । श्री-कृष्ण-मनसि रस-पूर्णे अखण्डने सति चन्द्रस्याप्य् अखण्डत्वं जातं तत्-कार्यत्वाद् इत्य् आह---न खण्डं मण्डलं यस्य । अनेन सर्व-जने पूर्णानन्द-दातृत्वं सूचितम् ।

पुनः किं-भूतं ? रमाया आननस्येवाभा यस्य लक्ष्मी-सहोदरत्वात् । अत एव चन्द्र-दर्शने रमा-मुख-स्मरण-हास्य-भावोद्दीपकत्वं व्यञ्जितम् । मुनीन्द्रोऽपि मत्य्-अभिज्ञया सादृश्यं वदतीति । यद् वा, रमयतीति रमा या काचिद् व्रज-देवी तद्-आनन-तुल्यं । पुनः कथम्-भूतं ? नव-कुङ्कुमारुणम्, अस्य दर्शनेनैतत् सूचितं रमाननं विवाह-समये नव-कुङ्कुमेन रञ्जितम् । अत एवारुणं चन्द्रस्योदयारुण्यं नरस्याननस्याप्य् आरुण्यम् अनुमीयते । उद्दीपके पुनः कुङ्कुमस्यापि गणितत्वात् वनम् अपि मधुर-रसोद्दीपकं दृष्ट्वा, तच् च तस्य चन्द्रस्य कोमलैः सुख-स्पर्शेन नवानुराग-संवलितैर् गोभिः किरणैः अभि निशङ्कं यथा स्यात् तथा रञ्जितं । यद्यपि पत्राणां हरितत्वं पुष्पाणां श्वेतत्वं, तथापि किरणै रुद्धयारुण्येनारुणी-कृतम् इति पोषकत्वम् उक्तम् । यद् वा, तस्य कोमलैः सुख-स्पर्शैर् उदय-राग-पिञ्जीरितैर् गोभिर् अञ्जितं कान्ति-विशेषं शयितम् । अञ्जु-व्यक्ति-ग्लक्षण-कान्ति-गतिषु इति धातुः । न केवलं वनम् एव रञ्जितं किन्तु श्री-कृष्ण-मनोऽपि रञ्जितं यतः कोमलम् अव्यक्तं मधुरं जगौ वेणुं वादितवान् ।

अयं भावः---कृष्णस्यापि मनः कृष्णम् एव तेन चन्द्रमसा स्वस्योदय-रागेण रक्तं कृतम् इतीदम् एव चित्रम् । यद् वा, कुं मुखं लाति गृह्णातीति कलं मुखं पूर्णम् इत्य् अर्थः । तच् च गानं, कीदृशं वाम-दृशां मनोहरं वामा मनोहरा दृशो यासां तासाम् । यद् वा, वामा वक्रा दृशोर् अपाङ्गा यासाम् । यद् वा, वामा शोभना दृशो दर्शनानि ज्ञानानीति यावत् यासाम्, मुनीनाम् अपि मनोहर-मोहकम् इत्य् अर्थः । अयम् अभिप्रायः व्रजे द्वादश रसाधिकारिणो वर्तन्ते तथापि मधुर-रसाधिकृतानां निरोधो वर्णितः तद्-अवधि-कृतानां सुख-विशेषानुभवे तन्-निरोधो वर्णितः तत्रैव स्थिता यतो वेणु-ध्वनि-मार्गेणागता ॥३॥


______


**विश्वनाथ-चक्रवर्ती (सारार्थ-दर्शिणी) :** ततश् च तद्-दर्शनेनाद्भुत-कन्दर्प-विकारो, यद् यद् आचरति श्रेष्ठस् तत् तद् एवेतरो जनः \[गीता ३.२१\] इति स्मृत्वा स्व-कुलादि-पुरुषस्य तस्य धर्मं स्वस्मिन्न् अपि पश्यन् निःशङ्कम् एव पर-स्त्रीर् आनेतुं कम् अप्य् अमोघं यत्नम् अकरोद् इत्य् आह---दृष्ट्वेति । कुमुत् कुमुदं, कुमुदेऽपि कुमुत् प्रोक्तम् इति [विश्वः]{।मर्क्} । तद्-विकासनीयत्वेन वर्तते यस्य तम् आत्मानं च दृष्ट्वेत्य् अपि व्याख्येयम्, विशेष्य-विशेषणानुक्तेः, न अखण्ड-मण्डलं विश्वं स्वरूपं यस्य तं पूर्णम् इत्य् अर्थः । रमा लक्ष्मीस् तद्-भातृत्वात् तद्-आननाभम् । यद् वा, सर्व-लक्ष्मी-मयी सर्व-कान्तिः सम्मोहिनी परा इति स्मृतेः रमा श्री-राधा । रमन्ते रमयन्तीति वा रमा गोप्यश् च तासाम् आननस्येवाभा यस्य तम् इति । तद्-दर्शनेन ताः स्मृति-पथारूढा इति भावः । पक्षे, रमाणां तासाम् आनने आभा अन्तः-कन्दर्प-विकार-द्योतनी सम्यक् कान्तिर् यतस् तम् आत्मानं, उदय-राग-व्याप्तत्वात् नव-कुङ्कुम-पिण्डवद् अरुणम् । पक्षे, नव-कुङ्कुम-चर्चया अरुणम् ।

तथा वनं च तस्य कोमलैर् गोभिः किरणै रञ्जितं म्रक्षितम् अभिरञ्जितम् इति समासो वा । पक्षे, तैः प्रसिद्धैर् गोभिः स्वाङ्क-कान्तिभिः स्व-पाल्यमान-गवीभिर् वा अभिरञ्जितम्, अभिरञ्जित-चरम् इत्य् अर्थः । टजभाव् आर्षः । इत्य् उद्दीपनालम्बन-विभावौ दृष्ट्वा कलं मधुरम् अगायत वेणुनेति शेषः---का स्त्र्य् अङ्ग ते कल-पदामृत-वेणु-गीते \[भा।पु। १०.२९.४०\] इत्य् अग्रिमोक्तेः ।

कथम् ? वामा मनोहरा दृशो यासां तासां युवतीनाम् एव मनोहरं यथा स्यात् तथा गायन्तं स्त्रियः कामयन्त इति श्रुतेः । श्लेषेण कलं क-कार-ल-कारं वाम-दृशाम् इति लुप्त-विभक्तिकं पदं वाम-दृक् चतुर्थः स्वरः, तया सह पञ्च-दश-स्वरं काम-बीजं जगाव् इति रहस्यम् । मनोहरं मनस आकर्षकत्वात् स्व-स्वरूप-भूत-महा-मन्मथ-मन्त्रम् इत्य् अर्थः ॥३॥


______


॥ १०.२९.४ ॥

निशम्य गीतं तद्-अनङ्ग-वर्धनं

व्रज-स्त्रियः कृष्ण-गृहीत-मानसाः ।

आजग्मुर् अन्योन्यम् अलक्षितोद्यमाः

स यत्र कान्तो जवलोल-कुण्डलाः ॥

**श्रीधर-स्वामी (भावार्थ-दीपिका) :** असापत्न्याय **अन्योन्यम्** **अलक्षितो** न ज्ञापित **उद्यमो** याभिस् ताः । **स कान्तो यत्र,** तत्र गीत-ध्वनि-मार्गेण **आजग्मुः**[^३] । **जवेन** वेगेन **लोलानि** चञ्चलानि **कुण्डलानि** यासां ताः ॥४॥

[^३]: जग्मुर् इति वक्तव्ये आजग्मुर् इत्य् उक्तिः शुकस्य कृष्णान्तिके
    स्वावस्थान-स्फूर्तेः ॥



______


**वंशीधरः (भावार्थ-दीपिका-प्रकाशः) :** असापत्न्याय सापत्न्य-निवृत्तये । सहगमने त्व् ईर्ष्या स्याद् इत्य् अर्थः । **स** कृष्णः । यत्र स्थाने । कुण्डलानां रथत्वं पक्षत्वम् अङ्कुशत्वं च, किं वा भूमिः सङ्कुचिता सैवाग्रे विवृता भविष्यतीति । जव-लोल-कुण्डला इत्य् अनेन ध्वनितम् ॥४॥ (विश्वनाथ, तोषणी)


______


**श्रीनाथ-चक्रवर्ती (चैतन्य-मत-मञ्जुषा) :** अनङ्ग-वर्धनम्---अनङ्गो मत्-कामो\ऽङ्गी प्रेम्णा अङ्गे वर्धनम् इत्य् अर्थः । अन्योन्यम् अलक्षितोद्यमा इति संवाद-विरहात् । यद् वा, पत्य्-आदिभिर् अलक्षितोद्यमाः सत्यो\ऽन्योन्यं मिलित्वा आजग्मुः । जव-लोल-कुण्डला इति जवेनापि कुण्डलयोर् एवे लोलत्वं, तेन मान्थर्यातिशयस् तेन च कलहंस-गामित्वम् । कुण्डलानां च पाश्चात्य-देशीय-कुण्डल-विजातीयत्वम् । यद् वा, अजव-लोल-कुण्डलाः---न जवेन लोलानि कुण्डलानि यासां ताः, ईषल्-लोला इत्य् अर्थः ॥४॥


______


**सनातन-गोस्वामी (बृहद्-वैष्णव-तोषणी) :** तत्-पूर्वोक्त-प्रकारं श्री-कृष्ण-वेणूद्गतम् अनङ्गं श्री-भगवद्-विषयकं कामं प्राग्-वर्तमानम् एवाधुना वर्धयतीति तथा तत् । यद्यपि वाम-दृशां मनोहरम् इत्य् अनेनानङ्ग-वर्धनत्वम् आयातम् एव, तथापीयं विशेषोक्तिस् तद्-अतिशय-विवक्षया अनङ्ग-शब्द-प्रयोगश् च तासां प्रेम-रूप-काम-विशेषेण ग्राम्य-धर्म-हेतु-प्राकृत-कामांशाभाव-विवक्षया ।

यद् वा, श्री-भगवद्-विषयत्वेनानङ्गस्यापि साङ्गीभावाद्य्-अभिप्रायेणेति दिक् । व्रजस्य व्रजे वा याः स्त्रियो नव-युवत्यस् ताः । कृष्णेन परमाकर्षकेण पूर्वम् एव गृहीतम् आकृष्टम् आविष्टं वा मानसं मनस् तदीयाशेषं वा यासां ताः । विशेषतश् चेदानीं तादृशं गीतं श्रुत्वा आजग्मुः ।

यद् वा, स्व-यूथे मिथः सख्यवतीनाम् अपि तासाम् अन्यो\ऽन्यम् अलक्षितोद्यमत्वे हेतुः---कृष्णेति । तदानीं कृष्णाकृष्ट-चित्तत्वेन विचारागमाद् इति भावः ।

यद् वा, तेनैव प्रेम-विशेष-स्वाभाविक-तद्-विलासात्मक-सापत्न्यस्य यूथान्तरे प्रादुर्भावात् ।

यद् वा, गमने\ऽत्यन्त-त्वरया तज्-ज्ञापनाशक्तेः, अत एव जवेन गमन-वेगेन लोलानि कुण्डलानि कर्ण-भूषणानि यासां ताः । आजग्मुर् इति श्री-बादरायणेः श्री-कृष्णान्तिके सदैवात्म-स्थितेः परिस्फूर्तेः ।

किं वा, तासां तद्-गमन-वार्तया भाव-विशेषोदयेन तस्मिन्न् इव स्वस्यापि तत्र गमन-स्फूर्त्या साक्षाद् इव श्री-कृष्णान्तिकतायाः परिस्फूर्तेः ।

यद् वा, आजग्मुर् अभिसस्रुर् इत्य् अर्थः । यद् वा, आ सम्यक् सर्व-परित्यागेन जग्मुर् ययुर् इत्य् अग्रे बहुशो वक्ष्यमाणत्वात् । स परम-मोहन-वेणु-गीत-गायकः । यद् वा, चिरं व्रतादिनाभीप्सितः, यतः कान्तः स्वामी निज-मनोहर इति वा । यद् वा, कस्य सुखस्यान्तो निष्ठा यस्मात् सः ॥४॥


______


**जीव-गोस्वामी (लघु-वैष्णव-तोषणी) :** अन्ये तु च तद्-गीतं न श्रुतवन्तः किन्तु तेन ता एव चाकृष्टा इति तस्य शक्ति-विशेषं द्योतयन्न् आह---निशम्येति । तत्-पूर्वोक्तं प्रकारं श्री-कृष्ण-वेणूद्गतम् अनङ्गं श्री-भगवद्-विषयं कामं प्राग्-वर्तमानम् एवाधुना वर्धयतीति तथा तत् । यद्यपि वाम-दृशां मनोहरम् इत्य् अनेनानङ्ग-वर्धनत्वम् आयातम् एव, तथापीयं विशेषोक्तिस् तद्-अतिशय-विवक्षया अनङ्ग-शब्द-प्रयोगश् च पूर्वं बीजाङ्कुर-रूपेणैव स्थितः सम्प्रति तु पल्लवित इत्य् अर्थं बोधयति । एतेन तद्-गानस्यामृत-सेकत्वम् अप्य् उत्प्रेक्ष्यते । सद्यस् तथाभावात् व्रजस्य स्त्रियस् तद्-विशेषाः प्रकारण-बलात् । अत एव कृष्णेन परमाकर्षकेण पूर्वम् एव गृहीतम् आकृष्टम् मानसं मनस् तदीयाशेषं वा यासां ताः । विशेषतश् चेदानीं गीतं श्रुत्वा आजग्मुः अन्योन्यालक्षितत्वे हेतुस् तैर् व्याख्यातः ।

यद् वा, स्व-यूथे मिथः सख्यवतीनाम् अपि तासाम् । तत्र हेतुः---कृष्णेति । तदानीं कृष्णाकृष्ट-चित्तत्वेन विचारागमाद् इति भावः । अत एव जवेनेति आजग्मुर् इति श्री-बादरायणेः श्री-कृष्णान्तिके सदैव स्व-स्थिति-स्फूर्तेः । किं वा, तासां तद्-गमन-वार्तया भाव-विशेषोदयेन तासाम् इव स्वस्यापि तत्र गमन-स्फूर्त्या साक्षाद् इव श्री-कृष्णान्तिकतायाः स्फुरणात् । अग्रे तु ययुर् इति चलनार्थकम् एव स इति रमणः यत्रेति तत्रैव परम-सुखमय-स्थान इत्य् अर्थः । तस्य वेणु-वाद्यस्य परमाकर्षण-विद्या-रूपत्वाद् अन्यत्र भ्रमणादिकम् अपि नासीद् इति भावः ॥४॥


______


**जीव-गोस्वामी (क्रम-सन्दर्भः) :** आजग्मुः प्राप्तवत्यः ॥४॥


______


**जीव-गोस्वामी (बृहत्-क्रम-सन्दर्भः) :** वाम-दृशां मनोहरम् इति यद् उक्तं, तद् एवानन्य-साधारण्यम् आह---निशम्येत्य् आदि । यत् कलं वेणु-गीतं व्रज-स्त्रियो निशम्य श्रुत्वा आजग्मुः । नान्यः कोऽपि---तच्-छ्रवणाभावात् । कुत्र आजग्मुर् इत्य् आह---स यत्रेत्य् आदि । स कीदृशः ? कान्तः कमनः । कीदृशं गीतम् ? अनङ्ग-वर्धनम् । अङ्गं काम-कला, अङ्गी प्रेमा । अतोऽनङ्ग-वर्धनम् अङ्गि-वर्धनं प्रेम-वर्धनम् इति यावत् । ताः कीदृश्यः ?कृष्णेन गृहीतं मानसं यासाम् । तेन तत्रानङ्गस्य नावसरः । अन्योन्यम् अलक्षित उद्यमो याभिः । आकस्मिकत्वेन पूर्व-संवादाभावात्, न त्व् ईर्षया । यद्यप्य् एवं तथापि सर्वा एक-सूत्र-नद्धा दारु-पुत्रिका इव एकदैव जग्मुर् न तु पौर्वापर्य-क्रमेण । जवेन वेगेन लोलानि कुण्डान्य् एव यासां तादृश-वेगवता गमनेनापि कुण्डलानाम् एव लोलतासीद् इति गमनस्य स्वाभाविक-गाम्भीर्य-सूचनम् ॥४॥


______


**नारायण-भट्टः (श्री-रसिकाह्लादिनी) :** ततो वेणु-गीत-स्व-स्व-नामाङ्कितम् आह्वानं श्रुत्वा किं कृतम् इत्य् अपेक्षाम् आह---निशम्येति । तद्-गीतं निशम्य व्रज-स्त्रिय आजग्मुः । सर्वा एवागता यद्यपि श्री-कृष्णेन याभ्यो वरो दत्तस् ता एवाकारितास् तथापि पूर्वानुभूत-कृष्णानन्दाः सर्वा एव समागताः । कीदृशं गीतम् ? अनङ्ग-वर्धनं श्री-कृष्ण-विषयकम् अलौकिकं कामम् एव वर्धयति पूर्व-सिद्धम् एवेदानीं वृद्धिं प्राप्तः । अनङ्ग-वृद्धौ आकारण-संवलित-वेणु-गीतस्यैवासाधारण-कारणत्वम् । अनङ्गस् तु मानसो धर्मो मनो भवत्वात् नान्योपलक्ष्यः । पूर्वं श्री-कृष्णस्यैवम् अनङ्ग आविर्भूतो यतो रन्तुं मनश् चक्रे स एवानङ्गो वेणु-नाद-द्वारा व्रज-सुन्दरी-सञ्चारितः । एतासां पूर्व-सिद्धो सुरूपो वर्तत एवातोऽनेन सह सम्भूय महतीं वृद्धिं प्राप्त इति भावः । श्री-कृष्णस्य कामेनैव तासां कामं स्वस्मिन् क्रोडीकृतस् तद्-द्वारा आसां श्री-कृष्णेनैव गृहीतम् आकृष्टं मानसं यासां ता मनस्य् आकृष्टे सति मनो धर्मस्य स्वत एवाकर्षणादीत्य् अर्थः ।

यद् वा, तद्-अनङ्ग-वर्धनं तस्य श्री-कृष्णस्यैव पूर्वम् अनङ्गं वर्धयतीति तथा । यद् वा, तत् मोहनार्थं प्रयुक्तं गीतम् अनङ्गा नित्य-सिद्धः स्थित एवालौककस् तं कामं वर्धयति उच्छलितं करोतीति । तथा मोहनार्थं प्रयुक्तो कृष्णेन स्वरूपेण माधुर्येण च गृहीतं मानसं यासां ताः न तु केवलेन मोहन-गीतेन ।

यद् वा, अन्योन्यम् अनङ्ग-वर्धनं, यथाजग्मुर् इति प्रवक्तृणा श्री-शुकेन स्वानुभवोक्तिः कृतेति, यद्यपि स्व-स्व-यूथेन चलिताः, तथापि अन्योन्य-ज्ञापकम् अलक्षितोद्यमाः श्री-कृष्णाकृष्टं मनस् तेन देहेन्द्रियाणाम् अप्य् आकर्षणात् परस्परम् अलक्षितो न ज्ञापित उद्यमो याभिस् ता इन्द्रियाणां मध्ये वाग्-इन्द्रियस्यापि तेनाकर्षणात् स्वाभीष्टं नोक्तवत्त्य इति भावः । शरीरानुसन्धानम् अकुर्वत्यो यतो वेणु-गीतम् आगतं तेनैव मार्गेणागताः कुत्रेत्य् अपेक्षायां स इति समये दृष्ट-चरः कान्तः कोटि-कन्दर्प-कमनीय-स्वरूपस् तत्रानुराग-संवलितो वर-दान उद्दीपन-विभाव-संस्कृते रहसि प्रथमं कुमार्य एवागता अनास्वादित-रमणानन्दास् तल्-लिङ्गं जव-लोल-कुण्डलाः, कुमारीणाम् एव कुण्डल-धारणम्, अन्यासां सामान्य-पूर्वाणां ताटङ्क-धारणम् इति विवेकः

______


यद् वा, यत्र कान्तः कस्य रमणात्मकस्य परम-सुखस्यान्तः परा काष्ठा यस्मिन् सः । यद् वा, अधिकरणस्यैव विशेषणम् ॥४॥


______


**विश्वनाथ-चक्रवर्ती (सारार्थ-दर्शिणी) :** कल-गीत-सूत्र-गुम्फिताः पञ्चालिका इव ताः कृष्णान्तिकम् आयाता इत्य् आह---तद् गीतं मनोहरम् अपि मनोज-वर्धनम् । किं च, कृष्णो हि वेणु-गीताख्यं महा-चौरं व्रजे प्रेषितवांस् तेन च व्रज-स्त्रीणां निष्कपाटेन कर्ण-द्वारेणान्तःकरणं कोषागारं प्रविश्य मनसा सह धैर्य-लज्जा-भय-विवेकादीनि महा-धनान्य् अपहृत्य झटित् एवानीय कृष्णाय दत्तानीत्य् आह---कृष्णेन **गृहीतानि मानसानि** मनांसि च मानसानि मनः-सम्बन्धीनि धृति-स्मृति-विवेक-लज्जा-भीतिमतादीनि यासां ता **आजग्मुः** महा-चौर-चक्रवर्तिनः कृष्णात् तानि स्व-स्व-धनानि प्रार्थयितुम् इवेति भावः । तदैवं मन्ये तं महा-चौरं धर्तुं व्यग्राणाम् **अन्योन्यं न लक्षित उद्यमो** यासां ताः । चौरस्य पश्चात् पश्चाद् एवाजग्मुः । क्व ? स कान्तो यत्र जवेन वेगेन **लोलानि कुण्डलानि** कुण्डलोपलक्षितानि कङ्कण-किङ्किण्य्-आदीन्य् अपि यासां तास् तेन सह तासां बहिष्करण-गृह-स्थितानिधनान्य् अल्प-मूल्यत्व-बुद्ध्या चौरेण तेन नापहृतानीति भावः ॥४॥


______


॥ १०.२९.५-७ ॥

दुहन्त्योऽभिययुः काश्चिद् दोहं हित्वा समुत्सुकाः ।

पयोऽधिश्रित्य संयावम् अनुद्वास्यापरा ययुः ॥

परिवेषयन्त्यस् तद् धित्वा पाययन्त्यः शिशून् पयः ।

शुश्रूषन्त्यः पतीन् काश्चिद् अश्नन्त्योऽपास्य भोजनम् ॥

लिम्पन्त्यः प्रमृजन्त्योऽन्या अञ्जन्त्यः काश् च लोचने ।

व्यत्यस्त-वस्त्राभरणाः काश्चित् कृष्णान्तिकं ययुः ॥

**श्रीधर-स्वामी (भावार्थ-दीपिका) :** श्री-कृष्ण-सूचक-शब्द-शर्वणेन तत्-प्रवण-चित्तानां तत्-क्षणम् एव त्रैवर्गिक-कर्म-निवृत्तिं द्योतयन्त्य इवार्धावसितं कर्म विहाय ययुः । तद् आह---दुहन्त्य इति । पयः स्थाली-स्थं चुल्ल्याम् अधिश्रित्यैतत् क्वाथमप्रतीक्षमानाः काश्चिद् ययुः । संयावं गोधूम-कणान्नं पक्वम् अनुद्वास्यानुत्तार्य ॥५-६॥

अन्याः प्रमृजन्त्यः अङ्गोद्वर्तनादि कुर्वन्त्यः । काश्च काश्चित् कृष्णतुष्ट्यर्थं कर्म तदासक्तम् अनसामन्यथा कृतम् अपि फलत्य् एवेति द्योतयन्न् आह---व्यत्यस्तेति । स्थानतः स्वरूपतश् चोर्ध्वाधोधारणेन विपर्ययं प्राप्तानि वस्त्राभरणानि यासां ताः ॥७॥


______


**वंशीधरः (भावार्थ-दीपिका-प्रकाशः) :** श्री-कृष्ण-सूचक-शब्दो वेणु-नादः । तस्मिन् श्री-कृष्णे प्रवणं संलग्नं चित्तं येषां ते, तथा प्रवणं नत-लग्नयोः इति धरणिधरः । तत्-क्षणं भगवत्-सम्बन्धि-शब्द-श्रवण-क्षण इत्य् अर्थः । हरि-संलग्न-मनसाम् अपि लोक-सङ्ग्रहार्थं त्रैवर्गिक-कर्म कार्यम् इति सूचयितुम् इव-शब्दम् आह---द्योतयन्त्य इवेति । अर्धावसितम् अर्ध-समाप्तम् । अवसितम् ऋद्धे ज्ञातेऽप्य् अवसान-गते च वाच्य-लिङ्गं स्यात् इति मेदिनी । तत् अर्धावसितम् । चुल्ल्याम् अग्नि-संरोध-यन्त्रे उद्धाने, चुल्ली चितायाम् उद्धाने इति मेदिनी । अधिश्रित्य श्रपयितुम् आरोप्य । एतत् क्वाथं पयः-क्वथनम् । प्रतीक्षमाणाः काल-विलम्बम् असहमानाः । अनवतार्य अनन्वरोप्य ॥५॥

परिवेषयन्त्यः भुञ्जानानां पात्रेषु भोक्तव्यं विन्यस्यन्त्यः । सुतान् पयः क्षीरं पाययन्त्यः । स्तन-पानं कारयन्त्य इत्य् अर्थः । शुश्रूषन्त्यः पाद-संवाहनादिना । अश्नन्त्यः भुञ्जानाः । अपास्य हित्वा ॥६॥

तद्-आसक्त-मनसां कृष्णासक्त-चेतसाम् । स्थानतो विपर्ययः पाद-भूषणं बाह्वोर् बाहु-भूषणं पादयोः । उपर्य्-अङ्गावरकम् अधोऽङ्गे, अधोऽङ्गावरकम् ऊर्ध्वाङ्गे इति । स्वरूपतो विपर्ययः अधो-वस्त्रस्योर्ध्व-भागेन धृतिर् ऊर्ध्व-वस्त्रस्याधो-भागेन । एवं भूषणेष्व् अपि ज्ञेयम् ॥७॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** परम-मोहन-तद्-गीतेन निज-देह-दैहिकाद्य्-उपेक्षया आत्म-कर्म-लोक-धर्मादिकं परित्यज्य गता इति श्लोक-त्रय्या वर्णयन् तत्रादौ कासाञ्चित् स्व-जाति-कर्म-परित्यागम् आह---दुहन्त्य । दुहन्त्यो गा दोहं दोहनं दुग्धं वा । तदानीम् अत्र गोपीनाम् अपि कृष्णार्थं गो-दोहने प्रवृत्तेः । यद् वा, अन्तर्भूत-ण्य्-अन्तं दोहयन्त्य इत्य् अर्थः ।

अभिययुः वेणु-गीताभिमुखं ययुः । काश्चिद् इत्य्-आदिकं बहुल-यूथ-भेदापेक्षया, वनिता-शत-यूथपः \[भा।पु। १०.२९.४४\] इति वक्ष्यमाणत्वात् । तत्-तन्-नाम्नाम् अग्रहणं गौरव-भरात् । किं वा, तेषां स्मरण-विशेषत्वेन प्रेम-वैकल्पादन-भयात् । एतच् च श्री-भागवतामृत-पूर्व-खण्डे विवृतम् एव ।

तथाभियाने हेतुः समुत्सुकाः काल-विलम्ब-सहनाद्य्-असमर्थाः । एष हेतुर् अग्रेऽपि सर्वत्रानुवर्त्यः । अपरा इत्य् अस्य पूर्वेण परेणाप्य् अन्वयः । एवम् अग्रेऽपि । अन्यत् तैर् व्याख्यातम् ।

यद् वा, पयश् चुल्ल्याम् अधिश्रित्य अनुद्वास्य पक्वम् अपि ततो नोत्तार्य संयावं चाधिश्रित्यानुद्वास्येति ॥५॥

एवं कासाञ्चित् सायन्तन-मुख्य-कर्म-त्रय-परित्यागम् उक्त्वा, तत्रैव कासाञ्चिल् लोक-धर्म-त्यागं पाद-त्रय्या वदन् । तत्रादौ कासाञ्चित् सामान्य-बन्धु-भृत्यादि-परित्यागम् आह---परीति पादेन । परिवेषयन्त्यः बन्धून् भृत्यादींश् च प्रति अन्नादिकं संविभाज्यार्पयन्त्यः स्थिताः। तत्-परिवेषणं हित्वा ययुर् इति पूर्वेणैवान्वयः । यद्यप्य् एतद् अपि सायन्तन-कृत्यान्तरेव प्रविशति, तथापि स्त्रीणां भर्तुर् बन्धु-भृत्याद्य्-उपेक्षया लोक-धर्म-त्यागान्तरेव सुखं सङ्गच्छेतेति दिक् ।

अनुपेक्ष्याणाम् अपि परित्यागं कासाञ्चिद् आह---पाययन्त्य इति पादाभ्याम् । हित्वेत्य् अनुवर्तते । शिशून् भगिनी-पुत्रादीन् हित्वा । एवं लोक-परित्यागम् उक्त्वा धर्म-परित्यागम् आह---**शुश्रूषन्त्यः** शुश्रूषमाणाः, स्नानाद्य्-अर्थोष्णोदकार्पणादिना सेवमानाः । अश्नन्त्य आशयन्त्य इत्य् अन्तर्-भूत-ण्य्-अन्त्यम् । पतीन् भोजयन्त्यो भोजनं भोजयितृत्वम् ।

यद् वा, एवं पूर्वं धर्मादि-पराणाम् अपि परम-सतीनां लोक-धर्म-त्याग उक्तः । एवं कासाञ्चित् सायन्तन-मुख्य-कर्म-त्रय-परित्यागम् उक्त्वा तत्रैव कासाञ्चित् लोक-धर्म-त्याग उक्तः । कासाञ्चित् देहापेक्षात्यागम् आह---अश्नन्त्य इति पादैस् त्रिभिः । अश्नन्त्यो भुञ्जानाः । एवं भोजन-त्यागेन भगवत्-प्रीणनस्य देहस्योपेक्षोक्ता । अनेन तत्-प्रेमाविष्टेषु दैहिक-शुद्ध्य्-अशुद्धि-विचारो नास्तीति गम्यते । लिम्पन्त्यश् चन्दन-पकादिना निज-देहानुलेपं कुर्वत्यः । लेपनादिकम् अपास्येति ज्ञेयम् । एवं भोग-संस्कारस्यापि त्यागेन देहोपेक्षा सिद्धवः ॥६॥

कासाञ्चिच् च परमोत्कण्ठया श्री-भगवत्-सन्तोषणार्थं तद्-भजन-साधन-निजाङ्ग-भूषण-परित्यागम् अप्य् आह---लिम्पन्त्य इत्य्-आदिना लिम्पन्त्योऽङ्ग-रागं कुर्वत्यः लेपनादिकम् अप्य् अपास्येति ज्ञेयम् । अन्या इत्य् अस्य लिम्पन्त्य इति पद-त्रयेणान्वयः । तत्रैव हेतुं दर्शयन् किं वक्तव्यम् ? दैहिक-देहाद्य्-अपेक्षा परित्यक्तेति । कासाञ्चिद् देहाविस्मृतिर् अपि जातेत्य् आह---व्यत्यस्तेति । पूर्वोक्त-सर्व-त्याग-भावकस्यौत्सुक्यस्य विभ्रमाख्योऽयम् अनुभावः । यथोक्तं---

> वल्लभ-प्राप्ति-वेलायां मदनावेश-सम्भ्रमात् । >
> विभ्रमो हार-माल्यादि-भूषा-स्थान-विपर्ययः ॥ \[उ।नी। ११.३९\] इति > ।

अनेन तद्-विधानां प्रेम-भगवतो यथापेक्षितं न तथावेशाद् इति गम्यते, किन्तु पश्चात् तेनैव परिहितस्य स्वयं यथावत् परिधापितम् इति ज्ञेयम् । एवं दोहनादीनाम् एषाम् अवश्यापेक्ष्यत्वेन यथोत्तरं श्रैष्ठ्यम् ऊह्यम् ।

यद् वा, केवलम् अत्र प्रारब्ध-निज-निज-कर्म-परित्याग एव तात्पर्यम् । तत्र च व्यत्यस्त-वस्त्राभरणत्वे वस्त्रादि-धारण-रीति-त्याग एव, सर्वत्र च तत्र तत्र हेतुः---कृष्ण-गृहीत-मानसा इति । समुत्सुका इति च प्रोक्तम् । एवं सर्वा अपि कृष्णस्य परमाकर्षकस्य श्यामसुन्दरस्य श्री-यशोदा-नन्दनस्य अन्तिकम् एव ययुः । न तु लज्जादिना विघ्नादिना वा दूरे तस्थुर् इत्य् अर्थः, परम-मोहितत्वात् । यद्यपि स यत्र कान्तस् तत्राजग्मुर् इत्य् अनेन तद्-अन्तिक-गमनम् एवोक्तं, तथापि परम-मोहेनातिवेगेनात्यन्त-निकट-गमन-विवक्षया पुनर् विशेषोक्तिर् इति दिक् ॥७॥

तद् एवं सर्वा अपि कृष्णस्यान्तिकं प्रति ययुः प्रस्थितवत्यः ॥७॥


______


**जीव-गोस्वामी (लघु-वैष्णव-तोषणी) :** एवं तत्-प्राप्तिम् उक्त्वापि परम-मोहन-तद्-गीतेनावेगान् निज-देह-दैहिकाद्य्-उपेक्षया आत्म-कर्म-लोक-धर्मादिकं परित्यज्य चलितानां श्लोक-त्रय्या विशेष-प्रतिपत्तये पुनः प्रस्थानोद्यमम् एव वर्णयन् तत्रादौ कासाञ्चित् स्व-जाति-कर्म-परित्यागम् आह---दुहन्त्य इति युग्मकम् इदम् । दुहन्त्यो गाः अन्तर्भूत-ण्य्-अर्थत्वम् दोहन्त्य इत्य् अर्थः । अभिययुः वेणु-गीताभिमुखं ययुः । काश्चिद् इत्य्-आदिकं बहुषु यूथेषु कासाञ्चिद् एक-कार्या-सङ्घट्टनात् । वनिता-शत-यूथपः \[भा।पु। १०.२९.४४\] इति वक्ष्यमाणत्वात् । दोहं दोहनं दुग्धं वा । तथाभियाने हेतुः समुत्सुकाः काल-विलम्ब-सहनाद्य्-असमर्थाः । एष हेतुर् अग्रेऽपि सर्वत्रानुवर्त्यः । अपरा इत्य् अस्य पूर्वेण परेणाप्य् अन्वयः । एवम् अग्रेऽपि । अन्यत् तैः ।

यद् वा, पयश् चुल्ल्याम् अधिश्रित्य अनुद्वास्य पक्वम् अपि ततोऽनवतार्य संयावं च अधिश्रित्यानुद्वास्येति ।

एवं कासाञ्चित् सायन्तन-मुख्य-कर्म-त्रय-परित्यागम् उक्त्वा तत्रैव कासाञ्चित् लोक-धम-त्यागं पाद-त्रय्या वदन् । तत्रादौ कासाञ्चित् सामान्य-बन्धु-भृत्यादि-परित्यागम् आह---परीति पादेन । परिवेषयन्त्यः बन्धु-भृत्यादिभ्यः इति शेषः । तत्-परिवेषणं हित्वा ययुर् इति पूर्वेणैवान्वयः । अतिस्निग्ध-परित्यागम् अपि कासाञ्चिद् आह---पाययन्त्य इति पादेन । हित्वेत्य् अनुवर्तते । वक्ष्यमाणानुसारेण भ्रातृ-पुत्रादीन् हित्वा । अन्यथा रसाभासापत्तेः । एवं लोक-परित्यागम् उक्त्वा धर्म-परित्यागम् आह---**शुश्रूषन्त्यः** शुश्रूषमाणाः स्नानाद्य्-उष्णोदकार्पणादिना सेवमानाः स्थापयिष्यते । कासाञ्चिद् देहापेक्षा-त्यागम् अप्य् आह---अश्नन्त्य इति । अश्नन्त्यो भुञ्जानाः अनेन तत्-प्रेमाविष्टेषु दैहिक-शुद्ध्य्-अशुद्धि-विचारो नास्तीति गम्यते ॥५-६॥

कासाञ्चिच् चाहरहस् तत्-प्रत्याशया विरहेऽपि अङ्गेष्व् आभरणं करोति बहुशः इति गीत-गोविन्द-रीत्या श्री-भगवत्-प्रेम-विलसितस्यापि निजाङ्ग-वेषस्य परमोत्कण्ठया परित्यागम् आह---लिम्पन्त्य इत्य्-आदिना । लिम्पन्त्यः अङ्ग-रागं कुर्वत्यः लेपनादिकम् अप्य् अपास्येति ज्ञेयम् । अन्या इत्य् अस्य लिम्पन्त्य इति पद-द्वयेनान्वयः । तत्रैव हेतुं दर्शयन् किं कर्तव्यं दैहिक-देहाद्य्-अपेक्षा परित्यक्तेति । कासाञ्चिद् देहावयव-विशेषाननुसन्धानम् अपि जातम् इति व्यनक्ति---व्यत्यस्तेति । पूर्वोक्त-सर्व-त्यागानुभावस्यौत्सुक्यस्य विभ्रमाख्योऽयम् अनुभावः । यथोक्तं---

> वल्लभ-प्राप्ति-वेलायां मदनावेश-सम्भ्रमात् । >
> विभ्रमो हार-माल्यादि-भूषा-स्थान-विपर्ययः ॥ \[उ।नी। ११.३९\] इति > ।

अनेन तद्-विधानां प्रेम-भगवतो यथापेक्षितं न तथावेशाद् इति गम्यते, किन्तु पश्चात् तेनैव परिहितस्य स्वयं तथावत् परिधापितम् इति ज्ञेयम् । एवं दोहनादीनाम् एषाम् अवश्यापेक्ष्यत्वेन यथोत्तरं श्रैष्ठ्यम् ऊह्यम् । तद् एवं सर्वा अपि कृष्णस्यान्तिकं प्रति ययुः प्रस्थितवत्यः ॥७॥


______


**जीव-गोस्वामी (प्रीति-सन्दर्भ ३४४) :** आवेगश् चित्त-सम्भ्रमे दुहन्त्य इत्य्-आदि । स्पष्टम् ॥५॥


______


**जीव-गोस्वामी (क्रम-सन्दर्भः) :** दुहन्त्यो दोहयन्तोऽभिययुश् चलितवत्यः ॥५॥ शिशून् भगिनी-यातृ-पुत्रादीन् । पयो गव्यं सुतान् स्तनम् इत्य् उक्तेर् आलम्बन-वैरूप्यात्, सर्वाः शरत्-काव्य-कथा-रसाश्रयाः \[भा।पु। १०.३३.२५\] इति वक्ष्यमाण-रसाश्रयत्वे विरोधाच् च । **शुश्रूषयन्त्य** इत्य् अन्तर्-गृह-रीतिकाः काश्चिद् एव ज्ञेयाः । अन्यासां, यत् पत्य्-अपत्य-सुहृदाम् \[भा।पु। १०.२९.३२\] इत्य्-आदिना तद्-अस्वीकारात् ॥६॥


______


**जीव-गोस्वामी (बृहत्-क्रम-सन्दर्भः) :** अथ तासाम् औत्कण्ठ्याधिक्य-प्रकटनाय पूर्वम् आजग्मुर् इत्य् अतीत-कालं निरूप्य पुनर्-आगमन-प्रकारम् आदितः कथयन्न् आवेग-नामानं भावं दर्शयति---दुहन्त्योऽभिययुर् इत्य्-आदि बभुभिः । दुहन्त्यो इत्य् अन्तर् णिज्-अन्तम् । भ्रात्रादि-द्वारा दोहयन्त्य इत्य् अर्थः । दोहं हित्वेति दोह-स्थानात् पुनर् गृहं न गतास् तत एवाययुर् इत्य् अर्थः । पराः पयोऽधिश्रित्य, न त्व् अपाश्रित्य । अपराः संयावम् अनुद्वास्य नावतार्य, काश्चित् परिवेषयन्त्यो भुञ्जानेषु गुरुषु परिवेषणं कुर्वत्यः । तद्-अपराः शिशून् बालान् रक्ष्य-तोकान् गव्यं पयः पाययन्त्यो लिम्पन्त्योऽनुलेपनं कुर्वत्योऽन्याः प्रमृजन्त्यः प्रकर्षेणाङ्ग-मार्जनं कुर्वत्योऽञ्जन्त्यो नयनम् अञ्जनेन रञ्जयन्त्यः, काश्चित् पतीन् पत्य्-अभिमानिनः शुश्रूषयन्त्य उपचारादिनानुरञ्जयन्त्यः । अन्या अश्नन्त्यो भोजनं कुर्वत्यस् तद् अपास्य ॥५-७॥


______


**नारायण-भट्टः (श्री-रसिकाह्लादिनी) :** एवं कृष्णाकृष्ट-मनस्त्वेन सामान्यतो गमनम् उक्त्वा देह-दैहिकाद्य्-अनादरं कुर्वन्त्य ऐहिक-पारलौकिक-कर्मस्व् अभिनिवेशेम् अकुर्वन्त्यो योगिन इवाप्रत्यभिपत्ति-रूपेण गृहादि-त्यागेन ययुर् इत्य् आह दुहन्त्य इति । तत्र काश्चिद् दुग्धाभिनिवेशवत्त्वं स्व-जीवन-भूत-दुग्धाग्रहं हित्वा चलिता इत्य् आह दुहन्त्य इति, उपासनासिद्धानाम् आगमनम् उक्तम् । दुहन्त्य णिज्-अर्थोऽन्तर्भूत एव दोहयन्त्य इत्य् अर्थः । दुह्यत इति दोहो दोहन-कर्म दुग्धं वा पात्रं वा तत्रैव त्यक्त्वा कथं भविष्यतीत्य् अनुसन्धानम् अप्य् अकुर्वन्त्यो ययुः अभिनिशङ्कं यथा तथा पत्य्-आदिभ्यो भयम् अकुर्वन्त्यो ययुर् इति यतः समुत्सुकाः काल-विलम्बम् असहमानाः काश्चित् पय आनीतं दुग्धं चुल्याम् अधिश्रित्य क्वथितम् अप्रतीक्षमाणा ययुः । अपराः संयावं गो-धूम-कणाम् अपक्वम् अप्य् अनुनूर् ययुः । समुत्सुका इति सर्वासां विशेषणम् ॥५॥

एवं लौकिक-जीवनोपाय-युक्तानां गृहं त्यक्त्वा कासाञ्चिद् गमनम् उक्तम् । इदानीं पत्यादि-शुश्रूषण-लक्षणस्य धर्मस्य त्यागम् आह---परिषेवयन्त्य इति । काश्चित् सिद्धम् अन्नं बन्धुभ्यः परिवेषयन्त्यस् तेष्व् अपेक्षितम् अदत्त्वा ययुः परिषेवयन्त्य इति ऋषि-रूपाणाम् आगमनम् उक्तम् । काश्चित् वात्सल्य-प्रेम-विषयान् स्तनन्धयान् शिशून् स्तन्यम् अपाययन्त्यस् तेषां तृप्तिम् अप्रतीक्षमाणाः स्नेहं त्यक्त्वा ययुः । पाययन्त्य इति दण्डकारण्य-वासि-रूपाणाम् उक्तम् । काश्चिद् पतीन् शुश्रूषन्त्यस् तच् छुश्रूषा-लक्षणं धर्मं त्यक्त्वा ययुः । शुश्रूषन्त्य उपासना-सिद्धाणां मुनि-रूपाणाम् आगमनम् उक्तम् । यद्यपि पति-शुश्रूषणया धर्मः सिद्ध्यतीति काम-ताप-शान्तिश् च भवति । तथा च, लौकिक-धर्मेण लौकिक-धर्मेति रसम् उक्तम् । लौकिकतापापनोदन-हेतूनाम् अपि---अलौकिक-काम-तापः निर्वायते सामर्थ्याभाव-सूचितः । काश्चिद् अश्नन्त्यो भोजनं कुर्वत्यस् तद् अपास्य त्यक्त्वा ययुः । उदर-पूर्तिम् अप्रतीक्ष्यमाणाः ॥६॥

एवं तावद् देह-पर्यन्तं श्री-कृष्णाकृष्टं मनस् तेन सर्व-सङ्ग-परित्यागम् उक्त्वा भूषितम् एतद्-अङ्गं रमण-योग्यं स्याद् इत्य् अननुसन्धानवत्यः स्वाङ्ग-भूषाम् अप्य् अनादृत्य ययुर् इत्य् आह---लिम्पन्त्य इति । काश्चिल् लिम्पन्त्यः स्वाङ्गे चन्दनादिना लेपं कुर्वन्त्यः । तद्-अर्धावसितम् अपास्य ययुः । अन्या प्रमृजन्त्य अङ्गोद्वर्तनादि कुर्वन्त्यः सर्वावयवोद्वर्तनम् अप्रतीक्षमाणा ययुः । काश्चिल् लोचने अञ्जनम् अञ्जं त्यक्त्वा ययुः । काश्चिद् व्यत्यस्त-वस्त्राभरणाः । एवं देह-दैहिकाननुसन्धान-जाते वस्त्राभरणादाव् अपि हस्त-पादादिषु उद्ध्वार्ध-धारणादि-व्यत्ययेन विभ्रमो वार्णितः स चौत्सुक्य एव क्रीडा-कृतः । एवं सर्वा अपि कृष्णान्तिकं ययुः । कुमार्यस् तु प्रतीक्षन्त्य एवाप्रमत्ताः स्थिताः । तास् तु गृह-त्यागम् एव कृत्वागता अन्य-पूर्वास् तु देह-गेह-सम्बन्धिष्व् अनुसन्धानं त्यक्त्वा ययुर् इति ॥७॥


______


**विश्वनाथ-चक्रवर्ती (सारार्थ-दर्शिणी) :** तासां तत्-पार्श्व-गमन-काले परमोत्कण्ठया विलम्बस्यासह्यत्वात् ममताहन्तास्पद-कर्मापेक्षाभावं श्लोक-त्रय्या वदन् कासाञ्चित् स्व-जाति-धर्म-परित्यागम् आह---**दुहन्त्यो** गा दोहयन्त्यस् तं **दोहं** दोहन-कर्म **हित्वा** **अभिययुः** अभिसस्रुः । **पयो** दुग्धं पात्रस्थं चुल्ल्याम् **अधिश्रित्य** अध्यारोह्य एतत् क्वाथम् अप्रतीक्षमाणाः काश्चित् **संयावं** गोधूम-कणान्नं पक्वम् अप्य् **अनुद्वास्य** अनवतार्य ॥५-६॥

स्त्री-मात्र-धर्म-त्यागम् आह, परिवेषयन्त्यस् तत्-परिवेषणं पतीन् उष्णोदक-प्रदानादिना **शुश्रूषन्त्यः** कासाञ्चिद् आवश्यक-दैहिक-वेश-त्यागम् आह---लिम्पन्त्यः देहे अनुलेपं चन्दनादिना कुर्वत्यः प्रमृजन्त्यः उद्वर्तनादिकं कुर्वत्यः कासाञ्चिद् आवेग-वशाद् देहावयव-विशेष-परिचयस्याप्य् अभावम् आह---व्यत्यस्तेति । विभ्रमाख्येऽनुभावोऽयम् । यद् उक्तं---

> वल्लभ-प्राप्ति-वेलायां मदनावेश-सम्भ्रमात् । >
> विभ्रमो हार-माल्यादि-भूषा-स्थान-विपर्ययः ॥ \[उ।नी। ११.३९\] इति > ॥७॥


______


॥ १०.२९.८ ॥

ता वार्यमाणाः पतिभिः पितृभिर् भातृ-बन्धुभिः ।

गोविन्दापहृतात्मानो न न्यवर्तन्त मोहिताः ॥

**श्रीधर-स्वामी (भावार्थ-दीपिका) :** न च कृष्णाकृष्ट-मनसां विघ्नाः प्रभवन्तीत्य् आह---ता वार्यमाणा इति ॥८॥


______


**वंशीधरः (भावार्थ-दीपिका-प्रकाशः) :** हरि-परायणानां सर्व-विघ्न-हानिर् इत्य् आह---न चेति । प्रभवन्ति समर्था भवति । पतिभिः पत्नी-शुभाशुभ-भागित्वाद् वार्यमाणा धर्मोपदेशेन हस्तादिना वा, स्नेहात् पितृभिः, दुष्कीर्ति-भयात् स्नेहाच् च भ्रातृभिः, कुल-दोष-शङ्कया बन्धुभिर् इति । रक्षेत् कन्यां पिता प्रौढां पतिः पुत्रस् तु वार्धके, अभावे ज्ञातयस् त्व् एवम् इति स्मृतेश् चत्वारा रक्षकाः । प्रायः पुत्रानुत्पत्तेस् तेऽत्र नोक्ता इति भावः । गोविन्देनापहृत आत्मा जीवाख्यो यासाम् इति । निवृत्तौ जीवनेन विच्छेदः स्याद् इति जीवनार्थं गता इति भावः । मोहिता मोहावेश-वशाद् अपि निवृत्ति-ज्ञान-शून्या बभूवुर् इति भावः ॥८॥


______


**श्रीनाथ-चक्रवर्ती (चैतन्य-मत-मञ्जुषा) :** ता वार्यमाणा इत्य्-आदि । पद्य्-आदिभिर् वार्यमाणा बभूवुर् इति । न-कारेण दूरेणान्वयः । अतो मा न्यवर्तन्त, यत ऊहितास् तर्किताः । किं गृहे तिष्ठसि ? किं कार्यान्तराय क्वचिद् गता इति वितर्किताः । श्री-कृष्ण-मुरली-नादापहृत-चेतसस् तत्र गच्छन्तीति न ज्ञाताः । अतः मन्यमानाः स्व-पार्श्व-स्थान् स्वान् स्वान् दारान् व्रजौकसः \[भा।पु। १०.३३.३८\] इति वक्ष्यमाण-सङ्गतिः ।

अथवा, ता वा इति च्छेदः । पत्य्-आदिभिस् ता वा अर्यमाणा गम्यमाना न, वा-शब्दो\ऽत्र काकु-परः । पत्य्-आदयस् तासाम् अनुगता नेत्य् अर्थः । कुतः ? मोहिताः । मा ऊहिताः न वितर्किताः । यतो गोविन्दापहृतात्मानः, गोविन्देनापहृत्य आत्मानो देहा यासाम् । अतस् तैर् न लक्षिताः । अथवा, पत्य्-आदिभिर् वार्यमाणाः सत्यो न न्यवर्तन्त, योतो मोहिता मा ऊहिताः ॥८॥


______


**सनातन-गोस्वामी (बृहद्-वैष्णव-तोषणी) :** अधुना स्वीयैः प्रबोध्यमानानाम् अपि श्री-भगवद्-अपहृत-चित्ततया तासाम् अशेष-विचारान्तर्धानम् आह---ता इति । सर्वा एव ताः पत्य्-आदिभिर् वार्यमाणा धर्म-प्रदर्शनादिना हस्त-धारणादिना च गन्तुं निरुध्यमान अपि न न्यवर्तन्त, किन्तु ययुर् एवेत्य् अर्थः । कुतः ? मोहिता हत-विवेकाः । तत् कुतः ? गोविन्देन गोकुलेन्द्रेण । यद् वा, गा इन्द्रियाणि ईश्वरत्वेन विन्दतीति तथा, तेनापहृत आत्मा चित्तं यासां ताः । महत्तमेनापहृते द्रव्ये स्वल्पानां, पक्षान्तरे च अन्तरीश्वरेण महा-मोहनेन प्राण-कोटि-प्रेष्ठेनान्तर् अपहृते बाह्यानाम् अन्येषां तत्-प्रत्यर्पण-सामार्थ्याभावात् । अत्र प्रवाह-वेग-नीयमाना नौर् यथा तटस्थानां तिष्ठ तिष्ठेत्य् आद्य् उक्त्या नाव्-आरूढानां वा नौ-धारणेनापि न तिष्ठेद् इति दृष्टान्तो द्रष्टव्यः । गोविन्देनापहृत आकृष्ट आत्मा जीवाख्यो यासाम् इति निवृत्तौ जीवेन विच्छेदः स्याद् इति जीवनार्थम् एव गता इति श्लेषार्थः ।

तत्रादौ पतिभिर् इति तेषां पत्नी-शुभाशुभ-भागिव्त्वेन मुख्यत्वात्, ततश् च केवलं कन्या-वैगुण्येन दोष-स्पर्शात् स्नेहाच् च पितृभिः, ततश् चदुष्कीर्ति-भयात् स्नेह-विशेषाच् च भ्रातृभिः, ततश् च कुल-दोष-शङ्कया बन्धुभिर् इति ।

> रक्षेत् कन्यां पिता प्रौढां पतिः पुत्रस् तु वार्धके । >
> अभावे ज्ञातयस् त्व् एवं न स्वातन्त्र्यं क्वचित् स्त्रियः ॥

इति स्मृत्य्-उक्तेश् चत्वारो रक्षका अत्रोक्ताः । तत्र प्रायः पुत्रानुत्पत्तेर् अत्र पुत्रा नोत्काः । पत्य्-आदीनां चैषां यथोत्तरं न्यूनत्वम् ऊह्यम् । तासाम् उत्तरोत्तरं तत्-तद्-वश्यता-सम्बन्धयोर् न्यूनत्वात् । तथापि पूर्व-पूर्वेषां निवारणे प्रवृत्ताव् अपि पर-परेषां तत्र प्रवृत्तिः, कुटुम्ब-समुदायतापेक्षया ।

यद् वा, पूर्व-पूर्वैः परित्यागे कृते पर-पराश्रयण-शङ्कया तैस् तैः क्रमेण निवारणम् । यद् वा, तत्-तद्-अन्तिक-वर्तिभिः पतिभिः काश्चित् पित्रादिभिश् च काश्चन तत्र च पतिभिः पत्न्य एव पित्रादिभिश् च प्रायोऽविवाहिताः स्व-वासिन्यश् च पुत्र्य इति विवेचनीयम् । अन्यत् समानम् ॥८॥


______


**जीव-गोस्वामी (लघु-वैष्णव-तोषणी) :** अधुना स्वैः स्वीयैर् बलात्कारित-बाह्यानुसन्धानाम् अपि तासां कुल-वधू-स्वाभाविकत्वेन परम-दुस्त्यजस्य लज्जादेर् अपि त्यागम् आह---ता इति । सर्वा अपि ताः पत्य्-आदिभिः क्व नु रात्रौ बहिर् गम्यत इत्य्-आदि निर्बन्धेन मुहुर् वार्यमाणा अपि न न्यवर्तन्त, किन्तु ययुर् एवेत्य् अर्थः । कुतः ? मोहिताः हत-विवेकाः । तत् कुतः ? गोविन्देनापहृत आत्मा चित्तं यासां ताः । अयं पत्य्-आदीनाम् अपि शैथिल्ये हेतुर् ज्ञेयः, तद्-भक्ति-मात्रस्य सर्व-विघ्नापहारि-प्रभावत्वात् तत्-तद्-अन्तिक-वर्तिभिः पतिभिः कश्चित् पित्रादिभिश् च काश्चन तत्र च पित्रादिभिर् अविवाहिताः स्व-वासिन्यश् चेति---

> रक्षेत् कन्यां पिता प्रौढां पतिः पुत्रस् तु वार्धके । >
> अभावे ज्ञातयस् त्व् एवं न स्वातन्त्र्यं क्वचित् स्त्रियः ॥ इति स्मृतेः > ॥८॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**जीव-गोस्वामी (बृहत्-क्रम-सन्दर्भः) :** ननु कथं तासां पितृ-पति-भ्रातृभिर् वारणं न कृतम् इत्य् आह---ता वार्यमाणा इत्य्-आदि । ताः पतिभिः पितृभिर् भ्रातृभिर् बन्धुभिश् च न वार्यमाणा बभूवुर् इत्य् अर्थः । ऊढाः पतिभिः, अनूढाः पित्र्-आदिभिः, अत एव न न्यवर्तन्त, बाधकाभावात् । कथं तैस् तैर् न वारिताः ? तत्राह---मा ऊहिता वितर्किता योगमाया-प्रभावात् ते ते तास् ताः समीपस्था एव विदुः । ता एव वा कथं विचारेण न न्यवर्तन्त ? तत्राह---गोविन्दापहृतात्मानः । आत्मनि सति बुद्ध्य्-आदयो गुणाः स्युः । तेषु सत्सु विचाराः प्रवर्तन्ते। आत्म-हरणेन सर्व-हरणम् इत्य् अर्थः । काकाक्षि-गोलक-न्यायेन न-कार उभयत्र योज्यः ॥८॥


______


**नारायण-भट्टः (श्री-रसिकाह्लादिनी) :** यदा देह-गेहादि-कार्य-व्यग्राणां पत्य्-आदि-शुश्रूषा-व्यग्राणाम् अपि ममतां त्यक्त्वागमनं दृष्टं तदा काश्चित् पत्य्-आदि-निवारिताः स्मृतिश् च---

> रक्षेत् कन्यां पिता प्रौढां पतिः पुत्रस् तु वार्धके । >
> अभावे ज्ञातयस् तेषां न स्वातन्त्र्यं क्वचित् स्त्रियाः ॥ \[याज्ञ। > १.८५\]

इति पूर्वम् ऐहिक-पारलौकिको धर्म-त्यक्ता एव कुल-वधूत्वेन लज्जा-युक्ता अपि लज्जां प्रतिबन्धं चावगम्य ययुर् इत्य् आह---ता इति । या ऊधागमन-समयेन बन्धूनां दृष्टि-गोचरम् अवतीर्णास् तास् तु तैर् एव निवारिताः परन्तु न न्यवर्तन्त गता एव यतो मोहिता । अयं भावः---एतास् तु कृष्णेनाहूताः । वेणु-गीत-श्रवणेनासां सम्भ्रमम् आलक्ष्य निवारणे प्रवृत्ता । अनन्तरं वेणु-गीतं श्रुत्वा तेऽपि तासां निवारणात् इथिला जाताः । अत एव दृढ-प्रयत्नेन न निवारिताः । ततोऽनन्यवर्ततन्ते चेद् वेणु-गीत-सुखेति मग्ना न भवेयुस्, तदा पत्यादीन् अवगणय्य कथम् आसाम् आगमनं भवेत्, यत एते मोहिताः । पूर्वम् एवोक्तं योगमायाम् उपाश्रित इति । अग्रे वक्ष्यति च--- मन्यमानाः स्व-पार्श्वस्थान् इति । तत्र हेतुम् आह---गोविन्देनापहृत आत्मा चित्तं देहश् च यासां ताः । किं च, यथा गङ्गा समुद्रं गच्छन्ती पर्वतादि-प्रतिबन्धनम् अवगणय्य समुद्रम् एव प्रविशति तस्मिन् प्रेमाधिक्यात् तथा एता अपि पत्यादिभिर् दृष्टा भय-प्रदर्शनेन निबध्यमाना अपि न न्यवर्तन्त किन्तु मोहिताः हत-विवेकाः कृष्ण-प्राप्त्य्-अतिरिक्त-विवेक-रहिताः ॥८॥


______


**विश्वनाथ-चक्रवर्ती (सारार्थ-दर्शिणी) :** ननु, ताः प्रेम-प्राबल्यात् सर्वापेक्षां तत्यजुर् इत्य् उचितम् एव, तासाम् अपेक्षां तत्-पत्यादयः कथं तत्यजुस् तत्राह---ताः कुल-वध्वः **पतिभिः** कुल-कन्याश् च ताः **पित्रादिभिर्** **वार्यमाणा** अपि न **न्यवर्तन्त** तत्र हेतुर् **गोविन्द** इति भय-लज्जादीनां का वार्ता, तासाम् आत्मनाम् अपि गोविन्देनापहृतत्वात्, **मोहिता** मूर्च्छित इति सूत्र-सञ्चालित-पाञ्चालिका इवेत्य् अर्थः । पत्य्-आदिभिर् गत-प्राणानाम् अपि भार्यादि-देहानाम् अप्रतिष्ठाभयाद् एवान्यत्र सञ्चारो नसह्यत इति चेत् ? सत्यं विप्रतिपत्तिर् इयं योगमायैव सम्हिता ज्ञेया, तच् च समाधानतयैव कल्पितानां तत्-तत्-क्षण एव तादृश-गोपीनां स्व-स्वभार्यादिकत्वेन प्रयायितानां स्व-स्व-गृहान् प्रति पत्य्-आदिभिः परावर्तनम् एव प्रकारश् चाग्रे वक्ष्यते ॥८॥


______


॥ १०.२९.९ ॥

अन्तर्-गृह-गताः काश्चिद् गोप्योऽलब्ध-विनिर्गमाः ।

कृष्णं तद्-भावना-युक्ता दध्युर् मीलित-लोचनाः ॥

**श्रीधर-स्वामी (भावार्थ-दीपिका) : न लब्धो निर्गमो** याभिस् ताः । प्राग् अपि **तद्-भावना-युक्तास्** तदा नितरां **दध्युर्** इत्य् अर्थः ॥९॥


______


**वंशीधरः (भावार्थ-दीपिका-प्रकाशः) : अन्तर्-गृहं** गृह-मध्यं तत्र **गतास्** तत्र निरुद्धाः काश्चिन् महा-लक्ष्म्य्-अंश-भूताः । **विनिर्गमो** बहिर्-गमनम् । यद् वा, न लब्धो\ऽन्य-गोपीवत् वीनां पक्षिणाम् इवातिशीघ्रं निःसरणं याभिः । यद् वा, वेः पक्षिणो\ऽपि निर्गमो यस्माच् छिद्रात्, तद् अपि न लब्धं याभिस् तद्-अधिकं कृत्वा तस्करावेशवन् निःसरणार्थम् इति भावः । **तस्य** कृष्णस्य **भावना** भक्ति-संस्कारस् तया **युक्ताः** । प्राक् वेणु-नाद-श्रुतेः पूर्वम् अपि । तदा वेणु-ध्वनि-श्रवण-क्षणे । इत्य् अर्थ इति---त-छ्रवणस्य तद्-आविर्भाव-बोधकत्वेन ध्यान-हेतुतेत्य् अर्थः ॥९॥


______


**कैवल्य-दीपिका :** पारवश्य-हेतुकम् आह---**अन्तर्-गृह**- इति । **अलब्धो विनिर्गमो** याभिः । **तद्-भावना** भर्तृ-भावना ॥९॥ फ़्१५\]


______


**श्रीनाथ-चक्रवर्ती (चैतन्य-मत-मञ्जुषा) :** अन्तर्-गृह-गता इत्य्-आदि । यस्यान्तर्-गृहस्य द्वारि गुरव उपविश्यासन्न् इति बोद्धव्यम् । अथवा, काश्चिद् इति गमनानधिकारवत्यः, अन्यथा शुश्रूषन्त्यः पतीन् काश्चिद् \[भा।पु। १०.२९.६\] इत्य् अत्र, परिवेशयन्त्यस् तद् धित्वा इत्य् अत्र च, अशनन्त्यो\ऽपास्य भोजनम् इत्य् अत्र चान्तर्-गृह-वर्तित्वं पत्यादि-सन्निहितत्वं किलास्ति । तत् कथं तास् तत्र गताः । यत एता गोप्य एव याः किल बालापत्या इति प्राक् लिखिताः । तासां तद्-अङ्ग-सङ्गे न योग्यतेति भाव इति वा ॥९॥


______


**सनातन-गोस्वामी (बृहद्-वैष्णव-तोषणी) :** यदि तास् तादृश-विघ्नेन वारिता अभविष्यन्, तर्हि सद्य एव दशमीं दशाम् अगमिष्यन्न् इति तासां सर्वासाम् एव भाव-विशेषं दृष्टान्तेन प्रदर्शयन् कासाञ्चिद् अवस्था-विशेषम् आह---अन्तर् इति त्रिभिः । काश्चित् महा-लक्ष्म्य्-अंश-भूताः साधन-सिद्धाः वा गृहम् अवस्थिताः, अत एव नाम-मात्र-पत्य्-आदिभिर् द्वारादि-निरोधात् । यद् वा, पित्रादीनां द्वार-देशोपवेशान् न लब्धो विशिष्टः श्री-भगवद्-अभिसरण-योग्यः । यद् वा, अन्य-गोपीवत् वीनां पक्षिणाम् इवातिशीघ्र-गमनार्थं निर्गमो बहिर् निःसरणं पन्था वा । यद् वा, वेः पक्षिणो\ऽपि निर्गमो यस्मात् छिद्रात् तादृशम् अपि याभिस् ताः । अत एव कृष्णं निज-चित्ताकर्षकं परमानन्द-घन-मूर्तिं वा दध्युर् विशेषतश् चिन्तयामासुः । ध्येयम् आपदि \[भा।पु। १०.३१.१३\] इत्य्-आद्य्-उक्त-न्यायेन । तन् महापन्-निस्तारार्थं, किं वा, अभीष्टाप्राप्त्या स्वत एव तच्-चिन्ता-विशेषोत्पत्तेः । कथं दध्युः ? तस्य प्रस्तुतस्य श्री-कृष्णेन सह विलासस्य । किं वा, सुगोप्यस्य सम्भोगस्य या भावना तया युक्ताः संयुक्ता योगवत्यो वा सत्यः । किं च, मीलित-लोचना अर्ध-मुद्रित-नेत्राः सत्य इत्य् अर्थः । यद् वा, दुःख-विशेषेण ध्यान-विशेषेण वा मुद्रित-नेत्राः सत्यः । यद् वा, मीलितम् अन्तर्हितं लोचनम् अन्याशेष-ज्ञानं यासां तथाभूताः सत्यः ॥९॥


______


**जीव-गोस्वामी (लघु-वैष्णव-तोषणी) :** यदि च तास् तादृश-विघ्नेन वारिता अभविष्यन् तर्हि सद्य एव दशमीं दशाम् इव दशाम् अगमिष्यन्न् इति तासां सर्वासां भाव-विशेषं दृष्टान्तेन प्रदर्शयन् तासां प्रस्थितवतीनाम् एव मध्ये कासाञ्चिद् अवस्था-विशेषम् आह---अन्तर् इति त्रिभिः । अयम् अर्थः---श्री-कृष्णस्य व्रजे प्रेयस्यः खलु द्विविधा । नित्य-सिद्धाः साधन-सिद्धाश् च तत्रैकासां नित्य-सिद्धात्वम् अष्टादशाक्षरादौ ताभिर् विशिष्टत्वेनैव तद्-आराधन-विधानाद् व्यक्तं तच्-छ्रुतीनां तद्-आराधनानां चानाद्य्-अनन्त-भावित्वात् अतो ब्रह्म-संहितायां---

> चिन्तामणि-प्रकर-सद्मसु कल्प-वृक्ष- >
> लक्षावृतेषु सुरभिर् अभिपालयन्तम् । >
> लक्ष्मी-सहस्र-शत-सम्भ्रम-सेव्यमानं \[ब्र।सं। ५.२९\] इति, >
> आनन्द-चिन्मय-रस-प्रतिभाविताभिस् >
> ताभिर् य एव निज-रूपतया कलाभिः । >
> गोलोक एव निवसति \[ब्र।सं। ५.३७\] इति ।

श्रियः कान्ताः कान्तः परम-पुरुषः \[ब्र।सं। ५.५६\] इत्य् एता एव तदीय-लक्ष्मीत्वेनोक्ताः । तत्र च श्री-राधिकाया वैशिष्ट्यं, बृहद्-गौतमीये---

> देवी कृष्णमयी प्रोक्ता राधिका पर-देवता । >
> सर्व-लक्ष्मी-मयी सर्व-कान्तिः सम्मोहिनी परा ॥ इति ।

अत एव ऋक्-परिशिष्टे परस्परम् अव्यभिचारित्वं प्रोक्तं---राधया माधवो देवो माधवेनैव राधिका विभ्राजन्ते जनेष्व् आ इति । अतो मात्स्यादौ---रुक्मिणी द्वारवत्यां तु राधा वृन्दावने वने इति शक्तित्व-साधारण्येनानयोर् गणने\ऽपि वैशिष्ट्यं ज्ञेयम् अथावरासां साधन-सिद्धत्वं यथा पाद्मोत्तर-खण्डे---

> पुरा महर्षयः सर्वे दण्डकारण्य-वासिनः ।\ > दृष्ट्वा रामं हरिं तत्र भोक्तुम् ऐच्छन् सुविग्रहम् ॥\ > ते सर्वे स्त्रीत्वम् आपन्नाः समुद्भूताश् च गोकुले ।\ > हरिं सम्प्राप्य कामेन ततो मुक्ता भवार्णवात् ॥ \[भ।र।सि। > १.२.३०१-२\] इति ।

गोकुल इत्य् अस्य हरिं सम्प्राप्येत्य् अत्राप्य् अन्वयात्, ये यथा मां प्रपद्यन्ते \[गीता ४.११\] इति न्यायाच् च महर्षयः पूर्वं तादृश-भावेन श्री-कृष्णोपासका इत्य् अर्थः । अतो रामं दृष्ट्वेति सारूप्येण जातत्वोपासना-संस्काराः हरिं स्वोपास्यं श्री-कृष्णम् एवोपभोक्तुम् ऐच्छन् लज्जया तु साक्षान् न वृतवन्तः ततश् च कल्प-वृक्षस्येवावदतो\ऽपि श्री-रामस्य प्रसादात्तेषाम् इष्ट-सिद्धिर् जातेत्य् आह---ते सर्व इति । गोकुले गर्भतः स्त्रीत्वम् आपन्ना गोकुल एव समुद्र-भूताः गोकुल एव च हरिं श्री-कृष्णं कामेन स्व-वासनानुसारेण सम्प्राप्य तस्मिन्न् अन्तर्-गृह एव स्वयम् आविर्भूतं लब्ध्वा ततस् तद्-अनन्तरम् एव भवार्णवात् मुक्ता इति, न च वक्तव्यं गोकुल-जातानां प्रापञ्चिक-देहादित्वं न सम्भवतीति अवतार-लीलायाः प्रापञ्चिक-मिश्रत्वात् श्री-देवकी-देव्याम् अपि षड्-गर्भ-संज्ञकानां जन्म श्रूयते इति कदाचित् श्रुतयो गोप्यो जाता इति बृहद्-वामन-प्रसिद्धिः । अत एव तथा व्याख्यास्यते---

> स्त्रिय उरुगेन्द्र-भोग-भुज-दण्ड-विषक्त-धियो >
> वयम् अपि ते समाः सम-दृशोऽङ्घ्रि-सरोज-सुधाः ॥ \[भा।पु। > १०.८७.२३\]

इति गायत्री च तासु जातेति पाद्मे सृष्टि-खण्डे यथा ब्रह्मणा गोप-कन्या-रूपाया गायत्र्या उद्वाहे गोपेषु श्री-विष्णु-वचनम्---

> यथा ज्ञाता ततः कन्या दत्ता चैषा विरिञ्चये । >
> युष्माकं च कुले चाहं देवकार्यार्थ-सिद्धये । >
> अवतारं करिष्यामि मत्-कान्ता तु भविष्यति ॥ इति ।

अतः तत्-प्रियार्थं सम्भवन्तु सुर-स्त्रियः \[भा।पु। १०.१.१३\] इत्य् अत्रापि तथा व्याख्यातम् । अत एव तासां च चतुर्विधत्वम् उक्तं पाद्मे---

> गोप्यस् तु श्रुतयो ज्ञेया ऋषिजा गोप-कन्यकाः । >
> देव-कन्याश् च राजेन्द्र न मानुष्यः कथञ्चन ॥ इति ।

अत्र गोप-कन्या एव नित्याः, न मानुष्याः कथञ्चनेति प्राकृत-मानुषत्व-निषेधात् आसु च पाद्मोत्तर-खण्ड-निर्दिष्टानाम् अन्तर्-गृह-गता इत्य् उक्तानाम् अप्य् एकत्वं मुक्तत्व-सादृश्येन लब्धानां लभ्यते । यत एव शुश्रूषन्त्यः पतीन् काश्चित् \[भा।पु। १०.२९.६\] इति प्रोक्ताः । इति ज्ञेयाः ।

आसां दोहनादि पृथक्-कर्मानुक्तेः अन्तर्-गृह-गतत्वस्य पति-शुश्रूषायाम् एव तात्-पर्याच् च एतासां च साधकत्वं देह-त्याग-श्रवणात् पाद्मोत्तर-खण्डाच् च कल्प्यते तथा च सति याः काश्चिद् गोकुले समुद्भूताः साधन-वशात् सिद्ध-पूर्ण-भावा, न तु सिद्ध-देहा नितराम् अन्या इव नित्य-सिद्धाः पति-शुश्रूषणार्थम् अन्तर्-गृह-गता एव पत्य्-आदिभिः साग्रह-द्वारादि-निरोधात् न लब्धो विशेषेण केनापि प्रकारेण निर्गमो याभिस् ताः । अत्र तासां साक्षाद् गोविन्द-सङ्गमे तादृश-देह-स्थितेर् एव विग्नत्वात् पूर्ववत् तद्-भक्तेः पति-शैथिल्य-विधानादाव् अप्रवृत्तिर् इति ज्ञेयम् । अलब्ध-निर्गमत्वाद् एव तद्-भावनायुक्तास् तस्मिन् श्री-कृष्णे समुत्कण्ठित-चित्ताः सत्यः कृष्णं निज-चित्तापकर्षकं तम् एव दध्युर् यातवत्यः तत्रानुभावम् आह---दुःख-विशेषेण ध्यानावेशेन च मुद्रित-नेत्राः । यद् वा, मीलितम् अन्तर्हितं लोचनम् अन्याशेष-ज्ञानं यासां ताः ॥९॥


______


**जीव-गोस्वामी (कृष्ण-सन्दर्भः १४५) :** तद् एवम् एव तासां श्री-कृष्णवद् आनन्द-विग्रहाणां तैर् एव विग्रहैः श्री-कृष्ण-सङ्गः प्रोक्तः । उक्तं च तासां विग्रह-माहात्म्यं तत्रातिशुशुभे ताभिर् भगवान् देवकी-सुतः \[भा।पु। १०.३३.६\] इत्य्-आदिभिः । श्रीमद्-उद्धवेन च तान् नमस्यता प्रथमम् एताः परं तनु-भृतः \[भा।पु। १०.४७.५८\] इत्य् अनेन तासाम् एव परम-तनु-भृतत्वं प्रदर्श्य, मध्ये क्वेमाः स्त्रियः \[भा।पु। १०.४७.५९\] इत्य् अनेन परमतम् अनूद्य, तत् खण्डयता नायं श्रियोऽङ्ग \[भा।पु। १०.४७.६०\] इत्य् अनेन लक्ष्मीतोऽपि विलक्षणं तासु तत्-प्रेयसी-रूपत्वं प्रदर्श्य परम-नित्यत्वं स्थापयित्वा, तत्र च यः प्रसाद उदगात् इत्य् अनेन तत्-प्रसादस्य सदान्तर्भूय स्थायित्वं सूचयित्वा पुनः आसाम् अहो चरण \[भा।पु। १०.४७.६१\] इत्य्-आदिना स्वीय-परम-पुरुषार्थ-चरण-रेणुत्वं दर्शितम् । यत्र भेजुर् मुकुन्द-पदवीं श्रुतिभिर् विमृग्याम् \[भा।पु। १०.४७.६१\] इत्य् अनेन यद् एव पुरुषार्थतया स्थापितम्, यत्र वृन्दावने \[भा।पु। १०.४७.६१\] इत्य्-आदिना वृन्दावनस्य च तादृशत्वं स्थापितम्, तद् एतद् व्यतिरेकेण द्रढयितुम् अन्यासाम् आगन्तुकानाम् असिद्ध-देहानां विग्रह-त्यागेनैव तत्-सङ्ग-प्राप्तिर् इत्य् आह---**अन्तर्-गृह-गता** \[भा।पु। १०.२९.९\] इत्य्-आदिकेन, न चैवं विस्मयः कार्यः \[भा।पु। १०.२९.१६\] इत्य् आद्य्-अन्तेन । **अन्तर्-गृह-गताः** शुश्रूषन्त्यः पतीन् काश्चित् \[भा।पु।१०.२९.६\] इत्य् अत्रोक्ता इत्य् अर्थः । अत्र अन्तर् इति स्फुटम् एव ॥९॥


______


**जीव-गोस्वामी (क्रम-सन्दर्भः) :** **अन्तर्** इत्य्-आद्य् अष्टकम् ॥९॥


______


**जीव-गोस्वामी (बृहत्-क्रम-सन्दर्भः) :** अपत्यवत्यस् त्व् अधिकाराभावात् तद्-वपुर् हित्वा वपुर्-अन्तरेण सद्य एव तत्र गता इति दर्शयन्न् आह---अन्तर्-गृह-गता इत्य्-आदि त्रिभिः । काश्चिद् अपत्यवत्योऽनधिकारवत्यो दैवाद् अन्तर्-गृह-गताः । अनधिकारित्वेनाङ्ग-सङ्गायोग्या अपि दर्शन-मात्र-काङ्क्षया बहिर् गन्तुम् इच्छन्त्योऽप्य् अलब्ध-विनिर्गमास् तद्-भावना-युक्ताः सत्यः कृष्णं दध्युः । भावना-लिङ्गम् आह---मीलित-लोचनाः ॥९॥


______


**नारायण-भट्टः (श्री-रसिकाह्लादिनी) :** किं च ताः सर्वाः प्रतिबन्धक-शैथिल्येन कृष्णान्तिकं प्राप्ता यास् तु प्रतिबन्धक-प्राबल्येन निरुद्धास् तासां सद्यो देह-पातं कथयन् ताभ्यः पूर्वम् एव तासां श्री-कृष्णान्तिके प्राप्ति-कारम् आह---अन्तर् इति । काश्चिद् उपासना-सिद्धाः कस्यचिद् गृह-कर्मणश् चिकीर्षयात् गृह-गताः । वेणु-गीत-श्रवणान्तरम् एवान्यासाम् आगमन-सम्भ्रमम् आलोक्य पत्य्-आदिभिर् अवरुद्धा जाता अत एवालब्ध-विनिर्गमा न लब्धो विनिर्गमो याभिस् ताः । तद् उक्तम्---

> गोप्यस् तु श्रुतयो ज्ञेया ऋषिजा गोप-कन्यकाः । >
> देव-कन्याश् च राजेन्द्र न मानुष्यः कथञ्चन ॥ इति ।

किं च---

> नित्यं मे मथुरां विद्धि वनं वृन्दावनं तथा । >
> यमुनां गोप-कन्याश् च तथा गोपाल-बालकान् ॥ इति ।

एतास् तु सादयो नित्याश् च प्रतिबन्ध-निरासार्थं कृष्णम् एव दध्युर् ध्यातवत्यः । स-क्रोधं यथा तथा पत्य्-आदि-मुखं पश्यन्त्यो निर्गम-द्वारम् अलभमाना मीलित-लोचना जाताः । कीदृश्यः ? निरोधात् प्राग् अपि तद्-भावना-रहस्य-भावना-युक्ताः । यदा तस्य भावना-युक्ता आसन्---विघ्ने जाते प्रेम-पूरस्य प्राबल्यं भवती इति श्रूयते । यथा नदी-प्रवाहस्य पर्वतादिना प्रतिबन्धत्वं प्रतिवेत्सतीति वेगाधिक्यं भवतीति । अतो, यथा पूर्वं श्री-कृष्णेनाभिरमिताश् चुम्बनालिङ्गनादिभिर् आनन्दिता तयैव भावनया युक्ता दध्युः । न ह्य् अननुभूतं स्मर्यते । यद् वा, तद्-भावना तत्-पूर्व-रमणं भावयन्त्यः । युक्ताः श्री-कृष्ण-स्वरूपे योगं प्राप्ताः । यद् वा, युक्ता योगिन इव । अत्र इवार्थो द्रष्टव्यः । स्व-देह-विस्मरण-पूर्वकं तत्-तद्-अङ्ग-विभावन-पूर्वकं दध्युः स्मृतिवत्यः । कीदृश्यः ? मीलित-लोचनाः । अबहिर्-वृत्ति-नेत्राः । यद् वा, मीलितं शिथिलीकृतं लोचनं विचार-सामर्थ्यं याभिस् ताः । अन्य-ज्ञान-रहिता अपि तम् एव दध्युः श्री-कृष्ण-प्राप्तये ध्यानम् अन्तरेणोपायान्तर-विचारे शैथिल्यं जातम् इति भावः ॥९॥


______


**विश्वनाथ-चक्रवर्ती (सारार्थ-दर्शिणी) :** अत्रोज्ज्वल-नीलमण्य्-उक्त-रीत्या विविच्यते । गोप्यस् तावद् द्विविधाः---नित्य-सिद्धाः साधन-सिद्धाश् च । साधन-सिद्धाश् च द्विविधाः---यौथिक्योऽयौथिक्यश् च । यौक्थिक्यश् च द्विविधाः---श्रुति-यूथ-भूतत्वात् श्रुति-चर्यः, ऋषि-यूथ-भूतत्वाद् ऋषि-चर्यश् च । ततश् चासां चतुर्विधत्वम् उक्तं पाद्मे---

> गोप्यस् तु श्रुतयो ज्ञेया ऋषिजा गोप-कन्यकाः । >
> देव-कन्याश् च राजेन्द्र न मानुष्यः कथञ्चन ॥ इति ।

गोपीत्वेनैव मानुषत्वे लब्धेऽपि न मानुष्य इति निषेधस् तासां प्राकृत-मानुषत्वाभावं ज्ञापयति । अत्र गोप-कन्यका एव नित्य-सिद्धास् तासां साधनाश्रवणात् । गोपीत्वे सत्य् अपि कात्यायन्य्-अर्चनस्य तु साधन्त्वं नर-लीलत्वम् एव ज्ञापयति, गोपीत्वस्य सिद्धत्वाद् एवेति तत्-प्रसङ्ग एव प्रपञ्चितम् । तासां नित्य-सिद्धत्वं तु आनन्द-चिन्मय-रस-प्रतिभाविताभिः इति ब्रह्म-संहितोक्त्या तासां ह्लादिनी-शक्तित्व-प्रतिपादनात् । ह्लादिनी या महा-शक्तिः इति बृहद्-गौतमीयाच् च ताभिः सह कृष्णस्य रमणस्यानादित्वाच् च, दशाष्टदशाक्षरादि-मन्त्रेषु तासां निर्देशात् । तन्-मन्त्रोपासनानां तद्-विधायक-श्रुतीनां चानाद्य्-अन्त-काल-भावितत्वाच् च । सम्भवन्त्व् अमर-स्त्रियः \[भा।पु। १०.१.२३\] इति प्रमाणावगतानां देव-कन्यानां नित्य-सिद्ध-गोपिकांश-भूतत्वं व्याख्यातम् उज्ज्वल-नीलमणौ । श्रुति-चरीणां साधन-सिद्धत्वं---

> कन्दर्प-कोटि-लावण्ये त्वयि दृष्टे मनांसि नः । >
> कामिनी-भावम् आसाद्य स्मर-क्षुब्धान्य् असंशयः ॥ >
> यथा त्वल्-लोक-वासिन्यः काम-तत्त्वेन गोपिकाः । >
> भजन्ति रमणं मत्वा चिकीर्षाजनिनस् तथा ॥

इत्य्-आदि-बृहद्-वामन-वचनेभ्योऽवगतम् । ऋषि-चरीणां च । गोपालोपासकाः पूर्वम् अप्राप्ताभीष्ट-सिद्धयः \[उ।नी। ३.४४\] इत्य् उज्ज्वल-नीलमण्य्-उक्तानां तथा-भूतत्वम्---

> पुरा महर्षयः सर्वे दण्डकारण्य-वासिनः ।\ > दृष्ट्वा रामं हरिं तत्र भोक्तुम् ऐच्छन् सुविग्रहम् ॥\ > ते सर्वे स्त्रीत्वम् आपन्नाः समुद्भूताश् च गोकुले ।\ > हरिं सम्प्राप्य कामेन ततो मुक्ता भवार्णवात् ॥ इति > पाद्मोत्तर-खण्डात् ।

अत्र रामं दृष्ट्वा हरिं भोक्तुम् ऐच्छन्न् इति राम-सौन्दर्य-दर्शनेन स्वोपास्यस्य हरेर् गोपालस्य स्मरनात् तम् एव भोक्तुम् ऐच्छन्न् इत्य् अर्थः । लज्जया तु साक्षात् तं न वृतवन्तः । ततश् च कल्प-वृक्षस्येवावदतोऽपि श्री-रामस्य प्रसादात् तेषाम् अभीष्ट-सिद्धिर् जातेत्य् आह---ते सर्वे इति । हरिं कामेन सम्प्राप्येत्य् अनुसंहितं फलम् । ततः कामाद् एव हेतोर् भवार्णवात् संसारान् मुक्ता इत्य् अननुसंहितं फलम् । अत्र मातरः पितरः पुत्राः \[भा।पु। १०.२९.२०\] इति, यत् पत्य्-अपत्य-सुहृदाम् अनुवृत्तिर् अङ्ग \[भा।पु। १०.२९.३२\] इति, पति-सुतान्वय-भ्रातृ-बान्धवान् इत्य् आद्य्-अग्रिम-ग्रन्थ-दृष्टेर् अपत्यवत्यो गोप्य एवान्तर्गृह-निरुद्धा बभूवुर् इति श्री-कवि-कर्णपूर-गोस्वामि-कृत-दशम-स्कन्ध-टीकायां दृष्टम् । अतस् तद्-अनुसारेण सार्वत्रिकं (मूलार्थम् अवाप्यैव व्याख्यायते) ।

अत्रेदं तत्त्वम्---गोपालोपासका ऋषयस् ते श्री-राम-मूर्ति-माधुरी-दर्शनाद् राग-मय-भक्तेर् निष्ठा-रुच्य्-आसक्तिर् अत्यङ्कुर-भूमिका आरूढाः सम्यग्-अपरिपक्व-कषाया अपि श्री-योगमायया देव्या गोकुलम् आनीय गोपी-गर्भे जनिताः कन्यका बभूवुः । तासाम् एव मध्ये काश्चिन् नित्य-सिद्ध-गोपी-सङ्ग-भूम्ना वयः-सन्धि-दशाम् आरभ्यैव लब्ध-पूर्वानुरागाः स्फूर्ति-प्राप्त-कृष्णाङ्ग-सङ्गाः । दग्ध-सम्यक्-कषायाः प्रेम-स्नेहादि-भूमिका आरूढाः । गोपैर् व्यूढा अपि योगमाययैव तद्-अङ्ग-स्पर्श-दोषाद् रहिताश् चिन्मय-देही-भूताः कृष्णोपभुक्तास् तस्यां रात्रौ वेणु-वादन-समये पतिभिर् वार्यमाणा अपि योगमाया-साहाय्य-प्रसादान् नित्य-सिद्ध-गोपीभिः सहिता एव प्रेष्ठम् अभिसस्रुः । काश्चित् तु नित्य-सिद्धादि-गोपी-सङ्ग-भाग्याभावाद् अलब्ध-प्रेमत्वाद् अदग्ध-कषाया गोपैर् व्यूढा गो-गोपोपभुक्ता अपत्यवत्यो बभूवुः । ताः खलु तद्-अनन्तरम् एव नित्य-सिद्धादि-गोपी-सङ्ग-भूम्ना कृष्णाङ्ग-सङ्ग-स्पृहोद्रेकात् पूर्वरागवत्यस् तासां कृपा-पात्रीभवन्त्योऽपि कृष्णाङ्ग-सङ्गायोग्य-देहत्वेन योग-माययासाहाय्याकरणात् पतिभिर् वारिताः कृष्णम् अभिसर्तुम् अक्षमा महा-विपद्-ग्रस्ताः पति-भ्रातृ-पित्रादीन् स्व-प्राण-वैरीत्वेन पश्यन्त्यो मरण-दशायाम् उपस्थितायां सत्यां यथान्या मात्रादि-स्व-बन्धु-जनं स्मरन्ति । तथैव स्व-प्राणैक-बन्धुं कृष्णं सस्मरुर् इत्य् आह---अन्तर् इति । **न लब्धो विनिर्गमो** याभिस् ता इति पतिभिर् वार्य् एव स-तर्जनं स-यष्टिकम् उपविष्टत्वाद् इति भावः । सदैव **तद्-भावनया युक्ता** अपि तदानीं **दध्युः**---हा हा प्राणैक-बन्धो ! वृन्दावन-कला-निधे ! जन्मान्तरेऽपि त्वत्-प्रेयसी-भूयासम् अस्मिन्न् अन्त-काले त्वन्-मुख-चन्द्रं चक्षुषा नापश्यम् । भवतु, मनसापि पश्यामीति प्रत्येकं स्व-गतम् अनुलपन्त्यो मुद्रित-**लोचनाः** सत्यो नितरां दध्युः ॥९॥


______


॥ १०.२९.१०-११ ॥

दुःसह-प्रेष्ठ-विरह-तीव्र-ताप-धुताशुभाः ।

ध्यान-प्राप्ताच्युताश्लेष-निर्वृत्या क्षीण-मङ्गलाः ॥

तम् एव परमात्मानं जार-बुद्ध्यापि सङ्गताः ।

जहुर् गुण-मयं देहं सद्यः प्रक्षीण-बन्धनाः ॥

**मध्वाचार्यः (भागवत-तात्पर्यम्) :**

> कृष्ण-कामास् तदा गोप्यस् त्यक्त्वा देहं दिवं गताः । >
> सम्यक् कृष्णं पर-ब्रह्म ज्ञात्वा कालात् परं ययुः ॥\ > पूर्वं च ज्ञान-संयुक्तास् तत्रापि प्रायशस् तथा ।\ > अतस् तासां परं ब्रह्म गतिर् आसीन् न कामतः ।\ > न तु ज्ञानम् ऋते मोक्षो नान्यः पन्थेति हि श्रुतिः ॥\ > काम-युक्ता तदा भक्तिर् ज्ञानं चातो विमुक्तिगाः ।\ > अतो मोक्षेऽपि तासां च कामो भक्त्यानुवर्तते ॥\ > अतोदकत्वेन सदा द्वेषिणाम् अधरं तमः ।\ > मुक्ति-शब्दोदिता चैद्य-प्रभृतौ द्वेष-भागिनः ॥\ > भक्त्-इमार्गी पृथङ् मुक्तिम् अगाद् विष्णु-प्रसादतः ।\ > कामस् त्व् अशुभ-कृच् चापि भक्त्या विष्णोः प्रसाद-कृत् ।\ > द्वेषि-जीव-युतं चापि भक्तं विष्णुर् विमोचयेत् ।\ > अहोऽतिकरुणा विष्णोः शिशुपालस्य मोक्षणात् ॥ इति स्कान्दे ॥

जगत्-प्रपितामहे जार-बुद्धिर् न युक्ता तथापि ब्रह्मतया न सम्यक् ॥११-१३॥

**श्रीधर-स्वामी (भावार्थ-दीपिका) :** किं च, तदानीम् एवं तं परमात्मानं कृष्णं ध्यानतः प्राप्ताः सत्यो गुण-मयं देहं जहुर् इत्य् आह श्लोक-द्वयेन---दुःसहेति । ननु कथं जहुः परमात्मेति ज्ञानाभावाद् इत्य् आशङ्क्याह---जार-बुद्ध्यापीति । न हि वस्तु-शक्तिर् बुद्धिम् अपेक्षते । अन्यथा मत्वापि पीतामृतवद् इति भावः । ननु तद् अपि प्रारब्ध-कर्म-बन्धने सति कथं जहुस् तत्राह---सद्यः प्रक्षीण-बन्धना इति । ननु कथं भोगम् अन्तरेण प्रारब्धं कर्म क्षीणं भोगेनैव सद्यः क्षीणम् इत्य् आह---दुःसहेति । दुःसहो यः प्रेष्ठ-विरहस् तेन तीव्रस् तापस् तेन धुतानि गतान्य् अशुभानि यासाम् । तद्-अप्राप्ति-परम-दुःख-भोगेन पापं क्षीणम् इत्य् अर्थः । तथा ध्यानेन प्राप्ता अच्युतस्य आश्लेषेण या निर्वृतिः परम-सुख-भोगस् तया क्षीणं मङ्गलं पुण्य-बन्धनं यासां ताः । अतो ध्यानेन परमात्म-प्राप्तेस् तत्-काल-सुख-दुःखाभ्यां निःशेष-कर्म-क्षयाद् गुण-मयं देहं जहुर् इति ॥१०-११॥


______


**वंशीधरः (भावार्थ-दीपिका-प्रकाशः) :** न केवलं दध्युर् एव, किन्तु तम् एवापुर् इत्य् आह---किं चेति । तदानीम् एव ध्यान-सम-कालम् एव । गुण-मयं त्रिगुण-कार्यम् । ननु देह-त्यागो\ऽस्तु यथा-कथञ्चिद् भेदेन रूपेण तत्-सङ्गस् त्व् अज्ञानाम् अतिदुःशक इत्य् आशङ्कते---नन्व् इति । वस्तुनो बह्व्य्-आदेः शक्तिर् दाहिकादि-रूपा । बुद्धिम् अयम् अग्निर् दाहक इत्य् एवं-रूप-ज्ञानवन्तम् एव दहति, ज्ञानं नापेक्षते नेच्छति । अन्यथा मत्वापि जलम् इदम् इत्य् एवं ज्ञात्वापि यथा जल-बुद्ध्या पीतामृतो जरामृत्यु-वर्जितो भवति, तद्वद् इति ज्ञेयम् । इति भाव इति तात्पर्यम् । अन्यथा पीतामृतो\ऽपि मृतो भवेद् इति ।

अवश्यम् एव भोक्तव्यं कृतं कर्म शुभाशुभम् इत्य्-आदि स्मृतिम् अनुसृत्य पुनर् आशङ्कते---*नन्व्* इति । तथापि ज्ञाने सत्य् अपि वस्तु-शक्त्या तत्-प्राप्तिर् अस्तु, देहं कथं जहुर् इति ज्ञेयम् । तत्र प्रश्ने । सद्यः तत्-क्षणम् एव । किं च, बन्धन-ध्वंसो\ऽपि प्रारब्ध-पुण्य-पाप-प्रणाशेनैव दृष्टः स चात्र कथम् इति शङ्कते---नन्व् इति । अत्रोत्तरं---दुःसहेति । दुःसहः सोढुम् अशक्यो यः प्रेष्ठस्य परमात्मनः श्री-कृष्णस्य विरहः सांसारिको वियोगस् तेन तीव्रो\ऽत्युत्कटस् तापो ज्वरानुभवस् तेन धुतानि निरस्तान्य् अशुभानि पापानि । तद्-अप्राप्ति-रूपं यत् परम-दुःखं तद्-भोगेनानुभवेन । इत्य् अर्थ इति---दुःख-भोगेनैव पापं क्षीयत इति तात्पर्यम् । कथम् इत्य् आकाङ्क्षायाम् आह---तथेति । यतः परमात्म-प्राप्तिर् एव गुण-मय-देह-त्यागे हेतुर् अतो हेतोः । यदि कश्चिद् अनारब्ध-फलानां कुतो नाश इत्य् आशङ्कते तं प्रत्य् आह---जारेति । जारः उपपतिः पत्युर् अप्य् अधिक-प्रियो भवति, तं कृष्णं परमात्मानं नारायणम् एव सङ्गताः सम्यग् ज्ञातवत्यः । गत्य्-अर्थानां ज्ञानार्थता-प्रसिद्धेः । अनेन बिम्ब-भूत-हरि-ज्ञानेनारब्ध-कर्मणाम् अपि नाश इति सूचितम् । तद्-अधिगमः---उत्तर-पूर्वयोर् असंश्लेष-विनाशौ इति सूत्रात् । तस्य सुहृदः साधु-कृत्यां द्विषन्तः पाप-कृत्याम् इति श्रुतेः । तस्य ज्ञानिन इत्य् अर्थः । किं चाहि-कञ्चुकवत्-त्यक्त-देहानाम् अप्य् अन्तर्धापनं योगमायया कृतं यावद्-अब्दम् अघासुर-शरीरान्तर्धापनवत्, तथा रोधकानां विस्मृतिश् च जनिता, अन्यथा रोधनादि-कृतो लोकापवादो दुर्वारः स्याद् इति ॥१०-११॥


______


**श्रीनाथ-चक्रवर्ती (चैतन्य-मत-मञ्जुषा) :** दुःसह-प्रेष्ठ-विरह-तीव्र-ताप-धुताशुभाः धुताशुभत्वं क्षीण-मङ्गलत्वं च तद्-देहारम्भकं प्रारब्ध-रूप-दुःख-सुख-भावत्वम् । अतो\ऽमूर् नृ-देहा एव पूर्व-श्लोक-व्याख्या संवादात् स्वभाव-सिद्धानां तु तस्मिन् देहे श्री-कृष्ण-दर्शनादर्शन-जन्य-सुख-दुःखयोस् तु न नाशः, ते तु न नश्वरे नित्ये एव तयोर् द्वयोर् एवानन्दमयत्वात् ॥१०॥

अतो गुण-मयं देहं जहुः, न तु देहे त्यक्त्वा कैवल्यम् अवापुः, निर्गुणं श्री-कृष्णाङ्ग-सङ्कोचितं देहं प्रापुर् इत्य् अर्थः । जार-बुद्ध्या इति जार-शब्दः केवलं प्रतीति-परः । यद् वा, जरयति गुण-मय-देहम् इति जारः । जारा चासौ बुद्धिश् चेति तथा यया बुद्ध्या गुण-मयं देहं जहुः । निर्गुणं देहं प्राप्य किम्भूता बभूवुः ? तत्राह---सङ्गता अपि बभूवुर् इत्य् अर्थः । तं कीदृशम् ? परमात्मानम् । ताः कीदृश्यः ? गोप्यः केवलं गोप-वध्व एव । पुनर् अन्तः अन्तःकरणे लब्ध-विनिर्गमाः । कृष्ण-सङ्गो\ऽनेन देहेन न भावीति लब्धो विनिर्गमो नैराश्यं याभिः पुनर् गृह-गता गृह एव स्थिताः सत्यः । अथवा, गृहं शरीरं मानुष्यं तत्र स्थिताः केवल-गोप-वधूत्वात् पुनः सद्यः प्रक्षीण-बन्धनाः बन्धनं गृहादिः निर्गुण-देह-लाभाद् इति त्रिभिः सहान्वयः । अथवा, जार-बुद्ध्या गुण-मयं देहं जहुः । एतेन गोप्यो विविधा इति प्राग् एवोक्तम् ॥११॥


______


**सनातन-गोस्वामी (बृहद्-वैष्णव-तोषणी) :** ततश् च सद्य एव श्री-कृष्णेन सह संयोगं प्राप्ता इत्य् आह---दुःसहेति द्वाभ्याम् । ध्यानेन विशेषतस् तद्-रूप-गुणादि-परिस्फूर्त्या दुःसहः प्रेष्ठ-विरहः । अत एव तेन तीव्र-तापः, तेन धुताशुभाः । परमात्मनम् अपि तं कृष्णं जार-बुद्ध्यैव । प्रेमाग्नि-विशेषेण सदा जरयतीति जार उपपतिस् तद्-बुद्ध्या तद्-भावेनैव । न तु परमात्म-बुद्ध्या सङ्गताः सम्यक् प्राप्तास् तेन सह मिलिता इत्य् अर्थः । इति नित्य-परम-प्रेम-सङ्गो\ऽभिप्रेतः ।

कथं गुण-मयं देहं जहुः ? किं तु गुणातीतं नित्य-भगवत्-प्रेम्-सङ्गति-योग्यं देहं प्रापुर् इत्य् अर्थः । सच्चिदानन्द-घन-रूप-प्राप्त्या सङ्गताः इति भावः । सङ्गतिश् च नित्य-वक्षः-स्थ्ल-स्थ-श्रीवत् महा-शक्त्य्-आदिवद् वा नित्य-संयोग-लक्षणा ज्ञेया । तत्रापि जार-बुद्ध्या सङ्गतत्वाद् विशेषः कश्चिद् ऊह्यः । तथा चोद्धव-द्वारा श्री-भगवद्-उक्तौ---

> या मया क्रीडता रात्र्यां वनेऽस्मिन् व्रज आस्थिताः । >
> अलब्ध-रासाः कल्याण्यो मापुर् मद्-वीर्य-चिन्तया ॥ \[भा।पु। > १०.४७.३७\]

अत्र च कल्याण्य इत्य् अनेन मद्-वीर्य-चिन्तयेत्य् अनेन च प्राप्ति-विशेष एवाभिप्रेतः । तच् चाग्रे तत्रैव व्यक्तं भावि । अन्यत्रैव व्यञ्जितम् एव । तत्र दुःसह-शब्देन तीव्र-शब्देन चानन्त-कोटि-कल्पेषु महा-नरकादि-भोगैर् यावां स्तापस् ततो\ऽपि कोटि-गुणस् तापः सूच्यते । तथा अच्युत-शब्देन निर्वृति-शब्देन चानन्त-कोटि-कल्पेषु साम्राज्य-स्वाराज्यादि-भोगैर् यत् सुखं मोक्ष-सुखं च ततो\ऽधिकम् अपि तत् सुखं ध्वन्यते । श्री-भगवद्-आश्लेष-सुख-महोदधेस् तत् सर्वस्य कर्ण-मात्र-रूपत्वात् । तत्र च श्री-भगवत्-सम्बन्धेन तत्-तद्-वासनाक्षयो\ऽपि ज्ञेयः । अत एव प्रक्षीणेति प्र-शब्दः ।

तथा अशुभं नाम श्री-भगवन्-नित्य-संयोग-प्रतिबन्धक-कर्म-विशेष एव । मङ्गलं च मानादिषु श्री-भगवद्-अनुनयादि-जन्य-सुख-विशेष-हेतुः सत्-कर्म-विशेषः । तत्-तत्-प्रत्क्षयश् च नित्य-संयोग-सिद्धेः । अत एव विरहेण मानादिना च सम्पद्यमान-प्रेमानन्द-विशेषाभावात् तासाम् अत्र स्थिताभ्यो\ऽन्याभ्यः सौभाग्ये न्यूनतोह्या ।

अथवा, ततश् च सर्व-सद्-गुण-मयम् अपि देहं सद्यो जहुः । पत्य्-आदिभिर् गृहान्तर्-निरुद्धेन तेन श्री-कृष्ण-प्राप्तेः । अतस् तद्-योग्य-देहान्तरेण तं श्री-नन्द-किशोरम् एव सङ्गता इत्य् अर्थः । कुतः ? परमात्मानं परम-प्रियम् इत्य् अर्थः । तत्र हेतुः---जार-बुद्ध्येति । अन्यत् समानम् ।

यद् वा, ध्यान-प्रभावेण सद्यः प्रकर्षेण क्षीणानि बन्धनानि पत्य्-आदि-कृत-द्वार-बन्धा यासां तथा-भूता अपि गुण-मयं सर्व-सद्-गुण-मयम् अपि देहं जहुः । दुःसहो यः प्रेष्ठस्य प्रियतमस्य श्री-कृष्णस्यापि विरहः । अत एव तेन यस् तीव्र-तापः, अन्तर्-महा-ज्वरस् तेन धुता नष्टा आशु शीघ्रम् । यद् वा, आशु अभिनवा भा कान्तिर् यासां ताः ।

किं च, ध्याने ध्यानेन वा हेतुना प्राप्तः सङ्गतो यो\ऽच्युतः, मया परोक्षं भजता[^४] \[भा।पु। १०.३२.२१\] इत्य्-आदि तद्-वचन-प्रामाण्येन विरहे\ऽपि च्युति-रहितो भगवान् श्री-कृष्णस् तस्य । किं वा, अच्युतेन अविच्छिन्नेन । अर्थात्, प्रेष्ठस्यैवाश्लेषेण या निर्वृतिः परम-सुखम् । किंवा, आश्लेष-रूपा निर्वृतिस् तया ध्यान-विशेषेणैव साक्षात् सम्भोग-सुख-मयत्वेन प्रतीयमानया निर्वृत्या विशिष्टा अपि जहुः ।

[^४]: एवं मद्-अर्थोज्झित-लोक-वेद-

    स्वानां हि वो मय्य् अनुवृत्तयेऽबलाः ।

    मया परोक्षं भजता तिरोहितं

    मासूयितुं मार्हथ तत् प्रियं प्रियाः ॥


कुतः ? क्षीण-मङ्गला अन्तर्-गृहे निरोधाय पत्यादिभिर् धारणादिना बहिर्-निःसरणार्थोद्यमे भित्त-कपाटादि-संसर्गेण वा नष्ट-तिलकादि-मङ्गलाः, महोत्ताप-जर्जरत्वात् । कान्ति-विनाशेन तिलकादि-क्षयेण च तादृङ्-मलिन-प्रक्षीण-देहस्य श्री-भगवत्-सेवायाम् अयोग्यत्व-मननाद् इत्य् अर्थः ।

यद् वा, प्रश्लेषेण ध्यान-प्राप्ताच्युताश्लेष-निर्वर्त्या अक्षीणं क्षयम् अप्राप्तं मङ्गलं रास-क्रीडादि-लक्षणं वा यासां तयैवाशेष-रति-सुख-सिद्धेः, तथाभुता अपि जहुः । कुतः? दुःसह-प्रेष्ठ-विरह-तीव्र-तापेन धुतम् । धुतिर् निधूननं पीडनम् इति यावत् । तद् एवाशुभम् अमङ्गलं महा-दौर्भाग्यं वा यासां ताः । पुनर् विरह-भयाद् इत्य् अर्थः।

यद् वा, धुता कम्पिता अपगता आशुः शीघ्रा अविलम्बा भा प्रतिभा यासाम् । अत्यन्त-विरह-तापेन विचारापगमाद् इति भावः । अत एव सद्यः प्रक्षीण-बन्धनाः । सद्यः सपदि प्रकर्षेण क्षीणं बन्धनम् आशा-बन्धो यासां, देह-रक्षया रासादि-केलिं प्राप्स्याम इत्य् आशा-बन्धो\ऽपि नष्ट इति भावः । अन्यथा अन्य-गोपीवत् श्री-वृन्दावने व्रजान्तः-साक्षाद्-अवस्थित्य्-आदि-परित्यागायोगः । अत एव ताभ्यो\ऽत्र निवसन्तीनां श्री-गोपीनां सौभाग्यम् अधिकम् एव, केवलं नित्य-संयोगेन विरह-दुःखाभावात्, कैश्चिद् भाव-विशेषेणातृप्तास् ताः प्रशंस्यन्ते । विरहे\ऽपि प्रेम-विशेषोदयेनानन्द-विशेषः स्याद् इति श्री-भागवतामृते विवृतम् एवास्ति ।

यद् वा, जहुर् अन्तर्धापयामासुः । यद् वा, तं परमात्मानं जार-बुद्ध्यैव सङ्गम् आसक्तिं प्राप्ता अपि । दुःसह-प्रेष्ठ-विरह-तीव्र-तापेनैव धुताशुभाः धुतं विनाशितं जगताम् एवाशुभं ताप-त्रयं याभिः, तादृक् ताप-विशेषस्य श्री-भगवदीय-गाढ-प्रेमोद्रेकमयत्वात् जगत्-ताप-त्रय-नाशकत्वम् । तथा ध्यान-प्राप्ताच्युताश्लेष-निर्वृत्या अक्षीण-मङ्गलाः । अक्षीणं पुष्टं बुद्धिम् एव गतं जगतां मङ्गलं याभ्यः । तादृग्-ध्यानस्य जगताम् अभ्युदय-कारित्वान् मङ्गल-वृद्धि-कारित्वम् । एवम्भूतः सत्यो गुण-मयं देहं जहुः । गुणा भावास् तत्रान्तरा भावा आर्जव-स्थैर्य-मार्दव-बहिर्-निष्क्रमोपायाज्ञता-गुरु-जनादि-सङ्कोचादयः, बाह्याः सन्तप्तता-गृहान्तस्थता-बद्धतादयः, तन्-मयं तत्-प्रधानं देहं जहुर् इति । तत्-तद्-भाव-त्याग एवात्र देह-त्याग उक्तः । यथा सृष्टि-प्रसङ्गे ब्रह्मणस् तत्-तद्-भाव-त्याग एव देह-त्याग इति तृतीय-स्कन्धे कथितम् । अतः प्रक्षीण-बन्धनाः प्रक्षीणानि बन्धनानि दिनान्तरे श्री-भगवत्-केलि-प्राप्तौ प्रतिबन्धा आन्तरा बाह्या आर्जव-सन्तप्तादयो यासां तद्-रात्रौ अच्युताश्लेष-निर्वृत्या काल-क्षेपाद् अलब्ध-रासाः कल्याण्य इति । एवं ज्ञानेन मोक्षो भवेत्, प्रीति-भक्त्या वैकुण्ठ-लोकः प्रेम्णा च श्री-भगवद्-वशीकरणं, तत्र च जारतया प्रेम-विशेषेण नित्य-प्रेष्ठतया व्रजे संयोग इति सिद्धान्तः । अतस् ताद्र्श-भावोत्पत्तये रास-क्रीडा सर्वथा सर्वैः सेव्येति तात्पर्यम् ॥१०-११॥


______


**जीव-गोस्वामी (लघु-वैष्णव-तोषणी) :** ततश् च सद्य एव श्री-कृष्णेन सह संयोगं प्राप्ता इत्य् आहुः---दुःसहेति युग्मकेन । तत्रोत्कण्ठा-परिणामं दुःसहेत्य् अर्धेन ध्यान-परिणामं ध्यानेत्य् अर्धेनाह---उत्कण्ठया दुःसह-संयोगम् प्राप्ता इत्य् आहुः---दुःसह-प्रेष्ठ-विरहः विप्रलम्भाख्यो भावः, तेन तीव्र-तापः, तेन धुताशुभाः । ध्यानेन हेतुना प्राप्ता याच्युतस्य निज-भक्तेषु च्युत-रहितत्वेन प्रसिद्धस्याश्लेष-निर्वृतिः, तया क्षीण-मङ्गलाः । अत्र दुःसह-शब्देन तीव्र-शब्देन च दुःखस्य पराकाष्ठा दर्शिता, अच्युत-शब्देन निर्वृति-शब्देन च सुखस्य । अशुभं भगवन्-नित्य-संयोग-प्राप्ति-प्राचीन-दशायां दुःख-जनिका तद्-विरह-स्फूर्तिः मङ्गलं च तद्-दशायाम् एव सुख-जनिका प्राप्तव्य तत्-संयोग-स्फूर्तिः यावतीभ्यां ताभ्यां वृत्तीभ्याम् एव प्रौढ-भावः साधकः सिद्ध्यति तावत्योश् च तयोः शनैर् भोग्ययोर् अपि सम्प्रति युगपद् एव भोगो जात इति धुतत्वं क्षीणत्वं चोक्तम् ॥१०॥

अतस् तत्रैव तं श्री-कृष्णम् एव सङ्गता मिलिताः, तथा च वासना-भाष्य-धृतं मार्कण्डेय-वचनम्---

> तदानीम् एव ताः प्राप्ताः श्रीमन्तं भक्त-वत्सलम् । >
> ध्यानतः परमानन्दं कृष्णं गोकुल-नायिकाः ॥ इति ।

तयोः शब्दयोः पाप-पुण्य-पर्यायत्वाभावात् तयोः स्व-स्व-प्रतिनियत-फल-दातृत्वात् पापस्य तु सुतरां भगवद्-विरह-मय-प्रेम-स्फोरकत्वाभावात्, न कर्म-बन्धनं जन्म वैष्णवानां च विद्यते इति पाद्मोत्तर-कार्तिक-माहात्म्य-खण्डानुसारेण तासां सुतरां तत्-प्रारब्ध-जन्मत्वाभावात्, किन्तु गुरु-पुत्रम् इहानीतम् \[भा।पु। १०.४५.४५\] इति न्यायेन प्रारब्ध-रक्षणारक्षणयोः स्व-प्रेम-वर्धन-विदग्ध-श्री-भगवद्-इच्छैक-मयत्वात् नान्यथा व्याख्यातम् ।

ननु किं जारत्वेन सङ्गताः नेत्य् आह---तादृश-रागौत्सुक्येन सोपानीकृततया जार-बुद्ध्यापि परमात्मानं सर्वांशि-परम-स्वरूपत्वेनापि सर्वेषाम् अपि स्वभावत एव यद् उपपत्य्-आदि-शब्दवत् पालकत्वेन पतित्वे सिद्धे भाव-विशेष-धारिणीनां तासां रमणत्वेनापि पतिर् असाव् इति पति-रूपम् एवेत्य् अर्थः । रमणत्वालाभेनैव जार-बुद्ध्यापि तस्मिन् सङ्गम्यमाने\ऽपि रमणत्व-लिप्साया प्रगल्भत्वात् जारत्वस्य तस्मिन् सर्वांशिन्य् असम्भवात् जिघांसयापि हरय इत्य्-आदिवत् जार-बुद्ध्यापीति हेयतयैव निर्देशात् प्राचीनस्य पत्युर् देहस्य च त्यागात् इति भावः । तथा हि, पटोल-मूले रमणं स्यात् तथा रमणः प्रिय इति विश्व-कोशात्, धवः प्रियः पतिर् भर्ता जारस् तूपपतिः समौ इत्य् अमर-कोशाच् च रमण-पत्य्-आदि-शब्द-वाच्य-जारादि-शब्द-वाच्ययोर् नैकत्वं मन्तव्यं किन्तु पूर्वस्य स्वामित्वाद् उत्तरस्य चोरत्वाद् विरुद्ध-वस्तुत्वम् एव । तत्रापि सभ्य-शब्दान्तरम् अप्रयुज्य प्रयुक्तस्यासभ्यस्य जार-शब्दस्य जिघांसा-शब्दस्येव निन्दा-तात्पर्यम् एव प्रतीयते । जारः पाप-पतिः इति त्रिकाण्ड-शेषादि-कोशाल् लोकाच् च । किन्तु येन रागेण वा जार-भाव-मयं निन्द्यं लोक-धर्म-मर्यादातिक्रमम् अपि ताः कृतवत्यस् तं सूचयित्वा तस्यैव प्रशस्तत्वं दर्शिते चेष्टा-विशेष-साम्यात् कामतया व्यपदिष्टत्वे\ऽपि प्रियानुकूल्य-तात्पर्यत्वेन प्रेमैकरूपत्वं च । तथा च वक्ष्यते---यत् ते सुजात-चरणाम्बु-रुहं स्तनेषु \[भा।पु। १०.३१.१९\] इत्य्-आदि । अत एवोक्तं तादृशैर् अपि आसाम् अहो चरण-रेणु-जुषाम् इत्य्-आदौ, या दुस्त्यजम् आर्य-पथं च हित्वा \[भा।पु। १०.४७.६१\] इत्य्-आदि, एताः परम् इत्य्-आदि वाञ्छन्ति यद् भव-भियो मुनयो वयं च \[भा।पु। १०.४७.५८\] इति ।

एवं हेयांश-परित्याग-पूर्वकम् महा-प्रेम-रसनीय-कृष्ण-लक्षण-परम-पुरुषार्थ-शिरोमणि-प्राप्तिर् दर्शिता तत्रानुषङ्गिकं फलम् आह---गुणमयं च देहं जहुर् इति यतः पूर्वोक्त-प्रकारेण सद्यः प्रक्षीण-बन्धनाः, एवं सच्चिदानन्द-देह-प्राप्तिर् अपि सूचिता। एतद् उक्तं भवति---अपिर् अत्र जार-बुद्धेर् हेयत्वं---जिघांसयापि हरये स्तनं दत्त्वाप सद्-गतिम् \[भा।पु। १०.६.३५\] इत्य् अत्र जिघांसाया इव व्यनक्ति गर्हा-वचनेन तत्-तच्-छब्देनान्वयात् । अत्र हेतुः परमात्मानम् इति नहि परमात्मा तादृश-निन्द्य-शब्द-वाच्यो\ऽपि भवितुम् अर्हति । तत्र च हेतुः---हरये इति । हरि-शब्दो\ऽत्र कारुण्यादि-महा-गुणैः सर्व-मनोहरता-परः न ह्य् एवं-भूतो जिघांस्यो भवितुम् अर्हति तत्-तद्-अनर्हत्वे\ऽपि सा सा च कथञ्चित् जाता चेत् तर्हि परमात्मत्वाद् धरित्वाच् च सर्वाहित-कारित्वेनासौ परित्याजय-देवायोग्यांशं तस्याम् इवामुषु पुनश् च तस्या भक्त्याभास-वेषं द्वेषं स्तन-दान-मात्रत्वेन भक्तिं मत्वा तद्-उपलक्षितां धात्री-गतिं ददाव् एव अमुषु तु दुःसह-प्रेष्ठ-विरहेत्य् आदि पद्योक्त-महा-भक्ति-विशेषेणान्तः-सङ्गमम् अनुभवंस् तद्-उचित-निज-प्रेयसीं गतिं कथं न दद्याद् इति सङ्गतिश् चेयं पूर्वोक्ते गोलोकाख्ये गोकुल-प्रकाश-विशेषे एव ज्ञेया । अत एवोद्धव-द्वारा श्री-भगवता सन्दिष्टम्---

> या मया क्रीडता रात्र्यां वनेऽस्मिन् व्रज आस्थिताः । >
> अलब्ध-रासाः कल्याण्यो मापुर् मद्-वीर्य-चिन्तया ॥ \[भा।पु। > १०.४७.३७\]

रासश् चायं तद्-दिन-गत एव ज्ञेयः तस्येव विवक्षितत्वात् तस्मिन्न् अपि प्रकाशे गोप-लीलत्वेन दिनान्तरे\ऽपि तत्-सम्भवात् किं त्व् अत्र, नासूयन् खलु कृष्णाय \[भा।पु। १०.३३.३८\] इति वक्ष्यमाणानुसारेण तत्-पत्य्-आदिषु दुःखाद्य्-अनुपत्तये तन्-माययैव त्यक्तानां देहानाम् अन्तर्धापनं तत्-सदृशी-नाम-न्यासां स्फोरणं च गम्यते । एवं तावत्-कालम् एव तद् रहस्यं लब्ध-रासाः श्री-भगवत्-प्रेयस्यो\ऽपि नाजानन् यावद्-उद्धव-द्वारा यथार्थानुभावक-प्रभावं या मयेत्य् आदि सन्देशं नाशृण्वन्न् इति च ।

अथवा, तासां मुरली-वाद्यानुसरणेन तद्-अन्तिक-गतौ किम् आश्चर्यं, यतः काश्चिन् निरुद्ध्यमाना अप्य् अन्तर्-गृह एव तं प्राप्ता, इत्य् आह---अन्तर् इति । तादृश-तीव्र-तापेन धुतं श्री-कृष्ण-कृपया खण्डितम् अशुभं विरह-रूपं यासां ताः तेन जगताम् अपि धुतम् अशुभं याभिस् ता इति वा, मद्-भक्ति-युक्तो भुवनं पुनाति[^५]\[भा।पु। ११.४०.२४\] इतिवत् । तथा तादृश-निर्वृत्याक्षीणं क्षीणता-विरुद्धं पुष्टं मङ्गलं निज-तादृश-तत्-संयोग-रूपं यासां ताः । तथा पुष्टं जगताम् अपि मङ्गलं याभ्यस् ता इति वा पूर्ववत् गुण-मयं विरह-भाव-मयं देहम् आवेशम् इत्य् अर्थः । तथा तृतीये सृष्टि-प्रसङ्गे ब्रह्मणो दर्शितम् । अन्यत् समानम् । सङ्गतिस् तस्मिन्न् अन्तर्-गृहे एव तस्य प्राकट्यात् अन्तर्-गृह-गता इत्य् अन्वयात् । अत एव सद्यः प्रक्षीणं बन्धनं सर्व-तत्-सङ्ग-विरोधो यासां ताः । एवम् अलब्ध-रासाः । इति तस्याम् एव रात्रौ ज्ञेयं पूर्व-हेतोर् एव ॥११॥

[^५]: वाग् गद्गदा द्रवते यस्य चित्तं

    रुदत्य् अभीक्ष्णं हसति क्वचिच् च ।

    विलज्ज उद्गायति नृत्यते च

    मद्-भक्ति-युक्तो भुवनं पुनाति ॥


**जीव-गोस्वामी (कृष्ण-सन्दर्भः १४५) : अशुभं** श्री-कृष्ण-प्राप्ताव् अन्तराय-रूपं गुरु-भयादिकम् । **मङ्गलं** श्री-कृष्ण-प्राप्तौ साधनं सख्यादि-साहाय्य-चिन्तनम् । न कर्म-बन्धनं जन्म वैष्णवानां च विद्यते \[प।पु। ६.२२९.५८\] इति ह्य् उक्तम् एव । दृश्यते चान्यत्रापि तद्-असम्भव-स्थले तच्-छब्द-प्रयोगः---वत्स्यत्य् उरसि मे भूतिर् भवत्-पाद-हतांहसः \[भा।पु। १०.८९.११\] इत्य्-आदौ । तत्र यथा श्री-भगवद्-वाक्य-याथार्थ्यायार्थान्तरम् अनुसन्धेयं, तद्वद् इहापीति ॥१०॥

**परमात्मानम्** इति ब्रह्म-स्तवान्त-निर्दिष्ट-सिद्धान्त-रीत्या श्री-कृष्णस्य स्वभावत एव परम-प्रेमास्पदत्वं दर्शितम् । **जार** इति या **बुद्धिस्** तयापि तन्-मात्रेणापि **सङ्गताः,** न तु साक्षाद् एव जार-रूपेण प्राप्तिर् इति । तद्-भाव-पुरस्कारेण भजनस्य प्राबल्यं व्यञ्जितम् । जार-शब्देन निर्देशात् लोक-धर्म-मर्यादातिक्रमं दर्शयित्वा तथाविध-भावस्यातिनिरर्गलत्वं दर्शितम् । **बन्धनं** श्री-कृष्ण-प्राप्ति-विरोधि-गुरु-जन-मध्य-वासादि-रूपम् ॥११॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**जीव-गोस्वामी (बृहत्-क्रम-सन्दर्भः) :** दुःसहेन प्रेष्ठस्य श्री-कृष्णस्य विरहेण तीव्र-तापस् तेन धूतान्य् अशुभानि यासां तेनाशुभ-कर्म-क्षयः । ध्याने प्राप्तो योऽच्युतस्याश्लेषस् तत्-कृतया निर्वृत्या क्षीणानि मङ्गलानि शुभ-कर्माणि यासां तास् तथा । अनेन शुभ-कर्म-क्षयः । यावद् दुःख-क्षय एकेन कृष्ण-विरह-दुःखेन जात इति तद्-विरहस्य दुःखत्वाधिक्यम् । एवं यावत् सुख-क्षय एकेन कृष्णस्य ध्यानानन्देन जात इति तद्-ध्यानानन्दस्य सर्व-सुखातिरिक्तत्वं व्यङ्ग्यम् ॥१०॥

तथा तदा शुभाशुभ-कर्म-क्षये तद्-आरब्ध-देह-पात उपसन्ने यद् अभूत् तदाह---तम् एवेति । जार-बुद्ध्या गुण-मयं देहं जहुः । अस्मिन् देहे सति असौ जारो भवति, तद् अयं देहस् त्याज्य इति । जार-बुद्धिस् तत्-त्यागे कारणम् । गुण-मयं जहुः । निर्गुणं देहम् अवापुर् इत्य् आक्षेपः । तास् त्व् अन्ते तद्-अङ्ग-सङ्ग-योग्यं वपुर् आसेदुर् इति दर्शयति । सद्यस् तत्-क्षणेनैव तम् एव श्री-कृष्णम् एव परमात्मानं सङ्गता अपि बभूवुर् इत्य् अर्थः । एतेन शुभाशुभ-कर्मारब्धं लौकिकम् एव शरीरम् अलौकिकं तु भक्त-शरीरं श्री-कृष्ण-लीलारब्धम् इत्य् आयातम् अत एतास् तत्-काल-सिद्धाः प्राग्-उक्त-यज्ञपत्नीवत् । अतः प्रक्षीण-बन्धना नित्य-मुक्ताः ॥११॥


______


**नारायण-भट्टः (श्री-रसिकाह्लादिनी) :**किञ्चिद् इदानीं तासां मनश् चेन्द्रियाणां च श्री-कृष्णाकृष्टत्वेन तन्-निरोधे पत्य्-आदीनां सामर्थ्याभावात् देह-मात्र-प्रतिबन्धे जाते किं वृत्तम् इत्य् अपेक्षायां तद्-वृत्तान्ताभिज्ञो मुनीन्द्रः प्रत्यक्षम् इव दृष्ट्वाह विप्रकृष्टं व्यवहितं सम्यक् पश्यन्ति योगिन इत्य् उक्तम् एव । ततश् च प्राकृतानां मानुषी-भाव-प्रतीत्या गुणमयत्वेन प्रतीयमानं देहं पत्य्-आदिम् अनाविष्टम् अन्तर्धाय छाया-मयं तत्रैव स्थापयित्वा सद्य एव श्री-कृष्णं प्राप्ता इत्य्-आदि श्लोक-युग्मेन दुःसहेति । दुःसहः सोढुम् अशक्यः प्रेष्ठस्यातीव-प्रियस्य विरहो विप्रलम्भस् तेन तीव्रो यस् तापस् तेन धूतान्य् अशुभान्य् अमङ्गलानि यासां ताः । दुःसह-शब्देन प्रतिक्रिया-शून्यत्वम् उक्तम् । अन्यत्र विप्रलब्धे सख्योऽपि तैस् तैर् हित-कथनैर् आसां बन्धादिभिः प्राण-रक्षां कुर्वन्ति । अत्र तु सख्यादि-साहचर्याभावात् स्वयम् एव विरह-तापम् अनुभूतवत्यः । यद् वा, दुःसहो यः प्रेष्ठस्य विरहस् तस्मात् तीव्रोऽनिवार्यस् तापस् तेन धूतो निरस्तोऽशुभः श्री-कृष्ण-सङ्गति-प्रतिबन्ध-रूपो शुभाभावनाख्यो वा संस्काराख्यो वादेवत्व-प्रापकं कृत्वादि-जन्यं यासां ताः ।

ननु, कृत्वादि-जन्या पूर्वस्याशुभत्वं कथम् उच्यते । परिणामे स्वर्ग-सुख-जनकत्वात् न त्व् अशुभेन शुभं जन्यत इति च तत्र समाधत्ते साम्प्रतं दुःख-प्रदत्वेन प्रतीयमाणत्वात् शुभत्वं तपोवत् । यथा तपः काय-क्लेश-जनकत्वाद् अशुभम् इव प्रतीयते तेन शुभं स्वर्गादि-सुखं जन्यत एव, तथात्रापि अशुभेन कृत्वाद्य्-अपूर्वेण शुभं मङ्गल-रूपं स्वर्ग-सुखम् उत्साद्यत एव । यथा योगे तम् उभयम् अपि हेयं ब्रह्म-प्राप्ति-प्रतिबन्धकत्वात्, तथा श्री-कृष्ण-प्रियाणाम् अप्य् उभयं प्रतिबन्धकम् एवोक्तम् ।

धुताशुभाः अशुभ-जनस्य शुभस्यापि निरसनम् आह---ध्यानेति । ध्यानेन प्राप्तस्यास्याच्युतस्य क्षण-मात्रम् अपि विलास-च्युति-रहितस्य कृष्णस्याश्लेषालिङ्गन-सर्वायव-संस्पर्शेन या निवृत्तिः सुखम् । यद् वा, ध्याने प्राप्ता अच्युतश्लेष-निवृत्तिः श्री-कृष्ण-सुखं तेन क्षीणं दूरीकृतम् अमङ्गलं शुभं कृत्वादि-फलं स्वर्गादि-सुखं यासां ताः कारण-नाशे कार्य-नाशस्यावश्यं भावित्वात् । अत एव ता शुभात्मकत्वेन प्रतीतं गुणमयं देहं जहुः । शुभाशुभ-परित्यागस्य गुणमय-देहस्यागेनोपचर्यमाणत्वाद् इति ।

ननु, कृष्ण-प्रियाणां देहस्य गुणमयत्वं कथम्, अप्राकृतत्वाद् अलौकिकत्वाच् च ? सत्यं, साकं विजह्रुः कृत-पुण्य-पुञ्जा इतिवत् । उपासना-सिद्धानां पूर्व-कृत-पुण्य-पुञ्जानां देहस्य पुण्य-विशिष्टत्वात् ॥१०॥

अलौकिक्या उपासनया श्री-कृष्ण-विलास-योग्य-देहस्य प्राप्तत्वात् देवत्व-प्रापकं कूट-रूपं तद्-अपूर्वं स्थितम् एवासीत् । अत एव तद्-गुण-मयं देहं जहुर् इति गुण-त्यागे गुण-मयस्यापि त्याग उक्तः---सद्य एव सम्बन्ध-त्यागः सम्बन्धिन्य् उपचर्यते राज्य-त्यागवत्। स्फुटत्व-प्रदर्शनार्थं पृथग् उक्तो गुणमयं जहुर् इति । किं च, यद्य् एतासां कृत्वादि-जन्यं देवत्वद् देवत्वादि-प्रापकम् अपूर्वं नाभविष्यत् तदा पत्य्-आदिभिर् एताः प्रतिबद्धा नाभविष्यन्न् इति क्रियातिपत्या ज्ञायतेऽनुमीयते च । एताः कृत्वाद्य्-अपूर्व-विशिष्टाः पत्य्-आदि-निरुद्धत्वात् प्राकृत-स्त्रीवत् । अत एव कारणस्यापूर्वस्य नष्टत्वाज् जहुर् इति । प्राकृत-गुण-रहितेन विलास-प्रधानेन माधुर्य-पुञ्जात्मकेन नित्य-सिद्ध-व्रज-देवी-सदृशेन देहेन तं प्रापुर् इति ।

नन्व् अलौकिक-देह-प्राप्तौ किं कारणम् इत्य् उक्तम् ? आह---ध्यान-प्राप्ताच्युताश्लेष-निवृत्य्-आलिङ्गना क्षीणं परिपुष्टं मण्डल-प्रवेश-हेतुर् यासां ताः ।

ननु, देह-त्यागे सति चैतन्येन देहान्तरेण वा तत्-प्राप्तेः चेत् तर्हि गुणमयेत्य् उक्ते वैयर्थ्यं देहं जहुर् एतावद् एव वक्तुम् उचितम् । तत्र समाधत्ते---देवाङ्गनानां देवत्वाद् एव नित्यत्वं सिद्धेस् तु नित्येन चैतन्य-घनेन देहेन तत्-प्राप्तिर् उच्यते । न तु देवाङ्गना-सदृशेन तत्र हेतुम् आह---सद्यः प्रक्षीण-बन्धनाः । प्र-शब्देनातिशयोक्तिः स-वासनस्य बन्धनस्य देवत्वादि-संस्कारस्य क्षीणत्वान् नित्य-सिद्धानादि-सदृशेन प्रापुर् एव ताः समञ्जसः । न हि देवांश-रूपया देवानाम् इव पुनर् अपि देवत्व-प्रापकं सर्वदैव तासां कृष्ण-प्रियाणां प्रारब्धम् अस्तीति । न च चैतन्येनाशरीरिणा सर्व-लावण्य-विशिष्टस्यालिङ्गनं रस-जनकं केनाप्य् अत्यपगम्यत इति । यद् वा, दुःसहो यः प्रेष्ठस्य विरहस् तेन यस् तीव्र-तापस् तेन दुतम् अपास्तम् पत्य्-आदि-निरोध-लक्षणम् अशुभं यासां ताः, मधुर-रसस्य विप्रलम्भ-सम्भोगात्मकत्वात् । विप्रलम्भस्य दुःखवत् प्रतीयते। धुताशुभा इति वाचो युक्तिः । वस्तुतस् तु विप्रलम्भस्यापि परिणाम्तः सुख-रूपत्वोक्तेर् मानत्वात् विरह-तापन दुःख-भोगात्रुटिर् द्रष्टव्या बन्धन-विशिष्टं जहुर् इति । जार-बुद्धिस् तु न त्यक्ता रस-विशेष-जनकत्वात् संस्कार-जन्या प्रतीतिः । संस्कार-सिद्धयेऽनुयोगिनम् अपेक्षते न प्रतियोगिनम् इति ।

ननु, जार-बुद्धिर् निन्द्यत एव यस्यां विद्यमानायां नित्य-मण्डल-प्रवेशे सम्भावनानुत्पद्यते तत् कथम् उच्यते तम् एव सङ्गताः ? इति चेत् तत्राह---यद्य् एतासां जार-बुद्धिर् गर्हिता स्यात् तदा परम-तत्त्व-विदा महा-भागवतेनोद्धवेन चरण-रजः-प्रार्थना कथं क्रियत इति ? एताः परं तनुभृतः \[भा।पु। १०.४७.५८\] इति । अत्र एवाग्रे श्री-मुखेनोद्धवं प्रत्य् उक्तं---

> या मया क्रीडता रात्र्यां वनेऽस्मिन् व्रज आस्थिताः । >
> अलब्ध-रासाः कल्याण्यो मापुर् मद्-वीर्य-चिन्तया ॥ \[भा।पु। > १०.४७.३७\] इति ।

इदम् अत्र तत्त्वम्---याः पत्य्-आदिभिर् निवार्तितास् तास् तेभ्यश् छायामयं दत्त्वा व्यासाय छायाशुकवत् श्री-कृष्ण-ध्यानानुभावेन स्व-देहम् अन्तर्धाप्य तत्-सदृशेन लौकिकेन देहेन तं प्रापुर् इति । अत एवाग्रे वक्ष्यति---मन्यमाना स्वपार्श्व-स्थान् स्वान् स्वान् दारान् व्रजौकसः \[भा।पु। १०.३३.३७\] इति तासां पत्य्-आदयोऽपि न दुःखं प्रापणीया इति । एतेऽपि स्व-स्व-रसे आकुलवन्तः पाल्याश् चेति । अस्यानुसन्धानस्य योग-माययैव कृत्वात् । यद् वा, तम् एव देहं ध्रुववद् अलौकिकं विधाय तत्-सदृशं तत्रैव स्थापयित्वा तं प्रापुस् तद्-अभिप्रायेणोक्तं गुणमयं जहुः पत्य्-आदिभ्यः समर्पितवत्य इत्य् अर्थः ।

ननु, कपाटादिभिः संवृत्ते अन्तर्-गृहे रुद्धस्य देहस्यालौकिकत्वे जातेऽपि श्री-कृष्णान्तिके कथं गमनं सम्भवेत् ? तत्र समाधानं---यथार्जुनेन शर-पञ्जरावृते ब्राह्मण-पुत्रस्य दर्शनम् उक्तं महा-काल-पुर-गमनं चोक्तं, न चायं योग-मायाया अतिभारः, तस्या अचिन्त्य-शक्तित्वात् । यद् वा, तद्-भावना-युक्तास् तं ध्यातवत्यस् तद्-विषयक-रमण-भावना-युक्ताः, तद्-रमण-योग्यं देहं जगृहुः । पत्य्-आदिषु रमण-भावना-युक्तं जहुर् इति । अत्र तु भावना-त्यागस्य शरीर-त्यागेन विवक्ष्यमाणत्वात् शरीर-त्यागस् तु सर्वथा न विवक्षित इति शरीरान्तर्धाप्य विवक्षितत्वात् च छाया-मयस्य तत्रैव स्थापितत्वात् यथा ब्रह्मणो भावना-त्याग एव शरीरत्यागत्वेनोक्त इति । अत एव गुण-मय-देह-त्याग-पूर्वक-परमात्म-प्राप्तेर् एव सर्व-जन-प्रतीत्या मुक्ति-पदत्वेनाभिधास्य मानत्वम् इति न किञ्चिद् असमञ्जसम् ॥११॥


______


**विश्वनाथ-चक्रवर्ती (सारार्थ-दर्शिणी) :** अत्र गोपीनां प्राप्यम् अतिरहस्यं वस्तु बहिरङ्ग-लोकेभ्यो गोपयंस् तान् प्रति बाह्यार्थम् अन्तरङ्गान् भक्ति-सिद्धान्त-विज्ञान् प्रति तु स्वाभीप्सितम् आभ्यन्तरम् एवार्थं ज्ञापयंस् तन्त्रेणाह---दुःसहेति । तत्र बहिर्मुखान् प्रति ताभ्यः कृष्णो मोक्षं ददाव् इत्य् आह---**दुःसहो** यः **प्रेष्ठ-विरहस्** तेन **तीव्र-तापस्** तेन **धूतानि** गतानि **अशुभानि** यासां ताः । **ध्यानेन** **प्राप्तस्याच्युतस्याश्लेषेण** या **निर्वृतिर्** आनन्दस् तया **क्षीणं मङ्गलं** पुण्यं यासां ताः । अतः **प्रक्षीण**-प्रारब्ध-**बन्धनाः** । **जार-बुद्ध्यापि** तम् एव **परमात्मानं** प्राप्ता **देहं** **जहुर्** ।

अन्तर्मुखान् प्रति तु तदानीं स्व-प्रेष्ठ-विरह-संयोगोत्थानि दुःख-सुखान्य् अपरिमितानि प्राप्य लब्ध-मनोरथा एव ताः क्रमेण बभूवुर् इत्य् आह---दुःसहेन प्रेष्ठ-विरहेण यस् तीव्र-तापस् तेन धूतानि कम्पितीकृतान्य् अशुभानि याभिस् ताः यासां प्रेष्ठ-विरह-तापस्य तीव्रतां वीक्ष्य कोटी-ब्रह्माण्ड-स्थवाडवानल-महा-काल-कुटादि-रूपाणि परः-सहस्राण्य् अपि अशुभानि स्व-तीव्रताहङ्कारं परित्यज्य स्व-पराजय-बुद्ध्या चकम्पिरे इत्य् अर्थः । ध्यानेन प्राप्तः स्फूर्त्या आगतो योऽच्युतस् तेन तदैवाद्भुतस्य तस्य प्रेम-पूर्ण-चिन्मयस्य तादृश-स्वभावाभिमानादिमतो देहस्य य आश्लेषस् तेनाश्लेषेण या निर्वृतिस् तया क्षीणानि कृशीभूतानि मङ्गलानि प्राकृताप्राकृतानि यासां ताः, यासां स्फूर्ति-प्राप्त-प्रेष्ठाश्लेषोत्थ-सुखं वीक्ष्य कोटी-ब्रह्माण्ड-गत-विषय-सुख-निर्विषय-ब्रह्मानुभव-सुख-सहस्राणि मङ्गल-शब्द-वाच्यानि क्षीणानि यद्-अपेक्षया निकृष्टान्य् एव बभुवुर् इत्य् अर्थः । भगवद्-विरह-संयोगोत्थ-दुःख-सुखाभ्यां प्रारब्ध-पाप-पुण्यानि नष्टानि तेषां स्व-फल-भोगैक-नाश्यताद् इति व्याख्या तु वैष्णवानां मते न युज्यते ।

भगवद्-विरह-संयोगयोः पाप-पुण्य-फलत्वाभावात् तादृशानां प्रारब्ध-नाशस् तु भजन-दशायाम् एवानर्थ-निवृत्ति-भूमिकारूढानाम् इत्य् आहुः । ततश् च तम् एव परमात्मानं परम-प्रेमास्पदं जार-बुद्ध्या अतिनिकृष्टयापि सङ्गताः । अत्युत्कृष्ट-पति-बुद्धिमतीभ्यो रुक्मिण्यादिभ्यः सकाशाद् अपि सम्यक्-प्रकारेण प्राप्ताः । पति-बुद्धेः सकाशाद् अपि जार-बुद्धौ---या दुस्त्यजं स्व-जनम् आर्य-पथं च हित्वा \[भा।पु। १०.४७.६१\] इत्य् आद्य्-उद्धव-वाक्य-निर्धारितात् निरङ्कुश-प्रेमोत्कर्षात् तथास्मिन्न् अवतारे निकृष्ट-वस्तून्य् उत्कृष्टीकुर्वत्य् एव लीला दृश्यते । यथा महा-राज-राजेश्वरत्व-लीलातः सकाशाद् अपि---विजय-रथ-कुटुम्ब आत्ततोत्रे धृत-हय-रश्मिनि तत् श्रियेक्षणीये \[भा।पु। १.९.३९\] इति भीष्मोक्तेः पार्थसारथित्व-लीलाया उत्कर्षः । तथा उत्कृष्टात् शान्त-रसाद् अपि निकृष्टस्य शृङ्गार-रसस्य तत्रापि दाम्पत्य-भावाद् अपि औपपत्य-भावस्य, तथा उत्कृष्टाद् रत्नालङ्काराद् अपि निकृष्टस्य गुञ्जा-गैरिक-शिखि-पुच्छादेर् उत्कर्षो दृष्ट एवेति । सङ्गताः काश्चिद् योगमायाकृतानुकूल्यान् निरोधम् उक्त्वा अभिसृत्य तस्याम् एव रात्रौ रास-विहारिणं तं प्राप्ताः काश्चिद् अन्यस्याम् अपि।

ननु, पुरुषान्तरो प्रभुक्त-देहाभिस् ताभिः सह भगवद्-विलासो न युज्यत इति । तत्राह---जहुर् इति । देहम् इति जात्य्-अपेक्षया एकत्वम् । तस्य देहस्य योगमाययैवालक्षितम् अन्तर्धापनम् इत्य् एके, अन्ये त्व् एवम् आहुः---अत्र हेयो देहो गुणमय एव भवत्य् अतो गुणमयम् इति विशेषणस्याधिक्यात् तासां देहा वेणु-वादनात् पूर्वं द्विधाभूता गुणमयाश् चिन्मयाश् चासन्न् इति बुध्यते तत्र ये गुणमयाः स्वपत्य्-उपभुक्ता देहास् तान् एव जहुः । अयम् अत्र विवेको गुरूपदिष्ट-भक्त्यारम्भ-दशात एव भक्तानां श्रवण-कीर्तन-स्मरण-दण्डवत्-प्रणति-परिचर्यादि-मय्यां शुद्ध-भक्तौ श्रोत्रादिषु प्रविष्टायां सत्यां---निर्गुणो मद्-अपाश्रयः \[भा।पु। ११.२५.२६\] इति भगवद्-उक्तेर् भक्तः स्व-श्रोत्रादिभिर् भगवद्-गुणादिकं विषयीकुर्वन् निर्गुणो भवति । व्यवहारिक-शब्दादिकम् अपि विषयीकुर्वन् गुणमयोऽपि भवतीति भक्त-देहस्यांशेन निर्गुणत्वं गुण-मयत्वं च स्यात् । ततश् च---भक्तिः परेशानुभवो विरक्तिः \[भा।पु। ११.२.४२\] इति तुष्टिः पुष्टिः क्षुद्-अपायोऽनु-घासम् इति न्यायेन भक्ति-वृद्धि-तारतम्येन निर्गुण-देहांशानाम् आधिक्य-तारतम्यं स्यात् । तेन च गुणमय-देहांशानां क्षीणत्व-तारतम्यं स्यात्, सम्पूर्ण-प्रेमण्य् उत्पन्ने तु गुणमय-देहांशेषु नष्टेषु सम्यक् निर्गुण एव देहः स्यात् तद् अपि स्थूल-देह-पातस् तु बहिर्मुखतोत्खाता भावार्थं भक्ति-योगस्य रहस्यत्व-रक्षार्थं च भगवतैव मायया प्रदर्श्यते, यथा मौसल-लीलायां यादवानां क्वचित् तु, भक्ति-योगोत्कर्ष-ज्ञापनार्थं न दर्श्यते च, यथा ध्रुवादीनाम् । अत्र प्रमाणम् एकादशे पञ्चविंशतितमाध्याये श्रद्धादयोनिर् गुणा गुणमयाश् चेति प्रदर्शयता---

> येनेमे निर्जिताः सौम्य गुणा जीवेन चित्त-जाः । >
> भक्ति-योगेन मन्-निष्ठो मद्-भावाय प्रपद्यते ॥ \[भा।पु। > ११.२५.३२\]

इत्य् अनेन भक्त्यैव गुणमय-वस्तूनां निर्जयो नाश एवोक्तो भगवता अतएव धुतानि विधुतानि तानि रन्धितानि अशुभानि गुणमय-शरीराणि यासां ता इति आश्लेष-निर्वृत्या अजीर्णानि विवर्धितानि मङ्गलानि चिन्मय-शरीराणि यासां ता इत्य् अप्य् अर्थश् चिकीर्षितो भवति । अतः प्रक्षीण-बन्धना अविद्या-बन्धात् पत्य्-आदि-वारणाच् च योगमायानुकूल्यं प्राप्य विच्युता इत्य् अर्थः । मरण-वशाद् देह-पात एव तासाम् इति तु न व्याख्येयम्---

> या मया क्रीडता रात्र्यां वनेऽस्मिन् व्रज आस्थिताः । >
> अलब्ध-रासाः कल्याण्यो मापुर् मद्-वीर्य-चिन्तया ॥ \[भा।पु। > १०.४७.३७\] इति ।

भगवद्-वाक्ये कल्याण इति पदोपादानात् पतिकृत-वारणान् मद्-विरह-सन्तापाच् च स्व-देहांस् तद्-आजिहासूनाम् अपि तासां परम-मङ्गल-रासोत्सवारम्भे मरणस्यामङ्गलस्य मद्-अनभिमतत्वात् ताः कल्याणवत्य एवाभवन्न् इति भगवद्-अभिप्रायात् तथा---ता ऊचुर् उद्धवं प्रीतास् तत्-सन्देशागत-स्मृतीः \[भा।पु। १०.४०.३८\] इति शुक-वाक्याच् च ता ऊचुर् याः पूर्वम् अलब्ध-रासाः । अन्तर्-गृह-निरुद्धा आसन्न् इति तेन मरणं विनैव ता गुण-मयान् देहान् जहुर् इति । विरह-तीव्र-ताप-रन्धितस् तासां गुण-मय-देहा गुणमयत्वं परित्यज्य चिन्मयत्वं ध्रुवादीनाम् इव प्रापुर् एष एव देह-त्याग इत्य् अर्थोऽवगम्यते । तथात्र अलब्ध-विनिर्गमा इति तत्र व्रज आस्थिता इति तथा अत्र ध्यान-प्राप्ताच्युताश्लेषेति । तत्र *मापुर् मद्-वीर्य-चिन्तया* इति तुल्यार्थतैव । किन्त्व् अत्र सङ्गता इति तत्रालब्ध-रासा इत्य् अर्थ-भेद-दर्शनाद् एवान्तर्-गृह-निरुद्ध-गोपीनां द्वैविध्यं व्याख्यातम् । यथा, सप्ताष्टानां फलानां सम्यक् पाकेऽवगते सत्याम्र-वृक्षोऽयं पक्व-फल इति ज्ञात्वा सर्वाण्य् एव फलानि वृक्षाद् अवैच्त्य गृहम् आनियन्ते । आनीय च यानि यानि समुचित-कालेन सौर-किरणादिना च सौरूप्य-सौरभ्य-सौरस्य-सौकुमार्यवन्ति राज्ञो भोगार्हाणि रोचकानि जातानि तानि फलानि विचक्षण-परिजनेन परिष्कृत्य समये राज्ञो भोगाय परिकल्प्यन्ते, यानि तु अन्तः-पक्वानि बहिर्-अपक्वानि सौरूप्यादि-गुण-रहितत्वाद् अरसनीयानि राज्ञोऽनर्हाणि ज्ञायन्ते, तान्य् उष्म-विशेष-योगेन परिपक्वीकृत्यैव द्वितीय-तृतीय-दिनादिषु राज्ञे समर्प्यन्ते, तथैव गोकुले जनितानां मुनि-चरीणां गोपीनां मध्ये याः प्राकृत-गुण-मय-शरीरतां परित्यज्य प्रथमम् एव शुद्ध-चिन्मयी-भूत-शरीरा अजनिषत, ताः पुरुषान्तरास्पृष्टाः श्री-योगमायया नित्य-सिद्धादि-गोपीभिः सहैवाभिसारिताः, यस् तु बहिर्-गुणमय-शरीरवत् यस् ता अपि श्री-कृष्ण-विरहौष्ण्य् अप्रापणया गुणमय-शरीर-भाव-त्याजनयैव विनष्ट-पुरुषान्तर-स्पर्श-दोषाश् चिन्मयी-भूत-शरीराः काश्चित् तस्यां रात्राव् एव सर्वासां पश्चाद् अभिसारिताः, काश्चिद् ईषन्-मात्र-स्थित-कषायाः प्रेक्ष्य विरहौष्ण्येनैव तन् निवर्तनार्थं रात्र्य्-अन्तरेष्व् एवाभिषरिताः ।

ततश् च ताः प्राप्त-रासादि-विलासा रात्र्य्-अन्ते नित्य-सिद्धादि-गोपीभिः सह पति-गृहम् आगतास् तद् आरभ्य पति-सङ्गतो योगमायैव रक्षमाणाः पत्य्-अपत्यादिषु ममता-शून्याः कृष्ण-प्रेमातिभर-परिप्लुताः शुष्क-पयः-स्तन्यः स्वापत्यान्य् अपुष्णत्यो ग्रह-ग्रस्तत्वेनैव तद्-बन्धुभिः प्रतीयन्ते स्मेति सर्वम् अनवद्यम् । अन्ये तु अन्तर्-गृह-निरुद्धा अपि नापत्यवत्यः अग्रिम-ग्रन्थेषु अपत्यादि-शब्दैः सपत्नी-पुत्रः पोष्य-पुत्रो भ्रातृ-पुत्रो वा लक्षणीय इत्य् आहुः ॥१०-११॥


______


॥ १०.२९.१२ ॥

राजोवाच---

कृष्णं विदुः परं कान्तं न तु ब्रह्मतया मुने ।

गुण-प्रवाहोपरमस् तासां गुण-धियां कथम् ॥

**श्रीधर-स्वामी (भावार्थ-दीपिका) :** ननु यथा पति-पुत्रादीनां वस्तुतो ब्रह्मत्वेऽपि न तद्-भजनान् मोक्षः, तथा बुद्ध्य्-अभावाद् एवं कृष्णेऽपि ब्रह्म-बुद्ध्य्-अभावेन तत्-सङ्गतिः कथं मोक्ष-हेतुः ? इति शङ्कते---**कृष्णं विदुर्** इति । **परं** केवलं **कान्तं** कमनीयम् ॥१२॥


______


**वंशीधरः (भावार्थ-दीपिका-प्रकाशः) :** यथावद् ब्रह्म-ज्ञानस्य मोक्ष-हेतुत्वात् तासां तद्-अभाव-दर्शनात् कथं मोक्ष इत्य् अजानन् इवाशङ्कते---*नन्व्* इति । तद्-भजनात् पति-पुत्र-सेवनात् । तथा बुद्ध्य्-अभावात् ब्रह्म-बुद्ध्य्-अभावात् । तस्य कृष्णस्य सङ्गतिः । मुने तत्-तल्-लीला-मनन-शील । परं कान्तं जारं पतिम् । गुणेषु विषयेषु धीः बुद्धिर् यासां ताः । गुण-प्रवाहस्य संसार-प्रवाहस्य उपरमो निवृत्तिः । निवृत्ति-मार्ग-लभ्या प्रवृत्ति-मार्गेण कथं संसार-निवृत्तिः, उत्तिष्ठत जाग्रतैति श्रुतेः । यद् वा, गुणेषु भगवत्-सौन्दर्यादिषु धीर् यासां भक्तानाम् इति यावत् । गुणस्य भगवत्-सेवा-रूपस्य प्रवाहो यस्मिन् स देहस् तस्योपरमः कथं जातः ? त्वयि भक्तस् तु कीटो\ऽपि भूयासम् इत्य्-आदि वाक्यैर् भक्तौ तातर्यम् । भक्ति-वृद्ध्य्-अर्थं न मोक्ष इति भावः ॥१२॥


______


**श्रीनाथ-चक्रवर्ती (चैतन्य-मत-मञ्जुषा) :** कृष्णं विदुः परं कान्तम् इति । कृष्णं परं कान्तम् एव विदुर् न तु ब्रह्मतया । अतस् तासां गुण-प्रवाहोपरमो गुण-धियां संसारिणां कथम् ? ॥१२॥


______


**सनातन-गोस्वामी (बृहद्-वैष्णव-तोषणी) :** श्री-युक्तः परीक्षिद् इत्य् अन्येषां परीक्षणार्थम् इवोवाच, न चाज्ञानेन संशयाद् इति भावः । परं केवलं कान्तं गतिं सुन्दरं वा । यद् वा, परं कान्तं रमणं जारम् इत्य् अर्थः । अत एव गुणेषु तस्य सौन्दर्य-माधुर्य-कारुण्यादिष्व् एव, न तु तत्त्वे धीर् बुद्धिर् यासां तासां गुण-प्रवाहः संसारस् तस्योपरमो निवृत्तिः कथं भवति ? सर्व-पुरुषार्थ-चूडामणिर् मोक्षः कथं घटते ? तम् एव विदित्वातिमृत्युम् एति \[श्वे।उ। ३.८\] इत्य्-आदि श्रुति-प्रामाण्येन भगवत्-तत्त्व-ज्ञानेनैव संसार-निवृत्ति-सिद्धेः । मोक्षस्य सर्वतः श्रेष्ठता-मननेन दौर्लभ्यम् अभिप्रेत्य । किं वा, मोक्षस्य साधनं शास्त्रे यद् उक्तं, तद्-भावम् अवेक्ष्यायं प्रश्नः ।

यद् वा, परं कान्तं कन्दर्प-कोटि-मनोहरम् आत्म-कोटि-प्रेष्ठं वा । अत एव गुणेषु तस्य सौन्दर्य-माधुर्य-वैदग्ध्यानुरागादिष्व् एव, न तु स्व-स्वरूपत्वे धीर् यासां तासां तृणीकृत-मोक्षैः सद्-भक्तैर् अपि सेव्य-पादानां श्री-कृष्ण-प्रेयसीनाम् अतिफल्गुतमो मोक्षः कथं सम्भवेत् ? इति मोक्षस्यातितुच्छता-मननाद् अयं प्रश्नः ।

मुने ! हे सर्वज्ञ ! इति तद्-वृत्तं त्वया ज्ञायत एव, अतस् तत् परिहारस् त्वयैव कर्तुं शक्यते इति भावः । किन्तु वस्तुतस् तु नाथ योनि-सहस्रेषु इति, त्वयि भक्तस् तु कीटो\ऽपि भूयासं जन्म-जन्मसु इत्य्-आदि वचनैर् भक्तानां भक्ताव् एव तात्पर्येणभक्ति-वृद्ध्य्-अर्थं जन्मादि-प्रार्थनात् जन्मादि-लक्षण-संसारोपरमो\ऽनुचितः । अतो निर्वेदादिना भक्ति-पुष्टि-हेतु-गुण-मय-देह-त्यागेन गुणातीत-देह-ग्रहणम् अप्य् अयुक्तम् एवेति सद्-गुण-मयता-पक्षे गुण-धियां गुण-ज्ञानाम् इत्य् अर्थः । गुणानां श्री-भगवत्-सन्तोषण-रूप-लावण्यादीनां प्रवाहो यस्मिन् देहे तस्योपरमः कथं स्यात् ? श्री-भगवत्-सेवायां देहस्यायोग्यत्व-मननात् । असमोर्ध्वं दुःख-भराद् वा तासां तादृश-देह-त्यागायोगात् ।

यद् वा, गुणेषु श्री-कृष्णस्य लावण्य-सौरभ्यादिषु रास-क्रीडादिषु वा धीर् यासां तासाम् अपि गुणो\ऽन्य-गोपीवच् छ्री-वृन्दावने व्रजान्तः-साक्षान्-निवासादि-लक्षणः रास-क्रीडादि-लक्षणो वा सौभाग्य-विशेषस् तस्य प्रवाहः । आवृत्त्या नित्य-नूतनतया वा परम्परा तस्योपरमः कथं स्यात् । सर्व-सद्-गुणमय-देह-त्यागेन तद्-असिद्धेः ? किं च, विचाराद्य्-अपगमात् ताभिस् त्यज्यमानस्यापि तादृश-देहस्य तादृश-निज-स्वभावेन कथं पातः स्यात् ? इत्य् अर्थः॥१२॥


______


**जीव-गोस्वामी (लघु-वैष्णव-तोषणी) :** परि सर्वतो भावेन ईक्षते सर्वेषां भावं जानातीति परीक्षिद् इत्य् अस्यायं भावः । यद्यपि स्वयं तत्-तन्-माहात्म्यं जानास्य् एव तथाप्य् अन्तर्-मुख-सन्दिहानानां सन्देह-निरासार्थम् अर्थ-विशेषेण सन्देह-विशेषः प्रपञ्चितः बहिर्मुख-सन्दिहानानां च सन्देहान्तर-निरसनाय ब्रह्म-ज्ञान-वाद-मय इव सन्देहः प्रपञ्चितः---राजोवाचेति क्वचित् पाठः । अत्रापि सर्व-भाव-वैचक्षण्य एव राज-शब्दस्य तात्पर्यात् तथैवार्थः श्री-मुनीन्द्रेणापि तथैव प्रतिवक्ष्यत इति तत्र बहिर्मुख-रीतिको\ऽर्थः प्रसिद्ध एव अन्तर्मुख-रीत्या त्व् अयम् अर्थः

______


ननु, गुण-मयं देहं जहुर् इत्य् उक्तम् । तत्र गुण-शब्देन यदि सत्त्वादि-त्रयम् उच्यते, मयट्-प्रययेन विकारः, ततश् चहेयस्य देहस्य स्वतस् तन्-मयत्व-प्राप्तेः । किं तन् निर्देशेन तस्मात् पूर्वेण मानस-साद्गुण्य-परम्परा उत्तरेण तु प्राचुर्यं वाच्यं तत्रेदं पृच्छामः कृष्णं विदुर् इति यदि च प्राप्त-रासानाम् अन्यासां निस्त्रैगुण्य-देहता-सूचनार्थम् आसाम् एव वा प्राप्तव्य-देहस्य तत्-सूचनार्थम् अत्र गुणमयम् इति विशिष्यते, तद् अपि तादृशस्य देहस्योपलक्षणत्वेन मानस-गुण-प्रवाहस्यापि तादृशत्वेन लब्धिः स्यात्, तत्रापि पृच्छाम इत्य् आह---कृष्णं विदुर् इति ।

अर्थश् चायं---तं कृष्णं परं केवलं कान्तं सर्वाश्चर्य-गुण-मनोहरतया परम-प्रेष्ठं विदुः, न तु ब्रह्मतया निर्गुण-तद्-आविर्भाव-विशेषतया तर्हि तासां गुण-धियां ब्रह्म-निष्ठाया अपि त्याजकतया प्रसिद्धेषु तदीय-तादृश-गुणेषु धीर् अन्तः-करणं, यासां तथाभूतानां तद्-एक-निष्ठत्वेन तद्-गुणैकानुबन्ध-तत्-प्रेम-वृत्ति-गुणत्वाद् अप्राकृत-गुणानाम् इत्य् अर्थः । ततो देहस्य तु तासाम् असिद्धत्वाद् भवतु नामोपरमः कथम् अविच्छिदुर् अतादृश-गुण-परम्पराया उपरमः स्याद् इत्य् अर्थः । ब्रह्मोपासकेष्व् इव न तत्-स्वरूप-मात्राविर्भावः, किन्तु गुणैर् अपि सह तद्-आविर्भावः । ततो ब्रह्मोपासकेषु ये गुणास् ते प्राकृत-सत्त्व-मया एवेति तेषाम् एव गुण-प्रवाहोपरमः सम्भवति नाविर्भूत-भगवद्-गुणानां तद्-विधानाम् इति वाक्यार्थः । श्लेषेण चेदं पृच्छति कृष्णं परं केवलं कान्तं विदुः, न तु भाव-मय-गुण-प्रवाहोपरमः गुण-धियां सुन्दरो\ऽयं विदग्धो\ऽयम् इति मात्र-बुद्धीनाम् । मुने हे सर्वज्ञ ! ॥१२॥


______


**जीव-गोस्वामी (कृष्ण-सन्दर्भः १४५)** : अत्र गुण-मयं देहं जहुर् इत्य् अत्र राज्ञः सन्देहः, **कृष्णं विदुर्**\[भा।पु। १०.२९.१२\] इति । हे **मुने**, ताः **श्री-कृष्णं परं** केवलं **कान्तं** निगूढ-वल्लभं **विदुः,न तु ब्रह्मेति** । तर्हि **कथंतासांगुण-प्रवाहस्योपरमः** सम्भवति ? यस्य ब्रह्म-भावना स्यात्, तत्र तस्य निर्गुणस्यैवोदयाद् भवेत् प्राचीन-मायिक-गुण-प्रवाहोपरमः । तासु तु कान्ततयैव भावयन्तीषु प्राकृत-गुणातीत-गुणस्यैव तस्योदयात् प्राकृत-गुणाभावेऽपि तद्-गुणानुबन्ध-गुणत्वात् परम-पुरुषार्थानुगतानां तेषां गुणानां कथम् उपरम इत्य् अर्थः ।

यद् वा, **तासांगुण-प्रवाहः कथम् उपरमः** पारमर्थिको न भवति, येन ततो मुक्तिं कथयसीति भावः । **ब्रह्मतया** वेदना-वैलक्षण्यं प्रतिपादयति---**गुण-धियां** ब्रह्म-निष्ठाया अपि त्याजके तस्य परम-सौन्दर्यादि-**गुणे धीश्** चेतो यासाम् ॥१२॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**जीव-गोस्वामी (बृहत्-क्रम-सन्दर्भः) :** अथात्र परीक्षित् स-विस्मयं पृच्छति---कृष्णं विदुर् इत्य्-आदि । हे मुने ! ताः कृष्णं परं कान्तं प्रियतमत्वेन विदुः, न तु ब्रह्मतयेश्वरत्वेन । तत् कथं तासां गुण-प्रवाहोपरमः ? यतो गुण-धियाम् अयं मे कान्त इति गुणे धीर् यासाम् ॥१२॥


______


**नारायण-भट्टः (श्री-रसिकाह्लादिनी) :** ननु गुण-मयं देहं जहुर् इत्य्-उक्तेः । यास् तु रुद्धास् ताः ध्यानेन मुक्ता जाता इति सर्वेषां प्रतीतिर् जातास् तत्र ज्ञानाद् एव हि कैवल्यम् इति श्रुतेः । तच् च ज्ञानं कैवल्य-विषयं, न तु गुण-विषयं गुण-विषयत्वे\ऽपि । एतासां जार-विषयं तत्-सद्-भावे सुतरां मुक्ति-सम्भावनापि कुत इति । सर्वेषाम् अपि वैष्णवानां मुक्तेर् हेयत्वम् उक्तं, किम् उत कृष्ण-प्रियाणाम् इति स्व-मनसि संशय-रहितो तासां नित्य-मण्डल-प्रवेशं जानन्न् अपि सर्वेषां मुखाप्रसन्नतया सन्दिहान-चित्त-वृत्ती परीक्षित् पप्रच्छ । प्रश्नं कुतः श्री-कृष्ण-परीक्षणात् सर्वेषां हृद्-वृत्ति-परीक्षणात् रस-परीक्षणाच् च हेतु-त्रयेण परीक्षित् न चाज्ञानेन वा प्रश्नः, किन्तु सर्वेषाम् अनुरोधेनोवाच । परं केवलं कृष्णं कान्तम् ऐश्वर्याद्य्-अमिश्रम् । यद् वा, कान्तं रमणीयं जारम् इत्य् अर्थः । विदुर् ज्ञानवत्य एवं श्रूयते ज्ञानिनां म्क्तिः सम्भवतीति । तत्र च श्री-कृष्णस् तथा ज्ञानतो मुक्तिर् भवति, न तु तद् अस्तीत्य् आह न तु ब्रह्मत्व-ज्ञानवतो वा तत् साधनं परस्य वा मोक्षः सम्भाव्यते । न चतद् अस्तीत्य् आह---गुण-धियां गुणे श्री-कृष्ण-लावण्यादौ धीर् यासाम् । यद् वा, गुणे रहसि श्री-कृष्णेन सह रमणे धीर् यासाम् । यद् वा, गुणे रासोपयोगि-नृत्य-गानादौ धीर् यासां तासां गुण-प्रवाहोपरमः गुणो रास-विलासादिस् तस्योपरमो निर्वृत्तिः कथम् इति प्रश्नः देह-त्यागे स्वत एव तत्-सम्भवात् गुण-प्रवाहः रास-विलासादि-प्रवाहः उपरमः कथम् एतास् तु नित्य-सिद्धाभ्यो\ऽपि कृष्णानन्दास्वाद-विशेषेण स्वादितवत्यः । नित्य-सिद्धानाम् एतादृश-विरह-दुःखाभावात् विप्रलम्भेन रागौत्कण्ठ्यं भवति । उज्ज्वलस्य सम्भोग-विप्रलम्भात्मकत्वात् तद्-उपेक्षया नित्य-सिद्धानां न्यूनत्वम् एतासाम् उत्तमत्वं देह-त्यागेन रास-विलासाप्राप्तेः गुण-प्रवाहो न्यूनत्वं कथम् उक्तं च---

> न विना विप्रलम्भेण शृङ्गारं पुष्टिम् अश्नुते । >
> काषायिते हि वस्त्रादौ भूयान् रागो\ऽभिजायते ॥ इति ।

यदा गुणमयं देहं जहुस् तदा तम् एव परमात्मानं सङ्गता इत्य् अनेन सायुज्य-लक्षणं मोक्षं प्राप्ता इति सर्वेषां प्रतीतिर् जाता तद्-असम्भावने राज-प्रश्नः रास-विलास-भावना-विशिष्टानां रास-विलास-प्राप्तिर् एवोचिता सायुज्य-ब्रह्म-भावना-युक्तानां सायुज्यम् उचितं न तु रास-विलास-प्राप्तिः । \"अन्ते या मतिः सा गतिः\" प्रसिद्धेः ।

यद् वा, गुणे गौणे उपपतित्वात् तस्मिन् गुण-प्रवाह-हेतौ धीर् यासां तासां गुण-प्रवाहस्य संसारस्योपरमो नाशो मोक्ष इति यावत् । कथं घटेत एतास् तु देव्य उपासना-सिद्धाः पूर्व-जन्मनि इदानीम् अपीति तत् त्वम् असीत्य् आदि महा-वाक्यालोचन-तत्-साधनम् अन्तरेण मोक्षः कथं जातः ? एताभिस् तु विलास-भावना-कृत-देहं जहुर् इति देहम् अन्तरेण रास-विलास-प्राप्तिर् न घटेतेति । अन्यथा देवत्व-साधकेन कृत्वाघ-पूर्वेण सुरत्वं स्यात् । असुरत्व-साधकेन ब्रह्म-द्रोहेण देवत्वं स्यात् । अति प्रसङ्गात् विनिर्गम-कामात् मोक्षस्य तु दुरवगम् आत्म-तत्त्व-निगमाय \[भा।पु। १०.८७.२१\] इति श्रुतिभिर् हेयत्वेनोक्तत्वात् । अन्येषाम् अपि वैष्णवानां मोक्षानाम् अनभिरुचेस् तत्र तत्र श्रूयमाणत्वात् । न नाक-पृष्ठम् \[भा।पु। १०.१६.३७\] इत्य्-आदिना कथितत्वाच् च कृष्ण-प्रियाणाम् एतासां किम् उतेति प्रश्नः । हे मुने ! अस्य मननस्य बहुशो\ऽभ्यस्तत्वात् ॥१२॥


______


**विश्वनाथ-चक्रवर्ती (सारार्थ-दर्शिणी) :** तत्रत्यानां बहिरङ्गाणां केषाञ्चिन् मुख-दर्शनेनैव हृदय-गतं सन्देहम् आलक्ष्य राजा स्वयं शुक-वाक्यस्याभिप्रेतम् अर्थं तत्-प्रसादाज् जानन्न् अपि तेषां सन्देह-निर्वर्तनार्थम् एव सन्दिहान इवाह---कृष्णम् इति । हे मुने, सर्वज्ञ ! कृष्णं परमात्मानम् अपि परं परम-पुरुषं कान्तं स्व-रमणं विदुः । ब्रह्मतया तु न विदुः । अतो गुरु-धियां कृष्णेन सह विहरामेति गुण-विषयक-बुद्धीनां तासां गुण-प्रवाहस्योपरमः कथं तम् एव विदित्वा अतिमृत्युम् एति इति । आत्मानम् आत्मात्मतया विचक्षते इत्य्-आदि-श्रुति-स्मृति-वाक्यैः परमात्म-ज्ञानस्यैव मोक्ष-प्रापकत्वोक्तेः ॥१२॥


______


॥ १०.२९.१३ ॥

श्री-शुक उवाच---

उक्तं पुरस्ताद् एतत् ते चैद्यः सिद्धिं यथा गतः ।

द्विषन्न् अपि हृषीकेशं किम् उताधोक्षज-प्रियाः ॥

**श्रीधर-स्वामी (भावार्थ-दीपिका) :** परिहरति---उक्तम् इति । अयं भावः---जीवेष्व् आवृतं ब्रह्मत्वं, कृष्णस्य तु हृषीकेशत्वाद् अनावृतम् । अतो न तत्र बुद्ध्य्-अपेक्षेति ॥१३॥


______


**वंशीधरः (भावार्थ-दीपिका-प्रकाशः) :** भक्त्या सन्तत-हरि-महिम-संस्मृति-समुदित-संविदा निवृत्ति-योग्या मुक्तिः, न तु कामादिना । तेन स्वर्गादि-प्राप्तिर् एवेति । कृष्ण-कामास् तदा गोप्यस् त्यक्त्वा देहं दिवं गताः इति विजय-ध्वजेनोक्तेर् नात्रेदं शोभनं प्रतिभाति । किन्तु, स्वामि-चरणोक्त एव परिहारः सुष्ठु इति । तद् आह---परिहरति उत्तरं वक्ति, किञ्चिद् अमर्षादिनाव्यक्त-वाक् । अहो भगवन्-माहात्म्ये सन्दिहानोऽयम् इति क्रुद्ध इवाह---उक्तम् इति।

न ह्य् अस्मद्-आदिवद् भगवतः प्राकृत-रूप इत्य् आह---अयं भाव इति । आवृतम् इन्द्रियादि-रूपेण परिणतेनाज्ञानेन ब्रह्मत्वं ब्रह्म-भाव आच्छादितं भस्मना वह्निर् इव । अज्ञानेनावृतं ज्ञानं तेन मुह्यन्ति जन्तवः \[गीता ५.१५\] इत्य्-आद्य्-उक्तेः । हृषीकेशत्वाद् ईश्वरत्वात् सर्व-ज्ञत्वेन वशीकृत-मायत्वात् तत्-कृतावरणं नास्ति । ततस् तस्मात् तत्र श्री-कृष्णे बुद्ध्य्-अपेक्षा साक्षात्-पर-ब्रह्मैवायम् इति ज्ञानापेक्षा नति भाव इति । अनावृतोऽग्निर् यथा प्रकाश-दाहादि-कार्यं करोति, न त्व् आवृतः, एवं जीवानाम् आवृत-ब्रह्म-रूपत्वात् । तत्र तु ब्रह्मात्म-रूप-ज्ञानं द्वारि कृत्वैव मोक्षो, भगवतोऽनावृत-ब्रह्म-रूपत्वात् तादृश-ज्ञानंविनापि मोक्ष-प्रदत्वम् इति तात्पर्यम् ।

किं च, प्रेष्ठ-विरहज-क्षोभातिशयात् ताभिर् देह-ध्वंसोऽङ्गीकृत इत्य् आकूतम् । पुरस्तात् सप्तम-स्कन्धे एतत् तव प्रश्नोत्तरम् । द्विषन्न् अपि द्वेषं कुर्वन्न् अपि यथा सन्ततं वैर-धिया चेतो-निवेशेन सिद्धिं सायुज्यं गतः । अधोक्षज इन्द्रिय-ज्ञानाविषय-साक्षात्-पर-ब्रह्मैव प्रियोऽनुराग-विषयो यासां ताः । सोपाधिको निरुपाधिको वा चेतः-प्रवाहस् तत्-प्राप्ति-हेतुर् इति तत्त्वम् ॥१३॥


______


**श्रीनाथ-चक्रवर्ती (चैतन्य-मत-मञ्जुषा) :** तेषां गुण-प्रवाहोपरमो न भवत्य् एवेति पूर्व-पक्ष एव सिद्धान्तः । वक्ष्यति च---

याः सम्पर्यचरन् प्रेम्ण पाद-संवाहनादिभिः ।

जगद्-गुरुं भर्तृ-बुद्ध्या तासां किं वर्ण्यते तपः ॥ \[भा।पु। १०.९०.२७\]

इति परम-कान्तत्वेनैव भजनं गुण-प्रवाहोपरमो गुण-प्रवाहोपशमन-कारीति अन्तर्-भूतः सिद्धान्तः कृतः सरस्वत्या । तथापि श्री-शुकः सिद्धान्तयति---उक्तं पुरस्ताद् इत्य्-आदि । साक्षेप-वचनेन पुनः पुनः कथितम् अपि भवान् नावगच्छति । चैद्यः कथं सिद्धिं गतः ? स तु द्विषन्न् अपि द्वेष्टापि, किम् उताधोक्षज-प्रियाः । अधोक्षजस्य श्री-कृष्णस्य । प्रियाः सिद्धिं स्वाभीष्ट-तनुम् ॥१३॥


______


**सनातन-गोस्वामी (बृहद्-वैष्णव-तोषणी):** श्री-युक्तः शुक इति । किञ्चिद् अमर्षत्वादिना अव्यक्त-वाक्तया कथनेन शुक-तुल्यत्वात् । एवम् अग्रे च विवेचनीयम् । किन्तु राजानं स्वाभिप्राय-विदं जानन्न् अपि तद्-व्याजेन तत्-प्रश्न-हेतून् हेतुकान् काञ्चिद् उद्दिश्य क्रुध्यन्न् इव प्रत्याह---उक्तम् इति ।

तत्र प्रथम-पक्षे भक्तानां संसारोपरमेऽपि राज्ञः शङ्कया श्री-भगवन्-माहात्म्ये तावद् असम्भावनोत्पत्तेः क्रुध्यन्न् इव प्रत्याह---उक्तम् इति । हृषीकेशं सर्वेन्द्रिय-वृत्ति-प्रदत्वेन परमोपकारिणम् अपि । यद् वा हृषी तृण-विशेषः, तद्वत् सूक्ष्म-दीर्घ-विरलाः । किं वा, हृष्यो रश्मयस् तद्वद् दीप्तिमन्तो बहुलाश् च केशा यस्य तं परम-सुन्दरम् इत्य् अर्थः । तादृशम् अपि कृष्णं द्विषन्न् अपि चैद्यः शिशुपालः सिद्धिं गुणातीत-सच्चिदानन्द-विग्रह-प्राप्ति-लक्षणाम् । यद् वा, निजाभीष्ट-सिद्धिं पुनर् भगवत्-पार्षद-लक्षणां मुक्तिं गतः प्राप्तो यथावद् एतत् पुरस्तात् पूर्वे सप्तम-स्कन्धे तु तुभ्यम् उक्तम् एव ।

शकटाधः शयने शकट-पात-शकटाद् विमुक्ततयाक्षात् पुनर् जात इवेत्य् अधोक्षजः । श्री-यशोदा-नन्दनः प्रियो यासां तास् तस्य वा प्रियाः सिद्धिं यान्तीति, किम् उ वक्तव्यम् ? इत्य् अर्थः । अभिप्रायस् तैर् व्यञ्जितम् एव । अतः प्रियतम-विरह-भयेन ताभिर् भक्तान् अभीष्टोऽपि जन्मादि-ध्वंसः स्वीकृत इति सिद्धान्तः ।

द्वितीय-पक्षे, चैद्योऽपि निजाभीष्ट-सिद्धिं प्राप्तः । अधोक्षज-प्रियास् तु पुनर् विरह-भयेनाभीष्टस्य नित्य-तत्-संयोगस्य सिद्धिं प्राप्स्यन्तीति किम् उ वक्तव्यम् इति । तथा दुःसह-विरहार्ति-भयेनैव तादृश-देहस्यापि त्याग इति परिहारः । अहो जन्म-त्रयासुरत्व-प्रापक-मुनि-शापान्ते चैद्यः श्री-कृष्ण-प्रियत्वेन च गोप्यः सिद्धिं याता इति किं वक्तव्यम् । गुणातीत-सच्चिदानन्द-विग्रह-प्राप्ति-लक्षणां, न तु विदेह-कैवल्य-रूपां प्राप्तः । कृष्ण-प्रियास् तु तादृशीं सिद्धिं यान्तीति किम् उत वक्तव्यम् ? अतः प्रेम-विशेषोत्सेक-कृतान् प्रेष्ठ-विरह-ज-क्षोभातिशयाद् भीताभिस् ताभिर् जन्मनादि-ध्वंसः स्वीकृतः । यद् उक्तं गुणातीत-देह-ग्रहणं भक्तानाम् अप्य् अयुक्तम् इति तत्र स-दैन्येन भावितं भाव-विशेषं सर्वोत्तम-बुद्ध्या बृहद्भ्यो भक्त-विशेषेभ्यो गुणातीत-देहः प्रेम-विवर्त-विशेषाभावात् प्रायो न रोचते । श्री-भगवत्-प्रेयसीनां तु प्रणयेनोन्नत-मनसां तत्र नातिशनिर् इति ।

तृतीय-पक्षे, हृषीकेशं द्विषन्न् अपि चैद्यः सिद्धिं निजाभीष्टस्य पूर्तिं पुनर् भगवत्-पार्षद-लक्षणां प्राप्तः । इत्य् अत्र हृषीकेश-नाम-सामान्यस्य श्री-भगवत्-स्वरूपस्य वाचकम् । अधोक्षज-नाम तु प्रोक्त-निरुक्त्या विशेषस्य तत्-स्वरूपस्य । अतस् तस्यावतारेभ्योऽवतारिणश् च कामाप्य् अधिकां माधुरीं प्रकटयतः श्री-व्रज-राज-कुमारस्य प्रियाः परम-मधुर-प्रेम-शालिन्यः सर्वदा यथावद् अन्य-व्रज-देव्य इव व्रजावस्थानेनाभीष्टस्य व्रजे प्रेम-विलासादेः सिद्धिं प्राप्स्यन्तीति किम् उ वक्तव्यम् । एतत् तु हानम् अन्तर्धानतया लक्षयता किं वा भव-त्यागम् एव देह-त्यागतया व्यञ्जयता मया सूचितम् अपि भवद्-विधैर् नावधारितम् इति सर्वम् अनवद्यम् ॥१३॥


______


**जीव-गोस्वामी (लघु-वैष्णव-तोषणी) :** श्री-युक्तः शुक इति । परीक्षिद्-वचनस्य बहिर्मुख-प्रतारण-बुभुत्सु-सन्देह-निरसनार्थं प्रवृत्तिम् अवगत्यापि तद्-व्याजेन बहिर्मुखान् भर्त्सयन्न् इव किञ्चित् सामर्षत्वेनाव्यक्त-वचनत्वात् तथैवाह---उक्तं पुरस्ताद् इति । सिद्धिम् अभीष्टां गतिं, पुनः पार्षदतां वैरानुबन्ध-तीव्रेण ध्यानेनाच्युत-सात्म्यतां, नीतौ पुनर् हरेः पार्श्वं जग्मतुर् विष्णु-पार्षदौ \[भा।पु। ७.१.४६\] इति सप्तमात् । ततस् तस्य द्वेषेऽपि जाते लीनतया स्थितैर् अपि पुनः स्व-गुणैर् एव सह तत्-प्राप्तिर् इति सुतराम् एवाधोक्षज-प्रीति-विषयाश्रयाणां तासां वर्धिष्णु-प्रेमतया प्रकटैस् तैर् एव सह तत्-प्राप्तिर् इत्य् अर्थः । मया तु गुण-मयं देहम् इति स्वरूप-शक्ति-वृत्ति-रूपान्तर्-बहिर्-देह-प्राप्त्या स-मूल-प्रकृति-प्राकृत-सद्-गुणैः सौन्दर्यादिभिः संवलितम् अपीत्य् एव विवक्षितं देहस्यैव विशेषणत्वाद् इत्य् अर्थः ।

प्रश्नस्य श्लेषत्वे द्वितीयार्थे त्व् अयम् उत्तरस्यार्थः । ये यथा माम् \[गीता ४.११\] इत्य् अत्र तान् प्रत्येवान्यान् गुणान् न प्रकाशयामि, स्वतस् तु मम सर्वेऽपि सन्त्य् एवेति विवक्षितम् । अतस् तादृश-भक्तावेशात् तस्यानुसन्धानाभावेऽपि तत्-तच्-छक्तय एव स्वावसरे तान् प्रकाशयन्ति अन्यथा दूरतो भजतां केवल-तन्-माधुर्य-निष्ठानां तद्-अप्राप्तिर् एव स्यात् । तत्र कैमुत्येन दृष्टान्तं शृण्व् इत्य् आह---द्विषन्न् अपीति । अन्यथा तत्राप्य् अन्तेन मोक्षादि-दायकम् ऐश्वर्यं प्रकाशेतेति भावः । तत्-तत्-प्रकाशे नाम-द्वयेन हेतुम् आह---हृषीकेशम् इति, अधोक्षजेति च । उभय-नाम-निरुक्त्या तज्-ज्ञानानपेक्षतयैव तेषां सिद्धये तद्-गुण-विशेषः प्रकाशत इति दर्शितम् ॥१३॥


______


**जीव-गोस्वामी (कृष्ण-सन्दर्भ १४५) :** तत्रोत्तरम्---उक्तम् इति । पुरञ्जनेतिहासादिवद् दुरूहत्वात् स्वयम् उक्तस्य व्याख्यानम् इदम् । एवं हि दृष्टान्त-बलेन लभ्यते । यथा चैद्य-शब्देनात्र कारुषोऽपि गृहीतः, तौ च जय-विजयौ, तयोश् च---

> देहेन्द्रियासु-हीनानां वैकुण्ठ-पुर-वासिनाम् । >
> देह-सम्बन्ध-सम्बद्धम् एतद् आख्यातुम् अर्हसि ॥ \[भा।पु। > ७.१३.३४\]

इति श्री-युधिष्ठिर-प्रश्न-दृशा त्व् अप्राकृत-विग्रहत्वेनानश्वर-विग्रहयोर् एव सतोः----

> भगवान् अनुगाव् आह यातं मा भैष्टम् अस्तु शम् । >
> ब्रह्म-तेजः समर्थोऽपि हन्तुं नेच्छे मतं तु मे ॥ \[भा।पु। > ३.१६.२९\]

इति भगवद्-उक्त्य्-अनुसारेण । इत्थं जय-विजयौ सनकादि-शाप-व्याजेन केवलं भगवतो लीलार्थं संसृताव् अवतीर्य इति पाद्मोत्तर-खण्ड-गद्यानुसारेण च स्व-भक्त-चित्ताकर्ष-विनोदाय युद्धादि-क्रीडा-निमित्ततया तस्य दुर्घट-घटना-कारिण्येच्छया एव वार-त्रयं स्वीयस्य अणिमादि-सिद्धि-मय-परम-ज्योतिर्-देहस्य गुणमय-पार्थिव-देहान्तर-प्रवेशः।

अत एव सप्तमे कृष्ण-चक्र-हतांहसौ \[भा।पु। ७.१.४५\] इत्य् अत्र टीका च---कृष्ण-चक्रेण हतम् अंहो ययोस् तौ । तयोः पापम् एव हतं न तु तौ इत्य् एषा ।

तथा तद्-अर्थम् एव श्री-कृष्णेच्छयैवात्रापि तासाम् अप्राकृत-विग्रहाणाम् एव तद्-अभिसार-प्रतिरोध-समये---

> नासूयन् खलु कृष्णाय मोहितास् तस्य मायया । >
> मन्यमानाः स्वपार्श्वस्थान् स्वान् स्वान् दारान् व्रजौकसः ॥ \[भा।पु। > १०.३३.३७\] इतिवत् ।

तात्कालिक-कल्पितो यो गुणमयो देहस् तत्र प्रवेशः । इमम् एवापेक्ष्य दार्ष्टान्तिकेऽप्य् उक्तम् जहुर् गुणमयं देहम् \[भा।पु। १०.२९.११\] इति, विशेषण-वैयर्थ्यान्, न तु स्वम् इत्य् अर्थः । तत्र च यथा तयोः सह द्वेषाभासस् तस्याप्य् अनुस्मरणस्य (सद्-वेषस्याप्य् अनुस्मरणस्य) प्रभावेन तादृशोपाधि-परित्यागात् ततोऽन्तर्धाय भगवत्-प्राप्तिः, तथा सुतराम् एव सप्रीतेस् तस्य प्रभावेन तत्-प्राप्तिः । अत्र च भक्त-चित्ताकर्षणम् एवं सम्भवति---अहो तादृशोऽसौ श्री-कृष्णे मधुरिमा येन ताः स्व-साक्षात्काराय प्राणान् अपि त्याज्यन्ते स्मेति ॥१३॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**जीव-गोस्वामी (बृहत्-क्रम-सन्दर्भः) :** प्रश्नानन्तरं किञ्चिज् जात-क्रोध इव स-गाम्भीर्यं प्रत्युत्तरं दास्यतः श्री-शुकाचार्यस्यायम् आशयः---हे राजन् ! साधयिष्यमाणे हि वस्तुनि सन्देहः प्रवर्तते, न तु सिद्धे । गुण-मयं देहं त्यक्त्वा निर्गुणं देहम् आसाद्य तं सङ्गता इति यद् उक्तम् । तत् सिद्धानुवाद एव कृतः । न तु मयारोप्य कथितम् । तद् अत्र कः सन्देहः ? कृष्णे प्रेमैव तथा सम्पादयति, न तु ब्रह्म-ज्ञानम् । किं बहुना ? आसां तु प्रेमैव । येषां तस्मिन् द्वेषस् तेषाम् अपि गुण-प्रवाहोपरम आसीत् । प्रेम्णः पुनर् अयं महिमा । यद् असौ स्वानुकूलं निर्गुणं शरीरम् आपादयति । एतत् तु सर्वं श्री-कृष्णाधिकरणता-मूलम् एवेति क्रोधावेशं प्रकटयन्न् आह---उक्तम् इत्य्-आदि बहुभिः पुरस्ताद् एवोक्तम् अस्ति । तथापि भ्रान्तोऽसीत्य् अर्थः । किं तद् इत्य् आह---द्विषन्न् अपि चैद्यः सिद्धिं प्राक्-सिद्ध-पार्षद-भावम्, न तु कैवल्यम् । यथा यथावद् गतः, किम् उताधोक्षज-प्रियाः कान्तत्वेन भजन्त्यो हि तस्य प्रिया भविष्यन्तीति यत् तत् किम् उत ? अतः कान्तत्वेन ज्ञानम् एव गुण-प्रवाहोपरमस् तासां न पुनर् ब्रह्मत्वेन ज्ञानम् ॥१३॥


______


**नारायण-भट्टः (श्री-रसिकाह्लादिनी) :** अधुना राज्ञः प्रश्नं सम्यग् अवधार्य, हेतु-वादिनां केषाञ्चिद् हृद्-वृत्तिं विदित्वा, कृत-प्रश्नं स्वाभिप्राय-विदं राजानं प्रति स्व-मतं स-क्षोभं व्यञ्जयन्न् इव, हेतूक्ति-निपुणाभिर् उत्तरीकरिष्यन् कृष्ण-प्रियाणाम् ईदृक् प्रश्नस्यानौचितीं दर्शयन्, तासां कृष्ण-प्राप्ताव् असम्भावना-विपरीत-भावना-नामानर्थावहत्वं प्रकटयन्, तासां द्वि-त्रि-क्षणादिना व्यवधानम् अङ्गीकृत्योत्तरयति ।

गुण-प्रवाहोपरमो रास-विलास-निवृत्तिः कथम् ? इति प्रश्नस्योत्तरं द्वि-त्रि-क्षण-मात्रोपरमे\ऽपि पुनर् अपि ततो\ऽप्य् आधिक्येन विलास-प्राप्तिर् जातेति सूचयन्न् आह---उक्तं पुरस्ताद् इत्य्-आदिभिः । भगवन्-माहात्म्ये रस-भावना-युक्तान् लक्ष्यीकृत्याह । युधिष्ठिरस्य राजसूयं द्विषतो\ऽपि चैद्यस्य श्री-कृष्णेन परोक्षं प्रवेशं दृष्ट्वापि सन्दिहाना भवतीति । चित्रं पुरस्तात् सप्तम-स्कन्धे ते तुभ्यं मयोक्तम् एव । तत् किं त्वया विस्मृतम् ? इति सानुशयोक्तिः ।

हृषीकेशम् अपि इन्द्रिय-प्रवर्तकम् अपि । अपि-शब्द उभयत्र सम्बध्यते । ईश्वरत्वेन तम् अजानन्न् द्विषन्न् अपि चैद्यो नित्य-पार्षद एव काल-विलम्बेन यथा सिद्धिं पुनः पार्षद-रूपतां गतः, न तु ब्रह्मणि लय-रूपं सायुज्यं गतः । यदि व्रज-देवीनां मुक्तिर् अभिप्रेता स्यात्, तर्हि चैद्यं न दृष्टान्तीकुर्यात् ।

अधोक्षज-प्रियाः, किम् उतेति अधोक्षजेषु अन्तर्मुखेष्व् अक्षेषु इन्द्रियेषु जायते आविर्भवतीति तथा । यद् वा, शकटाधः-शयाने श्री-कृष्णे शकटाद् विमुक्ते सति व्रजेश्वरीं प्रति गोपीभिर् उक्तं---दिष्ट्या तव सुतः पुनर् जात इवेति । तदा यशोदयोक्तं---न मत्तो जातः, किन्तु अधोक्षाज् जातः, अधोक्षज इति । तस्य अधोक्षजस्य यशोदा-नन्दनस्य स्व-प्रियाः सिद्धिं तत्-स्वरूपं गताः, किम् उत वक्तव्यम् इत्य् अर्थः । निर्गुण-स्वरूप-ग्रहणम् अन्येषां भक्तानाम् अयुक्तम् इति । भावना-त्यागस्यैव देह-त्यागत्वेन मया व्यञ्जितत्वात् । अतो भवद्भिर् नैवं-विधः प्रश्नः कर्तव्य इति नियम्यत इति ॥१३॥


______


**विश्वनाथ-चक्रवर्ती (सारार्थ-दर्शिणी) :** श्री-मुनीन्द्रोऽपि नायं वस्तुतो राज्ञः प्रश्न इति मनसा जानन्न् एव त्वम् एवं पृच्छन् मेधा-शून्य एवासीति तद् व्याजेनानभिज्ञानेन तान् भर्त्सयन्न् आह---उक्तम् इति । **पुरस्तात्** सप्तम-स्कन्धे एव **द्विषन्न् अपि** इति द्वेष-लक्षण-प्रतिकूल-भावेनापि यदि सायुज्यं लभ्यते तर्हि काम-लक्षणानुकूल-भावस्य का वार्ता इति भावः । **हृषीकेशम्** इति, निरुपाधि-कृपया स्वयम् अवतीर्य ब्रह्मादीनाम् अपि हृषीकैर् अग्राह्योऽपि मर्त्य-लोकेऽपरमनीचानाम् अपि हृषीकेषु दृष्टैः तावद् इयं स्वाचिन्त्य-शक्त्या विषयीभूतो भवति, तान् उद्धर्तुम् इतीदम् अप्य् एकं तस्य कृपैश्वर्यम् इति भावः । इमास् तु **अधोक्षजस्य** अतीन्द्रियस्य तस्य **प्रियाः** प्रीति-विषयाश्रय-भूता एव । अत्र अघः सिद्धिं यथा गत इति प्रत्यासन्नम् अघासुरं हित्वा विप्रकृष्टश् **चैद्यो** यद् दृष्टान्तितस् तेन राजानं प्रत्य् एतत् स-रहस्यम् आह । चैद्यस्यापि द्वेषाभिनिवेशोद्रेकात् मुनि-शाप-निबन्धन-गुण-मय-देहस्यैवोपरमः अन्तश्-चिन्-मय-पार्षद-देहस् तु तस्यानश्वरो नित्यो वर्तत एव । यद् उक्तम्---विष्णु-चक्र-हतांहसौ \[भा।पु। ७.१.४५\] इति विष्णु-चक्रेण हतम् अंह एव ययोर् न तु ताव् इति । सिद्धिं गतः अभीष्टां गतिं पार्षदतां प्राप्त इत्य् अर्थः । यद् उक्तं---

> वैरानुबन्ध-तीव्रेण ध्यानेनाच्युत-सात्मताम् । >
> नीतौ पुनर् हरेः पार्श्वं जग्मतुर् विष्णु-पार्षदौ ॥ इति ॥१३॥


______


॥ १०.२९.१४ ॥

नॄणां निःश्रेयसार्थाय व्यक्तिर् भगवतो नृप ।

अव्ययस्याप्रमेयस्य निर्गुणस्य गुणात्मनः ॥

**श्रीधर-स्वामी (भावार्थ-दीपिका) :** ननु देही कथम् अनावृतः स्याद् अत आह---नृणाम् इति । गुणात्मनो गुण-नियन्तुः । भगवत एवं-रूपा अभिव्यक्तिर् अतो न देही-सादृश्यम् अत्र वक्तुं युज्यत इति भावः ॥१४॥


______


**वंशीधरः (भावार्थ-दीपिका-प्रकाशः) :** देह-सम्बन्धेनावृतत्वं वदतो व्याघातो देहावरणस्य मूढेनापि ज्ञातत्वाद् इत्य् आशङ्कते---नन्व् इति । वस्तुतो भगवतो देह एव नास्ति---देहीवाभाति मायया \[भा।पु। १०.१४.५५\] इत्य् अत्रैव शब्दोपादानात् । अशरीरं वा वसन्तम् इति श्रुतेश् चेत्य् अभिप्रेत्याह---नृणाम् इति । एवं-रूपा प्राकृत-रूपा दिव्या अभिव्यक्तिः अवतारः, प्राकट्यम् इति यावत् । यतो लौकिक-प्रभाव-चिद्-घन-मूर्तिः, अतो हेतोर् न देहि-सादृश्यं प्राकृत-जन-सादृश्यम् । अत्र श्री-कृष्णे । युज्यते युक्तम् । इति भाव इति । भक्त-जनार्ति-प्रशमनार्थं प्रदर्शित-लीला-विग्रहानेक-कोटि-ब्रह्माण्डाधीशेन नन्द-नन्दनेन कथम् अन्यस्य तुल्यता सम्भवेद् इति तात्पर्यम् ॥१४॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** यथा कथञ्चित् सम्बन्धेनापि निजाभीष्ट-संसाधकं भाव-विशेषं श्री-भगवन्तम् एव वा श्री-भगवत्-प्रभावेण सर्वे प्रप्नुवन्तीत्य् आह---नॄणाम् इति द्वाभ्याम् । निःश्रेयसं भक्तिः । तद् एवार्थः फलं तस्मै । यद् वा, निःश्रेयसं मुक्तिः, तस्यार्थो भक्तिः । यद् वा, निःश्रेयसं भक्तिर् एव, तस्यार्थः प्रेमा, तस्मै, तत्-प्रदानार्थम् इत्य् अर्थः । व्यक्तिः प्राकट्यम् । इति साक्षाद्-भगवत्त्वम् एवाभिप्रेतम् । अत एव भगवतोऽवतारिणः परमेश्वरस्य । यद् वा, नॄणां निःश्रेयसार्थयैवेति ।

अत्र हेतुः---भगवत इति । अन्यथा भ्रू-विजृम्भ-मात्रेण ब्रह्माण्ड-कोटि-संहार-समर्थस्य भू-भार-कंसादि-वधार्थं व्यक्तेर् अनुपपत्तिर् इत्य् अर्थः । हे नृपेति । यथा नॄणां क्षेमार्थम् एवेतस् ततो भवादृशस्य राज्ञो गमनम् इति भावः ।

भगवत्त्वम् एवाह---अव्यक्तस्येत्य् आदिभिश् चतुर्भिर् विशेषणैः । आत्म-दानादिनापि न व्येतीत्य् अव्ययस् तस्य । कुतः ? अप्रमेयस्य अपरिच्छिन्नस्येत्य् अर्थः । तत् कुतः ? निर्गुणस्य माया-गुणातीतस्य । तच् च कुतः ? माया-गुणानाम् आत्मनः प्रवर्तकस्य ।

यद् वा, नॄणां निःश्रेयसार्थायैव व्यक्तिर् जन्म, अन्यथा तु कथञ्चित् सम्भवेद् इत्य् आह---अव्ययस्य जन्मादि-विकार-रहितस्य । किं च, अप्रमेयस्य, तादृशस्यापि व्यक्तौ हेतुः---गुणात्मन इति । निज-कारुण्याद्य्-अशेष-गुणानां चेतयितुः प्रकटन-परस्येत्य् अर्थः । अन्यत् समानम् ।

अथवा, ननु तर्हि कथं पर-दाराकर्षणम् ? तत्राह---अव्ययस्य पर-दार-विनोदेनापि न किञ्चित् तस्य व्येतीत्य् अर्थः । ननु तथापि तस्य तेन किं नाम प्रयोजनम् ? तत्राह---अप्रमेयस्य दुर्वितर्क्यस्य तस्य लीला केन वितर्कयितुं शक्येत्य् अर्थः । कुतः ? निर्गुणस्य गुणात्मनः । निर्गुणोऽपि सन् यो गुणानाम् आत्मा आश्रयस् तस्य । निर्गुणत्वात् तद्-दोषालेपः । गुणात्मत्वाच् च श्री-गोपीभिः सह रतिर् इति सिद्धान्तः ।

यद् वा, ननु तथाप्य् अस्मत्-प्रीत्य्-अर्थं स्वयं विचार्योच्यताम् इति चेत्, तत्राह---निर्गुणस्यापि जनस्य गुणानाम् आत्मनः प्रवर्तकस्य रास-क्रीडया जगताम् एव परम-प्रेम-सिद्ध्या सर्व-सद्-गुण-सम्पत्तेः । एतद्-अभिव्यक्तिर् अग्रे श्री-परीक्षिच्-छुक-संवादे प्रश्नोत्तराभ्यां भविष्यत्य् एव ॥१४॥


______


**जीव-गोस्वामी (लघु-वैष्णव-तोषणी) :** तद् एवं तद्-ध्यान-प्रभाव उक्तः । तत्र भगवद्-व्यक्ति-समये तु भगवत्-पार्षदस्यागन्तुक-दैत्य-प्रभावस्य चैद्यस्य, तथा तादृश-श्री-भगवत्-प्रेमवतीनां तासां तत्-तत्-सम्पादनाय भगवतः साहाय्यम् अप्य् अस्ति कैमुत्येन कारणम् इत्य् आह---नॄणाम् इति । नॄणां जीव-मात्राणां निःश्रेयसार्थाय सर्व-साधन-फलाय तत्-तद्-योग्यता-सम्पत्-पूर्वक-स्व-लीलानन्द-प्राप्ति-रूपाय । तं साधयितुम् एवेत्य् अर्थः । व्यक्तिः प्राकाट्यम् । तद्-अर्थत्वावधारणार्थम् आह---भगवत इति । अन्यथा भ्रू-विजृम्भ-मात्रेण ब्रह्माण्ड-कोटि-संहार-समर्थस्य भू-भार-हरण-मात्रार्थं व्यक्तेर् अनुपपत्तिर् इत्य् अर्थः । हे नृपेति । यथा नॄणां क्षेमार्थम् एव इतस् ततो भवादृशस्य राज्ञो गमनम् इति भावः ।

भगवत्त्वम् एवाह---अव्यक्तस्येत्य् आदिभिश् चतुर्भिर् विशेषणैः । नित्यं नाना-प्रकाशैर् नाना-भक्तेभ्य आत्म-दानादिनापि न व्येतीत्य् अव्ययः तस्य । कुतः ? अप्रमेयस्य अपरिच्छिन्नस्येत्य् अर्थः । तत् कुतः ? निर्गुणस्य माया-गुणातीतस्य । तच् च कुतः ? माया-गुणानाम् आत्मनः प्रवर्तकस्य ।

यद् वा, नॄणां निःश्रेयसार्थायैव व्यक्ति-मात्रं जन्म, अन्यथा तु कथञ्चित् सम्भवेद् इत्य् आह---अव्ययस्य जन्मादि-विकार-रहितस्य । किं च, अप्रमेयस्य तद्-अर्थत्वे हेतुः गुणात्मन इति निज-कारुण्याद्य्-अशेष-गुणानां सुप्तानाम् इव चेतयितुः प्रकटन-परस्येत्य् अर्थः । अन्यत् समानम् ।

श्लोक-द्वयेऽस्मिन्न् अयं भावः \[भावार्थ-दीपिकायां १०.२९.१३\] इत्य्-आदौ टीकायां बहिर्मुख-सन्देह-निरासार्थः । तेषाम् अयम् अभिप्रायः । ननु, ब्रह्मणि कामादिकम् अपि चेद् अर्थ-करं तर्हि जीवेष्व् अपि चित्-सामान्येनैक्यात् ब्रह्मत्वम् अस्तीति पत्य्-आदिष्व् अपि तादृशं स्यात् ? तत्राह---जीवेष्व् इति । आवृतत्वे हेतुर् वक्ष्यमाण-वैपरीत्य-रीत्या हृषीकाधीन-ज्ञानत्वम् एवेति ज्ञेयम् । तत्र स्वस्मिन्न् आवृतत्वं बहिर् विक्षेपात् परेषूपाधि-मात्र-ग्रहणात् हृषीकेशत्वाद् इति पूर्ववन् न हृषीक-वशस् तद्-उदयः । अतः स्व-प्रकाशता-मय एव ततश् चानावृतम् एव ब्रह्मत्वम् इति स्थिते कामादिना केनापि तत्र प्रवृत्तिर् भवतु वस्त्व्-अनुभवस् तु भवत्य् एवेत्य् अर्थः ।

ननु देहीति पत्य्-आदिवद् देहित्वेन प्रतीयमान इत्य् अर्थः । सिद्धान्तम् आह---भगवत एवेति । तत्-तद्-विशेषेण वैलक्षण्याद् इत्य् अर्थः । एवं-रूपा अनावृत-ब्रह्म-रूपा न देहि-सादृश्यं कुतो देहित्वम् इत्य् अर्थः । तद्-विग्रहस्यैव स्वरूप-शक्ति-सिद्ध-वैचित्रिक-परम-तत्त्वैक-रूपत्वात् । तच् च विद्वद्-अनुभव-सेवित-तत्-तच्-छास्त्र-प्रामाण्यात् । यथा च व्याख्यातम्---नातः परं परम यद् भवतः स्वरूपम् \[भा।पु। ३.९.३\] इत्य्-आदिष्व् इति ॥१४॥


______


**जीव-गोस्वामी (कृष्ण-सन्दर्भः १४५) : नॄणाम्**इति सामान्यतो जीवानाम् एव **निःश्रेयसाय** व्यक्तौ सत्यां भक्तानां तु सुतराम् एवेत्य् आयातम् । अन्यथा तस्य व्यक्तिर् एव न सम्भवेद् इत्य् आह---**अव्ययस्येति** । **निर्गुणस्य** प्राकृत-गुण-रहितस्य गुणात्मनः । तत्र ये चैश्वर्यादयो गुणास् ते आत्मनः स्वरूपाण्य् एव यस्य तस्य ॥१४॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**जीव-गोस्वामी (बृहत्-क्रम-सन्दर्भः) :** एवम् एव कृष्णस्य महिमा यद् अयं नृणां निःश्रेयसार्थं प्रादुर्भूतस् तेन तादृशीं लीलां करोतीत्य् आह---**नॄणाम्** इत्य्-आदि । निर्गुणस्य प्राकृत-गुण-रहितस्य गुणात्मनो भक्त-वात्सल्यादि-गुण-प्रयत्नस्य । आत्म-शब्दोऽत्र यत्न-वाची ॥१४॥


______


**नारायण-भट्टः (श्री-रसिकाह्लादिनी) :** ननु चैद्यस्य ब्रह्म-शापाल् लब्ध-दैत्य-देहस्य जन्म-त्रयान्ते पुनः पार्षद-रूपतां प्राप्तये लब्ध-सम्भावनस्य देह-पातम् अनन्तरं पार्षद-देह-प्राप्तिर् उचिता । स एतासां गुण-मय-देह-त्यागानन्तरम् एव नित्य-मण्डल-प्रवेशः । कथम् इति चेत्, तत्राह---येन केन मधुर-रसातिरिक्तान्यतर-रस-सानुभावेनापि सम्बन्धः श्री-कृष्णं प्रार्थयति बहुशो दृष्ट-चरत्वाद् इत्य् आह---नृणाम् इति भगवतो\ऽचिन्त्यैश्वर्य-स्वरूपस्य इच्छा-मात्रेणापि भू-भार-हरण-समर्थस्य श्री-कृष्णस्यावतारिणो\ऽभिव्यक्तिः । सामान्यतो भू-चर-मात्राणां निःश्रेयसेन मोक्षेण सहार्थः । परम-पुरुषार्थो भक्ति-योगस् तत्-प्राप्तये ।

यद् वा, निःश्रेयसं भावस् तस्यार्थः परं प्रेमा तत्-प्राप्तये तत्-प्राप्तिम् इत्य् अर्थः । अवतारिणः श्री-कृष्णस्य भू-भार-हरणं मुख्यं प्रयोजनं नास्ति, किन्तु यादृशो भावो व्रजस्-सुन्दरीषु तादृशं भावं सर्वत्र सञ्चारयितुम् अभिव्यक्तिः, नृणाम् इत्य् उपलक्षणं पशु-पक्षि-वृक्षादिष्व् अपि ज्ञेयम् । तथोक्तं, गावस् ततो गोष्ठम् उपेत्य सत्वरं \[भा।पु। १०.१३.२४\] इति, प्रायो बताम्ब मुनयो विहगा वनेऽस्मिन् \[भा।पु। १०.२१.१४\] इति, अहो अमी देव-वरामरार्चितं \[भा।पु। १०.१५.५\] इति । तेष्व् अपि भावस्याभिव्यक्तित्वाद् इति । भगवतः स्वैश्वर्येण ब्रह्मादीन् अपि वशयितुं समर्थस्य अवतारिणो व्यक्तिर् अवतार-कला-विभूतीनां कार्य-करणार्थम् आप ।

हे नृपेति सम्बोधनम् । यथा श्री-कृष्णेन नर-मात्रः प्रेमामृत-दानेनानन्दितः, तथा त्वयात्रत्येषु नर-मात्रेषु भक्ति-प्रवर्तनेन नराः पालनीया इति । निःश्रेयसार्थायेति तादर्थे चतुर्थी । तत्र हेतुत्वेन प्राण-विषय-चतुष्टयम् अव्ययस्येति भक्तेभ्यो निजाङ्ग-दाने\ऽपि व्यय-रहितस्य तत् किम्-अर्थम् आत्मानं ददाति । तत्र हेतुः---गुणात्मनः गुणाः कारुण्यादयस् तैस् तादात्म्यं प्राप्तस्य, अत एव कारुण्येनैव भक्तेभ्य आत्मानं ददाति स्वभावत्वाद् इति ।

नन्व् आत्म-दाने\ऽव्ययत्वं कथं ? तत्राह---अप्रेमयस्यातर्क्यस्यापरिच्छिन्नस्येत्य् अर्थः। परिच्छिन्नस्य दाने व्ययो भवति । किं च, अचिन्त्याः खलु ये भावा न तांस् तर्केण योजयेत् इति । तत् कुतः निर्गुणस्य माया-गुणातीतस्य ? तत्रापि हेतुः---गुणात्मनः माया-गुण-प्रवर्तकस्य ।

यद् वा, निर्गुणस्य स्वयं गुण-रहितस्य गुणात्मनः व्रज-सुन्दरीणां गुणे आत्मनि स्वरूपे यस्य आत्मन आदर्श-स्थानीयत्वे च तासां नृत्य-गानादि-कला-कौशल्यादि-गुणानां प्रतिबिम्बितत्वात् गुणात्मकत्वं जातम् इति भावः ।

यद् वा, गुणात्मनः व्रज-देवीनां गुणाः सौन्दर्यादयः आत्मनि चित्ते यस्य स्वयं निर्गुणस्य आत्मारामस्य, अत एव निर्गुणत्वम् अवगणय्य तद्-गुणाकृष्टत्वेन तासां गुणमय-देहान्तर्धापनेन शङ्कूपरि दिव्य-चक्र-गत-मण्डल-प्रवेशः कारितः ।

ननु, निर्गुणश् चेत्, कथम् एवं कृतवान् ? तत्राह---अप्रमेयस्य, तर्को\ऽप्रतिष्ठानात् इति । यद् वा, निर्गुणस्यापि मादृशस्य गुणात्मनः गुणाः कीर्तनादयस् तत्-प्रवर्तकस्य निर्गुणस्याप्य् अस्मद्-आदीन् राम-क्रीडादि-वर्णन-गुणेषु प्रवर्तयितुं तस्याभिव्यक्तिर् इति भावः । अत एवावसाने विक्रीडितं व्रज-वधूभिः \[भा।पु। १०.३३.४०\] इति सर्व-जनं स्व-परं कर्तुं रास-क्रीडा-निर्गमनं स्पष्टीभविष्यतीति । अतो यथाकथञ्चित् सम्बन्ध-मात्रं सर्वेषां संसारापगम-हेतुः, किं पुनः कृष्ण-प्रियाणाम् इति ॥१४॥


______


**विश्वनाथ-चक्रवर्ती (सारार्थ-दर्शिणी) :** यतः श्रेयः-साधन-हीनाम् अपि मयि यत् किञ्चित् सम्बन्ध-मात्रवतो जनान् अहम् उद्धरामीति मनसि कृत्वैव भगवतावतीर्णम् इत्य् आह---**नृणाम्** इति द्वाभ्याम् । **निःश्रेयसं** केषुचित् सायुज्यं केषुचित् सालोक्यादिकं केषुचित् प्रेमा च **अर्थस्** तस्मै भ्रू-विजृम्भ-मात्रेण ब्रह्माण्ड-कोटी-संहार-समर्थस्य भू-भार-भूत-कंसादि-वधार्थम् एव **व्यक्तिर्** अन्यथा नोपपद्यते इति भावः **अव्ययस्य** प्रति भक्त-जनं स्वात्म-दानेनापि न व्यतीत्य व्ययस् तस्य । केन प्रकारेण ? इति चेत्, अत आह---**अप्रमेयस्य** प्रमातुम् अशक्यस्य । कस् तत्र तत्त्वं जानातीति भावः । यतो **निर्गुणस्य** प्राकृत-गुण-रहितस्य । अथ च **गुणात्मनः** स्वरूप-भूत-कल्याण-गुणमयस्य न हि अप्राकृत-चिद्-आनन्द-मय-गुण-सागरः प्रमातुं शक्यो भवेद् इति भावः ॥१४॥


______


॥ १०.२९.१५ ॥

कामं क्रोधं भयं स्नेहम् ऐक्यं सौहृदम् एव च ।

नित्यं हरौ विदधतो यान्ति तन्-मयतां हि ते ॥

**मध्वाचार्यः (भागवत-तात्पर्यम्) :** कामिनः कामित्वं, क्रोधिनः क्रोधित्वम् एव सर्वदा भवति तन्-मयता ।

> विमुक्ताव् अपि कामिन्यो विष्णु-कामा व्रज-स्त्रियः । >
> द्वेषिणश् च हरौ नित्यं द्वेषेण तमसि स्थिताः ॥ इति च । >
> भक्त्या हि नित्य-कामित्वं न तु मुक्तिं विना भवेत् । >
> अतः कामितया वापि मुक्तिर् भक्तिमतां हरौ ॥ >
> स्नेह-भक्ताः सदा देवाः कामित्वेनाप्सरः-स्त्रियः । >
> काश्चित् काश्चिन्न् अकामेन भक्त्या केवलयैव तु । >
> मोक्षम् आयान्ति नान्येन भक्तिं योग्यां विना क्वचित् ॥ इति पाद्मे । >
> भक्त्या वा काम-भक्त्या वा मोक्षो नान्येन केनचित् । >
> काम-भक्त्याप्सरः-स्त्रीणाम् अन्येषां नैव कामतः ॥ >
> उपास्यः श्वशुरत्वेन देव-स्त्रीणां जनार्दनः । >
> जारत्वेनाप्सरः-स्त्रीणां कासाञ्चिद् इति योग्यता ॥ >
> योग्योपासां विना नैव मोक्षः कस्यापि सेत्स्यति । >
> अयोग्योपासना-कर्तुर् निरयश् च भविष्यति । >
> तस्मात् तु योग्यतां ज्ञात्वा हरेः कार्यम् उपासनम् ॥ इति भद्रिकायाम् > । >
> पतित्वेन श्रियोपास्यो ब्रह्मणा मे पितेति च । >
> पितामहतयान्येषां त्रिदशानां जनार्दनः ॥ >
> प्रपितामहो मे भगवान् इति सर्व-जनस्य तु । >
> गुरुः श्री-ब्रह्मणो विष्णुः सुराणां च गुरोर् गुरुः ॥ >
> मूल-भूतो गुरुः सर्व-जनानां पुरुषोत्तमः । >
> गुरुर् ब्रह्मास्य जगतो दैवं विष्णुः सनातनः । >
> इत्य् एवोपासनं कार्यं नान्यथा तु कथञ्चन ॥ इति वाराहे > ॥१५॥


______


**श्रीधर-स्वामी (भावार्थ-दीपिका) :** अतो यथा कथञ्चित् तद्-आसक्तिर् मुक्ति-कारणम् इत्य् आह---**कामम्** इति । **ऐक्यं** सम्बन्धम् । **सौहृदं** भक्तिम् ॥१५॥


______


**वंशीधरः (भावार्थ-दीपिका-प्रकाशः) :** यतोऽनावृतं ब्रह्मैव श्री-कृष्णोऽतो हेतोः । यथा कथञ्चित् येन केन प्रकारेण । तत्रासक्तिर् अतिशयेन व्यासङ्गः । कामम् कान्त-प्रेमाणम् । क्रोधं ज्वलनात्मकं, द्वेषम् इत्य् अर्थः । भयम् अयं मे मृत्युर् इति हेतोः सदा तन्-निवृत्त्य्-उपाय-चिन्ता । स्नेहः अनुरागः । ऐक्य-सौहृदे व्याख्याते एव स्वामि-चरणैः । ये विदधते कुर्वन्ति ते तन्-मयतां तत्-सायुज्यं, स्फुटीकृतम् एतत् सप्तम-स्कन्धे । तस्मात् त्वया सामान्यतस् तावद् एष सिद्धान्तोऽवधार्यताम् इत्य् आह---कामं गोपी-जनादयः क्रोधं द्वेषं चैद्यादयः, भयं कंसादयः, स्नेहं वात्सल्यं नन्दादयः, ऐक्यम् आत्मारामाः, सौहृदं वृष्णी-पाण्डवादयः नित्यं विदधते । अधुनापि ते ते तं तं भावं कुर्वन्तस् तन्-मयतां यान्तीति । तासां तासां लीलानां नित्यत्वं ज्ञापयति । तन्-मयतां गोप्य्-आदयस् तदासक्ततां, यथा---स्त्रीमयः कामुक इति । अन्ये सायुज्यम् ॥१५॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** अतो हरौ यथा कथञ्चित् सम्बन्ध-मात्रेणापि सर्व-चित्ताकर्षके सर्व-दोष-हरे वा । अप्य्-अर्थे एव-शब्दः । कामादिकम् अपि नित्यं कुर्वतस् ते कामादि विदधाना जनाः । यद् वा, कामादिना प्रसिद्धा दण्डकारण्य-वासि-मुनयः केशि-कंसादयश् च

______


यद् वा, ते तव यो हरिस् तस्मिन्न् इत्य् अन्वयः । विदधते इति क्वचित् पाथः । हि निश्चितम् । तन्-मयतां ध्यानेन हर्य्-एक-निष्ठाम् ।

यद् वा, सारूप्यादि-प्राप्त्या तत्-स्वरूपतां प्राप्नुवन्ति । नित्यम् इति तत्र तत्राभ्यासेन निष्ठया तन्-मयतायाम् अविलम्बत्वं बोधयति । अन्यथा कादाचित्कतया तत्-तद्-आवेशाभावेन शीघ्र-तन्मयत्वासिद्धिः । सारूप्ये च भक्ताभक्तादि-भेदेन सुख-विशेष-लाभ-केवल-दुःख-ध्वंसादिना तथा श्री-वैकुण्ठ-पार्षदत्व-सिद्ध-लोक-वासित्वादिना वैष्णव-सिद्धान्तानुसारेण भेदः स्याद् एव ।

यद् वा, नृणां निःश्रेयसार्थायैवेत्य् अत्र हेतुम् आह---हि यतः कामादिकम् अपि कुर्वन्तस् तन्मयतां यान्तीति । अन्यत् समानम् । सौहृदम् इति दृष्टान्तः । वेति क्वचित् पाठः । ततश् च वा-शब्द उपमार्थ एव । तथा चोक्तं श्री-नारदेन सप्तम-स्कन्धे---

> कामाद् द्वेषाद् भयात् स्नेहाद् यथा भक्त्येश्वरे मनः । >
> आवेश्य तद्-अघं हित्वा बहवस् तद्-गतिं गताः ॥ \[भा।पु। ७.१.२९\] > इति ।

किं च---

> गोप्यः कामाद् भयात् कंसो द्वेषाच् चैद्यादयो नृपाः । >
> सम्बन्धाद् वृष्णयः स्नेहाद् यूयं भक्त्या वयं विभो ॥ \[भा।पु। > ७.१.३०\]

इति तत्र गोप्य इति बहिर्-दृष्ट्या केवलम् औपपत्य-काम-मात्रापेक्षया । यद् वा, तन्मयता-प्राप्ति-मात्रापेक्षयैव कामादीनां सर्वेषाम् एकत्र गणना । फलतस् तु महा विशेष एवेति दिक् । एतच् च सर्वं श्री-भागवतामृते विवृतम् एवास्ते, रसामृतार्णवे च महानुभावैस् तत्-तद्-विशेषाभिव्यञ्जनेन विस्तारितम् अस्ति । अत्रापि यथा-स्थानम् अग्रे विवरणीयम् ॥१५॥


______


**जीव-गोस्वामी (लघु-वैष्णव-तोषणी) :** अस्तु तावत् तद्-व्यक्ति-समय-गतानां वार्ता, किन्तु सर्वदातनानाम् अपीयं रीतिर् इत्य् आह---कामम् इति । तत्र कामं द्विविधं गोप्य्-आदीनाम् इव प्रेम-मयं सैरन्ध्र्यादीनाम् इव रिरंसा-मयं च । क्रोधं द्वेषं चैद्यादीनाम् इव । भयं कंसादीनाम् इव । स्नेहं वृष्टि-पाण्डवानाम् इव, श्रीमद्-व्रज-वासिनाम् इव वा । ऐक्यम् आत्मारामाणाम् इव सौहृदं क्रथ-कैशिकादीनाम् इव । तत्र भय-द्वेषौ तु नानुमतौ यः खलु कल्याण-गुणम् आत्मानं भीषणं मन्यते गूढं द्विषतोऽपि तस्य भीतस्य तथा मत्सरादिना साक्षाद् अपि द्विषतो धृष्टस्य भद्राय कल्पते तस्मिन् कः पामरः ? तच् च तच् च कुर्यात्, किन्तु स्नेहं सौहृदम् एव वा सर्वेऽपि कुर्युर् इति हि तात्पर्यं तद् इत्थम् एवोक्तं श्री-नारदेन--- तस्मात् केनाप्य् उपायेन मनः कृष्णे निवेशयेत् \[भा।पु। ७.१.३१\] इति केनापीति तत्र योग्येनेत्य् अर्थः । अतस् तत्रैव तद् उक्तम्---

> यथा वैरानुबन्धेन मर्त्यस् तन्-मयताम् इयात् । >
> न तथा भक्ति-योगेन इति मे निश्चिता मतिः ॥ \[भा।पु। ७.१.२६\] > इति ।

तत्र च शास्त्राज्ञा-गौरवमय-भक्ति-योगम् अतिक्रम्य भाव-मार्गे हेयस्यापि तस्य तन्-मयताकारित्वाय प्राबल्यं दृश्यत इति व्यज्य स्नेह-सौहृदे एवानुमते तद् इत्थम् एवोक्तं द्विषन्न् अपीति तद्वद् ऐक्यं च नानुमतं तत्र तादृश-तद्-गुणास्फूर्तेर् इति । एव-शब्दः एकैकतः कृतार्थीभावाय पाठान्तरे ये विदधते ते हि निश्चितं तन्मयतां तत्-तद्-भाव-समुचिताविर्भावं तद्-एक-स्फूर्तिं चेति वेति च पाठः समानार्थः । किन्तु, श्री-भगवान् खलु भक्त्याहम् एकया ग्राह्यः श्रद्धयात्मा प्रियः सताम् \[भा।पु। ११.१४.२१\] इति श्री-भगवद्-वाक्यात्

______


> योगिभिर् दृश्यते भक्त्या >
> नाभक्त्या दृश्यते क्वचित् । >
> द्रष्टुं न शक्यो रोषाच् च >
> मत्सराद् वा जनार्दनः ॥ \[प।पु। ६.२३८.८३\] इति > पाद्मोत्तर-खण्ड-वचनात् ।[^६]

नाहं प्रकाशः सर्वस्य योग-माया-समावृतः \[गीता ७.१५\] इति श्री-गीतातश् च यद्यपि द्वेष्टृ-प्रभृतिभिस् तस्य याथार्थ्यं नानुभूयते किन्तु अन्यथैवेति तथापि तत्-प्रभावात् परम्परयाप्य् उत्तर-काले याथार्थ्यं स्फुरतीति क्रोध-भयेऽप्य् अत्र गणिते, किम् उताधोक्षज-प्रियाः \[भा।पु। १०.२९.१३\] इत्य् अनेन कामस् तु प्रियत्वातिशयाद् उत्कर्षित इति विवेचनीयम् ॥१५॥

[^६]: कृ।सं। १०६, भक्ति।सं। ३२५, प्री।सं। ७।



______


**जीव-गोस्वामी (कृष्ण-सन्दर्भः १४५) :** तर्ह्य् एतादृश-लीलया कथं नॄणां निःश्रेयसं भवति ? उच्यते । एतद्-बोधनेन भवतीत्य् आह---**कामम्** इति । अत्र तन्-मयता-शब्देन तत्-प्रचुरतोच्यते । तत्र काम-स्नेहादिषु तद्-अनुरक्तात्मतेति पर्यवसानं "स्त्रीमयो जाल्मः" इतिवत् । क्रोध-भयैक्येषु ते प्रायस् तत्-प्रलीनतेति दुग्ध-मयं जलम् इतिवत् । एकस्यैव शब्दस्य विशेषण-वशाद् अर्थ-भेदश् च युज्यते, स्याच् चैकस्य ब्रह्म शब्दवद् \[वे।सू। २.३.४\] इति न्यायेन । "क्रोध-भययोर्" अत्र पठनम् अन्येषु कैमुत्यापादनायैव, न तु तद्-उपदेश-विवक्षया ॥१५॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**जीव-गोस्वामी (बृहत्-क्रम-सन्दर्भः) :** तेन तस्मिन् ये कामादिकम् अपि कुर्वन्ति, तेऽपि तन्-मयतां यान्ति, किं पुनः प्रेमाणम् इत्य् आह---कामं क्रोधम् इत्य्-आदि । कामः कुब्जायाः । क्रोधः शिशुपालादेः । भयं कंसादेः । स्नेहः पित्रोः । ऐक्यं व्रज-बालानाम् । सौहृदं प्रेम गोपाङ्गनानाम् । तन्-मयताम् इति यथाधिकारं बोद्धव्यम् । क्वचित् तन्-मात्र-मूर्तिः, क्वचिल् लयश् च ॥१५॥


______


**नारायण-भट्टः (श्री-रसिकाह्लादिनी) :** व्रज-देवीनां श्री-कृष्ण-प्राप्तौ सन्दिहानान् परति इम अर्थम् अन्यार्थण् निदर्शनेन दृढीकुर्वन् कृष्ण-प्रियासु कैमुत्य-न्यायेन सर्वोत्कृष्टत्वम् आह---तत्र भगवत्-प्राप्तौ इह साधकं तान्य् उक्तानि तावत् तन्-मध्ये द्वेषस्यापि हेतुत्वं तत्-प्राप्तौ चैद्य-दृष्टान्तत्वेन दृष्टार्थकत्वम् उक्तम् । एवम् अन्येषाम् अपि ते तत्-प्राप्ति-साधनत्वं वक्षन् आद्य-त्रिकस्यानूद्यत्वम् अन्त-त्रिकस्य विधेयत्वम् आह । अनूद्य-विधेय-भेदेन विभिन्नानां सह प्रयोग-दर्शनात् । कामोऽनूद्यः स्नेहो विधेयः । कामस्याधिकरणेन स्नेह-विशेष-दर्शनात् । एवं क्रोधम् अनूद्यम् ऐक्यं विधेयं क्रोधाधिकरणेन सह ऐक्यं चेद् भवति तदा क्रोध-निवृत्ति-दर्शनात् । एवं भयम् अनूद्यं सौहार्दं विधेयं यद् उपादानं भयं तेन सह सौहार्दं चेद् भवति तदा भय-निवृत्ति-दर्शनात् गृहं संमाष्टीतिवत् सम्भवत्य् \"एक-वाक्यत्वे वाक्य-भेदो हि दूषणम्\" इति न्यायात् । कामम् इति हरौ स्व-महिम्ना सर्व-दोष-हरण-शीले कामादिकं विदधतः कुर्वन्तस् तन्-मयतां ते यान्ति, हीति निश्चितम् एव तत् । चैद्य-दृष्टान्तेन तत्र कामं स्त्री-भावेनाभिलाषं कुर्वन्तो दण्डकारण्य-मुनयः स्वाभीष्ट-व्रजे जन्म श्री-कृष्णेन सह रमणं प्रापुः । क्रोधं वैर-भावेन कुर्वन्तः चैद्यादयः स्वाभीष्टं पुनः पार्षदत्वं प्रापुः । भयं कुर्वन्तः कंसादयः कीट-भृङ्गवद् भावेन सारूप्य-लक्षणं मोक्षं प्रापुः । स्नेहं कुर्वन्तो युधिष्ठिरादयो धर्मांश-रूपाः नित्य-सेव्यं यथाभिलषितं कृष्णम् एव प्रापुः । ऐक्यं सम्बन्धं कुर्वन्तो यादवाः देवांश-रूपाः स्वाभिलषित-सिद्ध-लोक-वासत्वादिकं प्रापुः । सौहृदं प्रेम-लक्षणां भक्तिं कुर्वन्तो ये वैष्णवास् ते स्वाभिलषितम् आश्रय-रूपं कृष्णम् एव प्रापुर् इति सर्वत्राभिषज्यते । नित्यं मरण-पर्यन्तं निरन्तरं व्यवधान-शून्यम् इत्य् अर्थः । यद्यपि कामादि-षट्के क्रियमाणे विषय-महिम्ना संसारोपरमो भवत्य् एव परन्तु साधन-भेदात् साध्य-भेदः । एतत्-साधन-कदम्बस्य कदाचित् प्राप्तत्वे तन्-मयत्वं न सिध्येद् इति, न वेनः कतमः इत्य्-उक्तेः । तद् उक्तं सप्तम-स्कन्धे---

> कामाद् द्वेषाद् भयात् स्नेहाद् यथा भक्त्येश्वरे मनः । >
> आवेश्य तद्-अघं हित्वा बहवस् तद्-गतिं गताः ॥ \[भा।पु। ७.१.२९\] > इति ।

नारद-वाक्य-प्रामाण्यात् अन्येऽप्य् एवं कुर्वन्तो भगवन्तम् एव प्राप्नुवन्ति भावो हि भव-कारणम् इति प्रसिद्ध्या भावस्यैवानन्यथासिद्धम् । किं च,

> गोप्यः कामाद् भयात् कंसो द्वेषाच् चैद्यादयो नृपाः । >
> सम्बन्धाद् वृष्णयः स्नेहाद् यूयं भक्त्या वयं विभो ॥ \[भा।पु। > ७.१.३०\]

इति कामादीनां पङ्क्तौ सामान्यतो यद्यपि गणनोक्ता तथापि पुनस् तत्रैवोक्तं,

> यथा वैरानुबन्धेन मर्त्यस् तन्-मयताम् इयात् । >
> न तथा भक्ति-योगेन इति मे निश्चिता मतिः ॥ \[भा।पु। ७.१.२६\] > इति ।

वैरानुबन्धस्योत्कर्ष्णौक्तः वैरानुबन्धे विधेये द्वेषाभिनिवेशस्योत्कण्ठा-दर्शनाद् इति । अन्यत्र कामस्याधिकरणेऽभिनिवेशस्य बाहुल्य-दर्शनात् । शास्त्राज्ञा-गौरवे भक्ति-मार्ग-गौरवे कामदेर् अपकृष्टत्वम् एवायाति । तथापि न तथा भक्ति-योगेनेति, अभिनिवेशात् कथने वैरानुबन्धस्यौत्कृष्टत्वम् उक्तम् । ततोऽपि कामानुबन्धे विधेये प्राकृत-कार्य-विषयम् अभिनिवेशाधिक्यं भवत्य् एव अत्र त्व् अलौकिके कामानुबन्धे विधेये योगादिनामलौकिकाभिनिवेशात् । रस-मार्ग-विचारे क्रियमाणे साधन-षट्क-मध्ये कामस्यैवोत्कर्षो विषयोत्कर्षात्, अन्यथा परम-तत्त्व-विदोद्धवेन आसाम् अहो चरण-रजः प्रार्थना कथं क्रियते ? किं च, एताः परं तनु-भृतो भुवि गोप-वध्व इत्य् अभिधानं न स्यात् ।

ननु कामानुबन्धस्य चेद् उत्कर्षस् तर्हि भीष्मेण कथम् उक्तं, प्रकृतिम् अगन् किल यस्य गोप-वध्वः \[भा।पु। १.९.४०\] इति कामानुबन्धस्यापकृष्टत्वं सत्यं, भीष्मस्य माहात्म्य-ज्ञान एवाधिकारः स्वरूप-निष्ठत्वाभावात् । अन्यथा माधुर्य-पुञ्जे शिरीष-पुष्पाधिक-सौकुमार्ये श्री-विग्रहे शस्त्रैः प्रहारो न सम्भाव्यते, अतो रस-मार्गादिकाराभावाद् एवम् उक्तम्, अतो न विरोधः ।

किं च, कामादि-स्थायि-भावेषु विचार्यमाणेषु श्री-कृष्णाख्य-वस्तु-संस्पर्शाव्यभिचार-भावे तस्या एव रतेर् उत्कर्षः । तद् उक्तम्---

> कामं शरीर-सम्बन्ध-विशेष-स्पृहयालुता । >
> संनिधानासंनिधान-भेदेन सम्भवेत् द्विधा ॥ >
> तज्-जन्यायां द्रुतौ चित्ते या स्यात् श्री-कृष्ण-निष्ठता । >
> सम्भोग-विप्रयोगाख्य-रतिः तासां क्रमाद् भजेत् ॥ >
> क्रोध ईर्ष्या-निमित्तं हि चित्ताभिज्वलनं भवेत् । >
> तज्-जन्यायां द्रुतौ सा तु द्वेष-शब्देन कथ्यते ॥ >
> भयं चेतो-व्याकुलत्वं स्वोपद्रवक-दर्शनात् । >
> उपद्रवक-नाशार्थं तत्-प्रीत्य्-अर्थं बत द्विधा ॥ >
> तत्राद्यं द्वेष एव स्यात् द्वितीयं रति-शब्द-भाक् । \[भक्ति-रसायन > २.३-७\] >
> स्नेहः पुत्रादि-विषयः पाल्य-पालक-लक्षणः । >
> सेव्य-सेवक-भावोऽन्यः सोऽप्य् उक्तस् त्रिविधो बुधैः ॥ >
> भगवद्-दास्य-सख्याभ्यां मिश्रितं चापरं जगुः । >
> या कृष्णाकारिता चित्ते तज्-जन्य-द्रुति-शालिनी ॥ >
> पाल्य-पालक-भावेन सा वत्सल-रतिर् भवेत् । >
> सेव्य-सेवक-भावेन या रतिः प्रीतिर् ईर्यते ॥ \[भक्ति-रसायन > २.९-११\] >
> सम्बन्धजा रतिर् याति पूर्वोक्तां रसतां द्वयी ॥ >
> एका वत्सल-भक्त्याख्या प्रेयो भक्तिस् तथापरा । \[भक्ति-रसायन > २.६७\] >
> तद्-ऐक्यं प्रीति-सम्भोगात् दृश्यते भोज-वृष्णिषु ॥

सौहृदं सौहार्दं तच् च भक्तिर् एव । तद् उक्तं तृतीये---

> मद्-गुण-श्रुति-मात्रेण मयि सर्व-गुहाशये । >
> मनो-गतिर् अविच्छिन्ना यथा गङ्गाम्भसोऽम्बुधौ ॥ >
> लक्षणं भक्ति-योगस्य निर्गुणस्य ह्य् उदाहृतम् । \[भा।पु। > ३.२९.११-१२\]

एषु षट्सु साधनेषु आलम्बनोत्कर्षात् काम-जारतेर् उत्कर्षः । श्र्ङ्गार-मिश्रिता भक्तिः कामजा रतिर् इष्यते । यथा वैरानुबन्ध-जरतौ भय-जन्यायां च रतौ वैरानुबन्ध-भय-त्याग-पूर्वकं भगवत्-प्राप्तिः । भगवतो यादवत्वानुकरणे सम्बन्धस्य कारणत्वं तद्-अनुकरण-पुरस्कृते सम्बन्धेत्य् उक्तेः । प्राकृत-सम्बन्ध-त्याग-पूर्वकम् एव कामवत् प्राप्तिः । पाल्य-पालकत्व-पुरस्कृतः स्नेहः पाण्डवेषु स च प्राकृतेषु भावं त्याजयित्वालौकिकेन भावेन भगवत्-प्राप्ति-हेतुर् जातः भक्तेर् माहात्म्यं नारदादिषु च दृष्ट-चरम् एवेति दिक् ॥१५॥


______


**विश्वनाथ-चक्रवर्ती (सारार्थ-दर्शिणी) :** तस्मात् त्वया सामान्यतस् तावद् एष सिद्धान्तोऽवधार्यताम् इत्य् आह---**कामं** गोपी-जनादयः । **क्रोधं** द्वेषं चैद्यादयः । **भयं** कंसादयः । **स्नेहं** वात्सल्यं नन्दादयः । **ऐक्यम्** आत्मारामाः । **सौहृदं** वृष्टि-पाण्डवादयः । **नित्यं विदधतः** इत्य् अधुनापि ते ते तं तं भावं कुर्वन्तस् **तन्-मयतां** यान्तीति तासां तासां लीलानां नित्यत्वं ज्ञापयति तन्मयतां गोप्यादयस् तद्-आसक्ततां यथा स्त्री-मयः कामुक इति अन्ये सायुज्यम् ॥१५॥


______


॥ १०.२९.१६ ॥

न चैवं विस्मयः कार्यो भवता भगवत्य् अजे ।

योगेश्वरेश्वरे कृष्णे यत एतद् विमुच्यते ॥

**श्रीधर-स्वामी (भावार्थ-दीपिका) :** न च भगवतोऽयम् अतिभार इत्य् आह---न चैवम् इति । यतः श्री-कृष्णाद् एतत् स्थावरादिकम् अपि विमुच्यते ॥१६॥


______


**वंशीधरः (भावार्थ-दीपिका-प्रकाशः) :** न तत्रेदम् आश्चर्यम् इत्य् आह---न चेति । अतिभारः दुर्घटः । एवं विस्मयः गुण-धियां गुण-प्रवाहोपरमः कथम् ? इत्य् एवं-रूपः सन्देहः । भवतेति । गर्भाद् आरभ्य श्री-कृष्ण-भक्तेन त्वया न कर्तव्योऽन्येन क्रियतां नामेत्य् आह---यतः श्री-कृष्णाद् एतज् जगद् विमुक्तं भवति, यस्य प्रसादात् परमार्ति-रूपाद् अस्मात् संसारान् मुच्यते । नापरेण इति श्रुतेः । स्थावरं वृक्षादि । अत एवोक्तं ब्रह्मणा[^७]---वृन्दावने किम् अपि गुल्म-लतौषधीनाम् \[भा।पु। १०.४७.६१\] इत्य्-आदि । आदिना पाषाणादि-ग्रहः । तत् प्रसिद्धम् अहल्योपाख्याने रामायणे अवतार-भेदेऽप्य् अवतारिणोऽभेदात्, य एव रामश् च स एव कृष्णः इति चिरञ्जीव-भट्टोक्तेः ॥१६॥

[^७]: वस्तुतस् तु इदम् उद्धवस्य वाक्यम् ।



______


**श्रीनाथ-चक्रवर्ती (चैतन्य-मत-मञ्जुषा) :** अन्यत्रावतारे विस्मयः कर्तुः युज्यते, नैवात्रेत्य् आह---न चैवम् इति । कृष्णे योगेश्वरेश्वरे एवं विस्मयो न च कार्यः । च-कारः पुनर्-अर्थे । पुनर् न कार्य इत्य् अर्थः । यतो यं वीक्ष्य एतत् तरु-गुल्मादिकम् अपि विमुच्यते । तस्य किं ब्रह्मतया ज्ञानेन ? अतः कृष्णे परम-कान्त-बुद्धिर् यथा सुरसा श्रेयस्करी च भवति, तथास्मिन् ब्रह्मधीर् इति अत्र विस्मयो न कार्य इति महा-वाक्यार्थः ॥१६॥


______


**सनातन-गोस्वामी (बृहद्-वैष्णव-तोषणी) :** एवम् ईदृशो विस्मयः सन्देहः आश्चर्य-बुद्धिर् वा पुनर् न कार्य इत्य् अर्थः । भवतेति अन्येन क्रियतां नाम, भवता तु गर्भाद् आरभ्य तन्-महिमाभिज्ञेन न कथञ्चिद् अपि कदाचिद् अपि कार्य एवेत्य् अर्थः । अत एव गौरवेण भवतेति, न च त्वयेत्य् उक्तम् । विस्मयाकरणे हेतुः---भगवति अशेषैश्वर्य-युक्ते ।

ननु तर्हि कथं देवकी-गर्भतो जन्म ? तत्राह---अजे जीववन् न जायते, किन्तु स्वेच्छयैव भक्त-वात्सल्यादिना स्वयम् आविर्भवतीत्य् अर्थः ।

ननु तर्हि देवक्य्-आदीनां पुत्रतया कथं प्रतीतिर् अस्तु ? तत्राह---योगो दुर्घट-सुघटनायां सामर्थ्य-विशेषस् तस्येश्वराः । श्री-शिव-सनकादयस् तेषाम् अपीश्वरे । अतः स्वेच्छया स्वयम् आविर्भावेऽपि शक्ति-विशेषेण श्री-देवक्यादि-पुत्रतापि सम्भवेद् इत्य् अर्थः, अचिन्त्यैश्वर्यात् तस्याः । अत एव यतः कृष्णे नराकृति-पर-ब्रह्मणि ।

यद् वा, अत एव कृष्णे दुर्वितर्क्यानन्त-माहात्म्यामृत-सागरतया सुप्रसिद्धे इत्य् अर्थः । अथवा, भगवति परमेश्वरे, अतोऽजे जीववत् प्राकृत-जन्म-रहिते, कृपया स्वयम् एवाविर्भावात् । अत एव योगेश्वराणां भक्ति-योग-निष्ठानां श्री-नारदादीनाम् ईश्वरे भक्त्या सेव्ये भक्ति-विशेष-प्रकटनात् । किं वा, योगेश्वराणां महाश्चर्य-शक्तिमताम् ईश्वरे निजाश्चर्याशेषैश्वर्य-प्रकटनात् । तत्रापि कृष्णे श्री-गोकुलोत्सव इत्य् अर्थः । यतः कृष्णाद् एतच् चराचरात्मकं सर्वम् एव जगद् अशेष-साधन-रहितम् अपि तद्-इच्छा-मात्रेण तदीय-यत्-किञ्चित्-सम्बन्धाभास-मात्रेणापि स्वयम् एव विशेषेण मुच्यते, श्री-वैकुण्ठ-लोकं प्राप्नोतीत्य् अर्थः । एतच् च भावीन्द्रप्रस्थादि-तरु-लतादि श्री-वैकुण्ठ-प्राप्त्य्-अभिप्रायेण, तथा च प्रथम-स्कन्धे श्री-कुन्ती-स्तुतौ---

> इमे जन-पदाः स्वृद्धाः सुपक्वौषधि-वीरुधः । >
> वनाद्रि-नद्य्-उदन्वन्तो ह्य् एधन्ते तव वीक्षितैः ॥ \[भा।पु। > १.८.४०\] इति ।

अत स्वृद्धा इति पुनर् एधन्ते इत्य् अनेन च श्री-वैकुण्ठ-प्राप्ति-योग्यतैवाभिप्रेता । अन्यत् तैर् व्याख्यातम् ।

यद् वा, ननु बहुल-याग-योगादि-महा-साधनेन दुःसाध्यापि तन्मयता कथं यथा-कथञ्चित् कामादि-सम्बन्धेन सिध्येत् ? तत्राह---न चेति । अर्थः स एव । अतोऽस्या रास-क्रीडायाः श्रवणादौ मुक्त्य्-आदि-परैर् अपि काम-क्रीडा-मयत्व-बुद्ध्या नोदासितव्यम् । किन्तु सर्वैर् एव निजेष्ट-तद्-अतीत-सिद्धये विशेषतो भक्तैः परम-फलत्वेनेयं सदा सेव्यैवेति प्राग् एतत् प्रकरणोत्थापन-तात्पर्यं दृढीकृतम् इति दिक् ।

अथवा, श्री-व्रजेन्द्र-व्रज-गोपीत्वेन भाग्य-विशेषात् ता अपि हत-विघ्नास् तेनैव देहेन सद्य एव श्री-कृष्णं सङ्गतास् तदानीम् एव रास-क्रीडाम् अलभन्तेति व्याख्येयम् । तथा हि---अन्तर्-गृहे गताः पशैर् बद्धाः पत्य्-आदिभिर् गृहान्तः-स्थापिताः, अत एव कथम् अप्य् अलब्ध-विनिर्गमास् तद्-भावना-युक्तास् तस्याः श्री-कृष्णेन सह रास-क्रीडाया भावना-युक्तास् ततश् च प्रक्षीण-बन्धना ध्यानस्य प्रभावेणैव सुश्लथी-भूत-बन्धनाः सत्यो गुण-मयं पत्य्-आदिभिर् बहुधा बद्धत्वात् पाश-मयं पाश-प्रचुरं देहं ध्यानेनैव जहुः । नाहं केनापि बद्धास्मि, किन्तु मुक्तैवेति प्रत्येकं भावितवत्य इत्य् अर्थः । इति भावना-त्यागेनैव देह-त्याग उक्तः । यथा श्री-ब्रह्मणः सृष्ट्य्-आरम्भे तत्-तद्-भावना-त्याग एव तत्-तद्-देह-त्यागः, तथा च तृतीय-स्कन्धे ततश् च ध्यान-प्रभावेण सद्य एव प्रक्षीण-बन्धनं पत्य्-आदिभिः कृतं पाशैर् नियन्त्रणम् ।

किं वा, द्वार-बन्धादि-प्रतिबन्धो यासां तथा-भूताः सत्यः, विशेषणे तात्पर्यम्---देहस्य पाशमयतां जहुर् इत्य् अर्थः । ततश् च परमात्मानम् अपि तं श्री-नन्द-किशोर-रूपम् एव सङ्गताः । तत्र हेतुः---जार-बुद्ध्या विशिष्टा इति ।

यद् वा, परमात्मानं परम-प्रियम् इत्य् अर्थः । अयं जार-बुद्धौ हेतुः, अन्यथा तादृश-प्रियतमतासिद्धेः । ध्यान-प्रभावम् आह---ध्यानेनैव दुःसहो यः प्रेष्ठ-विरह-तीव्र-तापस् तेन धुतं निरस्तं तुच्छीकृतम् अशुभं जगताम् अशेष-दुःखस्याधिक्यात् । अन्यत् समानम् एव ।

ततश् च, या मया क्रीडता रात्र्यां \[भा।पु। १०.४७.३७\] इत्य् अस्यायम् अर्थः । पत्यादिभिर् बद्धत्वाद् व्रज आस्थिता अपि पश्चान् मद्-वीर्य-चिन्तया अनालब्ध-रासा नाप्राप्त-रासा बभूवुः । किन्तु आपू रासम् एवेति ।

श्री-परीक्षित्-प्रश्नस्य चायम् अर्थः---कान्त-बुद्ध्या ध्यानेन गुणेषु श्री-कृष्णस्य कारुण्यादिषु, न तु गुणातीत-रूपे धीर् यासाम् इति ध्यानस्य न्यूनता सूचिता, तथापि पत्यादिभिर् बन्धनार्थं प्रयुक्तायाः पाश-परम्पराया उपरमो निवृत्तिः कथम् ? इति श्री-शुकदेवश् च, यथा कथञ्चिद् ध्यानेन संसार-बन्धाद् अपि विमुक्तिः स्यात् । श्री-कृष्ण-प्रियतमानां तासां तद्-ध्यान-विशेषेण पाश-बन्धनान् मुक्तिर् जातेति किं वक्तव्यम् इति कैमुतिक-न्यायेनैव । द्वेषादिना ध्यानाद् अप्य् अभीष्ट-सिद्धिम् आह---उक्तम् इत्य्-आदिना । अन्यत् सुसङ्गतम् एव ॥१६॥


______


**जीव-गोस्वामी (लघु-वैष्णव-तोषणी) :** न चेति अन्येन क्रियतां नाम भवता गर्भाद् आरभ्य तन्-महिमाभिज्ञेन न कार्य एवेत्य् अर्थः । अत एव भवतेति गौरवेणोक्तं, न तु त्वयेति विस्मयाकरणे हेतु-विशेषः भगवति अशेषैश्वर्य-युक्ते । ननु तर्हि कथं देवकी-गर्भतो जन्म ? तत्राह---अजे जीववन् न जायते, किन्तु स्वेच्छयैव भक्त-वात्सल्यादिना स्वयम् आविर्भवतीत्य् अर्थः । भगवत्त्वाद् एव योगेश्वरेश्वरे तत्रापि कृष्णे सर्वतः परिपूर्णाविर्भाव इत्य् अर्थः ॥१६॥


______


**जीव-गोस्वामी (कृष्ण-सन्दर्भः १४५)** : न च श्री-गोपिकादीनां ये कामादयो भावास् तद्-अनुसरणेनान्ये कृतार्था भवन्तीति चित्रम् इत्य् आह---**न चेति** । किं वक्तव्यम् ? एकेषां विमुक्तिर् जगतोऽपि सम्भवतीत्य् आह---**यत** इति । एके तु प्रकट-लीलायाम् आराधन-पाकाद् आगन्तुकस्य एवैताः, न तु नित्य-सिद्धवत् सच्-चिद्-आनन्द-देहं प्राप्ताः । ततो न दोष इति वर्णयन्ति ॥१६॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**जीव-गोस्वामी (बृहत्-क्रम-सन्दर्भः) :** एवं क्रोधावेशं विहाय शिष्य-वात्सल्याद् उपदिशति---न चैवम् इत्य्-आदि । पुनर् एवं विस्मयो न च कार्यः । नैवं कार्य इत्य् अर्थः । भवता श्री-कृष्ण-प्रभाव-ज्ञानां पौत्रेण । कुत्र ? कृष्णे, अन्यत्र वरं सन्देहः क्रियताम् । कीदृशे ? अजे स्व-प्रकाशे, भगवत्य् अचिन्त्य-परमैश्वर्ये, योगेश्वराणाम् अपीश्वरे कर्तुम् अकर्तुम् अन्यथा-कर्तुं समर्थे । एतेन तस्मिन् ब्रह्म-ज्ञानेनापि न किञ्चिद् भवति । कान्त-ज्ञानेनापि तद्-अङ्ग-सङ्ग-मङ्गलत्वं भवतीत्य् अन्यथा-कर्तृत्वे योगेश्वरेश्वरता, यत एतत् तरु-गुल्मादिकम् अपि विमुच्यत इति मुक्ति-कर्तृत्वे योगेश्वरेश्वरता, अभक्तानां कृतार्थता-करणे अकर्तृत्वे योगेश्वरेश्वरता ॥१६॥


______


**नारायण-भट्टः (श्री-रसिकाह्लादिनी) :** तथापि विस्मित-मुखं राजानं तम् आलक्ष्य सोपालम्भ-वचनेन विस्मयम् अपाकरोति---न चैवम् इति । अतो\ऽसम्भावना-विपरीत-भावनाविष्टा भक्त्य्-अभावाद् विस्मयं कुर्वन्तु नाम, भवतो\ऽनुचितम् एतत् । श्री-कृष्ण-माहात्म्यस्य बहुशः श्रुत-पूर्वत्वात् दृष्ट-चरत्वाच् च भवता कृष्णे एवं-विधो विस्मयो न कार्यः ।

कीदृशे भगवति ? अचिन्त्यैश्वर्ये स्वैश्वरेण संसार-हेतुनापि काम-क्रोधादीन् गुण-प्रवाहोपरम-हेतून् विधातुं समर्थे । तद् उक्तं श्री-मुखेन---

> न मय्य् आवेशित-धियां कामः कामाय कल्पते । >
> भर्जिताः क्वथिता धाना प्रायो बीजाय नेष्यते ॥ \[भा।पु। > १०.२२.२६\] इति ।

अनुभवाननुभवे यदि चेत् त्वया विस्मयः क्रियते, तदा ह्य् अन्यो\ऽपि करिष्यति अनुभवाननुभवाद् एवेति ।

पुनः कीदृशे ? अजे । यदि शुक्र-शोणित-सम्बन्धेन प्राकृत-जीववत् श्री-कृष्णस्यापि जन्म भवेत्, तदा विप्रतिपत्ति-पूर्वक-प्रश्नः स्यात् । तत् तु नास्तीत्य् आह---यतो अजे प्राकृत-जन्म-रहिते देवक्यां वत्सल-रसालम्बन-भूतायां नित्य-मातृत्वेन सिद्धायां जन्म स्वीक्रियत एव । स्वेच्छया भक्त-वात्सल्येनाविर्भवति । यशोदा-नन्दनेति देवकी-नन्दनेति स्वरूपम् अजत्वं धर्मः । बहिस्थाप्यतः प्रवेश-घटनार्थम् उक्तम् । यथा बहिर् आनन्द-पूर्णत्वेन स्थितिः, तथानन्द-रूपे देवकी-गर्भे प्रवेशो\ऽभिलाषिणेति । अतो\ऽजे विस्मयो न कार्यम् ।

ननु, देवकी-नन्दने प्रसिद्धे\ऽजत्वं कथम् ? इति चेत्, तत्राह---योगेश्वरेश्वरे इति । योगस् तु अघटित-घटना-सामर्थ्यम् । तेन योग-बलेन भोगार्थम् अनेकानि शरीराणि कृत्वा भगवत्-प्रसाद-लब्ध-सामर्थ्याः सन्तो योगिनः काय-व्यूहेन भोगं भुक्त्वा स्वाभिलाषितां गतिम् आप्नुवन्ति । तेषां योगस् त्व् आगन्तुको धर्मः, भगवत्य् अनागन्तुक इत्य् एतावान् एव विशेषः । भगवांस् तु तद्-धर्म-विशिष्टो\ऽपि, अन्येषां योग-फल-दाता योगम् आपद्यतस् तद्-देहानाम् अलौकिकत्वं सम्पादनेन नित्य-मण्डल-प्रवेशे विस्मयो न कार्य इति ।

पुनः कीदृशे ? कृष्णे । कृषिर् भू-वाचक- इत्य् आद्य्-अर्थस् तु यौगिकः, रूढस् तु यशोदा-स्तनन्धये । रूढिर् योगम् अपहरतीति न्यायात् । यशोदा-सम्बन्धेनैव व्रजौकसस् तु स्नेहाधिक्यं सूचितम् । सर्वे सर्वेषु स्व-सम्बन्धिषु स्निग्धो भवन्तीति प्रसिद्धिः । इयं लीला निर्दोष-पूर्ण-गुण-विग्रहे कृता । एतद्-अनुभवायोग्येषु विस्मये विद्यमाने\ऽपि भवता विस्मयो न कार्य इति ।

एतत् सम्बन्ध-वैभवम् आह---यतः श्री-कृष्णाद् धेतोः एतत् स्थावरादिकम् अपि विमुच्यते । अयं भावः---को\ऽनुराजन् निद्रियवान् इति । इन्दिर्यवत् तेनाधिकारे सति, यन् न भजन-क्रिया दृश्यते, तया चेद् अनर्थ-निवृत्तिर् इति सिद्धान्तस्य न काचिद् विप्रतिपत्तिः दृश्यते । दृष्टार्थकत्वेन तदा विस्मयो न कार्यः । यमलार्जुनादौ श्री-कृष्ण-सम्बन्धस्यानन्यथा-सिद्धत्वेन दृष्ट-चरत्वात् । श्री-मुखेनाप्य् उक्तम्---अहो अमी देव-वरामरार्चितं \[भा।पु। १०.१५.५\] इति बहुशः श्रुतत्वाच् च । श्री-शुकः स्वानुभूतं कथयित्वा राजानम् अपहत-विस्मयं कृतवान् इति ॥१६॥


______


**विश्वनाथ-चक्रवर्ती (सारार्थ-दर्शिणी) :** न चेति । अन्येन **विस्मयः** क्रियतां नाम, अत्रार्थे **भवता** तु गर्भाद् आरभ्य तन् महिमाभिज्ञेन **न कार्यः** गोचारकत्वेऽपि भगवति देवकी-पुत्रतेऽप्य् अजे गोप-स्त्री-लाम्पट्येऽपि योगेश्वराणाम् अपीश्वरे कृष्णे शर्वावतारिणि य एतत् स्थावरादिकम् अपि **विमुच्यते** इति [श्री-स्वामि-चरणाः]{।मर्क्} । यद् वा, तल्-लीला-परिकराद् भिन्नम् अपि जगद् अधुनापि तत्-तत्-काम-स्नेहादि-भावम् अनुस्मृत्य विमुच्यते गुण-प्रवाहान् मुक्तं भवति ॥१६॥


______


॥ १०.२९.१७ ॥

ता दृष्ट्वान्तिकम् आयाता भगवान् व्रज-योषितः ।

अवदद् वदतां श्रेष्ठो वाचः पेशैर् विमोहयन् ॥

**श्रीधर-स्वामी (भावार्थ-दीपिका) :** प्रस्तुतम्[^८] आह---ता दृष्ट्वेति । वाचः-पेशैर् वाग्-विलासैः ॥१७॥

[^८]: रसमयरासलीलाप्रसङ्गे ईदृशस् ते प्रश्नः समाधानप्रपञ्चश् च
    रसविघातकत्वाद् अनुचित इति व्यञ्जयन् स्वयम् एवोत्कण्ठया
    प्रस्तौति॥



______


**वंशीधरः (भावार्थ-दीपिका-प्रकाशः) :** प्रकृतम् अनुसरति---प्रस्तुतम् इति । वदतां श्रेष्ठः चतुर्मुख-शतमुख-सहस्रमुख-व्यासादि-श्रेष्ठः । ताः गोप्यः । पेशोऽङ्गे दीप्तौ हेलायां चूर्णने पुंसि इति माधवः । उपेक्षा-प्रार्थना-बोधक-द्व्य्-अर्थक-वाक्यैर् विमोहयन्न् अवदत् । तत्रोपेक्षा-द्योतकैर् विशेषेण मोहयन् आमुग्धा इव कुर्वन् । प्रार्थना-गमकैस् तु विशेषेण स्नेहवतीः कुर्वन्न् इति विशेषः । अवाच इति छेदे लज्जया किम् अप्य् अवदन्तीर् इति पेशैः सौन्दर्यैर् इत्य् अर्थः ॥१७॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** ता वेणु-गीताकृष्टाः परम-विह्वला व्रजस्य योषितः सर्व एव नव-तरुणीः । यद् वा, व्रज एव स्थातुं योग्याः, न हि बहिर्वनान्तर् आगन्तुम् इत्य् अर्थः । तथापि निजान्तिकम् एवायाताः प्राप्तः, न तु लज्जादिना दूरतः स्थिताः । दृष्ट्वा अवदत् । स्वागतम् \[भा।पु। १०.२९.१८\] इत्य्-आदिना वक्ष्यमाणम् । किम्-अर्थम् ? वाचः-पेशैर् वाग्-विलासैर् विशेषेण मोहयन् चित्तं हरन्, स्व-विषयकं कामं नितरां वर्धयितुम् इत्य् अर्थः । तच् चाग्रे व्यक्तं भावि ।

ननु, वाग्-विलास-मात्रेण कथं विमोहनं स्यात् ? तत्राह वदतां श्री-चतुर्मुख-सहस्रमुखादीनां वाग्मिनां श्री-व्यासादीनां वा कवीनां मध्ये श्रेष्ठः । कुतः ? भगवान् साक्षात् सर्वैश्वर्य-युक्तः । यद् वा, वचः पेशैर् भङ्गी-विशेषैः । एकैव वाक् समुपेक्षा-मयी सत् प्रार्थना-मयी चेति मिथो विरोध्य् उभय-कोटि-स्पर्शाद् एव कैतव-परिपाटी-पाटवैर् इत्य् अर्थः । साक्षाद्-धर्मादि-बोधन-परत्वेऽपि निजात्यन्त-रिरंसा-तात्पर्येण स्व-विषयक-भाव-विशेष-दृढी-करणात् । तत्र हेतुः---वदतां श्रेष्ठ इति ।

यद् वा, रन्तुं मनश् चक्रे \[भा।पु। १०.२९.१\] इति, जगौ कलं वाम-दृशां मनोहरम् \[भा।पु। १०.२९.३\] इत्य्-आदिना तस्य ताभिः सह रिरंसा व्यक्तैव । एवं मनस्य् अन्यद् वचस्य् अन्यद् एव धर्मादि-पर-वाग्-विलासैश् च वचस्य् अन्यद् एवेत्य् एवम् अवहित्थया ता विमोहयन्, वाक्यार्थ-निर्धारणाशक्तेः । वस्तुतस् तु वाचः-पेशैःसौन्दर्यैर् इत्य् उक्ति-परिपाटी-मात्रम् एव तत्, न तु तादृशो भाव इति बोधयत्य् एव ।

यद् वा, सर्वत्रान्तर्भूतोऽपि शब्दार्थो द्रष्टव्यः । तथा हि, व्रज-योषितः सहज-निज-प्रेम-परा अपि, तत्रापि तास् तथा-भूता अपि, तत्रापि तदानीं तत्र निजान्तिकम् आयाता अपि, साक्षाद् दृष्ट्वापि स्वयं च भगवान् सर्वज्ञत्वेन तासां भावभिज्ञोऽपि, वाचः-पेशैः कपट-वाक्यैर् विमोहयन् परम-वैकल्यं प्रापयन्न् अवदत् । किम्-अर्थम् ? वदतां नर्मोक्ति-चतुराणां मध्ये श्रेष्ठः, नर्म-विशेषार्थम् इत्य् अर्थः ।

यद् वा, वाचः-पेशैस् तासां वाग्-विलासैर् हेतुभिस् तच्-छ्रवणार्थम् इत्य् अर्थः । यद् वा, पेशैर् निज-सौन्दर्यैर् विमोहयन्न् अवदत् । कुतः ? अकार-प्रश्लेषेण अवाचो लज्जया किम् अप्य् अवदन्तीर् इत्य् अर्थः । अतस् तासां प्रत्युक्ति-श्रवणानन्दायेत्य् अर्थः । कुतः ? वदतां श्रेष्ठः, उक्ति-भङ्गी-कुशलानां स्वत एव परोक्ति-चातुरी-श्रवण-रसिकत्वाद् इत्य् अर्थः । अन्यत् समानम् । एवं सर्वथा वस्तुतो मिथो भाव-विवृद्ध्य्-अर्थम् एव ज्ञेयम् ॥१७॥


______


**जीव-गोस्वामी (लघु-वैष्णव-तोषणी) :** अतः परम-रसमय-रास-लीला-प्रसङ्गेऽस्मिन्न् अन्तरायानौचित्येऽपि सर्वेषाम् एक-चित्तता-सम्पादनार्थम् एवेदृशः प्रश्नो भवता कृतः । मयापि भवद्-अनुरोधेनैव सिद्धान्त-प्रक्रियेयं व्यञ्जितेति व्यञ्जयन् पुनर् अप्रार्थितोऽपि स्वयम् उत्कण्ठया सहसा प्रस्तुतम् एवाह---ता वेणु-गीताकृष्टाः परम-विह्वलाः, तद् एव दर्शयति व्रजस्य योषितः व्रज एव स्थातुं योग्याः नहि बहिर्वनम् आगन्तुम् इत्य् अर्थः । तत्रापि निजान्तिकम् एवायाताः प्राप्तः, न तु लज्जादिना दूरतः स्थित्वा, दृष्ट्वा अवदन् वाचः पेशैर् वाग्-विलासैः । ते च द्विविधाः शाब्दिका आर्थिकाश् च । पूर्वे तु सुललित-वर्ण-विन्यास-सुगम-सुभग-समुच्चारण-स्मित-वलित-श्री-मुख-लोचन-चिल्ली-चालन-विशेषादयः । उत्तरे रस-भावालङ्कार-वस्तु-रूपाः । एतेऽपि चतुर्विधा उपेक्षा-भङ्गि-मयाः प्रार्थना-भङ्गि-मयाः तद्-युगलार्थ-सन्धापन-मयाः वास्तवार्थ-मयाश् च ।

तथा च सति विमोहयन्न् इति हृत-चित्ताः हृत-विवेकाश् च कुर्वन्न् इत्य् अर्थो यथायथम् ऊह्यः । तत्र पूर्वत्वं शाब्दिक-प्रार्थना-मय-वास्तवार्थमयेषु उत्तरोत्तरत्वं चान्ययोः । तत्र च शाब्दिकाः स्वभावेन विशेषतस् तु भावेन आर्थिकेषु उपेक्षा-मयाः स्वस्मिन्न् उत्कण्ठा-वर्धनार्थम् एव, न तूपेक्षार्थं कृताः । रन्तुं मनश् चक्रे \[भा।पु। १०.२९.१\], जगौ कलं वाम-दृशां मनोहरम् \[भा।पु। १०.२९.३\] इत्य् उक्तत्वात् । अत एवैतत् पक्षे वाक्-पेश-मात्रतो, न तु तात्पर्यत इत्य् अर्थः ।

एवं मनस्य् अन्यद् वचस्य् अन्यत् इत्य् अवहित्थया तासाम् उत्कण्ठया विषण्णता-सम्पादनं, तेन च विवेक-हरणम् इति । तत्रापि प्रार्थना-मया निजौत्सुक्य-मात्र-हेतुकाः । तद्-युगलार्थ-सन्धापनं तु नर्म-कौतुकर्थम् इति ।

तथा वचने योग्यतां कैमुत्येनाह---वदतां श्रेष्ठः निखिल-वाग्-वैदग्धी-विदां वरिष्ठः, यतो भगवान् स्वाभाविक-तादृश-ज्ञानादिभिः सर्वातिशायी ।

यद् वा, सर्वत्रान्तर्भूतोऽपि शब्दो द्रष्टव्यः । तथा हि व्रज-योषितः सहज-निज-प्रेम-परत्वेन प्रसिद्धा अपि, तत्रापि तास् तादृशं प्रेम-विकारं प्राप्ता अपि, तत्रापि तदानीं निजान्तिकम् आयाता अपि, साक्षाद् दृष्ट्वापि स्वयं च भगवान् सर्वज्ञत्वेन तासां भावभिज्ञोऽपि वाचः पेशैः कपट-वाक्यैर् विमोहयन् परम-वैकल्यं प्रापयन्न् अवदत् । किम्-अर्थम् ? वदतां नर्मोक्ति-चतुराणां मध्ये श्रेष्ठः, नर्म-विशेषार्थम् इत्य् अर्थः ॥१७॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**जीव-गोस्वामी (बृहत्-क्रम-सन्दर्भः) :** अथ प्रकृतम् आह---ता दृष्ट्वेत्य् आदि । भगवान् अवदत् । वदतां वाग्मिनां श्रेष्ठः । किम् कुर्वन् ? वाचः-पेशैर् वाचाम् अवयैर् विमोहयन्, अवयवा नाना-प्रकार-भावाः । पिश अवयवे इत्य् अस्मात् । ते च स्वीकार-ताटस्थ्य-परिहारादिभिर् भेदैः । निषेधे विधिः । विधौ निषेध इत्य्-आदि-विपरीत-लक्षणार्थः ॥१७॥


______


**नारायण-भट्टः (श्री-रसिकाह्लादिनी) :** एवं प्रासाङ्गिकं परिसमाप्य प्रस्तुतम् आह---ता इति । या वेणु-नाद-माधुर्येण तन्-नाम्ना आहूताः, दुहन्त्य इत्य्-आदि गृह-कर्म हित्वा, शुश्रूषन्त्यः इति धर्मं हित्वा, अञ्जन्त्य इति दैहिक-संस्कारं हित्वा, केवलं प्रेम्णैव सङ्गता व्रज-योषित इत्य् अनेन पञ्च-विधानाम् आगमनम् उक्तं चातुरी-विशेषानभिज्ञा अन्तिकं समीपम् आगताः, चातुरी-विशेषे\ऽवहित्थया दूरतः स्थितिर् भवेत्, तत् तु नास्तीति स-सम्भ्रमागमनेन जायते ।

किं च, मोहितासु चातुरी-विशेषो नादेति । ता दृष्ट्वा अवदत् । किम् अवदत् ? इत्य् अपेक्षायां मनश् चक्र इत्य् अत्र मानस-लीलायां यच् चिन्तितं पूर्वं तद् अधुना प्रोवाच । किं कुर्वन् ? वाचः पेशैर् विमोहयन् । वाग्-विलासैः विशेषेण मोहं प्रापयन् पूर्वं वेणु-नादेन मोहिताः, इदानीं भाव-परिक्षार्थं स्थूण-निखनन-न्यायेन तम् एव भावं दृढीकरिष्यन् तावद्-वचनेनैव स्वान्तिकम् एव विप्रलम्भम् उत्पाद्य, मधुर-रस-परिपाटी शिक्षयितुं रुक्ष-मुद्रया स्वागतम् इत्य् आद्य् उवाच ।

ननु, वेणु-नादेनास्मान् आहूयाधुना भाव-परीक्षार्थम् एव यथार्थेन वचनेन निवर्तयतीति तासां मनसि कथं न भवेत् ? तत्राह---वदतां वाग्मिनां शेषादीनां मध्ये श्रेष्ठः । तत्र हेतु-गर्भं विशेषणम् आह---भगवान् । वचनेन विप्रलम्भम् उत्पाद्य रसैश्वर्येण परिपोषयितुम् अनेकासु एकेनैव विग्रहेण स्व-विलासं सञ्चारयितुं समर्थः ।

यद् वा, वाचः पेशैः बहिर् धर्म-बोधकैः भय-प्रदर्शनेन निवर्तन-परैः रिरंसा-प्रच्छादकैर् अन्तस् तद्-उद्दीपन-विभाव-प्रदर्शकैः मम धर्माद्य्-उपेक्षा-पूर्वकं रसाधिकरण-पोषकैः कपट-पाटव-दिग्धैर् इत्य् अर्थः । मनस्य् अन्यद् वचस्य् अन्यद् इति विमोहनाभिप्रायः ग्रहण-शक्त्या प्रापयन् ।

यद् वा, पेशैः निजाङ्ग-सौष्ठवैर् विमोहयन् इति कर्तव्यता-शून्या कुर्वन्, अत एव तद्-वपुषस् तेजः-पुञ्जेन प्रताडिताक्षित्वात् युगपत् समग्र-मुख-शोभा-ग्रहणाशक्त्या प्रथमं चरणारविन्दार्पित-लोचनत्वाद् वाच अधो-वदनाः ।

यद् वा, मुखे रुक्ष-मुद्राम् आकलय्य तावत् किम् अपि वक्तुम् अपारयन्तीः । यद् वा, अन्यावेशेनागमन-वशात् श्वासाधिक्येन वाचः नमनादि-तादृग्-व्यवहारम् अपि कर्तुम् अशक्नुवन्तीः । यद् वा, दृष्टिं परिचित्य किं वदिष्यतीति अवाचो मौनम् अवलम्बमानाः प्रत्य् अवदत् ॥१७॥


______


**विश्वनाथ-चक्रवर्ती (सारार्थ-दर्शिणी) :** प्रासाङ्गिकं विरोधं समाधाय-प्रस्तुतम् आह---**ता** वेणुनादाकृष्टा **वदतां** काल-देश-पात्रौचित्येन वचन-चातुर्यवतां मध्ये **श्रेष्ठः** । **पेशैर्** अवयवैः पिश अवयवे घञ्-अन्तः प्रयोगः । वाचोऽवयवा वाच्य-लक्ष्य-व्यङ्ग्य-बोधका ये रूक्षाः स्निग्धाश् च अंशास् तैर् **विमोहयन्** वेणु-नादेन मोहिता अपि ता विशेषेण मोहयितुम् अत्र ताः प्रति रूक्षोक्त्यैव भगवतस् त्रयो मनोरथाः सेत्स्यन्ति प्रीति-विषयस्य कान्तस्य ममौदासीन्ये दृष्टेऽप्य् आसां प्रीति-लेशोऽपि न ह्रसतीति प्रीतिः शुद्धतां लोके दर्शयिष्यामीति । तथा सम्प्रयोगे वैपरीत्यम् इवाद्य-नायिका-धर्मम् अवहित्था-मयं वाम्यम् अहं ग्रहीष्यामि । नायक-धर्मौत्सुक्य-प्रकटन-मयं दाक्षिण्यम् एता ग्राहयिष्यामीति । मिलनेऽपि वैपरीत्यं रचयिष्यामीति । तथा परम-लज्जावतीनां युवतीनां स्वाभाविक्या अवहित्थया सङ्गोपितान्य् अप्य् आन्तरणानि वचनानि प्रकृति-विपर्यास-प्रापणया श्रोष्यामीति । यद्यपि कामिनीनां कुचाद्य्-अवयव-वृन्दं वस्त्रावृतत्वेन गूढम् एव चमत्कार-कारकम् इव तासाम् अन्तरीणम् औत्सुक्यम् अपि बहिर् वाम्येनावृतम् एव चमत्कार-कारकं रसज्ञा मन्यन्ते, न तूद्घाटितं तद् अपि कदाचित् कश्चिन् नायकः सम्भोग्याया नायिकाया अनावृतान्य् एवाङ्गानि यथा दिदृक्षते, तथैव वाम्यानावृतम् आन्तरीणम् औत्सुक्य-वचनं च शुश्रूषते, किन्तु पुरुषान्तरस्य स्व-वयस्यादेर् अपि सन्निधौ न दिदृक्षते, नापि शुश्रूषते, तथैव कृष्णोऽदृष्ट-चरान् आवृत-गोपी-सर्वाङ्गः सम्प्रति तासां वाम्यानावृतम् आन्तरीणं वचन-वृन्दं शुश्रूषते इति । अत एव प्रिय-नर्म-सखम् अपि स्व-सङ्गिनं तदानीं न चकारेति ज्ञेयम् ॥१७॥


______


॥ १०.२९.१८ ॥

श्री-भगवान् उवाच---

स्वागतं वो महा-भागाः प्रियं किं करवाणि वः ।

व्रजस्यानामयं कच्चिद् ब्रूतागमन-कारणम् ॥

**श्रीधर-स्वामी (भावार्थ-दीपिका) :** सर्वाः स-संभ्रमम् आगता विलोक्य स-भयम् इवाह---**व्रजस्य** इति ॥१८॥


______


**वंशीधरः (भावार्थ-दीपिका-प्रकाशः) :** भो **महाभागाः** ! वो युष्माकं वने **सु**ष्ठु **आगमनं** जातं किम् ? अपि तु न, अतो **वःप्रियं किं करवाणि** ? न मया किम् अपि कर्तुं शक्यम् । *सर्वा* गोप्यः *स-सम्भ्रमं* स-साध्वसं यथा *स-भयं* प्रत्युच्यते तथाह---**व्रजस्य** इति । **व्रजस्य** किं स्वित् **अनामयं** क्लेशोऽभावोऽस्ति ? एवं सम्भ्रमेण **आगमने कारणं ब्रूत** इत्य् अपेक्षायाम् ।

प्रार्थनायां तु मम **महद्-भाग**-रूपा मदीय-भाग्य-रूपा वा महत्य् आभा कान्तिर् यस्याः, सा महाभा राधा, तां गच्छन्ति सखी-भावेनेति तथा । यद् वा, मह्यते पूज्यते मयेति **महा** राधा, तस्या **भा** दीप्तिर् आगता यासु, ताः । **वः** **सु**न्दरम् **आगमनं** जातम् । व्रज-गत-पत्य्-आदि-भीतिम् आलक्ष्याह---**व्रजस्य** व्रज-सम्बन्धिनीनां वः, **अनामयम्** अभयम् । ते श्रान्ता माया-मोहिताः सुप्ताः **स्वागमन-कारणम्** आशङ्कितं **ब्रूत** । यद् वा, **आगमनस्य** **कं** सुखं तद् एव **अरणं** यस्य तं मां किञ्चित् सम्भाषणं कुरुतेति गूढोऽर्थः ॥१८॥


______


**श्रीनाथ-चक्रवर्ती (चैतन्य-मत-मञ्जुषा) :** तत्रादौ स्वीकारम् आह---**स्वागतम्** इति सुखेनागतम् अत्यनुमोदनेन स्वीकारः । हे **महाभागाः** ! **वो** युष्माकं **प्रियं किं करवाणि** ? भवतीनाम् अनुरागोचितं मया किं कर्तव्यम् ? तद् अहम् ऋणीव इति च स्वीकार एव । ताटस्थ्यम् आह---**व्रजस्य** इत्य्-आदि **आगमन-कारणं ब्रूत** ॥१८॥


______


**सनातन-गोस्वामी (बृहद्-वैष्णव-तोषणी) :** प्रथमम् अवहित्थयौदास्यम् अवलम्बमानः सादरम् आह---**स्वागतम्** इति । **वो** युष्माकं शोभनम् आगमनं वृत्तम् इत्य् अर्थः । यद् वा, युष्माभिः सुष्ठु आगतं किम् ? **महान् भागो** भाग्यं पातिव्रत्यादि-लक्षणं यासां, तासां सम्बोधनम् । अतो **वो** युष्माकं **किं प्रियं करवाणि** ? अपि तु न किञ्चित् कर्तुं शक्नोमि इत्य् अर्थः । यद् वा, **किं करवाणि,** तद् आज्ञापयन्तु इत्य् अर्थः । महा-भागानां प्रियाचरणेन ममापि धर्म-विशेषो भावीति भावाः ।

एतत् सर्वं स्वत एवौदासीन्यं गमयत्य् एव, लोके प्रायो गौरवेणैवैतादृश-प्रश्न-प्रवृत्तेः । अत एव पूर्वं यज्ञपत्नीः प्रत्य् अप्य् एवम् एवोक्तम् । केवलं तासु तत्र ब्राह्मणीत्वेन परमादराद् आस्यताम् \[१०.२३.२५\][^९] इति, आसु तु व्रजाङ्गनात्वेन प्रकृत्यैव प्रियत्वात्, **प्रियं वः** इति विशेषः । यद् वा, **वः किं प्रियं करवाणि** इति साक्षान् मुखोक्त्या ताभ्योऽप्य् आसु परमौदासीन्यम् एव सूच्यते ।

[^९]: स्वागतं वो महा-भागा आस्यतां करवाम किम् ।

    यन् नो दिदृक्षया प्राप्ता उपपन्नम् इदं हि वः ॥


वस्तुतस् तु एतासां तादृशागमनं दृष्ट्वा परम-प्रीत्यैवाह---**स्वागतम्** इत्य्-आदि । **महा-भागा** इति रास-क्रीडया महा-लक्ष्मीतोऽतिसौभाग्य-विशेषाभिप्रायेण । किं वा, सर्व-परित्यागेन तद्-एकापेक्षया तासाम् आगमनात् स्वस्य च तादृशत्वाभावेन स्वस्माद् अपि महत्त्व-विवक्षयोक्तम् । अतस् तासां प्रेम-पर-वशः सन्न् आह---**प्रियम्** इति । तच् च प्रिय-जन-वशीकरण-चतुरस्य विदग्ध-शिरो-मुकुट-मणेः स्वाभाविकम् एवेति दिक् । अत एव यज्ञपत्नीषूक्तेर् आसु विशेषः । **प्रियं व** इति युक्त एवेति ।

अत्रैकैकैव-वाक् समुपेक्षा-मयी सम्प्रार्थना-मयी चेत्य् उक्तं, तत्र समुपेक्षामयीत्वं प्रपञ्चितं, सम्प्रार्थनामयीत्वं श्लेष-रूपेण कथ्यते । तथा हि---हे **महाभागाः** ! महान् भागो भाग्यं यासां **वो** युष्माकं **स्वागतम्** । यतो महाभागाः । ईदृशी ज्योत्स्नी तत्रापीदृशं वनं तत्रापीदृशोऽनुवर्ती जनोऽयम् अनुकूलः । तत्रापीदृशं वो नव-यौवनादि इति महद् भाग्यम् एव । अतो युष्माकं किञ्चित् **प्रियं करवाणि** । यद् वा, **व** इत्य् अस्य अन्त्य-पदेनान्वयः, निजेष्टं किं करवाणि, किम् अपि साधयिष्यामीति ।

यद्यप्य् अर्थ-श्लेषोक्तौ सम्यग् अक्षरार्थे सङ्गतिर् नापेक्ष्यते, तथापि विदुषां सतां प्रीतये कथञ्चिद् यतेमहि । एवम् आदौ सदाचार-रीत्या समागत-जनेषु वक्तुं योग्यम् उक्त्वा सर्वा एव युगपत् स-सम्भ्रमम् आगता वीक्ष्य स्वयम् अपि कैतवेन सभय-सम्भ्रमम् एव पृच्छति---**व्रजस्य** इति । **अनामयं** मङ्गलम् । **कच्चित्** प्रश्ने ।

ननु---चतुरसिंह ! तथा सति गोपादयोऽप्य् आगताः स्युर् इति चेत् ? सत्यम् । तर्हि अङ्गना-विषयकः केषाम् अपि दैत्यादीनाम् उपद्रवो नूनं भवेद् इति धूर्ततया आशङ्क्येव साटोपम् आह---**ब्रूत** इति। **निजागमनस्य कारणं** हेतुं प्रयोजनं वा ।

अथवा, तद्-उक्त्य्-अभिप्रायानिर्धारेण लज्जया वानुत्तरास् ता वीक्ष्य शोक-वेगेनामङ्गलस्याश्राव्यत्वेन वा किञ्चिद् अवदन्तीर् मत्वेव किञ्चिद् अन्यद् एव चोत्थापयन् स-वैयग्र्यम् इव पृच्छति---**व्रजस्य** इति । एवं सर्वम् अग्रेऽप्य् आशङ्कादिकं कैतवेनैवेति ज्ञेयं, तथाप्य् अवदन्तीः प्रसन्न-मुखीश् चालोक्याश्वस्तताम् अभिनयन् सलज्जम् इवाह---**ब्रूत** इति । शक्र-कृत-दुर्वृष्ट्य्-आदिनेव मत्-पार्श्वेऽत्र रात्रौ प्रायः सर्वासाम् ईदृश्**आगमन-कारणं** मद्-दुर्वितर्क्यत्वाद् यूयम् एव स्वयं **ब्रूत** इत्य् अर्थः ।

वस्तुतश् चेयं नर्म-भङ्गिर् एव । श्लेषार्थश् चायं---किं च, युष्माकम् आगमनेनैव व्रजस्य मङ्गलं व्यक्तम् । अत **आगमनकं** युष्माकम् आगमन-सुखम् अद् एव **अरणं** शरणं यस्य तं मां किञ्चित् किं **ब्रूत** । मया सहालापं किं करिष्यथ ? इत्य् अर्थः । यद् वा, अव्ययानाम् अनेकार्थत्वात् **कच्चित्** किञ्चिद् **ब्रूत** इत्य् अर्थः ॥१८॥


______


**जीव-गोस्वामी (लघु-वैष्णव-तोषणी) :** प्रथमम् अवहित्थयौदास्यम् अवलम्बमानः सादरम् आह---**स्वागतम्** इति । **वो** युष्माकं, शोभनम् आगतं वृत्तम् इत्य् अर्थः । यद् वा, **वो** युष्माभिः सुष्ठु आगतं **कच्चिद्** इति प्रश्ने । **महान् भागो** भाग्यं पातिव्रत्यादि-लक्षणं यासां तासां सम्बोधनम् । अतो **वो** युष्माकं **किं प्रियं करवाणि,** अपि तु न किञ्चित् कर्तुं शक्नोमि इत्य् अर्थः । यद् वा, **किं करवाणि** तद् आज्ञापयन्त्व् इत्य् अर्थः । महा-भागानां प्रियाचरणेन ममापि धर्म-विशेषो भावीति भावः ।

पूर्वं यज्ञपत्नीः प्रत्य् अप्य् एवम् एवोक्तं, किन्तु तत्र आस्यताम् \[१०.२३.२५\] इति गौरवं विधाय किं कर्तुं शक्नोमि, अपि तु न किम् अपीति केवलम् औदास्यम् । अत्र तु **प्रियं किम्** इति श्लेषेण साकाङ्क्षत्वम् अपीति विशेषः । वस्तुतस् तु एतासां तादृशागमनं दृष्ट्वा परम-प्रीत्यैवाह---**स्वागतम्** इत्य्-आदि । **महा-भागा** इति सर्व-परित्यागेन तद्-एकापेक्षया तासाम् आगमनात् स्वस्य च नाना-प्रिय-जनापेक्षया तादृशत्वाभाव-मननेन स्वस्माद् अपि प्रेम-महत्त्व-विवक्षयोक्तम् । **भागो**ऽत्र भजनम् ।

अतस् तासां प्रेम-पर-वशः सन्न् आह---**प्रियम्** इति । तच् च प्रिय-जन-वशीकरण-चतुरस्य विदग्ध-शिरोमणेः स्वाभाविकम् एवेति दिक् । तद् इत्थम् एव परत्र च वस्तुत इत्य्-आदिकम् इति-शब्द-पर्यन्तो वास्तवोऽर्थो ज्ञेयः ।

तद्-अनन्तरं तु नर्मादि-मयो ज्ञेयः । तथा हि, स्वागतम् इत्य्-आदिना नर्मणा सद्-आचारम् इवाश्रित्य समागत-जनेषु वक्तुं योग्यम् उक्त्वा सर्वा एव युगपत् स-सम्भ्रमम् आगता वीक्ष्य स्वयम् अपि कैतवेन स-भय-सम्भ्रमम् इव पृच्छति---**व्रजस्येति** । **अनामयं** मङ्गलं कच्चित् ।

ननु, चतुर-सिंह ! तथा सति गोपादयोऽप्य् आगताः स्युर् इति चेत् ? सत्यम् । तर्हि अङ्गना-विषयकः केषाम् अप्य् उपद्रवो नूनं भवेद् इति धूर्ततया आशङ्क्येव साटोपम् आह---**ब्रूतेति**। **निजागमनस्य कारणं** हेतुं प्रयोजनं वा ।

अथवा, तद्-उक्त्य्-अभिप्रायानिर्धारणेन लज्जया चानुत्तरास् ता वीक्ष्य, मन्ये शोक-वेगेनामङ्गलस्याश्राव्यत्वेन वा किञ्चित् न वदथेति व्यञ्जयन् किञ्चिद् अन्यद् एव चोत्थापयन् स-वैयाग्र्यम् इव पृच्छति---व्रजस्येति । एवं सर्वम् अग्रेऽप्य् आशङ्कादिकं कैतवेनैवेति ज्ञेयं । तथाप्य् अवदन्तीः प्रसन्न-मुखीश् चालोक्यास्वस्तताम् अभिनयन् सलज्जम् इवाह---ब्रूतेति । भवतु मद्-दुर्वितर्कत्वं, यूयम् एव स्वयं ब्रूतेत्य् अर्थः ।

अत्रैकैकैव वाक् समुपेक्षा-मयी सम्प्रार्थना-मयी चेत्य् उक्तम् । तत्रास्याः समुपेक्षामयीत्वं प्रपञ्चितं, सम्प्रार्थनामयीत्वं कथ्यते। इदम् एव श्लेषार्थतयाग्रेऽपि प्रतिश्लोकं लेख्यम् । तथा हि---हे **महा-भागाः** ! महान् भागो भाग्यं यासाम् ईदृशी ज्योत्स्नी, तत्रापीदृशं वनं, तत्रापीदृशं वो नव-यौवनादि, तत्रापीदृशोऽनुवर्ती जनोऽयम् अनुकूलः इति महद् एव भाग्यम् इति । तत्रेष्ट-प्रश्न-रूपं प्रार्थना-सोपानम् आह---**कच्चित् वो** युष्माकं **स्वागतं** ? प्रार्थनाम् आह---**वो** युष्माकं **किं प्रियं करवाणि** । अतो भवतीनां यत् हृद्-गतं किम् अपि प्रियम् अस्ति, तद् एव मम प्रार्थनीयम् इत्य् अर्थः । तत्र निरुत्तरा वीक्ष्य पुनः प्रार्थनार्थं सोपानान्तरम् आह---**व्रजस्येति** । प्रार्थनाम् आह---**ब्रूतेति** । मा लज्जतेति भावः ॥१८॥


______


**जीव-गोस्वामी (प्रीति-सन्दर्भः ३३२) :** उक्ति-प्रत्युक्तिमद्-वाक्यं संलाप इति कीर्त्यते \[उ।नी। ११.८५\] । स यथा---**स्वागतं वो महाभागा** इत्य्-आदिकम्, व्यक्तं भवान् व्रज-भयार्ति-हरोऽभिजातः \[भा।पु। १०.२९.४१\] इत्य्-आद्य्-अन्तम् । अत्र श्री-कृष्ण-वाक्येषु प्रथमोऽर्थस् तासु वेण्व्-आदि-मोहितास्व् अपि वाम्यम् आचरन्तीषु सङ्ग-प्रार्थना-रूपः । द्वितीयस् तु परिहासाय तद्-भाव-परीक्षणाय च तद्-आगमन-कारण-स्व-सङ्ग-प्रत्याख्यान-रूपः । तथैव तासां वाक्येष्व् अपि तत्-प्रार्थना-प्रत्याख्यान-रूपः । अत एव पारस्परिक-समान-वैदग्धी-मयत्वाद् अतितरां रसः पुष्यते । **स्वागतम्** इति उभयत्र समानम् एव ॥१८॥


______


**जीव-गोस्वामी (क्रम-सन्दर्भः) :** स्वागतम् इत्य्-आदिकम् उत्तर-प्रत्युत्तरम् ॥१८॥


______


**जीव-गोस्वामी (बृहत्-क्रम-सन्दर्भः) :** तत्रादौ स्वीकार-पूर्वकम् आह---**स्वागतम्** इत्य्-आदि । हे **महा-भागाः**! परम-सौभाग्य-भाजः । स्वागतं सुखेनागतम् । **प्रियं किं करवाणि वः**, वो युष्माकं किं करवाणि युष्माकम् अनुरागोचितं प्रियम् ईश्वरोऽप्य् अहं कर्तुम् असमर्थ एव, तेनाहं व ऋणीवेति स्वीकारः । ताटस्थ्यम् आह---**व्रजस्यानामयं कच्चित्** ? **आगमन-कारणं ब्रूत**, किम् अर्थम् आगताः स्थ, तत् कथयत ॥१८॥


______


**नारायण-भट्टः (श्री-रसिकाह्लादिनी) :** तावत् तासां भाव-परीक्षार्थे स्वागतम् इत्य्-आदि-वाक्यान्य् आह । व्रजे पञ्च-विधा गोप्यः---नित्य-सिद्धाः, उपासना-सिद्धाः, दण्डकारण्य-मुनि-रूपाः, श्रुति-रूपाः, देवाङ्गनाश् च । क्रमशः पद्य-युग्मेन पृथग् यूथे मुख्याः प्रत्य् आह । तत्र नित्य-सिद्धाः प्रति स्वागतम् इति पद्य-द्वयेन, उपासना-सिद्धाः प्रति मातर इति पद्य-द्वयेन, मुनि-रूपाः प्रति तद् यातेति द्वाभ्यां, श्रुति-रूपाः प्रति **भर्तुः शुश्रूषणम्** इति द्वाभ्यां, देवाङ्गनाः प्रति अस्वर्ग्यम् \[२६\] इति द्वाभ्याम् । एवं दश वाक्यानि भवन्ति ।

औदासीन्यम् अकामत्वं सापेक्षत्वं सकामता एकस्मिन्न् एव वाक्ये तु तात्पर्यं हि चतुर्विधम् आद्य-द्वयेन भवति । विप्रलम्भो तु तापकृत् अन्त्य-द्वयेन भवति । सम्भोगस् ताप-शान्ति-कृत्---भो **महाभागाः** परम-सौभाग्यत्वस्य **वो** युष्माकं **स्वागतं, प्रियं** स्वस्मिन्न् आगत-प्राप्तम् एव । अतः परं **किं प्रियं वो** युष्माकं **करवाणि** । पूर्णानां कृतेनालम् इत्य् अर्थः । किञ्चिद् अपर्याप्तं चेत्, तर्ह्य् आज्ञापयन्त्व् इत्य् अर्थः । आदर-विशेषेणौदासीन्यं व्यञ्जितं, नास्माकं काम-विशेषोऽस्ति भवतीनां प्रियाचरणम् एव धर्म-विशेष-प्राप्तिर् इति अकामत्वं सूचितम् ।

यद् वा, वास्तवोऽर्थः स्वयम् एव । हे **महाभागाः** ! महान् भागो भाग्यं यासां ताः । यद् वा, महान् भागो भजनं यासां ताः । यद् वा, महती चासौ भा प्रीतिस् तां गता इति । पत्य्-आदि-त्यागेनागतानां मुखेषु प्रतिभा-विशेषोदयात्, यतः प्रतिबन्धम् अवगणय्य्यागताः । **वो** युष्माभिः **स्वागतं** स्वे स्व-स्थाने रमण-स्थाने आगतम् । **वो** युष्माकं **किं प्रियं करवाणि** ? वेणु-नाद-श्रवणानन्तरम् एवागताः, तत् सुष्ठु कृतम् । अतः परं यथेच्छं रमणं भविष्यतीति सूचितम् । अतः सापेक्षत्वं सकामत्वं सूचितम् ।

एवं तासाम् आगमनम् अनुमोद्य सम्भ्रमम् आलक्ष्याह---**व्रजस्य** इति । **व्रजस्य** भवतीनां निवास-स्थानस्य **अनामयं** निरुपद्रवं मङ्गलम् इति यावत् । **कच्चिद्** इति कोमल-प्रश्ने सर्वस्य चेद् उपद्रवोऽभविष्यत्, तदा सर्वे वृद्धा युवानो बालाश् चागतानामयत्वे लज्जाम् आलक्ष्य ताम् अपनुदन्न् आह---**आगमन-कारणं ब्रूत** कथयत । मम शक्यं चेत्, तदा शान्तिं विधास्ये । नो चेत्, तदा व्याबुध्य गम्यताम् इति । अत्र मम कश्चित् स्वार्थो नास्ति, कामोऽपि नास्ति । व्यञ्जनया वास्तवम् अर्थम् आह---**व्रजस्य** सर्वस्य भवतीनां पति-पुत्रादेर् अनामयम् आरोग्यम् उपद्रवकत्वाभावो वर्तते । **कच्चिद्** इति सन्देह-पूर्व-प्रश्ने मया चातुरी-विशेषेण तथैव कृतम्, यथा कश्चिद् अत्र नागमिष्यतीति । शङ्का चेत् कथयत, सङ्कोचेन अकथयन्तीः प्रत्य् आह । **आगमन-कारणम्** आगमने कारणम् अभीष्ट-विशेषं **ब्रूत**, येन रमणाभिलाषेणागताः तत् सर्वं मुखेन कथयत, तद् अहं सर्वम् एव सम्पादयिष्ये ।

यद् वा, **अनामय**-प्रश्नेन वानुरागेण तूष्णीं-भाव-स्थित्या मुख-प्रसत्त्या च उपद्रवाभावम् आकलय्याह । **आगमन-कारणम्** आगमने तथा यत् **कं** सुखं, तस्य **अरणं** शरणम् आश्रयः, तं मां प्रति **ब्रूत** । यद् वा, **आगमनेन** स्थित्या यत् **कं** सुखं तत्र **अरणम्** आश्रयः स्थलम् इति तावत्, तद् **ब्रूत** । वने वा पुलिने वा जले वा विहरिष्यथेति कथयत, तथैव सम्पादयिष्ये । व्यञ्जना-वृत्त्या तन्-मनोरथ-[पूर्णं प्रतिश्रुतीत्य्]{।मर्क्} अर्थः । सापेक्षत्व-सकामत्वे दर्शिते ॥१८॥


______


**विश्वनाथ-चक्रवर्ती (सारार्थ-दर्शिणी) :** अथ स्त्री-पुंसां रसज्ञानां मिलने तावद् इयं रस-रीतिर् यत् पुमांसो रतौत्सुक्याम् आविष्कुर्वते, स्त्रियस् तु तत्रासहिष्णवः कुप्यन्तीत्य् अतस् ताम् एव रस-रीतिं प्रथमम् आश्रित्य कृष्ण आह---**स्वागतं वो** युष्माकं **कच्चित्** सुखमयम् आगमनं वृत्तम् ? यतो यूयं **महा-भागाः** जन्मारभ्य दुःखस्य मुखं भवतीभिः कदापि न दृष्टम् इति भावः ।

यद् वा, नायं प्रश्नः, किन्तु प्रत्युक्तिः । अतो युष्माकं \[**स्वागतं**\] शोभनम् आगमनम् अद्य वृत्तम् । यद् अत्रागतं तत् सम्यक् कृतम्, यतो **महा-भागा**, भाग्यवतीनां हि सर्वाः क्रिया एव सफलीभवन्त्यः, स्वस्य परस्य च सुखदा भवन्तीति भावः । अतो **वः किं प्रियं करवाणि** ? अधुना रात्राव् अत्र निर्जने वने एकाकिना यूना मया युवतीनां वो यत् प्रियम् आतिथ्यं कर्तुं शक्यं स्यात्, तद् **ब्रूत** । युष्मत्-प्रिय-चिकीर्षौ मयि सारल्येन स्व-प्रियं कृपया स्पष्टं वक्तव्यम्, यथा निःसन्देहं तत्राहं प्रवर्तेयेति भावः ।

ततश् च, भो महा-साहसिक लम्पट ! अस्मान् अपि पतिव्रताः यद् एवं वक्तुम् उत्सहसे, तत् किं धर्मतो राजतश् च न बिभेषि ? इति समुचितं प्रत्युत्तरम् अप्राप्तवता **प्रियं किं करवाणि** ? इत्य् अस्य व्यञ्जितेऽङ्ग-सङ्ग-रूपेऽर्थे सम्मति-लक्षणं लज्जा-हेतुकं मौनम् एव दृष्टवता भगवता विचारितं---यद्य् एताभिः स्व-समुचितं वाम्यम् अद्य नाङ्गीक्रियते, तर्हि मयापि स्व-समुचितम् औत्सुक्यं न बहिष्करणीयम्, किन्तु वाम्य-मिश्रम् एव । ततश् च सम्भोग-भेदे सम्प्रयोगे यथा वैपरीत्यम् अपि चारु भवति, तथैव सम्भोग-भेदे सम्मिलनेऽपि वैपरीत्यम् अपि चारु भवतु । किन्त्व् आसां महा-मोहन-वेणु-नाद-माध्वीक-पानोत्थातिवैवश्याद् एव प्रकृति-विपर्यायः, तत एव दाक्षिण्यं मम तु वैवश्याभावात् तद्-अनुरोधाद् एव कृत्रिमं वाम्यं बहिर् एव कार्यम्, अन्तस् तु स्वाभाविकम् औत्सुक्यम् अस्त्य् एवेत्य् आदिकं विचार्य च वाम्य-पदवीम् आरोढुं सभय-सम्भ्रमं पृच्छति---**व्रजस्य** इति । **कच्चिद् व्रजस्यानामयं** मङ्गलं न जाने साम्प्रतं व्रजे कश्चिद् इन्द्रादि-कृत उपद्रवो वर्तते, यतः सर्वा एव भवत्यो भीताः पालाय्य स्व-त्राणार्थं मद्-अन्तिकाम् आयाता इति भावः । ततश् च केयम् अद्यतनस्य धूर्तता-लहरीति मिथः सस्मित-सविस्मयावलोकं वितर्कयन्तीषु तास्व् अहो युष्माकं मौनेनैवावगम्यते, नोपद्रवः । तर्हि **ब्रूत** किम् अर्थम् आयाताः, अहं तु नाभ्यूहितुं समर्थ इति भावः ॥१८॥


______


॥ १०.२९.१९ ॥

रजन्य् एषा घोर-रूपा घोर-सत्त्व-निषेविता ।

प्रतियात व्रजं[^१०] नेह स्थेयं स्त्रीभिः सुमध्यमाः ॥

[^१०]: गृहं


**श्रीधर-स्वामी (भावार्थ-दीपिका) :** लज्जया मन्द-हसितम् आलक्ष्याह---**रजन्य् एषा** इति ॥१९॥


______


**वंशीधरः (भावार्थ-दीपिका-प्रकाशः) :** गोपाङ्गनानां *मन्द-हसितं* स्मितम् । **रजनी** व्यभिचारि-जनानुरञ्जन्य् अप्य् **एषा** **घोराणां** भयदानां रूपं प्रकृतो यस्यां सा । तद् एवाह---**घोर-सत्त्वा** व्याघ्राद्याः, तैर् **निषेविता** । यद् वा, रात्रि-चरत्वाद् **घोर-सत्त्वा** राक्षसा वा। **स्त्रीभिः** भीरु-स्वभावाभिः । यद् वा, **घोर-सत्त्वैर्** अस्माभिः यष्टि-कम्बल-धारिभिः **निषेविता** । **सुमध्यमाः** ! क्षीण-कटि-प्रदेशाः ! न गोप-योग्या इति सम्बुद्ध्य्-अभिप्रायः, प्रार्थना-परम् इदम् । तांस् त्यक्त्वा मां सेवध्वम् इत्य् अभिप्रायः ।

द्वितीयोऽर्थः---उदित-पूर्ण-चन्द्रा जनानुरञ्जनी घोर-रूपा । **अघोर-सत्त्वा** योगिनः, तैर् जन-सम्बाधाभावान् **निषेविता** । तस्माद् **व्रजं प्रति न** **यात इह स्थेयम्** । अन्यत्र तिष्ठन्तु नाम मत्-पार्श्वे **स्त्रीभिर् न स्थेयं** ममाबाल-ब्रह्मचारित्वेन स्त्री-सङ्ग-परिहारात् ॥१९॥


______


**श्रीनाथ-चक्रवर्ती (चैतन्य-मत-मञ्जुषा) :** निषेधे विधिम् आह---**रजन्य् एषा घोर-रूपा** इत्य्-आदि । **एषा रजनी घोरैः सत्त्वैर् निषेविताः** । अत इयं रात्रिर् भयङ्करी, तस्माद् **इह न स्थेयम्** । **व्रजं यात** इत्य् अवस्थाने निषेधः । तत्रैव विध्य्-अर्थश् च---तथा हि, **एषा रजनी** **अघोर-रूपा** **अघोरैः** **सत्त्वैर्** हरिणादिभिर् एव **सेविता**, न तु व्याघ्रादिभिः । **प्रतियात व्रजं न, इह स्थेयं,** हे **सुमध्यमाः** ! **स्त्रीभिः** स्त्री-नामीभिर् लक्ष्मीभिर् भवतीभिर् इति ॥१९॥


______


**सनातन-गोस्वामी (बृहद्-वैष्णव-तोषणी) : एषा** प्रत्यक्षा । प्रत्यक्षत्वम् एवाह---**घोरं** स्वरूपं यस्याः सा, तामसत्वात् । किं च, **घोरैः सत्त्वैः** प्राणिभिर् **नि**तरां **सेविता** व्याप्ता । अतः **प्रतियात**, निवृत्त्य गच्छत, नात्र विलम्बो युक्त इत्य् आशयेनाह---**न** इति । **इह** वने । किं च, हे **सुमध्यमाः** ! सुन्दरीभिर् अस्मिन् भयानक-काले भय-स्थाने च स्थातुं न युज्यत एवेति भावः । अन्यत् तैर् व्यञ्जितम् एव ।

यद् वा, ननु रसिक-शेखर ! भवान् इव वयम् अप्य् अत्र विहर्तुं पुष्पाद्य् आहर्तुं वा आगताः स्म इति चेत्, तत्राह---**रजनी** इति । **एषा रजन्य्** एव, न तु दिनम् ।

ननु, रात्रि-विलासिन् ! ततः को नाम दोषः ? तत्राह---**घोर** इत्य्-आदि स्वभावतो भय-जनिका, तत्रापि **घोर-सत्त्वैर् निषेविता** । यद् वा, हे कमल-लोचन ! ज्योत्स्नीयं रात्रिः । तत्राह---**घोर-सत्त्व-** इति । अतः स्त्रीभिर् **इह** वने **न स्थेयम्,** स्थातुं न योग्यम् इति **व्रजं प्रतियात** ।

श्लेषेण यूयं यूथशो बह्व्यो व्रज-पुरुष-समूहं स्व-स्व-पतीन् इति यावत् **प्रतियात** भजत, एकाकिना मया बह्वीनां प्रियाचरणस्याशक्त्यत्वात् । अतोऽत्र **न स्थेयम्** इति नर्म-विशेषः ।

ननु भीरु-प्रवर ! घोर-सत्त्वेभ्योऽस्माकं न भयम् ? तत्राह---**सुमध्यमाः** ! हे कृश-मध्याः ! कृशाङ्गीनाम् अबलानां बलिष्ठेभ्यो भयं स्याद् एवेति भावः । वस्तुतश् चैतत् तासां स्व-विषयक-भावस्य द्रढी-करणार्थः । किं वा, नर्मणोत्कण्ठा-विवर्धनार्थं वा । श्लेषार्थ-पक्षे च **घोर-सत्त्वादिना** अत्र न कोऽप्य् आयास्यतीति भावः ।

किं च, **एषा** उदित-पूर्ण-चन्द्रमा जनान् रञ्जयतीति **रजनी** । अ-कार-प्रश्लेषेण **अघोर-रूपा** । तमोऽपगमात् । यद् वा, शान्ता आसन्न-शुद्ध-सात्त्विक-पुण्य-मास-कार्त्तिक-सम्बन्धात् । इति रास-मङ्गल-योग्यतेत्य् अर्थः ।

किं च, **घोरै** रस-विधानकत्वेन भय-जनकैः **सत्त्वैर्** युष्मत्-पत्य्-आदिभिर् दिनवन् **निषेविता** । यद् वा, **अघोरैर्** वृन्दावन-स्वभावेन मिथो मित्रत्व-प्राप्त्या भयाजनकैर् एव **सत्त्वैः** सर्व-प्राणिभिः । किं वा, **अघोरैः सत्त्वैर्** हरिण-मयूरादिभिर् एव रति-जनकैः । यद् वा, **घोरं** दुष्टानां भय-जनकम् । किं वा, **अघोरं** केषाञ्चिद् अपि जनानां भयाजनकं **सत्त्वं** बलं यस्य ममेति बालाश्वासनार्थम् । किं वा, **अघोरं** शान्तं सुखदं स्वभावो यस्य, तेन मया **निसेविता** इति निज-वैदग्धी-विज्ञापनम् । अतः सर्वथा **व्रजं न प्रतियात** । **इह एव स्थेयं** युष्माभिः । कुतः ? **स्त्रीभिः,** तत्रापि हे **सुमध्यमाः** ! परम-सुन्दरीभिर् इत्य् अर्थः । अतो मद्-अन्तिक एवात्र स्थातुं युज्यत एवेत्य् अर्थ इति ॥१९॥


______


**जीव-गोस्वामी (लघु-वैष्णव-तोषणी) : एषा** प्रत्यक्षा इति । तासां तर्क-वाग्मिताम् आशङ्क्य द्रढयति---ततः कुल-वधूनां बहिर् वनादाव् आगमनं नोचितम् इति भावः ।

ननु समुदित्य बह्वीनाम् आगमनं न दोष-भाक् । यदि च दोष-भाक्, तर्हि व्रजेऽपि किम् एषा रजनी नास्ति ? तत्राह---**घोर**- इति । **इह** वन एव **घोरं रूपं** तामस-स्वभावाभिव्यक्तिर् यस्याः, न तु व्रजे, इहासहायत्वात् तत्र स-सहायत्वाद् इति भावः । तथा **इह घोरैः** प्राणिभिर् **नि**तरां **सेविता** व्याप्ता च । अतो **व्रजं प्रतियात**, निवृत्त्य गच्छत, नात्र विलम्बो युक्त इत्य् आशयेनाह---**न** इति ।

ननु तर्हि कथम् अत्र भवता स्थीयते ? तत्राह---**स्त्रीभिः** इति न तु स्त्रिय इव पुरुषा अल्प-सत्त्वा इति भावः । किं च, हे **सुमध्यमाः** ! इति \"यत्राकृतिस् तत्र गुणा वसन्ति\" इति न्यायेन सुन्दरीणां गुणवतीनां च भवतीनाम् अत्रावस्थानं न युक्तम् इति भावः । अन्यत् तैः ।

यद् वा, ननु रसिक-शेखर ! भवान् इव वयम् अप्य् अत्र विहर्तुं पुष्पाद्य् आहर्तुं वा समागताः स्म इति छद्मना तासाम् अवस्थितिम् आशङ्क्याह---**रजनी** इति । **एषा रजन्य्** एव, न तु दिनम् ।

ननु, रात्रि-विलासिन् ! ततः को नाम दोषः ? तत्राह---**घोर**- इति । हे कमल-लोचन ! ज्योत्स्नीयं रात्रिः । तत्राह---**घोर-सत्त्व**- इति । श्लेषेण, यूयं यूथशो बह्व्यो **व्रजं** तत्र स्थितान् स्व-पतीन् **प्रति यात** भजत, एकाकिना मया बह्वीनां प्रियाचरणस्याशक्यत्वात् । अतोऽत्र **न स्थेयम्** इति नर्म-विशेषः ।

ननु भीरु-प्रवर ! घोर-सत्त्वेभ्योऽस्माकं न भयम् । तत्राह---**सुमध्यमाः** ! हे कृश-मध्याः ! तनु-मध्यत्वात् कृशाङ्गीनाम् अबलानां बलिष्ठेभ्यो भयं स्याद् एवेति भावः ।

वस्तुतश् चैतत् तासां स्व-विषयक-भावस्य व्यञ्जनार्थः । नर्मणोत्कण्ठा-वर्धनार्थं च श्लेषार्थश् चायं भय-सम्भावनया च निजाभीष्टं मा निवर्तयतेत्य् आह प्रथमार्धेन । **एषा** उदित-पूर्ण-चन्द्रा जनान् रञ्जयतीति **रजनी** **घोर-रूपा** इत्य्-आदिकयोस् तस्मात् अत्र न कोऽप्य् आयास्यतीति भावः । तस्मात् **इह** मम वीरस्यैव सन्निधौ **स्थेयम्** ।

यद् वा, **अघोर-रूपा** तमोऽपगमात् **अघोरैर्** वृन्दावन-स्वभावेन मिथो मित्रत्व-प्राप्त्या भयाजनकैर् एव **सत्त्वैः** सर्व-प्राणिभिः दिवस-प्रायत्वाद् अस्या ज्योत्स्न्या **अघोरैः सत्त्वैर्** भ्रमर-कोकिलादिभिर् एव वा **निषेविता** ।

यद् वा, **घोरं** दुष्टानां भय-जनकम् अ-कार-विश्लेषणे अघोरं केषाञ्चिद् अपि भयाजनकं वा **सत्त्वं** बलं यस्य मम, तेन **निषेविता** इति बालाश्वासनार्थं ।

तच् छ्रुत्वा पृष्ठ-वर्तिनीः सखीः स-स्मितं परावृत्य पश्यन्तीः प्रत्याह उत्तरार्धेन । अतः सर्वथा **व्रजं प्रति** **न यात** । **इह** एव **स्थेयं** युष्माभिः । कुतः ? **स्त्रीभिः** स्त्री-जातीनाम् ईदृश-स्थान एव स्थातुं योग्यत्वाद् इत्य् अर्थः । तत्रापि च, हे **सुमध्यमाः** ! परम-सुन्दरीत्वान् मद्-अन्तिक एवात्र स्थातुं युज्यते एवेत्य् अर्थ इति ॥१९॥


______


**जीव-गोस्वामी (प्रीति-सन्दर्भ ३३२) : रजन्य् एषा** । यदि कथञ्चिद् आगता एव तद् आधुना तु रजन्या **घोर-रूपादित्वात्** **व्रजं प्रति न यात**, यातुं नार्हथ । किन्तु **स्त्रीभिर्** युष्माभिर् **इह** मम वीरस्य सन्निधाव् एव **स्थेयं** स्थातुं योग्यम् इति । **सुमध्यमा** इति पुनर् गमने खेदम् अपि दर्शितवान् ॥१९॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**जीव-गोस्वामी (बृहत्-क्रम-सन्दर्भः) :** परिहास-पूर्वक-निषेधे विधिम् आह---**रजन्य् एषा** इत्य्-आदि । **एषा रजनी घोर-रूपा**, यतो **घोरैः सत्त्वैः** प्राणिभिर् **निषेविता** । तस्माद् गृहं **प्रतियात** । **इह स्त्रीभिर् न स्थेयम्,** स्त्रियः स्थातुं नार्हन्ति । अथवा, **स्त्रीभिः** सह यया **न स्थेयम्** । यूयं चेन् न गच्छत, तदाहम् एव गमिष्यामीति तत्रावस्थानं प्रति निषेधः । गृहं **प्रतियात** इति विधिः ।

पुनर् निषेध-विध्योर् विधि-निषेधाव् अत्रैव । **रजन्य् एषा अघोर-रूपा**, चन्द्रिका-विशदत्वात्, **अघोरैः** शान्तैर् मृगादिभिः **सत्त्वैर् निषेविता** । तस्माद् भयाभाव एवात्र । तेन **गृहं न प्रतियात**, **इह** वृन्दावने **स्त्रीभिर्** भवतीभिः **स्थेयम्** । इतः परं वृन्दावन एव स्थेयम् । गृहं मा गन्तव्यम् इत्य् अर्थः । हे **सुमध्यमाः** ! यद् वा, **स्त्रीभिः** स्त्रीणां मध्ये ईभिः लक्ष्मीभिः, स्त्रीणां लक्ष्मीभिर् इति वा ॥१९॥


______


**नारायण-भट्टः (श्री-रसिकाह्लादिनी) : घोर-रूपा** घोरं भयङ्करं रूपं यस्यास् तामस-भावत्वात् । **घोरैर्** भयङ्करैर् हिंस्रैर् इत्य् अर्थः । तैः **सत्त्वैः** प्राणिभिर् बलिभिः **निषेविता** । अतो **व्रजं प्रतियात** गच्छत । स्वयम् एव समाधत्ते **इह** वने **स्त्रीभिः न स्थेयं** सामान्यतो भीरु-स्वभावाभिर् अपि किं पुनर् युवतीभिर् भवतीभिः । तत्र साभिप्रायं सम्बोधयन्न् आह---हे **सुमध्यमाः** ! कृशोदर्यः ! दिनेऽप्य् अत्रावस्थानं नोचितं भवतीनां, किं पुनः रात्राव् इति ।

किं च, युष्माकम् आगमनं दृष्ट्वा ममाप्य् **एषा रजनी घोर-रूपा** जाता । युष्मत्-सङ्गतं मां यदि कश्चित् पश्येत्, तदा को वेद किं स्यात् ? इति, विजने वने निष्कामस्योदासीनस्यैवं-स्थितिर् उचिता, न तु सकामस्य कृशाङ्गीनां भवतीनां स-साहसागमनं दृष्ट्वा **एषा रजन्य्** अपि रञ्जन-कर्त्र्य् अपि मम घोर-रूपा जाता । यूथशो मिलितानां भवतीनां सान्त्वनस्याशमत्वात्, अतो निष्कामस्योदासीनस्य मम भवतीभिः सह रहसि स्थितिर् उचिता न भवति । निष्कामत्वम् उदासीनत्वं च सूचितम् ।

**सुमध्यमा** इति पदेनेदं लभ्यते । **घोर-सत्त्व-निषेविता** अपि सुन्दरीभिः निषेवितेति चित्रं विरोध-लक्षणं या सापेक्ष-सकामत्वे सूचयन् रात्रेर् एवोद्दीपन-विभावत्वम् आह---**एषा** परिदृश्यमाना **रजनी** रञ्जयतीति रजनी सकामानोचितम् इति ।

कीदृशी ? अ-कार-प्रश्लेषेण---**अघोर-रूपा** चन्द्र-किरणैर् दिव इव प्रकाश्यमानत्वात् । यद् वा, मादृशानाम् अघोर-रूपापि युष्मत्-पत्य्-आदीनां घोर-रूपैव प्रतीयते, यतः कोऽप्य् अत्र नायास्यतीति निःशाङ्कं विहरतेति द्योतितम् ।

किं च, **घोरैः** स्वरूपेण भयङ्करैः स्वभावेन शान्तैः **सत्त्वैः** प्राणिभिः **निषेविता** । तद् उक्तम् अत्रैव---यत्र नैसर्ग-दुर्वैराः सहासन् नृ-मृगादयः \[१०.१३.६\] इति । इत्य् अनेन रमण-प्रतिबन्धक-प्राणि-राहित्यं सूचितम् इति । यद् वा, **अघोरैः सत्त्वैः** पारावतान्यभृत्-सारस-शुक-सारिकादिभिः **निषेविता** इति उद्दीपन-विभाव-प्रदर्शनम् । यद् वा, **अघोरैः सत्त्वैः** शान्तिदं काम-ताप-निवर्तकं सत्यं बलं यस्य, तेन पर-कामिना मादृशेन **निषेविता** । यद् वा, **घोरैः** राजसैः **सत्त्वैर्** युष्मत्-सदृशैर् महा-साहसिकैर् **निषेविता** । अतो **व्रजं न प्रतियात** ।

कुत्र स्थातव्यम् ? इति चेत्, तत्राह---**इह** रहसि **स्त्रीभिः स्थेयम्**, किं पुनः परम-विदग्धाभिर् भवतीभिः ! इयत् व्यञ्जनया रमणं द्योतितं, स्वस्य कामत्व-सापेक्षत्वे सूचिते ॥१९॥


______


**विश्वनाथ-चक्रवर्ती (सारार्थ-दर्शिणी) : \"**हन्त हन्त ! कुल-धर्म-धैर्य-लज्जादिकं ध्वंसयित्वा प्रतिदिनम् अस्मान् उपभुञ्जानोऽयम् अद्य वेणु-नादेनाकृष्यानीय कारणं पृच्छति !\" इत्य् अपाङ्ग-चालनैर् एव परस्परम् आचक्षाणासु तासु, \"सत्यं देव-पूजोपयोगि-रजनी-विकाशि-पुष्पाहरणार्थम् आगच्छामः\" इति किं लतास्व् अपाङ्ग-निक्षेपेण ब्रूध्वे, अयुक्तम् इदं काल-देश-पात्रानौचित्याद् आह---**रजनी** इति । **एषा** चन्द्रिका-बहुलापि **घोर-रूपा** रात्रित्वाद् एवेति वल्लि-मूल-पल्लवादिषु सूक्ष्म-सर्प-वृश्चिकादेर् दुर्लक्ष्यत्वात् पुष्पाहरणस्य कालोऽयम् अनुचिता इति भावः । **घोर-सत्त्वा** व्याघ्रादयः, तैर् **निषेविता** इति काल-सम्बन्धेन वृन्दावन-देशोऽप्य् अयम् अनुचित इति भावः । तस्माद् **व्रजं प्रतियात**

______


ननु, क्षणं विश्राम्य यास्यामः ? तत्राह---**नेह स्त्रीभिः स्थेयम्** इति । काल-देश-सम्बन्धेन युष्मल्-लक्षणानि पात्राण्य् अप्य् अनुचितानीति भावः । तत्रापि हे **सुमध्यमा** इति यूयं सुन्दर्यो युवतयः स्थः । अहं च सुन्दरो युवैवात्रास्मि । यद्यपि यूयं परम-साध्व्य एव, \"अहं च कृष्णो ब्रह्मचारी\" इति गोपाल-तापनी-श्रुति-प्रामाण्येन ब्रह्मचार्य् एवेति सहावस्थानेऽपि न कश्चिद् दोषः, तद् अपि मनः खल्व् अविश्वास्यं युष्माकं मम च\" इति भावः । एवं व्यञ्जितम् अन्तरौत्सुक्यं श्लिष्टार्थेनापि स्पष्टीभवति । तद् यथा, आगमन-कारणं लज्जया न ब्रूध्वे चेन्, मा ब्रूत, तद् अहं जानाम्य् एव । तस्मात् तत्त्वं शृणुतेत्य् अत आह---रञ्जयतीति **रजन्य् एषा** चन्द्रिका-मयत्वाद् **अघोर-रूपा,** तस्माद् एव **अघोर-सत्त्वैर्** मृगादिभिर् एव वृन्दावन-स्वभावेनाहिंस्रत्वाद् व्याघ्रादिभिर् अपि **निषेविता** इति तेनात्र न भेतव्यम् इति भावः ।

यद् वा, नात्र स्व-स्व-पत्य्-आदिभ्यो भेतव्यं यतो **घोर-सत्त्व-निषेविता** इति तेऽत्र नागमिष्यन्तीति भावः । अतो **व्रजं प्रति न यात,** **इह** मद्-अन्तिके **स्थेयम्** । कुतः ? **स्त्रीभिः** किं ? स्त्री-मात्रम् एव स्वान्तिके स्थापयसीत्य् अत आह---हे **सुमध्यमा** इति सौन्दर्ये तारुण्ये च सति याः स्त्रियः शोभन-मध्य-देशा भवन्ति, ताभिर् भवतीभिर् एव नान्याभिः **स्थेयम्** इति भावः । एवम् उपेक्षमया अपेक्षामयश् चार्थाः कृष्णोक्तीनां ज्ञेयाः ॥१९॥


______


॥ १०.२९.२० ॥

मातरः पितरः पुत्राः भ्रातरः पतयश् च वः ।

विचिन्वन्ति ह्य् अपश्यन्तो मा कृढ्वं बन्धु-साध्वसम् ॥

**श्रीधर-स्वामी (भावार्थ-दीपिका) :** किं च, **मातर** इति । **विचिन्वन्ति** मृगयन्ते । **बन्धूनां साध्वसं** कृच्छ्रं **मा कृध्वं** मा कुरुतेत्य् अर्थः ॥२०॥


______


**वंशीधरः (भावार्थ-दीपिका-प्रकाशः) :** अन्यद् अप्य् आह---इह स्थितौ भवद्-बन्धूनां क्लेशो भवेद् इत्य् आह---*किं च* इति । **मातरः** स्नेह-वशात्, **पितरो** निन्दा-भयात्, **पुत्रा** बालाः स्तन्यादि-हेतोः, **भ्रातरो**ऽपि निन्दा-भयाद् एव, **पतयो** व्यभिचार-शङ्कया । भीतिर् भीः **साध्वसं** भयम् इत्य् अमरः । **बन्धूनां** मध्ये **साधोः** साधुत्वस्य **असं** क्षेपं *मा कुरुत*, न हि साध्वीनां रात्रौ बहिर् गमनम् उचितम् इति भावः । *इत्य् अर्थ* इति---**साध्वस**-परिगामित्वात् परस्मैपद-प्रयोगेणार्थः कार्य इति तात्पर्यम् ।

प्रार्थनायां तु ते **अपश्यन्तो** **विचिन्वन्ति** इति **बन्धु**-भय-प्रयुक्तं **साध्वसं मा कृढ्वं**, मा कुरुध्वं, यतस् ते मोहिताः । किं च, अत्रागताः युष्मान् मत्-पार्श्वे पश्येयुः, तदा युष्माकं मम च लज्जा-भयं स्याद् एव । **अपश्यन्तो मा विचिन्वन्ति,** अतो **बन्धुभ्यो भयं मा कुरुत** । माङ् उभयत्रान्वेति ॥२०॥


______


**श्रीनाथ-चक्रवर्ती (चैतन्य-मत-मञ्जुषा) : मातरः पितरः** इति कुमारीः प्रति, **पतय** इति ऊढाः प्रति, **पुत्रा** इति पुष्ट-पुत्राः प्रति, अपत्यवतीनां देहान्तरेण गतत्वात् **अपश्यन्तो मा विचिन्वन्ति**, ते तु तत्रस्था एवेत्य् एवं जानन्ति मत्-प्रभावाद् एवेति बोद्धव्यं---स्वान् स्वान् दारान् व्रजौकसः \[भा।पु। १०.३३.३८\] इति वक्ष्यमाणत्वात् । अतो **बन्धुभ्यः साध्वसं मा कृढ्वम्** इति मा-शब्दः काकाक्षि-गोलक-न्यायेनोभयत्र योज्यः । अथवा, **बन्धु-साध्वसम् अकृढ्वं** छिन्नवत्यः, कृञ् हिंसायाम् इति सिद्धम् । **बन्धु-साध्वसं** नास्त्य् एवेत्य् अर्थः ॥२०॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** ननु, पुरुष-सिंह ! परम-बलीयसस् तवान्तिके स्थितानां नः कुतो भयम् ? इत्य् आशङ्क्य स-शङ्कम् आह---**मातर** इति । आदौ स्नेह-विशेषात् **मातरः**, ततस् तासां वने बहु-परिभ्रमणाशक्त्या स्नेहेन कलङ्क-भयेन च **पितरः**, विवाहित-कन्या-विषयकापेक्षा-विशेषाभावेन तेषां शैथिल्ये सति **पुत्राः,** पुत्र-तुल्याः । मातृ-दोषेण लज्जा-विशेषोत्पत्तेः, मातृ-जार-सङ्गोपनार्थं धार्ष्ट्य-परिहारार्थं वा बाल्येन बहु-परिभ्रमणाशक्त्या वा तेषां तेषां शैथिल्ये **भ्रातरः**, स्वभावतः परम-स्निग्धत्वात्, तेषाम् अपि लज्जादिना कथञ्चिच् छैथिल्ये **पतयो विचिन्वन्त्य्** एव, पत्नी-गुण-दोष-भागित्वात् । एवम् अन्वेषणे तेषां यथोत्तरं श्रैष्ठ्यं, तेन च पतीनाम् अवश्यम् आगमनम् अभिप्रेतम् । यद् वा, काश्चिन् **मातरः**, काश्चित् **पितरः** इत्य् एवं यथा-स्थितम् । किं वा, उक्त-युक्त्यैव स्नेहादिना कुत्रापि **मातरः**, कुत्रापि **पितर** इत्य् एवं ते सर्व एव **अपश्यन्तो** गृहेषु वनेषु वा अनालोकयन्तो **विचिन्वन्ति**, इतस् ततो मृगयन्ते । **हि** वितर्के ।

अतो यदि कदाचित् ते अत्रागता मत्-पार्श्वे युष्मान् पश्येयुः, तदा युष्माकं मम च लज्जा भयं च स्याद् एवेति भावः । अतोऽत्रावस्थित्या निज-**बन्धुभ्यो** ममात्मनश् च **साध्वसं** भयं **मा कृढ्वं** नोत्पादयत ।

यद् वा, हे महा-मन्त्राभिज्ञ ! तेऽत्र सुदुर्गम-वन-मध्ये नागमिष्यन्ति । आगता अपि न द्राक्ष्यन्त्य् एव । तत्राह---युष्माकम् अप्राप्त्या व्याघ्रादिभ्यो युष्माकम् अनिष्ट-शङ्कया **बन्धूनाम्** भयं शङ्कां नोत्पादयत, \"साधवो बन्धु-वात्सलाः\" इति न्यायात् । अतस् तेषु स्नेहेन च निवर्तध्वम् इति भावः ।

यद् वा, वो युष्माम् मापुर् मद्-वीर्य-चिन्तया \[भा।पु। १०.४७.३७\] इत्य्-आदिवत् मा मां चापश्यन्तो युष्मन्-मात्रादयो विचिन्वन्ति । ननु निर्भय-सिंह ! विचिन्वन्तु पश्यन्तु वा, ततः किम् इत्य् अत्राह---**बन्धु**-भयम् **अकृढ्वम्** । अवश्य-कृत्यतापेक्षयातीत-निर्देशः, कुरुत इत्य् अर्थः । अन्यथा स्त्रीणां स्वातन्त्र्य्-आपत्त्या बहु-दोषोत्पत्तिर् इति भावः ।

अथवा, सुव्रत ! त्वत्-पार्श्व-स्थिता न कुतश्चिद् अपि बिभिम इत्य् आशङ्क्य चक्षुर्-मुद्रण-पूर्वकं साभिनयम् आह---**इह** मत्-पार्श्वे **स्त्रीभिर् न स्थेयम्**, आबाल-ब्रह्मचारित्वेन मम स्त्री-सङ्ग-परिहाराद् इत्य् अर्थः । अहो बत ! शिव शिव ! बालानां वृद्धानां वा कदाचित् सहवासे दोषोऽपि किल न घटेत, यूयं च नव-यौवनारूढा इत्य् आह---हे **सुमध्यमा** इति।

ननु, महा-कपट-पटो ! गृहेश्व् अस्माभिः सङ्गो भवतो बहुधा भवत्य् एवेत्य् आशङ्क्य आह---**इह** इति । **इह** निर्जने वने समये च प्रदोषे इति दोष-विशेषं श्री-मुख-भङ्गी-विशेषेण सूचयति । अतो\ऽत्रेदानीं युष्मत्-सङ्गान् मम दुष्कीर्तिर् एव बाढं स्याद् इति सर्वथा प्रयातैवेति ।

ननु सुप्रतिष्ठ ! न कोऽपि ज्ञास्यतीति दुष्कीर्तेर् मा भैषीः, तत्राह---**मातर** इति । अतो नूनम् अत्रागता द्रक्ष्यन्त्य् एवेति भावः । अतो मद्-**बन्धूनां** मद्-दुष्कीर्तेर् भयं मा सम्पादयत। यद् वा, वो **मात्रादयो** युष्माकं गृहेभ्यो निर्गमादिना मत्-पार्श्वे गमनम् आशङ्क्य **मा** मां तत्र कुत्राप्य् **अपश्यन्तो विचिन्वन्ति** । सामीप्ये वर्तमाना, विचेष्यन्त्य् एवेत्य् अर्थः । ततश् चात्रायातैस् तैर् मयि युष्माभिः सहिते दुष्टे युष्मद्-धेतुक-मद्-दुष्कीर्त्या युष्मान् प्रति क्रुद्धेभ्यो मद्-बन्धुभ्यो भयं कुरुतेत्य् अर्थः । अन्यत् समानम् ।

वस्तुतस् तु तेभ्यो भयाभावं च तासां द्रढयतीति दिक् । श्लेषार्थश् चायम् । एवार्थे **हि**-शब्दः । अन्धा इव **अपश्यन्त** एव **विचिन्वन्ति**, अतो बहु-मार्गणेनापि न द्राक्ष्यन्त्य् एवेत्य् अर्थः । यद् वा, अप्य्-अर्थे **हि**-शब्दः । अन्धा इव **अपश्यन्तो**ऽपि **विचिन्वन्ति** किम् ? काक्वा नैवेत्य् अर्थः । भवतीभिस् तेषाम् उपेक्षणात्, अतो बन्धुभ्यो भयं मा कुरुतेति ॥२०॥


______


**जीव-गोस्वामी (लघु-वैष्णव-तोषणी) :** ननु, पुरुष-सिंह ! परम-बलीयसस् तवान्तिके स्थितानां नः कुतो भयम् ? इत्य् आशङ्क्य स-शङ्कम् आह---**मातर** इति । अत्र **मातरः पितरो भ्रातर** इति कुमारिका दृष्ट्वा भणितं । व्यूढतया प्रतीता दृष्ट्वा तु **पतयः पुत्रा** इति यद् उक्तं, तत् खलु परिहासार्थं कल्पना-मात्रम् इति स्थापयिष्यते । **च**-शब्द उक्त-समुच्चये । **हि** निश्चये । अतो यदि कदाचित् तेष्व् एकोऽप्य् अत्रागतो मत्-पार्श्वे युष्मान् पश्येत्, तदोभयेषाम् अपि लज्जा-भये स्याताम् इति भावः । अतोऽत्रावस्थित्या निज-**बन्धुभ्यो** ममात्मनश् च **साध्वसं** भयं **मा कृढ्वं** नोत्पादयत ।

यद् वा, हे महा-मन्त्राभिज्ञ ! ते सुदुर्गम-वन-मध्ये नागमिष्यन्ति । आगता अपि न द्राक्ष्यन्त्य् एव तत्राह---युष्माकम् अप्राप्त्या **बन्धूनाम्** अनिष्ट-शङ्कातो भयं नोत्पादयत, \"साधवो बन्धु-वात्सलाः\" इति न्यायात् । अतस् तेषु स्नेहेन च निवर्तध्वम् इति भावः ।

अथवा, श्लोक-द्वयेऽस्मिन् प्रत्यावृत्येदं व्याख्येयं---हे सुवृत्त \[सुव्रत\] ! त्वत्-पार्श्व-स्थिता न कुतश्चिद् अपि बिभिम इत्य् आशङ्क्य चक्षुर्-मुद्रण-पूर्वकं साभिनयम् आह---**नेह** इति । मत्-पार्श्वे **स्त्रीभिर् न स्थेयम्**, आबाल-ब्रह्मचारित्वेन मम स्त्री-सङ्ग-परिहाराद् इत्य् अर्थः । अहो बत ! बालिकानां वृद्धानां वा कदाचित् सहवासे दोषोऽपि किल न घटेत, यूयं तु नव-यौवनारूढा इत्य् आह---हे **सुमध्यमा** इति ।

ननु, महा-कपट-पटो ! व्रजेऽस्माभिः सङ्गो भवतो बहुधा भवत्य् एव ? तत्राह---**इह** इति । **इह** निर्जने वने समये च प्रदोषे इति दोष-विशेषं श्री-मुख-भङ्गी-विशेषेण सूचयति । अत **इह** इदानीं युष्मत्-प्रसङ्गात्, मम दुष्कीर्तिर् इति वा पाठः कीर्तिर् एव बाढं स्याद् इति सर्वथा प्रयातैवेति ।\

______

ननु सुप्रतिष्ठ ! न कोऽपि ज्ञास्यतीति दुष्कीर्तेर् मा भैषीः, तत्राह---**मातर** इति । अतो नूनम् अत्रागता द्रक्ष्यन्त्य् एवेति भावः । अतो मद्-**बन्धूनां** मद्-दुष्कीर्तेर् भयं मा सम्पादयत। अन्यत् समानं ।

वस्तुतस् तु तेभ्यो भयोत्पादनेन वंशी-वादन-स्थानाद् दूरे सुगुप्त-स्थाने नेतुं तथोक्तम् इति । श्लेषार्थश् चायं---न चात्र स्व-स्व-बन्धु-जनागमनम् आशङ्क्यं, यतः **मातर** इत्य्-आदि । एवार्थे **हि**-शब्दः । गहन-वने अस्मिन्न् अन्धा इव **अपश्यन्त** एव **विचिन्वन्ति**, अतो बहु-मार्गणेनापि न द्राक्ष्यन्तीत्य् अर्थः । अतश् च **बन्धुभ्यो** भयं मा कुरुतेति ॥२०॥


______


**जीव-गोस्वामी (प्रीति-सन्दर्भ ३३२) :** न च मत्-सन्निधाव् अवस्थाने बन्धुभ्यो भेतव्यम् इत्य् आह---**मातर** इति । **बन्धुभ्यः साध्वसं मा कृढ्वं** यतस् ते **मात्रादयो** बन्धवो रात्राव् अस्मिन् **अपश्यन्त** एव **विचिन्वन्ति** । ततो नास्ति तेषाम् अत्रागमन-सम्भावनेति भावः । **पुत्रा** देवरं-मन्यादि-पुत्राः सपत्न्य्-आदि-पुत्रा वा ॥२०॥


______


**जीव-गोस्वामी (बृहत्-क्रम-सन्दर्भः) :** पुनः प्रतियात गृहम् इत्य् उक्तस्य युक्तिं वक्ति---**मातर** इत्य्-आदि । **मातरः पितर** इति कुमारीः प्रति, **पुत्राः** पुष्ट-पुत्राः, **भ्रातरः पितरश्** चेति यथा-तथा-मूढाः प्रति । अथवा, पितरः पुत्रा इति परस्पर-सापेक्षतया पितृणाम् एव पुत्रा इति बोद्धव्यम् । यथा पिता पुत्रश् चागत इति पितुर् एव पुत्रोऽधिगम्यते, तेन पितृ-शब्द-सन्निकृष्ट-पुत्र-शब्देन वैमात्रेय-भ्राताधिगन्तव्यः । भ्रातृ-शब्देन सहोदर इति च । **अपश्यन्तः** सन्तो **विचिन्वन्ति**, तस्माद् **बन्धु-साध्वसं मा कृढ्वम्,** मा कुरुतेत्य् अर्थः ।

न गृहं प्रतियातेति पक्षान्तरे युक्तिः । **वो** युष्माकं **मात्रादयोऽपश्यन्तः** सन्तो **मा विचिन्वन्ति** । मम योग-माया-प्रभावात् पश्यन्त एव वर्तन्ते । कथं विचेष्यन्तीत्य् अर्थः । मन्यमानाः स्व-पार्श्व-स्थान् \[भा।पु। १०.३३.३८\] इति वक्ष्यमाणत्वात् । तस्माद् **बन्धु-साध्वसम् अकृढ्वम्** न कुरुत, अ-कारः प्रश्लेषणीयः । अभावे नह्य् अ नो ना इति केवलस्य अ-कारस्य निषेध-वाचकत्वम् ॥२०॥


______


**नारायण-भट्टः (श्री-रसिकाह्लादिनी) :** उपासना-सिद्धाः यूथ-मुख्याः प्रत्याह---**मातर** इति । **ऊढा** मातृ-गृहे स्थितास् तत्-स्नेह-परवशा अपि वेणु-नाद-माधुर्येण कृष्टाः प्रतिवदति---**मातरो** युष्मान् **विचिन्वन्ति** स्नेह-विशेषात्, गृहेष्व् **अपश्यन्त्यो** वनेऽप्य् आयास्यन्ति । तदा रस-भङ्गो भविष्यति । तासां वनेषु परिभ्रमणाशक्तिम् आलक्ष्य कुल-कलङ्क-भीत्या **पितरो**ऽपि इतस् ततो **विचिन्वन्ति** । व्यूढापि भर्तृ-गृह-गमनाभावात् **विचिन्वन्तो**ऽपि कुत्रापि भवतीर् अप्राप्य वनेऽप्य् आयास्यन्ति तदा महान् अनर्थो भविता । प्रौढाः प्रत्य् आह मातुर् उपेक्षणम् आकलय्य---**पुत्रा विचिन्वन्ति**, तेषां परिभ्रमण-वैफल्यम् आलक्ष्य **भ्रातरो विचिन्वन्ति** । भ्रातृ-गेहाद् आगताः पतीनां गृहेषु स्थितास् तत एवागताः प्रति वदति---**पतयो** भवतीर् **विचिन्वन्ति**, \"पत्नी-पापानि भर्तुः\" इति कलङ्क-भिया च सर्वत्रान्वेष्यन्ति । अन्येषाम् आगमनं कादाचित्कं, पतीनाम् आगमनं त्व् आवश्यकं सम्भावितम् इति । अतोऽत्रागत्य मन्-निकटे भवतीर् दृष्ट्वा व्रज-राज-पार्श्वे गत्वा यदि निवेदयेयुः, तदा मम महती लज्जा भवेत् । तदा च युष्मास्व् अपि कोऽपि विस्रम्भं न करिष्यति युष्मद्-धेतु-दुष्कीर्तेर् मम भयं यद् धेतुकं कुल-कलङ्काद् भवतीनां भयम् इति । अतो मम युष्माकं च क्षेमाय वनेऽवस्थानम् असाम्प्रतम् एव । अतो **बन्धूनां साध्वसं** भयं कुत्र गता इति **मा कृढ्वं** मा कुरुत । भयम् अविगणय्य भवतीनाम् अत्रावस्थानेनोदासीनस्याकामस्य च मम किं प्रयोजनाभावात् ।

अयं शब्दोत्थोऽर्थः सापेक्षत्व-सकामत्व-पक्षेऽर्थोत्थम् अर्थम् आह---युष्माकं **मात्रादयो विचिन्वन्ति** अन्वेषयन्ति । वाग्-भङ्ग्या श्लेषार्थं प्राह---**विचिन्वन्तु,** किं तेषाम् अन्वेषणेन ? मया तु तादृशानुसन्धानस्य कृतत्वात्, यथा युष्मान् मात्रादयः पश्यन्तोऽपि अन्धा इव परिभ्रमिष्यन्ति । अत्र नायास्यन्ति यतो भीति-सहिता रतिर् न सुख-प्रदा । अतो निर्भयाः सत्यो मया सह विहरतेति सूचितम् । अन्यथा ममौदासीन्ये मात्रादयोऽत्रागता भवेयुः । तस्माद् अर्थोत्थम् उक्त इति ॥२०॥


______


**विश्वनाथ-चक्रवर्ती (सारार्थ-दर्शिणी) :** ननु, रात्राव् अपि वनेऽपि युवतीनाम् अपि सङ्घशो न गमने दोषो न जनैर् उद्बुध्यते, सत्यम् । तद् अपि बन्धवो भवतीर् अनिष्टाशङ्कया साम्प्रतम् अवश्यम् अन्विष्यन्ति । अतस् तान् मा व्याकुलयतेत्य् आह---**मातर** इति । **वो** युष्मान् **विचिन्वन्ति** मृगयन्ते । तत्र **पुत्राः** द्वित्रिमास्या एव नान्वेषण-पराः, पाययन्त्यः शिशून् पयः \[भा।पु। १०.२९.६\] इति क्रन्दन्ति । वत्सा बालाश् चेति पूर्वापरोक्तस् तद् अपि भगवता स्वस्मिंस् तद्-विशेष-ज्ञानाभावम् अभिनीतवतैवोक्तम् इत्य् अदोषः । अतो **बन्धूनां साध्वसं** युष्मद्-अदर्शनोत्तं भयं **मा कृढ्वं** नोत्पादयत।

पक्षे, **अपश्यन्त्यो विचिन्वन्त्य्** एव, न त्व् अतिदूरेऽतिनिविडे वनेऽस्मिन् वो न द्रक्ष्यन्ति । अतो **बन्धुभ्यस्** तेभ्यः सकाशाद् भयं **मा कृढ्वं** स्वच्छन्देन मया सह रात्राव् अत्र विलसतेति भावः ॥२०॥


______


॥ १०.२९.२१-२२ ॥

दृष्टं वनं कुसुमितं राकेश-कर-रञ्जितम् ।

यमुनानिल-लीलैजत्-तरु-पल्लव-शोभितम् ॥

तद् यात मा चिरं गोष्ठं[^११] शुश्रूषध्वं पतीन् सतीः ।

[^११]: घोषम् इति श्री-जीव-गोस्वामिनां पाठः । गृहम् इति कैश्चित् ।


क्रन्दन्ति वत्सा बालाश् च तान् पाययत दुह्यत ॥

**श्रीधर-स्वामी (भावार्थ-दीपिका) :** ईषत्-प्रणय-कोपेनान्यतो विलोकयन्तीः प्रत्य् आह---**दृष्टम्** इति । **राकेशस्य** पूर्ण-चन्द्रस्य **करै रञ्जितम्** । **यमुना**-स्पर्शिनोऽ**निलस्य लीला** मन्द-गतिः, तया **एजन्तः** कम्पमानास् **तरूणां पल्लवाः**, तैः **शोभितम्** ॥२१॥ **सतीः** ! हे सत्यः ! ॥२२॥


______


**वंशीधरः (भावार्थ-दीपिका-प्रकाशः) :** *अन्यतो* वनम् । उपेक्षायाम्---भवतीभिर् **वनं दृष्टम्** । किम्भूतम् ? **कुसुमानि** सञ्जातान्य् अस्येति हासो लक्ष्यते, भवतीनाम् अनुचिताचारं वीक्ष्य वनम् अपि हसतीति भावः । ततोऽपि परावृत्याकाश-दत्त-दृष्टीर् दैवम् उपालम्भन्तीर् इवालक्ष्याह---**राक-** इति । **राकेशो**ऽपि वनेनैक-रसं योगं कृत्वा हसत्य् एव । पुनर् अतिकोपेन यमुनाभिमुखीर् आलक्ष्याह---**यमुना** इति । यमुनापि समीर-कम्पित-नीर-**तरु-पल्लव**-चालन-च्छलेन नेह स्थेयम् \[भा।पु। १०.२९.१९\] इत्य् उपदिशतीति भावः । पक्षेऽतीव-शोभन-रमणोपयोगि स्थलम् इदं, ततो रमणं कुरुतेति द्योतयति ॥२१॥

यतो युष्मान् **अपाश्यन्तो** बन्धवो भयम् आप्नुवन्ति, ततो हेतोर् यूयं **मा चिरं** शीघ्रं **गोष्ठं यात** । तान् **वत्सान् पाययत,** गवां पार्श्वे त्यजत । **बालांश्** च दुह्यत स्वाङ्ग-रसं तेषु पूरयत । दैवादिकत्वं दुहेर् आर्षम् । पक्षे, **मा**-शब्दस्य सर्वत्रान्वयः। **गोष्ठं मा यात** । किं-भूतं ? **चिरं** चिरानुभूतम् इत्य् अर्थः । **पतीन् मा शुश्रूषध्वं** यतस् ते सुप्ताः । **वत्सा मा क्रन्दन्ति,** अतस् तान् **मा पाययत** । **बालाश्** च **मा क्रन्दति,** तान् अपि **मा दुह्यत** इत्य् अनेन ध्वनितम् अत्रैव रमध्वम् इति ॥२२॥


______


**श्रीनाथ-चक्रवर्ती (चैतन्य-मत-मञ्जुषा) : दृष्टं वनम्** इत्य्-आदि । कुसुमितत्व-राकेश-कर-रञ्जितत्वादिना पुनर् उद्दीपन-विभावं प्रतिपाद्य **तत्** तस्माद् **यात मा चिरं** विलम्बो कार्यः । एष च विधिः ।

एष निषेधार्थः---**तत्** तस्मात् **मा यात**, **गोष्ठम् अचिरं** तत् कालं विलम्बेन तु यास्यथः । **शुश्रूषध्वं पतीन् मा** इति सर्वत्र योज्यम् । **मा पतीन्** गृह-पतीन् **शुश्रूषध्वं** प्रियतमं तु मां शुश्रूषध्वं यतो भवत्यः सतीः सत्यः प्रथमार्थं द्वितीया । सत्यो हि माम् एव भजन्ति । यद् वा, पतीन् अस्मान् इति, सर्वोत्कृष्टत्वे बहु-गौरवत्वे बहु-वचनम् । अथवा, उद्दीपन-विभावो वनं दृष्टं, आलम्बन-विभावस् त्व् अहम् अपि दृष्टं, तद् यात यातुं चेत् शक्यते, तदा यातेति साक्षेपोक्तिः । दुह्यतेत्य् अन्तं बालाश् चेति परकीया इति बोद्धव्यम् । मां दृष्ट्वापि गृहादि-सम्बन्धोऽद्यापि न दूरीभूत इत्य् असन्तम् अपि गमन-मनोरथम् उद्भाव्य कौतुकत्वेनाक्षिपति ॥२१-२२॥


______


**सनातन-गोस्वामी (बृहद्-वैष्णव-तोषणी) : कुसुमितम्** इत्य्-आदि-विशेषणैर् दृश्यतोक्ता । यद् वा, ईषत्-प्रणय-कोपतो वनावलोकनेन च **यमुना** इति विवेचनीयम् । तत्र **यमुना** इति तत्-सम्बन्धेन शैत्यम्, **लीला** इति मान्द्यम् । वनस्य कुसुमितत्वेन स्वत एव सौगन्ध्यम् इत्य् अनिलस्य गुण-त्रयम् ऊह्यम् । अन्यत् तैर् व्यञ्जितम् ।

यद् वा, ननु महा-मोहन-वाक्याद्य्-अतिक्रमेण तेऽस्माभिर् उपेक्षिता एवेति कुतो भयम् ? इति चेत्, तर्हि तादृश-प्रयत्नेन रात्राव् आगमनस्य किं नाम प्रयोजनम् ? इति सकैतवं क्षणं ध्यात्वा, "आं ज्ञातं, दिष्ट्या पूर्ण-चन्द्र-रात्रौ मदीय-श्री-वृन्दावन-शोभा-निरीक्षणार्थम् आगतम् इति । भवतु, तच् च सम्पन्नम् एव" इत्य् स-सान्त्वम् अभिनयेनाह ।

यद् वा, ननु गृह-बन्ध्व्-आद्य्-उपेक्षया श्री-वृन्दावन-चन्द्रं श्री-कालिन्दी-विहार-लीलां चानुभवितुम् आगताः स्म इति कुतो भयम् ? इति चेत्, सत्यम् । तर्हि परम-शोभा-युक्त-वृन्दावनस्य तत्रोदित-चन्द्रस्य तथा सुन्दर-कालिन्दी-विहारि-वात-गति-लीलायाश् च दर्शनम् इदं दिष्ट्या सम्पन्नम् एवेत्य् अङ्गुल्य्-आदिना दर्शयन् स-लीलम् आह---**दृष्टम्** इति । अर्थः स एव। वस्तुतस् तु साक्षात् तथा तादृश-वनादि-प्रदर्शनेन कामम् एव विवर्धयति।

श्लेषार्थश् चायम्---एतत्-पक्षे **दृष्टम्** इति द्वाभ्याम् । ईदृशं सर्व-गुण-युक्तं **वनं** दृष्टम् एव, **तत्** तस्मात् **घोषं मा यात** \[२२\] इत्य् अन्वय इति । यद् वा, एतादृशे वने साक्षाद्-दृष्टेऽपि रात्रौ रतौ विलम्बनम् अयुक्तम् एवेति । तद्-योग्य-यमुना-तीरं प्रयाम इति ॥२१॥

**तत्** तस्मात् वन-शोभा-दर्शनेन निज-मनोरथ-पूरणात् सदोच्चैर् गीत-दधि-मथन-गवादि-रावैर् घोषयति शब्दं करोतीति । श्लेषेण, सर्वेषां सर्व-वृत्तं घोषयतीति **घोषः**, तं गोपावासं **यात** । **मा चिरम्** अचिराद् एवेत्य् अर्थः । यद् वा, तत्र विलम्बं मा कुरुतेत्य् अर्थः । किम्-अर्थम् ? **पतीन् शुश्रूषध्वं** सेवध्वम् । कुतः ? **सतीः** ! हे सत्यः ! अन्यथा साध्वीत्व-भङ्गापत्तिः । अतो मत्-पार्श्वे युष्माकम् अवस्थानम् अयुक्तम् इति भावः ।

ननु, परम-सेव्य-त्वत्-सेवाम् असहमानाः सदासूयावन्तो दुष्टतरास् तेऽस्माभिः परित्यक्ता एव, पत्नीत्वम् अपि त्वत्-पादाब्जयोर् निर्मञ्छनीकृत्य दूरतः क्षिप्तम् इत्य् आशङ्क्य स-करुणं पक्षान्तरम् आश्रयन् वत्सादिषु स्नेहं जनयति---**क्रन्दन्ति** इति । अतस् तान् **बालान् पाययत** दुग्धं, वत्सार्थं च **दुह्यत** दुग्धं गा इत्य् अर्थः । वत्सेभ्यो बालेषु स्नेह-विशेषात् तेषां पश्चान् निर्देशः । एवं सर्वत्र निवर्तनार्थं पूर्व-पूर्वस्माद् वाक्याद् उत्तरोत्तरस्य गरिष्ठत्वम् ऊह्यम् । **पाययत** इत्य् अस्यादाव् उक्तिस् तस्य द्रुतम् अवश्य-कार्यत्वात् ।

यद् वा, गोप-चूडामणे ! **वत्सान्** गोपैर् गो-दोहनेन पाययिष्यन्त्य् एवेति । अत आह---**दुह्यत** गाः। गो-दोहने स्वत एव वत्सानां बालानां च तद्-दुग्धस्यैव पानं भावीत्य् अर्थः ।

अत्रेदं तत्त्वम्---श्री-कृष्णैक-प्रिया भगवत्यस् ता गोप्यः कथञ्चित् काश्चिज् जात-विवाहा अपि नाम-मात्रेणैव पतिमत्यो विविध-व्याजेन पतीन् वञ्चयन्त्यस् तैः सह ग्राम्य-धर्माभावेन अजातापत्या एव । केवलं पत्य्-आदीनाम् आग्रहेण निजौत्सुक्य-विशेषेण वा तास्व् एव काश्चित् पर-पुत्रान् पुष्ट-पुत्रतया पालयन्तीति स्वतः स्तन्याभावेन तान् गो-दुग्धम् एव पाययन्तीति । वस्तुतस् तु सर्वम् एतन् नर्मणैव । अत एव **सतीर्** इति ।

श्लेषार्थश् चायम्---तत् तस्मात् बन्धुभ्यः साध्वसाभावात् वन-शोभादि-रति-सामग्री-सद्-भावाच् च, अ-कार-प्रश्लेषेण **अचिरं** शीघ्रं **मा यात** । यदि याथ, तदा विलम्बेन रात्र्य्-अन्त एव यास्यथेत्य् अर्थः ।

यद् वा, **चिरं** चिरन्तनोऽस्वातन्त्र्यादि-दुःख-प्रदत्वेन बहुशोऽनुभूतो यो **घोषः**, तं **मा यात**, पुनर् न यास्यथेत्य् अर्थः । **च**-कारान् **मा**-शब्दस्याग्रेऽपि सर्वत्र सम्बन्धः । पतीन् मा शुश्रूषध्वं, सतीश् च साध्वीर् मा शुश्रूषध्वं न सेवध्वम्, तत्-पदवीम् अपि न यातेत्य् अर्थः । स्वातन्त्र्यादि-सुख-भङ्गाद् इति नर्मैव । वत्सादयो न क्रन्दन्त्य् एव, गोपादिभिर् गो-दोहनादिना पयः-पान-सिद्धेः । अतस् तान् न पाययिष्यथ, न तु धोक्ष्यतेत्य् अन्य-कृत्याभावेन स्वातन्त्र्यं सूचितम् । यद् वा, इतः-प्रभृति पति-शुश्रूषादि-कर्मसु न प्रवर्त्स्यथेत्य् अर्थः । तेनापि कथञ्चिद् अपि युष्माकं धर्म-विघातो नास्तीत्य् आह---**सतीः** ! हे साध्व्यः ! इति तत्त्वतस् तेषां पतित्वाभावात् मद्-भजनाच् च ॥२२॥


______


**जीव-गोस्वामी (लघु-वैष्णव-तोषणी) :** ततस् तासां प्रणय-कोपेन यद् अन्यतो दर्शनं तद्-अन्यथोत्प्रेक्ष्यते--- दृष्टम् इति तद् यातेति परेणान्वयः । कुसुमितम् इत्य्-आदि-विशेषणैर् दृश्यतोक्ता । तत्र चेषत्-प्रणय-कोपतो वनावलोकने **दृष्टं वनम्** इत्य् उक्तं, तत ऊर्ध्वावलोकने च **राकेश-कर-रञ्जितम्** इति ततः कालिन्दी-तीरावलोकेन तु **यमुनेति** विवेचनीयम् । अन्यत् तैः ।

यद् वा, ननु महा-मोहन-वाक्याद्य्-अतिक्रमेण तेऽस्माभिर् उपेक्षिता एवेति कुतो भयम् ? इति चेत् तर्हि तादृश-प्रयत्नेन रात्राव् अत्रागमनस्य किं नाम प्रयोजनम् ? इति स-कैतवं क्षणं ध्यात्वा \"आं ज्ञातं, दिष्ट्या पूर्ण-चन्द्रायां रात्रौ मदीय-श्री-वृन्दावन-शोभा-निरीक्षणार्थम् आगतम् इति । भवतु, तच् च सम्पन्नम् एव\" इत्य् अङ्गुल्य्-आदिना दर्शयन् स-लीलम् आह---**दृष्टम्** इति । अर्थः स एव। वस्तुतस् तु साक्षात् तथा तादृश-वनादि-प्रदर्शनेन भावम् एव विवर्धयति ।

श्लेषार्थश् चायं---न केवलं तद्-भयाभाव एवात्र, अपि तु परम-सुख-निधानत्वम् अपीति भावोद्दीपनाय स्वयं दर्शयति---**दृष्टम्** इति । ईदृशं सर्व-गुण-युक्तं **वनं दृष्टम्** एव, **तत्** तस्मात् **घोषं मा** **यात** इत्य् अन्वय इति ॥२१॥

**तत्** तस्मात् वन-शोभा-दर्शनेन निज-मनोरथ-पूरणात्, सदोच्चैर् गीत-दधि-मन्थन-गवादि-शब्दैर् घोषयति शब्दायते इति **घोषः** । श्लेषेण तु सर्वेषां सर्व-वृत्तं घोषयतीति तं गोपावासं **यात** । \"गोष्ठम्\" इति क्वचित् पाठः । तत्रैव भवतीनां सर्वा सामग्रीति, तद् एव गन्तुं युज्यत इति भावः । **मा चिरम्** अचिराद् एवेत्य् अर्थः । यद् वा, तत्र विलम्बं मा कुरुतेत्य् अर्थः । किम्-अर्थम् ? **पतीन् शुश्रूषध्वं** सेवध्वम् । कुतः ? **सतीः** ! हे सत्यः ! अन्यथा साध्वीत्व-भङ्गः स्यात् । अतः पर-पुरुषस्य मम पार्श्वे युष्माकम् अवस्थानम् अयुक्तम् इति भावः ।

ननु, परम-सेव्य-त्वत्-सेवाम् असहमानाः सदासूयावन्तो दुष्टतरास् तेऽस्माभिः परित्यक्ता एव, पतिव्रतात्वम् अपि त्वत्-पादाब्जं निर्मञ्छनीकृत्य दूरतः क्षिप्तम् इत्य् आशङ्क्य स-करुणम् इव पक्षान्तरम् आश्रयन् वत्सादिषु स्नेहं जनयति---**क्रन्दन्ति** इति । अतस् तान् **वत्सान् पाययत**, बालार्थं च **दुह्यत** दुग्धं दोहयेत्य् अर्थः । एतच् च तत्-तत्-सन्निधान-मात्र-विश्रम्भित-तत्-प्रिय-गवाद्य्-अपेक्षया

______


अत्रेदं तत्त्वम्---ताः खलूद्दिश्य स वो हि स्वामी भवति \[गो।ता।उ। २.२७\] इति गोपाल-तापिन्यां, श्रियः कान्ताः कान्तः परम-पुरुषः \[ब्र।सं। ५.६७\] इति ब्रह्म-संहितायां, दशाक्षरादि-मन्त्राश् च, तथा श्रुत्य्-आगमादौ, कृष्ण-वध्वः \[भा।पु। १०.३३.८\] इति चात्रैव श्री-कृष्णैक-कान्तानां परम-लक्ष्मीणां तासाम् अन्यत्र विवाहो न सम्भवति । तत्-प्रतीतिश् च तासाम् उत्कण्ठा-वर्धनार्थं, योग-मायाम् उपाश्रितः \[भा।पु। १०.२९.१\] इत्य्-आदौ तद्-अर्थं निर्दिष्टया योग-माययैवेति गम्यते । यैव खलु तत्-प्रतिरूप-कल्पनया तत्-पतिं-मन्यास् तान् वञ्चयति । वक्ष्यते च, नासूयन् खलु कृष्णाय \[भा।पु। १०.३३.३७\] इत्य्-आदि । ततस् तैः सहाङ्ग-सङ्गाभावेनाजातापत्या एव केवलं स्नेह-विशेषेण यातृ-भ्रातृ-प्रभृति-पुत्रान् यान् पालयन्ति एव पुत्रा इत्य् उच्यन्ते । तेषाम् अपि लोके पुत्रतया व्यवहाराद् विशेषतस् तथा पाल्यमानत्वात्, श्री-बलदेव-साम्बाव् अप्य् उद्दिश्य, स-सुतः स-स्नुषः प्रायात् सुहृद्भिर् अभिनन्दितः \[भा।पु। १०.६८.५२\] इति श्री-शुकेनापि प्रयुक्तत्वात् । अतः स्तन्याभावेन गो-दुग्धम् एव तान् पाययन्तीति **तान् पाययत दुह्यत** इत्य् उच्यते । अत एव मुनिनाप्य् उक्तं---पाययन्त्यः शिशून् पयः \[भा।पु। १०.२९.६\] इति । अत्र **शिशून्** इत्य् एव **पय** इत्य् एव च, न तु सुतान् स्तनम् इति । यदि च तासाम् उदरजा एव ते स्युः, तदा रास-नृत्य-नायिकानाम् आदि-रस-नायिकानां च तासां वैरूप्येण तस्य रास-नृत्यस्य रसस्य च वैरूप्यं स्यात् ।

मातरः पितरः पुत्राः \[भा।पु। १०.२९.२०\] इत्य् अत्र श्री-भगवद्-वाक्ये केषाञ्चिद् रात्राव् अपि वनेऽपि मात्रादि-विचेतृत्वेन कासाञ्चिद् अर्ध-जरतीत्वम् अप्य् आयाति । तत्र पुनर् अतीव तत् स्यात्, तत् तु श्री-वैशम्पायनस्यासम्मतम्---युवतीर् गोप-कन्याश् च रात्रौ सङ्काल्य कालवित् \[ह।वं। २.२१.१८\] इत्य् अनेन । तथा तद् इदं तासाम् आलम्बन-रूपाणाम् उद्दीपन-सौष्ठवम् अपि वर्णयता श्रीमन्-मुन्दीन्द्रेण न मतं---भगवान् अपि ता रात्रीः \[भा।पु। १०.२९.१\] इत्य् आदाव् उद्दीपन-सौष्ठवेनालम्बन-रूपाणां तासां सौष्ठवम् अनुस्मृत्य, रन्तुं मनश् चक्रे \[तत्र\] इति च गमितम् । वक्ष्यते च तासां सौष्ठवं श्री-भगवन्तम् अपेक्ष्याप्रौढत्वं च--- मध्ये मणीनां हैमानां महा-मरकतो यथा \[भा।पु। १०.३३.७\] इत्य् अनेन, व्यरोचतैणाङ्क इवोडुभिर् वृतः \[भा।पु। १०.२९.४३\] इत्य् अनेन, तडित इव ता मेघ-चक्रे विरेजुः \[भा।पु। १०.३३.८\] इत्य् अनेन च । तस्मात् श्री-भगवता तासां पुत्रतया निर्देशस् तु परिहास-पर एव, न तु दोषोद्गार-परः, वाचः पेशैर् विमोहयन् \[भा।पु। १०.२९.१७\] इति । अतः प्रहस्य सदयं गोपीर् \[भा।पु। १०.२९.४३\] इत्य् अत्र परिहासस्य स्फुटतरत्वं दृश्यते । यत एव मातरः पितरः पुत्राः \[भा।पु। १०.२९.२०\] इत्य्-आदिकं च कल्पना-मयम् एव जल्पितं, परिहासं विना तु दोषोद्गारे, निन्दामि च पिबामि च इति न्यायेन तासां स्वीकारे परम-वैरस्यम् एव च स्यात् । आस्तां तावत् तासां स्वयं दोषोद्गारः, तादृशस्यालम्बन-दोषस्यास्तित्व-मात्रेऽपि परम-रस-व्याघातः स्यात्।

तच् चान्यत्रापि सन्-नायके कविभिर् वर्णनीयत्वेन स्वीकृतेन सम्भवति, किम् उत परम-पुरुषोत्तमे महा-कवि-वर्ग-वर्णनीये लीला-रस-विशेष-वर्णनार्थम् अवतीर्णे तस्मिन् । वक्ष्यते च---भजते तादृशीः क्रीडा याः श्रुत्वा तत्-परो भवेत् \[भा।पु। १०.३३.३६\] इति, सिषेव आत्मन्य् अवरुद्ध-सौरतः सर्वाः शरत्-काव्य-कथा-रसाश्रयाः \[भा।पु। १०.३३.२६\] इति च । तस्मात् **पतयो**ऽप्य् आसां माया-मात्र-प्रतीताः, **पुत्राश्** च गौणार्था इति ।

श्लेषार्थश् चायम्---**तत्** तस्मात् बन्धुभ्यः साध्वसाभावात् वन-शोभा-रति-सामग्री-सद्-भावाच् च **अचिरं** शीघ्रं **मा यात** । यदि याथ, तदा विलम्बेन रात्र्य्-अन्त एव यास्यथेत्य् अर्थः । **च**-कारान् **मा**-शब्दस्याग्रेऽपि सर्वत्र सम्बन्धः । **पतीन् मा शुश्रूषध्वं**, **सतीश्** च साध्वीर् **मा शुश्रूषध्वं**, तत्-पदवीम् अपि न यातेत्य् अर्थः । स्वातन्त्र्यादि-सुख-भङ्गाद् इति नर्मैव **वत्सा बालाश् च** **मा क्रन्दन्ति**, तस्मात् **तान् मा पाययत, मा दुह्यत** इति च स्वातन्त्र्यं सूचितम् ॥२२॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**जीव-गोस्वामी (प्रीति-सन्दर्भ ३३२) :** निजाराम-दर्शनया तासां भावम् उद्दीपयति---**दृष्टं वनम्** इति ॥२१॥ निगमयति---**तद् यात** इति । यस्माद् रजन्य् एषा घोर-रूपा \[भा।पु। १०.२९.१९\] इत्य्-आदिको हेतुः, **तत्** तस्माच् **चिर**-कालं व्याप्य **घोषं मा यात** । अचिरम् अधुनैव मा यातेति वा । ततस् तत्र गत्वा **पतीन्** युष्मत्-पतित्वेन कॢप्तान् तान् अपि **मा शुश्रूषध्वम्** । हे **सतीः** ! सत्यः ! परमोत्तमाः ! ये च **वत्सादयस्** ते च **मा क्रन्दन्ति,** ततस् तान् **मा पाययत,** तद्-अर्थं **मा दुह्यत** चेति ॥२२॥


______


**जीव-गोस्वामी (बृहत्-क्रम-सन्दर्भः) :** पुनर् **यात गृहम्**, न यातेति पक्ष-द्वयम् एव लक्ष्यीकृत्याह---**दृष्टं वनम्** इत्य्-आदि सार्धेन । **वन**-शोभा-दिदृक्षया यद् आगताः, तद् **दृष्टम्** । **वनं** कीदृशम् ? **कुसुमितम्** इत्य्-आदि-विशेषण-त्रयम् । **तस्माद् घोषं यात, मा चिरम्**, विलम्बो मा कार्य इत्य् अर्थः । तत्र गत्वा किं कार्यम् ? तत्राह---**पतीन् शुश्रूषध्वम्** । पतीन् इति पान्तीति पतय इति योगार्थत्वाद् यथा-तथं पालक-मात्रे बोद्धव्यम् । अन्यच् च---**क्रन्दन्ति** **बालाश्** च **वत्साः,** तान् **पाययत**, पश्चाद् **दुह्यत** इत्य् अर्थः । **बाला** इति वत्स-विशेषणम् । हे सतीः ! साध्व्यः !

पक्षे, **दृष्टं वनम्** इत्य्-आदिना उद्दीपन-विभावः प्रकटीकृतः । **तत्** तस्माद् **घोषं मा यात**, **पतीन् मा शुश्रूषध्वम्** । **बालाश्** च **वत्सा मा क्रन्दन्ति** । **तान्** मा **पाययत**, मा **दुह्यत** चेत्य् अर्थः । **चिरम्** एव **न यात**, इहैव सर्वदा तिष्ठतेत्य् अर्थः । प्रति-क्रियं मा-शब्दो योज्यः ॥२१-२२॥


______


**नारायण-भट्टः (श्री-रसिकाह्लादिनी) :** शब्दोत्थार्थ-प्रतीत्या वास्तवम् अर्थम् अजानतीः, ऊर्ध्वाधो दृष्टि-प्रसरणेनान्यतो विलोकयन्तीः किञ्चित् संरम्भ-क्षुभित-दृष्टीः प्रत्य् आह---**दृष्टम्** इति । अतिमुद्राम् आकलय्य ईषत्-प्रणय-कोपेन इतस् ततो विलोकमाना दृष्ट्वा अन्यथोत्प्रेक्षणं निर्वार्य, नूनं गृहेषु पत्य्-आदि-शुश्रूषया व्याकुलत्वेन दुःखम् अनुभूय वृन्दावन-विलोकनौत्सुक्यतयागता एव तर्हि क्षणं वन-दर्शनेन हृदयं निर्वापयन्तु इत्य् आह तीर्यक्-प्रेक्षणेन वन-दर्शनं सम्भाव्याह, निर्धारितम् इवार्थं वदति---**वनं दृष्टं** तच् च **कुसुमितं** शोभातिशयोक्तिः सूचिता ।

ऊर्ध्वावलोकन-मन्मथोत्प्रेक्ष्याह---**राकेश-कर-रञ्जितम्** इति । कालिन्दी-प्रदेश-स्थ-वृक्ष-खण्डेषु प्रसरन्तीर् दृष्टीर् अन्यथोत्प्रेक्षमाणम् आह---**यमुन** इति । **यमुना**-संवासिनोऽ**निलस्य** लीलानायस-कृतिः, तया **एजन्तः** कम्पमानास् **तरु-पल्लवाः,** तैः **शोभितम्** । वृक्षा अपि भवतीम् अत्रावस्थानम् अनुचितं मन्यमाना अङ्गुलि-तुल्यैः पल्लवैर् एव निवारयन्ति वन-दर्शन-विषयिणी उत्कण्ठोपसम्पन्नैव, अतः परं **गृहं यात** इति वन-निरीक्षणायागता भवतीर् अत्रावस्थापयतो ममोदासीनस्यानौचितीयम् इति ।

सापेक्षत्व-पक्षेऽर्थस् तु---स एवभिप्रायस् त्व् अन्य एव रमणार्थं चेद् अगताः, तर्हि उद्दीपन-विभावं पश्यतेत्य् आह---**दृष्टम्** इति । **वनं दृष्टं** काक्वा प्रश्नः । वनं विशिनष्टि---**कुसुमितं** । भवतीनाम् आगमनं दृष्ट्वा वनस्यापि भाव-विशेषेण रोमाञ्चितत्वम् इव जातं, किं पुनर् मम ? इति भावः । अनेनाग्रे करिष्यमाणम् आकल्प-शय्या-व्यञ्जनादि-रचनं सूचितम् इति ।

**वनं** कीदृशं ? **राकेशस्य करैः** किरणैः **रञ्जितं,** चन्द्रस्यापि अस्मद्-रमणानुकूल्यं दर्शितं, **करैः** हस्तैः हि मार्दवेन कान्ति-विशेष-योजितम् । अनेन वनस्योज्ज्वलत्वं तमो-नाशकत्वं सूचितम् ।

पुनः कीदृशम् ? **यमुना**-सम्बन्धिनोऽ**निलस्य लीला**, तया सञ्चलनं, तेन **एजत्** कम्पमाना **तरूणां पल्लवानि** । धुवने कर-धूननम् इव शिक्षयन्तः । यद् वा, ईदृशं सुखं नान्यत्रास्तीति गतागतैः दर्शयन्त इव **वनैः पल्लवैः शोभितम्** अनेन शरद-र्तुः शैत्येन च युष्मद्-आगमनेन मत्-सम्बन्धेन च वृक्षेष्व् अपि सत्त्विक-भावः सूचितः । ईदृशं सर्व-सद्-गुण-विशिष्टं **वनम्** इष्टम् एवातो व्रजे गमनम् अयुक्तम् इति तात्पर्यार्थः ॥२१॥

इदानीं मुनि-रूपाः यूथ-मुख्याः प्रति पद्य-द्वयेनाह---**तद् यात** इति । वन-दर्शनेन मनोरथ-पूर्तिश् चेज् जाता, तर्हि **गोष्ठं** व्रजं **यात** । ननु व्रजं त्यक्तैवायाताः । पुनस् तत्रैव गमनेन किं प्रयोजनम् ? इति चेत्, तत्राह---व्रजे धर्मार्थ-काम-लाभो भविष्यतीत्य् उपदिशन्न् आह---हे **सतीः** ! सत्यः ! पति-शुश्रूषणं त्यक्त्वायाताः, अतो धर्म-हानिर् जाता । धर्म-मूला काम-प्राप्तिः, धर्मे नष्टे काम-हानिर् अपि जाता । दुग्ध-हान्य्-अर्थ-नाशोऽपि जातः । स्तनन्धय-त्यागेनोपलालनादि-सुख-नाशोऽपि जातः । एतच्-चतुष्टय-प्राप्त्य्-अर्थं व्रजं **यात** । **मा चिरं** विलम्बो न कार्यः । यास् तु पतीन् त्यक्त्वागताः, ता यूयं **पतीन् शुश्रूषध्वम्** । यास् तु दोहं हित्वागताः, तासां **वत्सा** बद्धा एव **क्रन्दन्ति** । यासां स्तनन्धया अतृप्ताः **क्रन्दन्ति**, **तान् दुह्यत** दोहयतेत्य् अर्थः । अतृप्ता **बालाः क्रन्दन्ति**, **तान्** स्तनं **पाययत** । उदासीनस्य मम निकटे स्थित्या धर्मादि-हानिर् भविष्यति, तत्र गतानां सर्वं सम्पत्स्यत इति रहस्योपदेशः स्वस्य सापेक्षत्वम् ।

पक्षे व्यङ्ग्यार्थम् आह---हे **सतीः** ! सत्यः ! मुख्य-पत्यौ स्निग्धत्वात् पारिभाषिक-पतिं त्यक्त्वागतत्वाच् च, एतासां साध्वीत्वं ज्ञातम् । पूर्वं नर्मणा निषेधम् उक्तम् । इदानीं वास्तवम् अर्थम् आह---**तत्** तस्मात् **चिरं** बहु-काल-पर्यन्तं **गोष्ठं मा यात**, किन्तु मया सहात्रैव रमध्वम् ।

यद् वा, **चिरं** बहु-काल-पर्यन्तं माम् आयात प्राप्नुवत । यद् वा, **अचिरं** शीघ्रं **गोष्ठं** व्रजं **मा यात**, गमने दोषस्य बहुशोऽनुभूतत्वात्, रात्र्य्-आदि-दुःखम् अनुभूयागतत्वात् । अन्यथा दुःखं तद् अवश्यम् एव भविष्यति । यदि पत्य्-आदीनां सङ्कोचः, तदा पूर्णं रमणं विधाय रात्रि-शेषे यास्यथ । **मा**-शब्दस्य सर्वत्रान्वयः । **पतीन् मा शुश्रूषध्वं,** मद्-रूपेण तेषां बहुशः प्रातिकूल्यानुभवस्य सिद्धत्वात् ।

ननु क्रन्दतो वत्सान् बालान् त्यक्त्वागताः, अतस् तत्-स्मरणे रमणस्य विफलत्वं भविष्यति ? इति चेत्, तत्राह---**वत्सा बालाश्** च **न क्रन्दन्ति**, तद्-अर्थस्यान्यथा-सिद्धत्वात् । गोपैर् एव गो-दोहनस्य कृतत्वात्, पयसोऽपि तद्-अपेक्षितत्वाच् च, तच्-चिन्ता न कार्या । बालानां सान्त्वनस्य वृद्ध-धात्री-प्रभृतिभिर् एव कृतत्वात्, अतस् तच्-चिन्ता न कार्या । स्पष्टार्थम् आह---**तान् बालान् पयो मा पाययत**, **वत्सान् मा दुह्यत** मा दोहयत, तस्यार्थस्य स्वत एव सिद्धत्वात् । अतो निःशङ्कं मया सह रमतेत्य् अर्थः ॥२२॥


______


**विश्वनाथ-चक्रवर्ती (सारार्थ-दर्शिणी) :** ततश् च ता लज्जया परितो विलोकयन्तीर् आह---**दृष्टम्** इति । \"आं ज्ञातं वन-दर्शनार्थम् आगताः\" इति ततश् च तासाम् ऊर्ध्वावलोकने सत्य् आह---**राकेश** इति । यमुना-दिग्-अवलोकने सत्याह---**यमुना**-स्पर्शिनोऽ**निलस्य लीला** मन्द-गतिः, तया **एजन्तः** कम्पमानास् **तरूणां पल्लवाः** पुष्पितैस् तैः **शोभिताम्** इत्य् अभीप्सितं वनादि-दर्शनम् अपि निर्व्यूढम्, अतो मा विलम्बध्वम् इति भावः ।

पक्षे, वृन्दा**वनम्** इदं सर्वोत्कृष्टं, तत्रापि पूर्ण-चन्द्रा रजनी, तत्रापि चतुर्दिक्षु **यमुना**, तत्रापि शैत्य-मान्द्य-सौगन्ध्यवन्तोऽ**निला** इत्य् उद्दीपन-विभावा एते । आलम्बन-विभावश् चाहं वर्त एवेत्य् अद्य युष्माकं रसिकता परीक्षिता भविष्यतीति ॥२१॥

**तत्** तस्मान् **मा चिरं यात**, अपि तु शीघ्रम् एव यातेत्य् अर्थः । **सतीः** पतिव्रताः अपि **शुश्रूषध्वं** तद्-धर्म-ग्रहणार्थं ता अपि भजनीया एवेति भावः । इति परोढा उक्ता कुमारीः प्राह---**वत्सा** गवां **क्रन्दन्ति**, **तान् दुह्यत** दोहयत । मुनिचरीः प्राह---**बालाः क्रन्दन्ति**, **तान् पाययत** ।

पक्षे, **तत्** तस्माच् **चिरं** समस्ताम् अपि रात्रिम् अभिव्याप्य **मा यात**, मया सह रमध्वम् इति भावः । **पतीन् साध्वीश्** च **मा शुश्रुध्वं**, विधात्रा दत्तस्यैतादृश-सौन्दर्यस्य यौवनस्य च वैयर्थ्य-प्रापणानौचित्याद् इति भावः । एवं **मा दोहयत मा पाययत** मद्-अनुरागिणीनां भवतीनां किं तैः ? इति भावः ॥२२॥


______


॥ १०.२९.२३ ॥

अथवा मद्-अभिस्नेहाद् भवत्यो यन्त्रिताशयाः ।

आगता ह्य् उपपन्नं वः प्रीयन्ते मयि[^१२] जन्तवः ॥

[^१२]: मम इति केचित्।


**श्रीधर-स्वामी (भावार्थ-दीपिका) :** संरम्भ-क्षुभित-दृष्टीः प्रत्य् आह---**अथवा** इति । **यन्त्रिताशया** वशीकृत-चित्ताः । **उपपन्नं** युक्तम् । **प्रीयन्ते** प्रीता भवन्ति ॥२३॥


______


**वंशीधरः (भावार्थ-दीपिका-प्रकाशः) :** *संरम्भः* कोपावेशाः, तेन *क्षुभित-दृष्टीर्* भ्रान्तेक्षणाः । **अथवा** इति निपात-द्वयं सम्भ्रमे मङ्गले वा । **मयि** विषये **जन्तवो** जीव-मात्राणि । अतो रमध्वम् इति पक्षः॥२३॥


______


**श्रीनाथ-चक्रवर्ती (चैतन्य-मत-मञ्जुषा) :** पुनस् ताटस्थ्यम् आह---**अथवा** इत्य्-आदि ॥२३॥


______


**सनातन-गोस्वामी (बृहद्-वैष्णव-तोषणी) : मयि** यः **अभिस्नेहः** प्रीति-विशेषः, तस्माद् इति मधुर-प्रेमाख्यः पुं-स्त्री-भाव-विशेषो निरस्तः । अत एव सौदास्यम् आह---**हि** यतः सर्वेऽपि प्राणिनो मयि प्रीतिं कुर्वन्तीति । **मद्-अभिस्नेहाद्** इति साक्षाद्-उक्त्या तम् अपि श्लथयति । अत एव गौरवेण **भवत्य** इति ।

यद् वा, ननु प्रियंवद-प्रवर ! तर्ह्य् अस्माकम् अभीष्टं सम्पाद्यताम् । तत्राह---**प्रीतिम्** एव **कुर्वन्ति** इति प्रीतेर् भक्ति-विशेषत्वाद् अङ्ग-सङ्ग-कर्मणालम् इति भावः । अन्यत् तैर् व्यञ्जितम् ।

यद् वा, अहो बत परित्यक्ता एव, ते सर्वे । तत् किं पुनस् तन्-नाम-ग्रहणेन ? इत्य् आशङ्क्य स-श्लाघं पक्षान्तरम् आह---**अथवा** इति । अर्थस् तथैव । यद् वा, मम यो युष्माभिर् अभिस्नेहस् तस्मात् तेनेत्य् अर्थः ।

अ-कार-प्रश्लेषेण **अयन्त्रिताशयाः** परम-साध्वीत्वात् । यद् वा, **मद्-विषयकाभिस्नेहेन अयन्त्रिताशयाः** । पातिव्रत्येन पर-पुरुषे स्नेह-विषयायोगात् । एवम् उभयथा भाव-विशेषो निरस्तः, तथाप्य् **आगता** यत् । अन्यत् समानम् । वस्तुतस् त्व् एवम् औदासीन्यं चातुर्य-भङ्ग्या भाव-विवर्धनार्थम् एव ।

श्लेषार्थश् चायम्---अहो परमानुरकास्व् अपि भवतीषु किम् उद्दीपन-गर्भैः प्रार्थनैर् इत्य् आह---**अथवा** इति । **अभि**-शब्देन **स्नेहस्य** सम्यक्त्वोक्त्या मधुर-प्रेमैव लक्ष्यते । सामान्यतः सर्वेऽपि प्राणिनो मम **प्रीयन्ते** यतः, अतः सर्वोत्तमा गोप्यो भवत्यो मद्-**अभिस्नेहाद् यन्त्रिताशया** वशीकृत-चित्ताः सत्यः । किं वा, पत्य्-आदि-भयेनास्वच्छन्दा अपि **मद्-अभिस्नेहाद्** धेतोर् **आगता** यत्, **तद् उपपन्नम्** एव, सर्वतोऽपि विशिष्ट-मद्-विषयक-प्रीतिमत्त्वात्। अत एव आदरेण **भवत्य** इति । अतोऽधुना मया सह स्वच्छन्दं रमध्वम् इति भावः ॥२३॥


______


**जीव-गोस्वामी (लघु-वैष्णव-तोषणी) :** अथ संरम्भ-क्षुभित-दृष्टीस् ता निवर्तयितुम् इव जन्तु-मात्र-साधारणता-निर्देशेनातिक्षोभयन्न् आह---**अथवा** इति । पक्षान्तरम् इदं, दृष्टं वनम् \[२१\] इत्य्-आदि निरसनापेक्षया । **मयि** योऽ**भिस्नेहः** प्रीति-सामान्यातिशयः, तस्मात् इति । रत्य्-अर्थः पुं-स्त्री-भाव-विशेषो न गृहीतः, विशेषेणाभावात् । अत एव सहौदास्यम् आह---**हि** यतः सर्वेऽपि प्राणिनो **मयि** प्रीतिं कुर्वन्तीति । **मद्-अभिस्नेहाद्** इति साक्षाद्-उक्त्या तम् अपि शिथिलयति । अत एव गौरवेण---**भवत्यः** इति । अन्यत् तैः ।

यद् वा, अहो बत परित्यक्ता एव ते सर्वे, तत् किं पुनस् तन्-नाम-ग्रहणेन ? इत्य् आशङ्क्य स-श्लाघं पक्षान्तरम् आह---**अथवा** इति । अर्थस् तथैव । वस्तुतस् तु एवम् औदासीन्यं चातुर्य-भङ्ग्या भाव-विवर्धनार्थम् एवेति ।

श्लेषार्थश् चायम्---एवं यद्यप्य् अन्य-प्रयोजनायागताः, तथापि मत्-प्रार्थनया कियन्तं क्षणम् अत्र विश्राम्यतेति । एवम् उक्त्वा पक्षान्तरम् आह---**अथवा** इति । **अभि**-शब्देन **स्नेहस्य** सम्यक्त्वोक्त्या रत्य्-आख्य-भाव एव सूच्यते । ततश् च यदि वा **मद्-अभिस्नेहाद्** **आगताः**, तर्हि तद् एतद् **उपपन्नं** युक्तम् एवेत्य् अर्थः । तत्र हेतुः---**जन्तवः** प्राणि-मात्राणि, मम मत्-सम्बन्धे, **प्रीयन्ते मयि** प्रीता भवन्तीत्य् अर्थः । ततस् तादृश-भाववतीनां वा का वार्तेति भावः । अत एव प्रेमादरेण भवत्य इति । अतोऽधुना मया सह स्वच्छन्दं रमध्वम् इति भावः ॥२३॥


______


**जीव-गोस्वामी (प्रीति-सन्दर्भ ३३२) :** यदि स्वयम् एव भवत्यो मद्-अनुरागेणैवागता न तत्र मत्-प्रार्थनापेक्षापि, तदा तद् अतीव युक्तम् आचरितम् इत्य् आह---**अथवा** इति । **मम** मयि । यदि **जन्तु**-मात्राण्य् एव **मयि प्रीयन्ते,** तदा भवतीनां कामिनीनां कान्त-भावात्मक एव सः स्नेहो भवेद् इति भावः ॥२३॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**जीव-गोस्वामी (बृहत्-क्रम-सन्दर्भः) :** पुनर् व्रजं यात इत्य् अस्यैवानुकूलं वदति---**अथवा** इत्य्-आदि । न वनादि-दिदृक्षया समागताः स्म । तद्-दर्शनार्थम् एव **आगताः** स्म इति चेत्, तद् **उपपन्नम्** एव, **मद्-अभिस्नेह-यन्त्रितत्वं** हि साधूनाम् एव, यतः **प्रीयन्ते मयि जन्तवः** । प्राणि-मात्रम् एव मयि प्रीयते, किं पुनर् भवत्यः । तन् मद्-दर्शनं तु **उपपन्नम्** एव । सम्प्रति घोषं यात इत्य् अर्थः ।

पक्षान्तरे---**भवत्यो मद्-अभिस्नेहाद् यन्त्रिताशया** इति जानीमः, तेनागताश् च । अतोऽतः परं यद् उचितं तद्-उपपन्नं भविष्यत्य् एव । यतो **मयि जन्तवः प्रीयन्ते**, प्रीता एव भवन्ति, तद् यूयं यत् प्रीता भविष्यथ, तत् किम् इति । मा घोषं यात इत्य् अर्थः ॥२३॥


______


**नारायण-भट्टः (श्री-रसिकाह्लादिनी) :** ननु पत्य्-आदि-स्नेह-त्याग-पूर्वकं त्वय्य् अनुरक्तत्वात् त्वां सेवितुम् आगताः । त्वं तु कथम् अस्मान् निवर्तयसि ? इति यथा-श्रुतार्थ-ग्रहणेन संरम्भेण रुक्ष-मुद्राम् अवलम्बमानाः प्रत्य् आह, **जन्तु**-मात्र-साधारण्य-निदर्शनेन स्वस्य औदासीन्यम् आविष्करोति---**अथवा** इति ।

ननु कथम् अस्मान् अत्राहूय विडम्बयसि ? इति चेत्, तत्राह---**अथवा** इति । पक्षान्तरम् । **मद्-अभिस्नेहाद् अत्रागताः, भवत्य** इति गौरवोक्तिः, **मयि** योऽ**भितः स्नेहः,** तस्मात् पत्य्-आदिषु यः स्नेहः, तस्माद् आकृष्य मय्य् अर्पितत्वात् । अत एव **यन्त्रिताशया** वशीकृत-चित्ताः । अतः परम-साध्वीत्वात्, न तु रमणार्थम् आगताः । अथवा, एवं वो **मत्** मन्-निमित्तम्, **अभि** निःशङ्कं, यथा तथा **स्नेहाद्** वा **आगताः** । यतोऽ**यन्त्रिताशया** अस्वाधीन-चित्ताः सत्यः । अत एव चित्त-नियमनम् उपदिशति, चित्त-नियमेन कृते सति पर-पुरुषे मयि भाव-विशेषम् उदयेन सतीत्व-भङ्गो न भविष्यतीति भावः । पूर्वं मनसोऽनियमने यज् जातम् एव, अधुना **मद् अभि** मम सम्मुखम् **आगताः,** **स्नेहात् यन्त्रितो** बद्ध **आशयश्** चित्तं यासां, ताः । तद् **वो** युष्माकम् **उपपन्नं** युक्तम् एव जातम् । यतः केनापि न प्रतिबद्धाः ।

यद् वा, **वो** युष्माकम् अपि **उपपन्नं** युक्तम् एव । यस्य यस्मिन् प्रेम-विशेषः, तद्-अन्तिके तस्य गमनम् अयुक्तं न भवतीति स्वस्याकामत्वं व्यञ्जयति---यतो **मयि जन्तवः** प्राणि-मात्राः **प्रीयन्ते** प्रीतिं कुर्वन्ति ।

ननु, तेषु अङ्ग-सङ्गं क्रियते प्रयोजनाभावात् । मम ब्रह्मचर्यं भवतीभिः श्रुत-पूर्वम् एव, अतो व्याबुध्य यात इति शब्दोत्थोऽर्थः । इदानीम् अर्थोत्थम् अर्थम् आह---**अथवा** तद् यात इति । पूर्व-श्लोकोक्त-व्रज-गमन-निषेधम् अबुद्ध्वा क्षुभित-दृष्टी सान्त्वयन् सापेक्षत्वं व्यञ्जयन् वने रमणं द्रढयति । पद्यार्थस् तु स एव, भावार्थो भिन्न एव । **मम अभि** भय-रहितः **स्नेह**-प्रसूताख्यश् चतुर्थो रत्य्-आख्यो भावः, तस्मात् तं प्राप्येत्य् अर्थः । **यन्त्रिताशयाः** मयैव यन्त्रितो निरुद्ध आशयश् चित्तं यासां, ताः । चित्ते निरुद्धे स्वत एव **आगताः** । मम चित्तेन भवतीनां चित्तम् आश्लिष्टं, क्षीर-नीरवत् । केवलं शरीर-मात्रम् अनाश्लिष्टम् । तद् इदानीं रमणं सर्वं सेत्स्यतीति भावः, यस्मात् **आगताः**, तद् **उपपन्नम्,** **वो** युष्माभिर् उचितं कृतम् इति । मनश् चक्रे \[१०.२९.१\] इति पूर्वं चिन्तनम् एव आगमन-मात्रं प्रतीक्ष्यमाणेन मया तथा तत् सम्पन्नम् । अतो यावद्-आकाङ्क्षं रमणं भविष्यतीति भावः । युक्तार्थत्वे कैमुत्य-न्यायेनाह---यतो **जन्तवः** प्राणी-मात्राः **मम प्रीयन्ते** मद्-विषयां प्रीतिं **कुर्वन्ति**, किम् उत मत्-प्रेम-रत्न-मञ्जूषा **भवत्य** इति । तद् उक्तं, को नु राजन्न् इन्द्रियवान् \[भा।पु। ११.२.२\][^१३] इति । प्रीतौ इन्द्रियवत्त्व-मात्रम् एवाधिकारि-विशेषणम् इति ॥२३॥

[^१३]: को नु राजन्न् इन्द्रियवान् मुकुन्द-चरणाम्बुजम् ।

    न भजेत् सर्वतो-मृत्युर् उपास्यम् अमरोत्तमैः ॥



______


**विश्वनाथ-चक्रवर्ती (सारार्थ-दर्शिणी) : अथवा** इति । हन्त मया वृथैवैतान्य् आगमन-कारणानि कल्पितानि । अधुनैव कारणम् अवगतम् इत्य् आह---**मयि** यो\ऽ**भि** सर्वतो-भावेन **स्नेहः,** तस्मात् **यन्त्रिताशयाः** वशीकृत-चित्ताः, अत एव **आगताः**, तद् **उपपन्नं**, मद्-दर्शन-लाभात् सिद्धं, यतो **मयि जन्तवः** प्राणि-मात्राणि **प्रीयन्ते** इत्य् औत्पत्तिकं मे सौभाग्यं, न त्व् औपायिकम् इति भावः । तेन **भवत्यो** मयि प्रीति-सामान्यवत्य एव, न तु कामोपाधिक-प्रीति-विशेषवत्य इति ध्वनितम् ।

पक्षे, **मद्-अभिस्नेहः** कान्त-भाव-मयं प्रेमा, तस्माद् धेतोर् **यन्त्रीकृत आशयो** याभिः, ताः । भवतीनां मनसा यन्त्रेणैवाहम् आकृष्टो वर्ते इत्य् अर्थः । तद् आगमनम् **उपपन्नम्** उचितम् एव, न तूपपत्ति-रहितम् इत्य् अर्थः । **मयि जन्तवो**\ऽपि **प्रीयन्ते**, किम् उत भाववत्यो भवत्य इति भावः ॥२३॥


______


॥ १०.२९.२४ ॥

भर्तुः शुश्रूषणं स्त्रीणां परो धर्मो ह्य् अमायया ।

तद्-बन्धूनां च कल्याण्यः प्रजानां चानुपोषणम् ॥

**श्रीधर-स्वामी (भावार्थ-दीपिका) :** दृष्टादृष्ट-भय-प्रदर्शनेन निवर्तयति---**भर्तुर्** इत्य्-आदि श्लोक-त्रयेण ॥२४-२५॥


______


**वंशीधरः (भावार्थ-दीपिका-प्रकाशः) :** शास्त्र-सिद्धान्तम् आह---दृष्टं भयं राज-निन्दादि, अदृष्टं नरकादि । **अमायया** अवञ्चनया । **तद्-बन्धूनां** भर्तृ-बन्धूनां श्वशुरादीनाम् । **प्रजानां** सन्ततीनां पालनं च **परो धर्मः** शास्त्र-विहितत्वात् । अन्यथा कल्याणं नश्यतीति सम्बुद्ध्याह---**हे कल्याण्यः** ! इति । **भर्तुः** सर्व-पालकस्य मम **अमायया** नैष्कापट्येन सेवनं **परो**ऽत्युत्तमो **धर्मः**, मम प्रसाद-हेतुत्वात् । अमाययानुवृत्त्या वै तुष्यत्य् आत्म-प्रदो हरिः[^१४] \[भा।पु। ११.३.२२\] इत्य्-आद्य्-उक्तेः । **तद्-बन्धूनां** देवानां ब्रह्मादीनां च यज्ञादिना सेवनं, **प्रजानां** स्थावर-जङ्गमानां यथोचितम् **अनुपोषणं** पौनःपुन्येन पालनं, स्थावराणां नित्यं जलादि-प्रसेचनेन, जङ्गमानाम् अन्न-वस्त्रादि-प्रदानेनेत्य् अर्थः ॥२४॥

[^१४]: तत्र भागवतान् धर्मान् शिक्षेद् गुर्व्-आत्म-दैवतः ।

    अमाययानुवृत्त्या यैस् तुष्येद् आत्मात्मदो हरिः ॥



______


**श्रीनाथ-चक्रवर्ती (चैतन्य-मत-मञ्जुषा) :** परिहारम् आह---**भर्तुर्** इत्य्-आदि । यात यात, भर्तारः शुश्रूष्यन्ताम् इति विधिः । तत्र निषेधः---**भर्तुर्** इत्य् एक-वचनेन स्वस्यैव भर्तृत्वं सूच्यते । **भर्तुस्** त्रैलोक्य-भर्तुर् मम **शुश्रूषणं** क्रियताम् । मच्-छुश्रूषणम् एव **परो धर्मः** । **स्त्रीणां** लक्ष्मीणां भवतीनां पूर्ववत् । **तद्-बन्धूनां** तस्य मम बन्धवो भवद्-विधा एव, बन्धु-शब्दात् स्त्रियाम् उङ्-प्रत्ययः । तासाम् अन्यो\ऽन्यासां प्रजानां प्रकृष्ट-जन्मनां मया सहावतीर्णानाम् इत्य् अर्थः । **अनु** अन्योन्यं **पोषणं** प्रतिपालनं च **परो धर्मः**, यद्-भजनं मद्-उक्त-सौहृदं च **परो धर्म** इत्य् अर्थान्तरम् ॥२४॥


______


**सनातन-गोस्वामी (बृहद्-वैष्णव-तोषणी) : शुश्रूषणं** **धर्मः** । स च **अमायया** शुद्ध-भावेन धर्मैकापेक्षया वा चेत्, तर्हि **पर** उत्कृष्ट इत्य् अर्थः । **हि** निश्चितम् । **तद्-बन्धूनां** श्वश्रू-श्वशुरादीनां च **शुश्रूषणम्** । तथा **प्रजानां** पुत्र-भृत्यादीनाम् **अनु** पत्य्-आदि-शुश्रूषान्तरं **पोषणं** च **धर्म** एव । **अमायया** चेत्, **पर** एव । **च**-काराभ्यां द्वयोर् अपि मुख्यतया साम्यम् अपि सूच्यते । **कल्याण्यः** ! हे साध्व्यः
! तद् एव युष्माकम् उचितम् इति भावः । यद् वा, हे शुभादृष्टवत्यः !
अतो युष्माकम् एव तत् सिध्यतीति भावः । एतच् च कैतवेनैव प्रोत्साहनम् । अन्यत् तैर् व्याख्यातम् ।

यद् वा, जन्तवः प्रीयन्ते नाम, किं वा आगता यत्, तद् युक्तम् एव, किन्तु परम-धर्मेणैवाहं लभ्येय, न त्व् अन्यथेति । तम् एव शिक्षा-मुद्रया बोधयन्न् आह---**भर्तुर्** इति । अर्थः स एव । वस्तुतश् चेर्ष्ययोपहास एव, तस्य परम-धर्मत्वाभावात् । द्वितीय-पक्षेऽपि नर्मैव । तुच्छीकृत-चतुर्-वर्ग-श्रवणादि-भक्ति-साध्य-प्रेमैक-लभ्यस्य तस्य पति-शुश्रूषादि-बाह्य-धर्मेणालभ्यत्वात् । अतस् तस्य धर्मस्य परत्वोक्तिर् अपि नर्मत एवेति । अत एवोक्तं गीतादौ, सर्व-धर्मान् परित्यज्य \[गीता १८.६६\] इत्य्-आदि ।

श्लेषार्थश् चायम्---न केवलं **भर्तुस् तद्-बन्धूनां** मद्-विधानां च **शुश्रूषणं परो धर्मः** । यद् वा, हे **कल्याण्यः** ! परम-वैष्णव्यः ! **स्त्रीणाम्** अन्यासां प्राकृत-योषिताम् एव **धर्मः**, न तु सर्व-स्त्री-वर्ग-श्रेष्ठानां युष्माकं भक्तौ प्रवृत्तानाम् अपि स्व-धर्मानादरात् तथोक्तं---त्यक्त्वा स्व-धर्मं चरणाम्बुजं हरेः \[भा।पु। १.५.१७\] इत्य्-आदिना । एतत् तु हरि-भक्ति-विलासे एकान्ति-लक्षणादौ बहुशो विवृतम् एवास्ति ।[^१५]

यद् वा, **भर्तुर्** जगत्-पतेर् मम । किं वा, परमात्मत्वात् तत्त्वतो भर्ताहम् एव, तस्य । यद् वा, वृष्ट्य्-आदिभ्यो गोष्ठादि-रक्षणात् साक्षाद् अहम् एवात्रत्यानां सर्वेषां भर्ता, तस्य । अप्य्-अर्थे **च**-शब्दः । किं वक्तव्यम् ? **भर्तुर्** मम **शुश्रूषणम्** इति । **मद्-बन्धूनां** श्री-नन्द-बलदेवादीनाम् अपि तत् **शुश्रूषणम्** । तथा **प्रजानां** मद्-भृत्यानां श्रीदामादीनां श्री-नन्द-गृह-दासादीनाम् वा । किं वा, सामान्यतः सर्व-वैष्णवानाम् **अनुपोषणम्** अपि **परो धर्मः** । अन्यत् समानम् ।

[^१५]: कर्माधिकार-निरसनत्वं। हरि-भक्ति-विलास ११.५५३-५५५।
    एकान्ति-लक्षणानि--- सा च सर्व-नैरापेक्ष्येण तद्-एक-निष्ठता-रूपा
    एकान्तिता चतुर्धा चतुर्भिः प्रकारैः । एको धर्मानादरः, अन्यश् च
    कर्म-ज्ञानाद्य्-अशेष-निरपेक्षता, अपरो विघ्नाकुलत्वे\ऽपि
    रति-परता, अपरश् च प्रेमैक-परतेति । \[ह।भ।वि। १०.५९-८२\]
    । एकान्ति-कृत्याणि \[ह।भ।वि। २०.३६९-३८५\] इत्य्-आदि द्रष्टव्यम्।


अतः शुद्ध-भावेन मम सेवा क्रियताम् इति । यद् वा, अतोऽत्र **आगता** यत्, तद् युक्तम् एवेति भावः। किं च, श्री-भगवतो रसोपयुक्तेऽर्थे प्रयुक्ताम् अपि वाचं बहवोऽर्था अनुवर्तन्ते, तत्रैश्वर्य-रूपोऽयम् अर्थः । यद् वा, धर्म-रहस्य-सार-सर्वस्वं शृणुतेति परमार्थम् एव नर्मणैवाह---**भर्तुर्** इति त्रिभिः ।

व्रज-स्त्रीणां युष्माकं **भर्तुः शुश्रूषणम् अधर्मः** पापम् । **अमायया** तु **परोऽधर्मो** महा-पापम् एव, भक्ति-पराणां श्रवणादि-भक्ति-रूप-स्वधर्म-परित्यागेन पति-सेवादि-पर-धर्म-प्रवृत्त्या महानर्थोत्पत्तेः । तथा चोक्तं गीतासु, स्व-धर्मे निधनं श्रेयः पर-धर्मो भयावः \[गीता ३.३५\] इति । यद् वा, **अ**-कारो विष्णुर् अहम् एव, तस्मिन् मयि **मायया** भक्त्य्-आदि-त्यागेन वञ्चनया यद् **भर्तुः शुश्रूषणम्** इति । अन्यत् समानम् ।

भगवद्-भक्ति-हीनानां सर्व-कर्मणो वैफल्याद् वैपरीत्याच् च । तथा चोक्तं बृहन्-नारदीये[^१६]---

[^१६]: ह।भ।वि। १०.३०२


> किं वेदैः किम् उ शास्त्रैर् वा किं वा तीर्थ-निषेवणैः । >
> विष्णु-भक्ति-विहीनानां किं तपोभिः किम् अध्वरैः ॥

स्कान्दे च रेवा-खण्डे[^१७]---

[^१७]: ह।भ।वि। १०.९१


> धर्मो भवत्य् अधर्मोऽपि कृतो भक्तैस् तवाच्युत । >
> पापं भवति धर्मोऽपि तवाभक्तैः कृतो हरे ॥ इति ।

एतच् च भक्ति-विलासे श्री-वैष्णव-माहात्म्यादौ[^१८] व्यक्तम् एव ॥२४॥

[^१८]: ह।भ।वि। १०।



______


**जीव-गोस्वामी (लघु-वैष्णव-तोषणी) :** ननु यद्य् अस्माकं भवद्-अभिस्नेहो निश्चितः, तदा भवच्-छुश्रूषापि युक्तेत्य् आशङ्क्य धर्म-शास्त्रेण भावयति---**भर्तुः** इति त्रिभिः । भर्त्र्-आदीनाम् एव शुश्रूषादिकं **धर्मः**, न तु तद्-इतरेषाम् अस्माकम्, स चान्य-धर्मापेक्षया **परः** ।\

______

ननु तद् अप्य् अस्माभिर् यथा-युक्तं कार्यत एव ? तत्राह---**अमायया** एवेति । पर-पुरुषस्य मम भजने स-कपटम् एव स्यात्, ततः सोऽपि दुष्यद् इति भावः । **कल्याण्यः** ! हे साध्व्यः ! तद् एव युष्माकम् उचितम् इति भावः। एतच् च कैतवेन प्रोत्साहनम् । वस्तुतस् तूपहास एव, तस्य परम-धर्मत्वाभावात्,

> एतावान् एव लोकेऽस्मिन् पुंसां धर्मः परः स्मृतः । >
> भक्ति-योगो भगवति तन्-नाम-ग्रहणादिभिः ॥ \[भा।पु। ६.३.२२\] > इति श्री-धर्म-राज-वाक्याद् इति ।

श्लेषार्थश् चायम्---न केवलं मद्-अभिस्नेह-हेतोर् एवोपपन्नम्, अपि तु धर्म-हेतोर् अपीत्य् आह---**भर्तुः** इति । **अमायया** कल्याणीभिर् निज-सद्-भाव-वृत्तत्वेनैव, न तु बलाद् आपादितत्वेन । यो भर्ता तस्यैव **शुश्रूषणं परो धर्मः,** तथा **तद्-बन्धूनां** **च** इत्य्-आदि । अन्यत्र परम-धर्म-विदा श्री-भीष्मेणाम्बायाः परित्यागाद् धर्मतो भर्तृत्वासिद्धेः । तद् एवं सद्-भावावृतत्वेन ते मायया कपटेनैव भर्तारः सद्-भाव-वृत्तत्वेन त्व् अहम् एव सत्य-भर्ता भवतीभिः शुश्रूषणीय इत्य् अर्थः । अत्र बाल्यम् आरभ्य भवतीनां हृदयम् एव मम साक्षीति भावः । वस्तुतस् तु स एष एवार्थः स्थापयिष्यते ॥२४॥


______


**जीव-गोस्वामी (प्रीति-सन्दर्भ ३३२) :** ननु भर्तृ-शुश्रूषण-परित्यागे स्त्रीणां दोषः ? तत्राह---**भर्तुः शुश्रूषणम्** इति । **अमायया** यो भर्ता, तस्यैव **शुश्रूषणं परो धर्मः** । तथा **तद्-बन्धूनां** च । युष्माकं तु अनुपभुक्तात्वेन लक्ष्यमाणानां दाम्पत्य-व्यवहाराभावात् केनापि माययैव तत् कल्पितम् इति लक्ष्यते । ततो न दोष इति भावः ॥२४॥


______


**जीव-गोस्वामी (क्रम-सन्दर्भः) :** किं वा प्रार्थना-पक्षे **भर्तुर्** इत्य् **अमायया** अमिथ्यात्वेनैव यो **भर्ता**, तस्य कौमारम् आरभ्य भवतीनां मय्य् एव, न तु तत्-कान्त-भाव इति मिथ्यैव भर्तुर् इत्य् अर्थः । कन्य-वैमत्येन बलात् पतित्वाभावात् परम-धर्म-विदा श्री-भीष्मेणाम्बायाः परित्यागाद् इति भावः ॥२४॥


______


**जीव-गोस्वामी (बृहत्-क्रम-सन्दर्भः) :** पुनः, तद् यात मा चिरं घोषं \[भा।पु। १०.२९.२२\] इति यद् उक्तं, तद् अनुकूलं वक्ति---**भर्तुः** इत्य्-आदि सुगमम् । पक्षे, **भर्तुर्** ममेत्य् अर्थः, एक-वचन-प्रयोगात् । **अमायया** अकैतवेन । **हि** निश्चितम् । हे **कल्याण्यः** ! **तस्य** मम **बन्धूनां** मत्-सुहृदां **प्रजानां** प्रकृष्ट-जन्मनाम् **अनुपोषणम्** अन्योन्य-परिपालनं च **धर्मः परमः** । मच्-छुश्रूषणम् अन्योन्य-प्रीतिश् चेति द्वयं परमो धर्म इति वाक्यार्थः । तेनान्योन्य-सौहार्द-पुरःसरं मच्-छुश्रूषणम् एव कुरुतेति भावार्थः ॥२४॥


______


**नारायण-भट्टः (श्री-रसिकाह्लादिनी) :** इदानीं श्रुति-रूपा यूथ-मुख्याः प्रति भाव-जिज्ञासार्थं धर्म-निरूपणम् आह । बृहद्-वामन-पुराणे भृगुं प्रति ब्रह्म-वाक्यं---

न स्त्रियो व्रज-सुन्दर्यः पुत्र ताः श्रुतयः किल ।

नाहं तेन चानन्तो न च श्रीस् तत्-समा क्वचित् ॥ इति ।

**भर्तुर्** इति भर्तुः पोषण-कर्तुर् लौकिकस्य पत्युः **शुश्रूषणं,** **प्रजानां** पुत्र-कन्या-दास-दासीनां तद् **अनु** यथोचितं **शुश्रूषणं धर्मः** । हे **कल्याण्यः** ! मङ्गल-रूपाः ! अहं तु लौकिक-पतिर् न भवामि, स्त्रीणां ये देवताराधनादयो धर्मोक्ताः, तद्-अपेक्षया पति-शुश्रूषणं धर्मस्योत्कृष्टत्वं, न तु भगवद्-धर्मापेक्षयोत्कृष्टत्वम् । अतो निरपेक्षस्योदासीनस्य च मम भजनेन तद्-असिद्धेः ।

वास्तवम् अर्थम् आह---**भर्तुः शुश्रूषणं स्त्रीणां** साधारण-स्त्रीणाम् एव **परः** श्रेष्ठो **धर्मः**, न तु मत्-प्रियाणां भवतीनाम् । हे **कल्याण्यः** ! शुभ-रूपाः ! भवतीनां मद्-आराधनम् एव **परमो धर्मः** । यस् त्व् अलौकिको भर्ता रस-पोषण-कर्ता अहम् एव, लौकिक-पत्य्-आदीनां शुश्रूषणस्य परम-धर्मत्वाभावात् । अतस् तेष्व् अनिष्ट-निवारण-सामर्थ्याभावाद् भर्तृत्वं तद्-वधूनां बन्धुत्वं पारिभाविकम् एव, तद् उक्तम् अत्रैव---

> गुरुर् न स स्यात् स्वजनो न स स्यात् >
> पिता न स स्याज् जननी न सा स्यात् । >
> दैवं न तत् स्यान् न पतिश् च स स्यान् >
> न मोचयेद् यः समुपेत-मृत्युम् ॥ \[भा।पु। ५.५.८\] इति ।

तस्मान् मच्-छुश्रूषणं परो धर्मस् तद्-वधूनाम् । तस्य मम बन्धवो मत्-सहचराः । यद् वा, मम बन्धवो वैष्णवाः, तेषाम् अपि शुश्रूषणे पर्यवस्यति । तद् उक्तं,

> साधवो हृदयं मह्यं साधूणं हृदयं त्व् अहम् । >
> मद्-अन्यत् ते न जानन्ति नाहं तेभ्यो मनाग् अपि ॥ \[भा।पु। ९.४.६४\] > इति ।

यद् वा, भर्तुः पालकस्य मम शुश्रूषणं प्रियाचरणं रमणम् इति यावत् स्त्रीणां मत्-प्रियाणां भवतीनाम् अमायया अप्रतारणेन चेद् भवति, तर्हि परो धर्मः । प्राकृतस्य भर्तुः शुश्रूषणं स्त्रीणां भवतीनाम् अमायया अकृपया स्नेहाभावेन चेद् भवति, तदा परो धर्मः स्यात् । कृपा-दम्भयोर् माया इति विश्वः । स्नेहस्य मयि निर्बन्धत्वात् । तद् उक्तम्---

> विषयाविष्ट-चित्तानां कृष्णावेशः सुदूरतः । >
> वारुणी-दिग्-गतं वस्तु व्रजन्न् ऐन्द्रीं किम् आप्नुयात् ॥ इति[^१९] ।

[^१९]: ओफ़्तेन् अत्त्रिबुतेद् तो विष्णु पुराण, बुत् नोत् फ़ोउन्द् थेरे। सेए
    भक्तिस् १४७।


किं च---त्यक्त्वा स्वधर्मं चरणाम्बुजं हरेः \[भा।पु। १.५.१७\] स्व-धर्म-त्यागेन मच्-छुश्रूषणं स्व-धर्मत्वं यदा स्वीक्रियते, तदा अधर्म-त्यागेन मद्-आराधनस्य को वा धर्मत्वं स्वीकुर्यात् ? न ह्य् अधर्म-त्यागेन धर्मो भवति, केनाप्य् अभ्युपगतं शक्यते ।

ननु लोक-प्रतीत्या पत्य्-आदि-शुश्रूषणस्य धर्मत्वं श्रूयते ? सत्यम्, तथापि स्व-धर्म-त्याग-पूर्वक-मद्-भजनस्य परम-धर्मत्वं प्रसिद्धेः । तद् उक्तं गीतायां---सर्व-धर्मान् परित्यज्य माम् एकं शरणं व्रज \[गीता १८.६६\] इति मयैवोक्तत्वात् । यतः पत्य्-आदिषु स्नेहस्य त्यक्तात् त्याग-दर्शन-लिङ्गेन तस्मान् मच्-छुश्रूषणम् एव भवतीनां मुख्यो धर्मः ।

यद् वा, **तद्-बन्धूनां** तस्य मम बन्धूनां मत्-सहचरीणां सखीनां **शुश्रूषणम्** आनुकूल्येनानुरञ्जनं, तद् **अनु** **प्रजानाम्** अप्य् अनुरक्तानां दासीनां मनो\ऽनुरञ्जनं भवतीनां **परमो धर्म** इति । किं च, मच्-छुश्रूषणस्य त्यागेन इतर-धर्माचरणस्य कुत्राप्य् अश्रूयमाणत्वात् । अतः सापेक्षे\ऽपि रमणानुकूल-व्यापार-कर्त्रीभिर् भाव्यम् इति अर्थोत्थार्थ इति ॥२४॥


______


**विश्वनाथ-चक्रवर्ती (सारार्थ-दर्शिणी) :** ननु भवद्-अभिस्नेहवत्यो वयं भवाम इति चेज् जानासि, **तर्हि** \"तद् यात गोष्ठम्\" इति मुहुः किं ब्रवीषि ? न हि स्नेहाशयो जनः स्नेह-विषयं जनं त्यक्तुं शक्नुयात् ? सत्यं, येन धर्मः सिद्ध्येत्, तद् एव स्नेहवतापि व्रज-जनेन कर्तव्यम् इति शास्त्र-मतम् एतद् ब्रवीमि, इत्य् आह---**भर्तुर्** इति । **पर** उत्कृष्टः । **अमायया** इति, न तु पुंश्चलित्वे सतीत्य् अर्थः । **तद्-बन्धूनां** श्वश्र्व्-आदीनाम् ।

पक्षे, **स्त्रीणां** प्रस्तुतत्वात् स्त्री-विशेषाणां व्रज-सुन्दरीणां भवतीनाम् इत्य् अर्थः । **भर्तुः शुश्रूषणं परो धर्मः**, न त्व् आत्मीयः । अतः स नानुष्ठेय इति भावः । यद् उक्तं---

> विधर्मः पर-धर्मश् च आभास उपमा छलः । >
> अधर्म-शाखाः पञ्चेमा धर्म-ज्ञोऽधर्मवत् त्यजेत् ॥ \[भा।पु। > ७.१५.१२\] इति ।

मम विष्णुत्वाद् भवतीनां च वैष्णवीत्वान् मद्-भजनम् एव भवतीनां स्वधर्मः । अन्यस् तु पर-धर्म एव । धर्मान् सन्त्यज्य यः सर्वान् मां भजेत स तु सत्तमः \[भा।पु। ११.११.३२\] इति धर्मान्तर-त्याग-पूर्वकस्य मद्-भजनस्य विधिर् इति भावः ॥२४॥


______


॥ १०.२९.२५ ॥

दुःशीलो दुर्भगो वृद्धो जडो रोग्य् अधनोऽपि वा ।

पतिः स्त्रीभिर् न हातव्यो लोकेप्सुभिर् अपातकी ॥

**श्रीधर-स्वामी (भावार्थ-दीपिका) :** *न व्याख्यातम्।*


______


**वंशीधरः (भावार्थ-दीपिका-प्रकाशः) :** पत्युः दौःशील्यादि-सत्त्वेऽपि स्त्रीभिस् त्यागो नोचित इत्य् आह---**दुःशील** इति । **दुःशीलः** कलहादि-ज्ञान-सम्पन्नः । **दुर्भगो** निर्वीर्यः, कान्ति-हीनो वा । **वृद्धः** प्रवयाः। **जडः** कर्तव्याकर्तव्य-ज्ञान-हीनः । **रोगी** भग्नाङ्गोऽल्पाङ्गो वा । यद् वा, कुष्ठादि-व्याध्य्-आर्तः । दौशल्यादि-सत्त्वेऽपि \[**अपातकी**\] ब्रह्म-हत्यादि-पञ्च-महा-पातक-रहितश् चेत्, तर्हि शुचिर् एवेति । आ शुद्धेः सम्प्रतीक्ष्यो हि पतिः पातक-दूषितः इति याज्ञवल्क्योक्तेः । **लोकेप्सुभिः** स्वर्गादि-फलेच्छुभिः ।

पक्षे, एतादृशोऽप्य् अहं चेत्, तर्हि न त्याज्यः, पातीति पतिः तद्वत्त्वात् । किं वा, **पतिर्** व्रजवासी युष्माभिर् **न हातव्यो** न गन्तव्यः । ओहाङ् गतौ ॥२५॥


______


**श्रीनाथ-चक्रवर्ती (चैतन्य-मत-मञ्जुषा) : दुःशील** इत्य्-आदि । **लोकेप्सुभिर्** एव, न तु मद्-ईप्सुभिः । मद्-ईप्सवस् तु माम् एव भजन्ति, लभन्ते च । यान्ति मद्-याजिनो\ऽपि माम् \[गीता ९.२५\] इतिवत् ॥२५॥


______


**सनातन-गोस्वामी (बृहद्-वैष्णव-तोषणी) :** ननु परोपदेश-पण्डित ! सर्वथा पतयः परित्यक्ता एव । अधुना किं तदीय-शुश्रूषाद्य्-उपदेशेन ? तत्राहुः---**दुःशील** इति । **दुःशीलो** चौर्यादि-रतः । **दुर्भगः** भाग्यादि-हीनः, निष्फलोद्यम इत्य् अर्थः । **वृद्धो** जराभिभूतः । **जडः** कर्मादिषु सामर्थ्य-हीनः । **रोगी** महा-रोग-ग्रस्तः । **अधनो**ऽतिदरिद्रः, निजोदर-भरणेऽप्य् असमर्थ इत्य् अर्थः । **अपि**-शब्दस्य प्रत्येकम् अन्वयः । दौःशील्यादि-युक्तोऽपि **न हेयः**, व्रज-वासी तु सर्व-सद्गुण-युक्त एवेति कथं त्याज्यः स्यात् ? इत्य् **अपि**-शब्दार्थः ।

**दुःशील** इत्य्-आदीनां यथोत्तरम् अधमत्वं द्रष्टव्यम् । तत्र दुःशीलात् दुर्बलात् **दुर्भगो**ऽधमः, दैव-कृतत्वेन दौर्भाग्यस्य अपरिहार्यत्वात् । तस्माद् अपि **वृद्धः**, वृद्धत्वस्य सर्व-शक्ति-ह्रासात्, कामिनीनां प्रायोऽप्रियत्वाद् गृह-कर्माद्य्-असिद्धेश् चाधमत्वम् एव । तस्मात् अपि **जडो** धर्माधर्माज्ञानेन सत्-कर्म-साधनाशक्त्या च सर्व-दोष-सम्भवात् । तस्मात् अपि **रोगी** स-घृणादिना सर्व-लोकैः सदानादरात् । तस्मात् अप्य् **अधमः** क्षुद्-वैकल्येन अशेष-गुण-मर्यादादि-लोपाद् इति दिक् । **स्त्रीभिर्** इति तासां पत्य्-एक-गतित्वात् । अतः सेवकैः कदाचिद् धेयोऽपीति सूचितम् ।

**लोकेप्सुभिः** लोक-द्वयापेक्षावतीभिः । अन्यथा इह-लोके दुष्कीर्त्य्-आदिकम्, परत्र च नरकादिकम् इत्य् अर्थः । तत्र च महा-पाप-रत एव परित्याज्य इत्य् आह---**अपातकी** इति । तथा च स्मृतिः---पतिं त्व् अपतितं भजेत् \[भा।पु। ७.११.२८\] इति । अतोऽत्रत्यानां सर्वेषाम् अप्य् अपातकित्वान् न हातुं योग्य एवेति भावः । वस्तुतस् तु पश्चात् कदाचित् कुतोऽपि धर्मादि-विचारे सति स्व-विषयक-भाव-विशेषे शैथिल्यं सम्भवेद् इति । तन्-निरसनेन स्वयम् एवादौ धर्म-श्रावणेन तासां भावो दृढीकृत इति ।

यद् वा, इदम् अपि पूर्ववन् नर्मैव, तद्-भजनापेक्षया सौशील्यादि-षड्गुण-युक्तस्यापि पत्युर् हेयत्वात् तन्-निरूपितम् एव ।

श्लेषार्थश् चायम्---आपद्भ्यः पाति इति **पतिर्** अहं, दौःशील्यादि-युक्तोऽपि सन्, तथा अपातकी धर्माद् अपतितोऽपि सन् । **लोक-द्वयेप्सुभिर्** अपि पति-पुत्रादीच्छुभिर् अपि वा, **स्त्रीभिर्** व्रजाङ्गनाभिर् युष्माभिर् न हातुं योग्य एव । किन्त्व् आलिङ्गनादिना सदा सङ्गम्य एवेत्य् अर्थः । अहं तु न तादृशो भवाम्य् एव, सर्व-सद्-गुणवत्त्वेन युष्मद्-एक-प्रियत्वेन च तद्-वैपरीत्यात् । यूयं च मद्-अपेक्षया लोकानपेक्षिका एव, तद् अधुनापि कथं नालिङ्ग्येय ? इति भावः ।

यद् वा, प्राकृतस् तादृश-षड्-दोष-युक्तोऽपि **पतिर् न हेयः** । अहं तु तत्त्वतः पतिर् एव, साक्षात् षड्-गुणैश्वर्य-युक्तश् च, कथं हेयः स्याम् ? इति । सर्व-त्यागेन यूयम् आगता यत्, तद् उपपन्नम् एव ।

यद् वा, **लोकेप्सुभिर्** एव **न हातव्यः** । परमार्थेप्सुभिस् तु सौशील्यादि-युक्तोऽपि **अपातक्य्** अपि **हातव्यः** । भवत्यस् तु मयि परमानुरागाकृष्टत्वाल् लोक-द्वय-मर्यादातिगा एवेति भावः । तत्र सिद्धान्तो लिखित एव ।

यद् वा, गोपेभ्योऽभ्यसूयन्न् आह---**स्त्रीभिर्** व्रज-स्त्रीभिर् **अपातक्य्** अपि **दुःशीलादि**-रूपः **पतिर् न हातव्यः,** न गन्तव्यः, ओहाङ् गतौ इति । अस्य **दुःशीलः** क्रोधनः, **दुर्भगः** कुरूपः, **वृद्धो** जीर्णः, **जडो** मूर्खः, **रोगी** सदा व्याधितः, **अधनो** बहु-गोधन-हीनः, **लोकेप्सुभिर्** मल्-लोक-कामाभिः ॥२५॥


______


**जीव-गोस्वामी (लघु-वैष्णव-तोषणी) :** ननु परोपदेश-पण्डित ! सर्वथा पतयः त्यक्ता एवाधुना किं तदीय-शुश्रूषाद्य्-उपदेशेन ? तत्राहुः---**दुःशील** इति । **दुःशीलश्** चौर्यादि-रतः । **दुर्भगः** भागादि-हीनः, निष्फलोद्यम इत्य् अर्थः । **वृद्धः** जराभिभूतः । **जडः** कर्मादिषु सामर्थ्य-हीनः । **रोगी** महा-रोग-ग्रस्तः । **अधनो**ऽतिदरिद्रः, निजोदर-भरणेऽप्य् असमर्थ इत्य् अर्थः । **अपि**-शब्दस्य प्रत्येकम् अन्वयः । दौःशील्यादि-युक्तोऽपि **न हेयः** । व्रज-वासी तु सर्व-सद्गुण-युक्त एवेति कथं त्याज्यः स्यात् ? इत्य् अपि-शब्दार्थः । **लोकेप्सुभिः** लोक-द्वयापेक्षावतीभिः । अन्यथा इह-लोके परत्र च दुःखम् एवेत्य् अर्थः । तत्र च, पातक्य् एव परित्याज्य इत्य् आह---**अपातकी** इति । पातकं पतन-हेतुः पाप-विशेषः । तथा च स्मृतिः---पतिं त्व् अपतितं भजेत् \[भा।पु। ७.११.२८\] इति । अतोऽत्रत्यानां सर्वेषाम् अपि पाप-मात्राभावान् न हातुं योग्य एवेति भावः । वस्तुतस् तु तासां निश्चितेऽपि दृढ-भावे उत्कण्ठा-वर्धनार्थम् एव तथोक्तम् इति ।

श्लेषार्थश् चायम्---तस्मात् वस्तुतोऽहम् एव **पतिर्** इति स्थिते, **दुःशील**- इत्य्-आदि वचनानुसारेण तत्-तद्-दोष-युक्तोऽपि **पतिर् न हातव्य** इति स्थिते, निखिल-कल्याण-गुण-युक्तः पतिर् अहं कथं हातव्यः ? ते पुनस् तत्-तद्-दोष-युक्ता न च पतय इति कथं न हातव्याः ? इत्य् आह---**दुःशील** इत्य्-आदि ॥२५॥


______


**जीव-गोस्वामी (प्रीति-सन्दर्भः ३३२) :** अङ्गीकृत्यापि पतित्वं प्रकारान्तरेण तत्-सेवां स्मृति-वाक्य-द्वारापि परिहरति---**दुःशीलः** इति । **अपातकी** एव **न हातव्यः** । ते तु पातकिन एवेति सासूयो भावः ॥२५॥


______


**जीव-गोस्वामी (क्रम-सन्दर्भः) :** एवम् एव **दुःशील** इत्य्-आदि योज्यम् ॥२५॥


______


**जीव-गोस्वामी (बृहत्-क्रम-सन्दर्भः) :** पुनस् तेनैव क्रमेणार्थ-द्वयं प्रकाशयति---**दुःशील** इत्य्-आदि । प्रकृत-पक्षे सुगमम् । तस्माद् घोषं गत्वा पतीन् एव शुश्रूषध्वम् इति भावः । पक्षे---**लोकेप्सुभिर्** इवेदम्, न तु मद्-ईप्सुभिः । मद्-ईप्सुभिस् तु पतीन् हित्वाप्य् अहम् एव भजनीयः, ममैव वास्तव-पतित्वात् । तस्मान् मा घोषं व्रजत, इहैव हित्वा मां भजतेत्य् अर्थः ॥२५॥


______


**नारायण-भट्टः (श्री-रसिकाह्लादिनी) : \"**आत्म-शुश्रूषणं त्याजयित्वा पत्य्-आदि-शुश्रूषणम् उपदिशति\" \[इति\] शाब्द-प्रतीत्या मन्यमानाः, \"पित्ताक्रान्त-रसनायां सितां त्याजयित्वा कना-प्रयोगं कुर्वन्न् इवेति किम् अस्मान् क्षारम् इवार्पयन् दुःखी-करोति ?\" इति वीक्षमाणाः प्रति आत्म-शुश्रूषणं द्रढयितुं पुनर् अपि तम् एव धर्मं कथयति । \[\*\*\*\] फलादर्शनात् **वृद्धः** वयः-परिणामवान् कर्म-करणैः शिथिलः, मूढत्वात्, **रोगी** राजरोगाक्रान्तः, पूर्व-जन्मनि महा-पातकीत्वात्, ब्रह्महा क्षय-रोगाद् इति स्मृतेः । **अधनः** दरिद्रः निजोदर-भरणे\ऽप्य् अपर्याप्तत्वात्। षड्-दोष-युक्तो\ऽपि **पतिश्** चेत् पालकश् चेत् तदा **स्त्रीभिर्** अन्याभिः लौकिकीभिर् न त्याज्यः, तेन स्वत एव त्यक्ताभिर् अपि । **अपि**-शब्दः, यतो **लोकेप्सुभिः** लोक-द्वयम् इच्छतीभिः, इह लोके निन्दा-श्रवणात्, पर-लोके नरक-दुःख-श्रवणाच् च । महा-पातक-सम्बन्धश् चेत्, तदा त्याज्य एवेत्य् आह---**अपातकी** चेत् न त्याज्यः, **पातकी** त्याज्यः । तथा भवतीनां पतयस् तु नैवं-विधाः, किन्तु सुशीलाः, शुभगाः, तरुणाः, कर्म-करणे दक्षाः, अरोगाः, बहु-गोधन-धान्य-युक्ताः, भवतीषु स-स्पृहा अपातकीनश् च । ते कथं त्याज्याः ? एकस्यापि दोषस्य सद्-भावे सर्वथा उचितो नान्यथेति । अन्यच् च सदा निरपेक्षे औदासीन्य-युक्ते\ऽप्य् अनुरागो नोचित इति भावः ।

इदानीं वास्तवम् अर्थम् आह---**दुःशील** इत्य्-आदि षट्-दोष-युक्तो\ऽपि **पतिः स्त्रीभिः** साधु कुर्वतीभिर् भवतीभिर् **न हातव्यः**, किम् उताहं सुशीलत्वादि-गुण-युक्तः । अन्यैः षड्-गुणैः युक्तत्वात् मुख्य-पतिर् अहम् एवातिवृष्ट्य्-आदि-भय-निवारण-समर्थत्वात् । युष्मत्-सदृशीभिर् मत्-सदृशः **पतिर् न हातव्यः** । **पातकी** इत्य् अस्यायम् अभिप्रायः---व्रजे पाप-मात्र-स्थायि-सम्भावना नास्ति, किम् उत महा-पातक-सम्भवः । सत्यां निषेधः सम्भवतीति । तद्-उक्तं---

> अवैष्णव-नमस्काराद् अयमाना जनार्दने । >
> वैष्णवे कलहाच् चैव पतन्तीह न संशयः ॥

ता वार्यमाणाः पतिभिः \[भा।पु। १०.२९.८\] इत्य् उक्त्वा कलहेन निवारणे जाते इति कलहात् पातक-सञ्चारो जातः । मत्-प्रणववितानां निवारणात् मद्-ईर्ष्याकुलत्वात् ममाप्य् अपमानो महा-पातक-सञ्चारो जातः, तस्मात् सर्वथा त्याज्या एवेति **लोकेप्सुभिः** । लोक्यते प्रकाश्यते इति लोको रमणानन्द-प्रकारः, तद्-इच्छुभिर् युष्माभिः निजाभीष्ट-प्रदः **पतिर्** अहं **न हातव्यः**, किं तु दयालुना मया सह रमध्वम् इति गूढो\ऽभिप्राय इति ॥२५॥


______


**विश्वनाथ-चक्रवर्ती (सारार्थ-दर्शिणी) :** ननु भवद्-अभिस्नेहवतीनाम् अस्माकम् अननुरूपाः प्रतिकूल-शीला अरोचकास् ते पतयः कथं सेव्या भवन्तु ? इत्य् अत आह---**दुःशील** इति । **अपातकी** इति, पतिस् त्व् अपतितं भजेत् \[भा।पु। ७.११.२८\] इति स्मृतेः । पतन-हेतु-पातकवान् एव पतिस् त्याज्य इत्य् अर्थः । **लोकेप्सुभिः** पति-लोक-सुख-वाञ्छावतीभिः ।

पक्षे, **लोकेप्सुभिः** इह-लोके पर-लोके चातिक्षुद्र-कीर्ति-सुखाद्य्-अपेक्षावतीभिर् एव **न हातव्यः**, युष्माभिस् तु लोक-द्वयाय जलाञ्जलीर् दत्त्वा मन्-माधुर्य-सुख-वारिधौ खेलन्तीभिः प्रथमत एव **पतिस्** त्यक्त एव ॥२५॥


______


॥ १०.२९.२६ ॥

अस्वर्ग्यम् अयशस्यं च फल्गु कृच्छ्रं भयावहम् ।

जुगुप्सितं च[^२०] सर्वत्र औपपत्यं कुल-स्त्रियाः ॥

[^२०]: हि


**श्रीधर-स्वामी (भावार्थ-दीपिका) : फल्गु** तुच्छम् । **कृच्छ्रं** दुःसंपाद्यम् । **औपपत्त्यं** जार-सौख्यम् ॥२६॥


______


**वंशीधरः (भावार्थ-दीपिका-प्रकाशः) :** कामस्य पुरुषार्थत्वेन पति-दोषेण तद्-अप्राप्त्या जन्मनो नैष्फल्यापनुत्तये प्रकारान्तरेण किं जन्म-साफल्यं न कार्यम् ? इति चेत्, तत्र बाधकम् आह । **चो**ऽवधारणे। **उपपतिः** पत्युः प्रतिनिधिर् उपपतिर् **जारः**, जारस् तूपपतिः समौ इत्य् अमरः । तत्-सम्बन्धि कर्म ग्राम्य-लक्षणम् । तत् **कुल-स्त्रियाः** सर्वत्र पत्युर् उत्तमाधम-मध्यमेषु पुरुषेषु **जुगुप्सितं** गर्हितम् एवेत्य् अन्वयः ।

कथम् ? तद् उच्यते---**अस्वर्ग्यं** स्वर्ग-विरोध्य् एव, प्रत्युत सप्त-सूर्म्य्-आदि-यातना-प्रदम् । किं च, **अयशस्यम्** इहामुत्र दुष्कीर्ति-करम् । तथापि न बहुलं, **फल्गु** तुच्छ-फलम् । अल्प-काल-विषयत्वात् कादाचित्कत्वेनेत्य् अर्थः । ***कृच्छ्रम्*** इति व्याख्यातं स्वामि-पादैः---*दुःसम्पाद्यम्* इति कर्तुर् अतिश्रम-साध्यत्वात् । **भयावहं** मरणादि-भय-करम् । निधुवने तत्-पत्य्-आदि-समागमादिनेत्य् अर्थः ।

पक्षे, उप समीपे पतिर् यस्याः सा उपपतिः, तस्या भवस् तत्त्वम् । अष्ट-यामं पति-सामीप्यम् । कु कुत्सितं लात्य् आददातीति **कुला** सा चासौ **स्त्री** च, तस्या एव, न तु मन्-निष्ठानां युष्माकम् । ताराहल्यादीनां तु व्यभिचाराद् अप्य् **औपपत्यं जुगुप्सितं** न जातं, पुनः पतिभिर् अङ्गीकरणाद् इति ॥२६॥


______


**श्रीनाथ-चक्रवर्ती (चैतन्य-मत-मञ्जुषा) :** पति-त्यागस् तु महद् दूषणम् इत्य् आशङ्क्याह---**अस्वर्ग्यम्** इत्य्-आदि । **सर्वत्र** प्रपञ्चे, सर्व-शब्दो\ऽत्र विश्व-परः । **सर्वत्र** ब्रह्मादि-पर्यन्ते\ऽपि **औपपत्यम् अस्वर्ग्यम् अयशस्यादि**, सर्वातीते मयि तु न तथेति । द्वितीयो\ऽर्थः---मम **औपपत्यं** नास्ति, पतिर् एवाहम् इति भावः । तथा च लक्ष्मीः---स्त्रियो व्रतैस् त्वा हृषीकेश्वरं स्वतो ह्य् आराध्य \[भा।पु। ५.१८.१९\], स वै पतिः स्याद् अकुतोभयः स्वयं \[भा।पु। ५.१८.२०\] इत्य्-आदि ॥२६॥


______


**सनातन-गोस्वामी (बृहद्-वैष्णव-तोषणी) :** ननु श्री-व्रज-युवराज ! भवद्-आज्ञया नैव पतयस् त्याज्याः, किं तु नाम्नैव खलु तेषां पतित्वम् । पतित्व-व्यवहारस् तु त्वया सहैवास्ताम् इत्य् आशङ्क्य तासां दीर्घाभीष्ट-निन्दनेन परमाप्रियम् अवहित्थया साभ्यसूयम् इवाह---**अस्वर्ग्यम्** इति स्वर्गाप्तौ प्रतिकूलम्, किं वा पूर्व-पुण्यार्जित-स्वर्ग-नाशकम् इत्य् अर्थः । अयि कामिन्यः ! अदृष्टत्वान् मास्तु स्वर्गापेक्षा । लोके यशोऽपेक्षा त्व् अस्त्य् एव । तद्-बाधकं चेत्य् आह---**अयशस्यम्** इति । पूर्व-सञ्चित-यशसोऽपि लोपकम् इत्य् अर्थः ।

ननु लोकातीत ! सुगुप्तम् एतत् को नाम जानातु ? तत्राह---**फल्गु** तुच्छम् अस्थिरत्वात् ।

ननु भो अच्युत ! त्वया सहास्माकं तत् सुस्थिरम् एव, तत्राह---**कृच्छ्रं** दुःसाध्यम् इत्य् अर्थः।

ननु स्वैर-सिंह ! व्रजे श्री-वृन्दावने च स्वच्छन्द-विहरणात् सुख-साध्यम् एव ? तत्राह---**भयं** स्वाम्य्-आदिभ्यो नरकादिभ्यश् च, तद् **आ** सम्यग् **वहति** प्रापयतीति तत् ।

यद् वा, लोके परमार्थेऽपि **जुगुप्सितं** निन्दितम्, लज्जा-करत्वाद् घृणावहत्वाद् वा । **हि** निश्चितम्।

ननु तत्त्वज्ञेन्द्र ! निजाभीष्ट-सिद्ध्या जुगुप्सापि सुसह्यैव, तत्राह---**कुल-स्त्रिया** इति । जाताव् एकत्वम् । कुल-कलङ्कतस् तत्-स्त्रीणां परमानुचितम् इति सर्वथा परिहार्यम् एवेति भावः । वस्तुतस् तु पूर्ववद् स्व-विषयक-भाव-दार्ढ्यार्थम् एव ।

श्लेषार्थश् चायम्---अप्य्-अर्थे **च**-कारः । **अस्वर्ग्यादि**-रूपम् अप्य् **औपपत्यं कुल-स्त्रिया** अपि भवत्य् एव । ताराहल्यादीनाम् अपि तच्-छ्रवणात् । अतः साधारण्यापत्त्या दोष-विशेषो नास्तीति भावः ।

किं च, \[**कुल-स्त्रियाः**\] कुत्सितं लाति आददातीति कुला या स्त्री, तस्या एव **अस्वर्ग्यादिकम्** । युष्माकं तु निखिल-सर्वस्व-सारं मद्-भावम् आददानानां तन् नेति तात्पर्यं नर्म च ज्ञेयम् । यद् वा, नर्म आह---उप समीपे पतिर् यस्याः, सा उपपतिः । तस्या भाव **औपपत्यं,** पत्युः सामीप्यम् इत्य् अर्थः । तत् सर्वथा **अस्वर्ग्यादि**-दोष-युक्तम् । **कुल-स्त्रिया** इति राधाम् उद्दिश्योक्तम् ॥२६॥


______


**जीव-गोस्वामी (लघु-वैष्णव-तोषणी) :** ननु श्री-व्रज-युवराज ! भवद्-आज्ञया नैव पतयस् त्याज्याः, किं तु सदा नाम्नैव तेषां पतित्वं, पतित्व-व्यवहारस् तु त्वया सहैवास्ताम् इत्य् आशङ्क्य तासां दीर्घाभीष्ट-निन्दनेन परमाप्रियम् अवहित्थया साभ्यसूयम् इवाह---**अस्वर्ग्यम्** इति ।

**अस्वर्ग्यं** सर्ग-प्राप्तौ प्रतिकूलम् । अयि कामिन्यः ! दृष्टत्वाभावान् मास्तु स्वर्गापेक्षा, इह-लोके यशोऽपेक्षा त्व् अस्त्य् एव तद्-बाधकं चेत्य् आह---**अयशस्यम्** इति, पूर्व-सञ्चित-यशसोऽपि लोपकम् ।

ननु सुगुप्तम् एवैतत् को नाम जानातु ? तत्राह---तथापि **फल्गु** तुच्छम् अस्थिरत्वात् ।

ननु भो अच्युत ! त्वया सहास्माकं तत् सुस्थिरम् एव, तत्राह---तथापि **कृच्छ्रं** दुःसाध्यम्।

ननु स्वैर-सिंह ! व्रजे श्री-वृन्दावने च स्वच्छन्द-विहरणात् सुख-साध्यम् एव, तत्राह---तथापि **भयावहं,** भयं पर-लोकात् कदाचित् स्वाम्य्-आदिभ्यश् च तत् आ सम्यग् वहति प्रापयतीति तत् ।

ननु अमृत-निर्मञ्छनीय-मधुराधर ! त्वद्-अपेक्षयास्माभिः सर्वम् उपेक्षितम् एवेति । कुतोऽपि न भयं, तत्राह---तथापि सर्वत्र स्व-देश-पर-देशयोर् व्यवहार-परमार्थयोश् च **जुगुप्सितं** निन्दितम् । हि निश्चितम् ।

ननु तत्त्व-ज्ञेन्द्र ! निजाभीष्ट-सिद्ध्या जुगुप्सापि सुसहैव, तत्राह---**कुल-स्त्रिया** इति । जाताव् एकत्वम् । कुल-कलङ्कतोऽपि कुल-स्त्रीणां परमानुचितम् इति सर्वथा परिहार्यम् एवेति भावः । वस्तुतस् तु पूर्ववद् उत्कण्ठा-वर्धनार्थम् एवेति ।

श्लेषार्थश् चायम्---पूर्ववद् एव धर्मोपात्तः पतिस् तद्-विपरीतस् तूपपतिर् इति । अथ च लोकेऽप्य् अन्यथा-प्रसिद्धम् आलक्ष्य स्मृति-वाक्यम् इदं छलार्थतया नर्म व्यञ्जयति । उप समीपे पतिर् यस्याः सा उपपतिः, तस्या भाव **औपपत्यम्,** पत्युः सामीप्यम् इत्य् अर्थः । तत् सर्वथास्वर्ग्यादि-दोष-युक्तम् इति । एवं भर्तुः शुश्रूषणम् इत्य् अत्र परः सर्वाधिक एवाधर्म इति व्याख्येयम् ॥२६॥


______


**जीव-गोस्वामी (प्रीति-सन्दर्भ ३३२) :** अपातकित्वाङ्गीकारम् आशङ्क्य छलेन स्मृति-वाक्यान्तरम् अन्यार्थतया व्यञ्जयन्न् अपि तत्-सेवां प्रत्याचष्टे---**अस्वर्ग्यम्** इति । उप समीपे पतिर् यस्याः सा उपपतिः, तस्या भाव **औपपत्यं** पति-सामीप्यम् इत्य् अर्थः । तत् खल्व् **अस्वर्ग्याद्** इति ॥२६॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**जीव-गोस्वामी (बृहत्-क्रम-सन्दर्भः) :** पुनस् तेनैव क्रमेणाह---**अस्वर्ग्यम्** इत्य्-आदि । **कुल-स्त्रिया औपपत्यम्** उपपति-करणं **सर्वत्र** **अस्वर्ग्यम्** इत्य्-आदि । तस्माद् घोषं गत्वा पतीन् भजतेत्य् अर्थः ।

पक्षान्तरे---**कुल-स्त्रिया औपपत्यं** **सर्वत्रास्वर्ग्यम्** इत्य्-आदि, न तु सर्वातीते मयि, औपपत्याभावात् । वास्तवः पतिर् अहम् एव । तस्माद् अविचारम् एवेह स्थित्वा मां भजतेत्य् अर्थः ॥२६॥


______


**नारायण-भट्टः (श्री-रसिकाह्लादिनी) :** अधुना यूथ-मुख्या देवीः प्रत्य् आह--- **अस्वर्ग्यम्** इति। **औपपत्यं** उपपति-जनितं सुखं । कुल-स्त्रिया इति जाताव् एकवचनं कुल-स्त्रीणां अन्यासाम् अपि सर्वत्र जुगुप्सितं निन्दितम् इति । निन्दा-भयम् अवगणय्यागतानां निन्दा न किञ्चित् करोति चेत्, तत्राह---**अस्वर्ग्यम्** स्वर्ग-प्राप्ति-प्रतिबन्धकं यागादि-जन्य-पुण्य-विनाशकत्वात् ।

ननु स्वर्गापेक्षा-रहितानां किं स्वर्ग-साधनेन इति चेत् तत्राह---**अयशस्यं** दुःकीर्ति-सम्पादकं विगीताचरणात्, संभावितस्य चाकीर्तिर् मरणाद् अतिरिच्यते \[गीता २.३४\] इति गीतोक्तेः ।

ननु केनाप्य् अलक्षितागमनम् अत्र को वा ज्ञास्यति ? इति चेत् तत्राह---**फल्गु** तुच्छं अनल्प-काल-भोग्यत्वात् ।

ननु भवतो यावद्-आकाङ्क स्थास्याम इति चेत्, तत्राह---कृच्छ्रं दुःख-साध्यं लण्टक-हिंस्रादि-वल्ल्य्-आवृत-प्रदेशात् ।

ननु वृन्दावनस्य सुख-रूपत्वात् त्वया सह स्वेच्छा-रमणात् सुखम् एव प्राप्स्याम इति चेत्, तत्राह---**भयावहम्** । इह लोके पत्य्-आदि-भयं तस्मिन् भये प्रतिकार्ये\ऽपि राज-भयं दुःपरिहरम् इति । अमुत्र भ्यम् अप्रतीकार्यम् एव भय-संवलित-सुखेन रत्य्-आदिकं भयानकस्य बलवत्त्वात् भयम् अगणयन्तीः प्रत्य् आह---**सर्वत्र** स्व-देशे पर-देशे च **जुगुप्सितं** निन्दितं च कुल-कलङ्कावहत्वात् । तस्मात् कुल-स्त्रीणां साध्वीनां तत् परिहार्यम् एवेति । तद् उक्तं---अस्वर्ग्ये लोक-विद्विष्टं धर्मम् अथाचरेन् न तु ।

अयं भावः---निरपेक्षस्योदासीनस्य ममाविगीते\ऽपि वृत्तिर् नास्ति । विगीते राग-भावस्य नित्य-सिद्धत्वाद् इति । इदानीं वास्तवम् अर्थम् आह---**औपपत्यं** **सर्वत्र** सर्व-देशेषु सर्वेषु पुरुषेष्व् एव कुल-स्त्रीणां **जुगुप्सितं** निन्दितं मम तु सर्वान्तरत्वान् मुख्य-पत्युः सम्बन्धेनाविगीतम् एव, विक्रीडितं व्रज-वधूभिर् इदं \[भा।पु। १०.३३.४०\] इत्य् अग्रे वक्ष्यमाणत्वात् । कीदृशम् ? **अस्वर्ग्यम्,** अन्येषाम् अपि मद्-भक्तानां स्वर्गे इच्छानुदयात् किं पुनर् मत्-प्रियाणाम् इति । तद् उक्तं---स्वर्गापवर्ग-नरकेष्व् अपि तुल्यार्थ-दर्शिनः \[भा।पु। ६.१७.२८\] इति भवत्यस् तु पूर्वं देव्यः मत्-सम्बद्धं **औपपत्यं** स्वर्ग-गति-प्रतिबन्धकं जातम् इत्य् अर्थः । एताः परं तनु-भृतः \[भा।पु। १०.४७.५८\] इति । वन्दे नन्द-व्रज-स्त्रीणां पाद-रेणुम् \[भा।पु। १०.४७.६३\] इत्य्-आदिभिस् तूभयमानत्वात् । अत एव भवतीनां उत्तमाधिकार-सम्पादकम् इति । फल्गु अल्पं कृच्छ्रं यत्र कण्टकित-प्रदेशोल्लङ्घनात् परिणामे बहु-सुख-प्रदत्वात् । किं च, **भयावहं** भयं न वहति प्रापयतीति । वेणु-नादेन सर्वेषां मोहितत्वात् । अत्र कस्यापि भयम् आकुरुत निःशङ्कं रमतेत्य् अर्थः । यद् वा, कुल-स्त्रीणां भवतीनां **औपपत्यं** पत्युर् मम समीपे यत् सुखं, तद् **अस्वर्ग्यं**, स्वर्गं न भवतीति । अत्रैव सुखं नास्त्य् अन्यत्रेति । पुनः कीदृक् ? **अयशस्यं** अयेन शुभ-दृष्टेन शस्यत्य् उत, अयः शुभावहो विधिः इति कोषः ।

किं च, **फल्गु** अत्यल्पं **कृच्छ्रं** दुःखं यत्र व्यभिचारि-भावानां दुःखवत् प्रतीयमानत्वात् । **भयावहं** भयं काल-भयं न वहति प्रापयतीति । सर्वदा निकट-स्थितेः **सर्वत्र** मद्-व्यतिरिक्तेषु पुरुषेषु युष्मद्-व्यतिरिक्तानाम् अन्यासां स्त्रीणां **औपपत्यं जुगुप्सितं, औपपत्यं** रस-वृद्धि-हेतुत्वान् मया स्वीकृतं, अन्यत्र नरक-हेतुत्वात् । वक्ष्यति च न,

> नैतत् समाचरेज् जातु मनसापि ह्य् अनीश्वरः । >
> विनश्यत्य् आचरन् मौढ्याद् यथारुद्रो\ऽब्धि-जं विषम् ॥ \[भा।पु। > १०.३३.३१\] इति ।

**औपपत्यं** रस-वृद्धि-हेतुत्वान् मया स्वीकृतम् इत्य् अभिप्रायः ॥२६॥


______


**विश्वनाथ-चक्रवर्ती (सारार्थ-दर्शिणी) :** मयि स्नेह-सामान्यवत्यो भवत्यः स्वभावाद् भवन्त्य् एव, किन्तु धर्म-प्रतिकूल-स्नेह-विशेषस् तु सर्वथैव त्याज्य इत्य् आह---**अस्वर्ग्यम्** इति। मास्तु स्वर्ग इति चेत्, **अयशस्यं** । यशोऽपि मास्त्व् इति चेत्, **फल्गु** मिथ्यैव ब्रूषे । नेदं **फल्गु** । सर्वोत्कृष्टत्वेनानुभूतत्वाद् इति चेत्, **कृच्छ्रं** पत्य्-आदि-वारण-कष्ट-मयम् ।

ननु,

> वामता दुर्लभत्वं च स्त्रीणां या च निवारणा । >
> तद् एव पञ्च-बाणस्य मन्ये परमम् आयुधम् ॥ \[उ।नी। ३.२०\] इति ।

दुःखम् अप्य् अधिकं चित्ते सुखत्वेनैव रज्यते \[उ।नी। १४.१२६\] इति रस-शास्त्रोकेः । प्रत्युत तत् **कृच्छ्रं** रागवतीनाम् अस्माकं सुखातिशय-हेतुर् एवेति चेत्, **भयावहं** लोक-शास्त्र-निषिद्धत्वाद् ऐहिक-पारत्रिक-भय-प्रदम् । ननु,

> यत्र निषेध-विशेषः सुदुर्लभत्वं च यन् मृगाक्षीणाम् । >
> तत्रैव नागराणां निर्भरम् आसज्जते हृदयम् ॥ \[उ।नी। ३.२१\] इति > रस-शास्त्रोक्तेः ।

प्रत्युत रसाधायकम् एवैतत् ? इति । तत्राह---**जुगुप्सितम्** इति । सर्व-देशे सर्व-काले औपपत्यम् उपपति-कर्तृकं कर्म **कुल-स्त्रियाः जुगुप्सितम्** इति **सर्वत्र** तद्वती कुल-स्त्री निन्द्यत इत्य् अर्थः । तत्र यद्यपि युष्माभिः स्वाभीष्ट-सिद्ध्या स्व-निन्दापि सुसहैव, तथापि मत्-प्रणयास्पदानां युष्माकं निन्दा मया कथम् उत्पादनियेति, अतो गोष्ठम् एव यातेति भावः ।

पक्षे, **सर्वत्र** इति **जुगुप्सितम्** इदं सार्वत्रिकम् एव । प्रस्तुते तु मम नारायण-समत्वं गर्ग-मुख-परम्परया युष्माभिः श्रुतम् एवेत्य् अतो मम **औपपत्ये**ऽपि नैव निन्दा, परमेश्वरत्वेन शुभाशुभ-कर्मातीतत्वाद् इति भावः ॥२६॥


______


॥ १०.२९.२७ ॥

श्रवणाद् दर्शनाद् ध्यानान् मयि भावोऽनुकीर्तनात् ।

न तथा सन्निकर्षेण प्रतियात ततो गृहान्[^२१] ॥

[^२१]: गृहं


**श्रीधर-स्वामी (भावार्थ-दीपिका) :** किं च, **श्रवणाद्** इति ॥२७॥


______


**वंशीधरः (भावार्थ-दीपिका-प्रकाशः) :** स्व-प्रीति-साधनम् आह---*किं च* इति । अन्यद् आहुः । तव मुख्य-भर्तृत्वात् त्वत्-सेवनं जार-सेवनवद् अस्वर्ग्यादि न, किन्तु पति-सेवनतोऽपि मुख्यं स्वर्ग्यादि-साधनम् एवेति चेत्, तथापि मच्-**छ्रवणादिना** **मयि भावो** भक्तिः स्यान् न तथा सन्निकर्षणात्यन्त-समीप्येन तेजस्विनाम् अत्यन्त-सामीप्यं वह्निवद् भयङ्करम् इति तात्पर्यम् । अतो गृहान् अवाप्य मद्-भक्तिर् विधेयेत्य् आह---**प्रतियात** इति । पक्षे, श्रवणादिना **तथा न**, यथा **संनिकर्षेण** ततोऽगृहान् अकृत-दार-गमनान् **प्रति यात** भजत । किं वा, गृहान् मदीय-कुञ्ज-भवनानि विशतेत्य् अर्थः ।

ननु कथम् अन्यथा सम्भावयसि ? न वयं त्वद्-अङ्ग-सङ्गार्थम् आगताः, किन्तु गर्गोक्ति-प्रामाण्यान् नारायणस्य समो नान्यः \[भा।पु। १०.८.१९\] इत्य् अतस् त्वाम् एव नारायणं ज्ञात्वा त्वद्-भक्ति-कामा वयम् आगतास् तद् अद्यतनीं रात्रिं स्व-समीप एवास्मान् स्थापयित्वा कृपया स्व-चरण-सरोजं परिचारयेति चेत्, तत्राह---**श्रवणाद्** इति । शुद्ध-भक्ताः खलु सामीप्य-सालोक्यादिकम् अपि न कामयन्ते, यथा श्रवण-कीर्तनादिकम् इति प्रसिद्धिर् भवतीभिर् वैष्णवीभिः श्रुतैवेति भावः ।

पक्षे---श्रवणादिभ्यो **भावः** कन्दर्पस् **तथा न** भवति, **यथा** **सन्निकर्षेण** त्य् अतो गृहान् प्रति न यातेति तत्र आवृत्त्यान्वयः । यद् वा, नञ्-पर्यायस्याकारस्य प्रश्लेषेणागृहान्, **न गृहान् प्रति यात** इत्य् अर्थः ॥२७॥


______


**श्रीनाथ-चक्रवर्ती (चैतन्य-मत-मञ्जुषा) : श्रवणाद्** इत्य्-आदि चेद् अनुरक्ताः स्थ, तदा श्रवणादिभिर् एव स्थीयताम् इति बाह्योऽर्थः । आन्तरं तु **श्रवणादिना** **मयि** **भावो न तथा** यथा **सन्निकर्षेण** संयोगेन, ततः **प्रतियात गृहान्** इति बाह्योऽर्थः । आन्तरस् तु अगृहान् अकृत-दारान् अस्मान् इति बोद्धव्यम् । **प्रतियात** इति पूर्ववद् बहु-वचनम् । **अगृहान्** त्यक्त-गृहान् भवद्-विधानां सङ्गार्थम् एव वनं गतान् इति वा ॥२७॥


______


**सनातन-गोस्वामी (बृहद्-वैष्णव-तोषणी) :** ननु, प्रेमैक-लभ्य ! सर्व-साध्य-प्रेम्णा बाह्यान्तरङ्गं किल स्व-धर्म इति चेत्, तर्हि मच्-छ्रवणादिकम् एवानुष्ठीयताम् इति । यद् वा, श्री-पुरुषोत्तम ! त्वत्-प्रसाद एवापेक्ष्यते, नान्यत् किञ्चित् कुलादिकम् एवेति चेत्, तर्हि मत्-प्रसादो मद्-विषयक-प्रेम्णैव सिध्यति । स च श्रवणादिनैव सम्पद्यते । न त्व् अङ्ग-सङ्गेनेत्य् आह ।

यद् वा, ननु सर्वार्थ-साध्य-सौहृद ! त्वत्-प्रेम्णि सम्पन्नेऽपि न किञ्चित् जुगुप्सादिकं परम-पुरुषार्थ-सिद्धेर् इति चेत् तर्हि तद्-उपाय एवानुष्ठीयताम् इति शास्त्र-रीतिम् अभिनयन् दुःसहौदास्य विशेषेण परम-प्रियं स-विवेकम् आह---**श्रवणाद्** इति ।

श्रवणादीनां समुच्चयो विकल्पो वा । तेषाम् एकतरेणापि भाव-सिद्धः । तच् च श्री-भागवतामृतोत्तर-खण्डादौ विवृतम् एव । तत्र **श्रवणं** भगवत्-कथादेः । **दर्शनं** श्री-मूर्त्य्-आदेः, दूरतो ममैव वा **। अनुकीर्तनं** निरन्तरं मन्-नाम-प्रधान-कीर्तनम् । एवं-व्रतः स्व-प्रिय-नाम-कीर्त्या जातानुरागो \[भा।पु। ११.२.४०\] इत्य्-आदिना, तस्यैव भावोदयेऽन्तरङ्गत्वोक्तेः । दर्शनार्थं सन्निकर्षोऽपेक्ष्यत एवेति । तत्-परिहारार्थं तद्-दर्शनस्य गौणता विवक्षया आदौ निर्देशः ।

एषां च हेतु-हेतुमत्ता यथोत्तर्म् ऊह्या । तत्रादौ श्रवणम् \[२७\] एव । तेन विना सर्वाज्ञानात् । अत एव---श्रोतव्यः कीर्तितव्यश् च \[भा।पु। १.२.१४\] इत्य्-आदौ । तस्यैवादौ विधेयताद्य्-अभिधानम् । श्रवणान्तरं श्री-भगवद्-दिदृक्षया श्री-मूर्त्य्-आदि-दर्शनं, तस्माच् च ध्यानं सुखम् एव सम्पद्यतेतराम् । तस्माच् च अनुकीर्तनं स्वत एवोदेति मनो\ऽभिनिवेश-सम्पत्तेः । तस्माद् धेतोर् यथा मयि भावो भवति, तथा सन्निकर्षेण सान्निध्येनाङ्ग-सङ्गेन वा न भवति । सन्निकर्षो हि मर्त्यानाम् अनादरण-कारणम् \[भा।पु। १०.८४.३१\][^२२] इत्य्-आदि न्यायात्, शास्त्राविरुद्धत्वेन मनः-सङ्कोचाद् वा । तथा इत्य् अनेन तादृशो न भवति, किन्तु ततो न्यून एवेति।

[^२२]: सन्निकर्षो\ऽत्र मर्त्यानाम् अनादरण-कारणम् ।

    गाङ्गं हित्वा यथान्याम्भस् तत्रत्यो याति शुद्धये ॥


किं वा, तेन प्रकारेण न भवति, किन्तु लोक-धर्मातिक्रमेण सर्वोपेक्षया परम-प्रयत्नादिनैव भवति । अतः सन्निकर्ष-त्यागेन श्रवणादिकम् एव कार्यम् इति भावः । अतस् तद्-अर्थं गृहान् एव यात \[२७\], सर्व-सङ्कोचाद्य्-अभावेन तत्रैव तत्-सुख-सिद्धेः । वस्तुतस् तु सर्वम् एतत् परम-कौतुकित्वात् । किं वा, निरन्तर-प्रेम-भर-सुकोमलित-सरल-स्वभावानां तासां प्रेम-वैयग्र्य-दर्शनार्थम् एवेति दिक् ।

श्लेषार्थश् चायम्---उक्त-न्यायेन सर्वथा मयि भावः \[२७\] असङ्कोचेन युष्माभिः सदा कार्य एव, न च वक्तव्यं श्रवणादिनापि प्रेमाख्यो भावः सम्पद्यते इति । यतोऽङ्ग-सङ्गेनैव नितरां सिध्यति, न च श्रवणादिनेत्य् आह---श्रवणादेर् हेतोर् न तथा यथा सन्निकर्षेण भवतीति योज्यम् । ततस् तस्मात् धेतोः, अ-कार-प्रश्लेषेण अगृहेण अगृहस्थान् अकृत-दारान् अस्मान् प्रति यात भजतेत्य् अर्थः । तासां वशीकरणार्थम् आत्म-माहात्म्य-विवक्षया बहुत्वं साक्षाद्-आत्मानुक्तिर् वैदग्ध्यादिना ।

यद् वा, अगृहान् गृह-व्यतिरिक्त-प्रदेशान् यमुना-पुलिनादीन् । यद् वा, गृहान् मदीयान् निकुञ्ज-रूपान् प्रविशतेत्य् अर्थः । गृहान् इत्य् अनेन निकुञ्जादीनाम् एव क्रीडा-गृहत्वेन निज-गृहत्वेन वा सदैतेष्व् एव वस्तव्यम् इत्य् अभिप्रैति ।

दश-श्लोकेन्धनैस् तासां प्रेम-कोमलितात्मनाम् ।

आशासु सर्वास्व् औदास्य-वह्निं कौतुक्य् अजृम्भयत् ॥

तत्रोत्क्रमेणैते श्लोका द्रष्टव्याः । अधो दिशि श्रवणाद् इति श्लोकः, तेन सन्ताप-विशेषाद् ऊर्ध्व-शिखाधः प्रज्वालिताग्निर् एव । अस्वर्ग्यम् \[१८अब्\] इत्य् ऊर्ध्व-दिशि तद्-अभीष्ट-निन्दनेन शिरो-ज्वरवद् दुःख-भरात् । एवं पूर्वाद्य्-अष्ट-दिक्षु दुःशील इत्य्-आदयो यथा-यथम् उत्क्रमेणैव विवेचनीयाः । अन्यथा दाहन-त्यागाद्य्-एकादशधा यूथश आगतानाम् एकादश-विधानां तासां मध्ये काश्चित् प्रति कश्चनेत्य् एवं दश-श्लोकास् तत्र प्राग् उत्क्रमेणैव कतिचित् पश्चात् क्रमेणापीत्य् एवं यथायथं विवेक्तव्याः । तत्रादौ व्यत्यस्त-वस्त्राभरणाः \[१०.२९.७\] प्रति तासां तथा-भूतत्वेन परम-सम्भ्रम-दृष्ट्या व्रजस्य \[१८च्द्\] इति पूर्वार्धं चास्य प्राक् सर्वाः प्रत्य् एव । तथान्ये अस्वर्ग्यम् इत्य्-आदि द्वयं च । तत्राद्यः सर्वासाम् एव तद्-एकाभिमतत्वात्, परश् च सामान्यतो भावोदय-प्रकारोपदेशात् । अञ्जन्तीः \[१०.२९.७\] प्रति रजन्य् एषा \[१०.२९.१९\] इति लोचनाञ्जनेन घोर-सत्त्वादि-दृष्ट्याभिप्रायेण, प्रमृजन्तीः \[१०.२९.७\] प्रति मातरः \[१०.२९.२०\] इति देहापेक्षया देह-सम्बन्धिनाम् अपि बन्धूनाम् अपेक्षोपपत्तेः । लिम्पन्तीः \[१०.२९.७\] प्रति दृष्टम् \[१०.२९.२१\] इति गन्धापेक्षया पुष्पापेक्षाया अपि योग्यत्वात् । अश्नन्तीः \[१०.२९.७\] प्रति तद् यात \[१०.२९.२२अ\] इति पादः, स्त्री-भोजनस्य सङ्क्षेपे इङ्गिताभ्याम् एव कथ्यत्वात् । पतिं शुश्रूषन्तीः \[१०.२९.६\] प्रति शुश्रूषध्वम् \[१०.२९.२२\] इति नित्यत्व-विवक्षया विधेय-मात्रत्वेनादौ सङ्क्षेपोक्तिः । अग्रेऽस्य विस्तारो भावी । शिशून् पाययन्तीः \[१०.२९.६\] प्रति पाययत \[१०.२९.२२\] इति तत्र शैघ्र्यार्थम् । क्रन्दन्ति \[१०.२९.२२\] इत्य्-आदि भर्तृ-शुश्रूषायाम् अपेक्षितायाम् एव तद्-एक-हेतुक-दोहनादि-गेह-देह-कर्मस्व् अपेक्षा स्याद् इत्य् अतः सर्व-मूल-भूतायास् तस्या विस्तरेणाग्रे गुणादेः कथ्यत्वाद् आदौ सूची-कटाह-न्यायेन । दुहन्तीः \[१०.२९.५\] प्रति दुह्यत \[१०.२९.२२\] इति । अधुना भर्तुः शुश्रूष-दार्ढ्यार्थं सामान्यतः सर्वा एव प्रति अथवा \[१०.२९.२३-२५\] इति त्रयम् । तत्र अथवा इति स्व-विषयक-प्रीत्य्-अपेक्षया भर्तृ-शुश्रूषं त्याज्यम् इत्य् आशङ्का-निरासार्थं कण्टकोद्धार-न्यायेन निज-प्रीत्य्-उत्थापनं पयोऽधिश्रयणं संयाव-पाक-परिवेषण-कर्त्रीस् त्रिविधाः \[१०.२९.५-६\] प्रति तत्-तत्-कर्मणां भर्तुः तद्-बन्ध्व्-आदि-शुश्रूषाद्य्-अर्थकत्वेन भर्तृ-शुश्रूषादिकम् अपि तद्-बन्धूनां चेत्य् आदिष्टम् । अन्योन्यम् अभेदात् । अन्यथा कौतुक-भरेण नर्माद्य्-अर्थम् एव तत्-तद्-उक्तेः । तथा तासाम् अन्योन्यम् ऐकमत्येन एकां प्रत्य् उक्तम् अन्याम् अपि व्याप्नोतीति सर्वेषाम् एव वचनानां परस्परं सर्वास्व् एव पर्यवसानात् । सर्वाण्य् अपि वचनानि सामान्यतः सर्वाः प्रत्य् एव द्रष्टव्यानि । तत्-प्रकारः प्राग्-लिखित एवेति दिक् ॥२७॥


______


**जीव-गोस्वामी (लघु-वैष्णव-तोषणी) :** एवं बहुधा प्रत्याख्यानेऽप्य् अनिवृत्तिम् आशङ्क्य भावापलापेनाप्य् औदास्यं विधत्ते---**श्रवणाद्** इति । **श्रवणादिना यथा भावो** भवति, **तथा संनिकर्षेण** अङ्ग-सङ्गेन न स्यात् । विरहे समुत्कण्ठया झटिति तद्-वृद्धिः, संयोगे तूत्कण्ठा-शैथिल्याद् इति भावः । एवं परां काष्ठाम् आपन्नोऽपि तासां भावोऽसिद्धता-निर्देश-भङ्ग्यापलपित एव । तत्र पूर्व-रागे प्रायः पूर्वं **श्रवणं**, ततो **दर्शनं**, ततः संयोग-प्राप्त्या निरन्तर-तत्-स्फूर्तिः, ततश् च तत्-कथैवेति क्रमेणैव निर्दिष्टम् । वस्तुतस् तु परम-कौतुकित्वान् निरन्तर-प्रेम-भर-सुकोमलित-दक्षिण-स्वभावानां तासां प्रेम-वैयग्र्य-दर्शनार्थम् एवेति ।

श्लेषार्थश् चायम्---ननु, येन सद्-भावेन स्वस्य भर्तृत्वं तद्-वैपरीत्येन तेषाम् अभर्तृत्वं स्थापितं, स एव न सम्भवति तव विप्रकृष्टत्वात्, तेषां तु सन्निकृष्टत्वाद् इत्य् अत्राह---**श्रवणाद्** इति । यथा येन रस-विशेष-प्रकारेण **मयि** **श्रवणादितोऽपि भावो** भवति, **तथा सन्निकर्षेणापि न** । येऽन्ये संनिकृष्टाः पतिं-मन्यास् तेष्व् अपि न स्याद् इत्य् अर्थः । मिथः प्रेम-योग्ययोर् यथा संनिकर्षेण प्रणय-बन्धो भवति, तथा न श्रवणादिनेति लोक-प्रसिद्धत्वाद् अन्य-पदम् अर्थायत्तम् । प्रथमत एव तथोपक्रान्तत्वात् प्रकरण-प्राप्तं च। तस्माद् **गृहान् प्रति** न **यात** इत्य् उभयत्रापि नञोऽन्वयः ।\

______

यद् वा, प्रतिषेध-प्रत्याख्यान-प्रतिपक्षादिषु प्रकृतार्थ-विरोधेऽपि **प्रति**-शब्दो दृष्टः । ततश् च **प्रतियात** गमन-विरोध-विषयान् कुरुतेत्य् अर्थः । एवं तासां पूर्ववत् संलापो द्विधा । कासुचिद् यथार्थम् एव, कासुचिच् चानुराग-विवर्तेन नवीभावाद् इति ज्ञेयम् ॥२७॥


______


**जीव-गोस्वामी (प्रीति-सन्दर्भ ३३२) :** अथ **मय्य्** अपि जातो **भावः** क्लेशायैव भवतीत्य् आशङ्क्यापि मा पराङ्मुखीभवतेत्य् आह---**श्रवणाद्** इति । यथा **श्रवणादिना मद्-भावो** मद्-अप्राप्त्या दुःख-मयः, **तथा सन्निकर्षेण** मत्-प्राप्त्या **न** भवति । **ततस्** तस्माद् **गृहान्** गृह-सदृशान् कुञ्जान् **प्रति यात** प्रविशत । पर्युदासोऽत्र नञ् इति । तद् एवं श्री-कृष्ण-वाक्यस्य प्रार्थना-रूपोऽर्थो व्याख्यातः । अर्थान्तरं तु प्रसिद्धम् । तत्र पुत्रा इति स-परिहास-दोषोद्गारेणापि प्रत्याख्यानम् ॥२७॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**जीव-गोस्वामी (बृहत्-क्रम-सन्दर्भः) :** पुनस् तेनैव क्रमेणार्थ-द्वयेनोपसंहरति---**श्रवणाद्** इत्य्-आदिना । एष **मद्-भावः** सुरसो भवति, **न** तु **सन्निकर्षेण** । यथेत्य् अनेन **तथा**-शब्दो गम्यते । श्रवणादिना यथा सुरसः, **तथा न सन्निकर्षेण** । तस्माद् **गृहान् प्रतियात** । पक्षे---यथा **सन्निकर्षेण मयि भावः,** **तथा न श्रवणादिना** । यतः श्रवणादेर् अपि साक्षात्कारं फलम्, ततो गृहान् अप्रतियाति, अभावे नह्य नो ना इति केवलस्याकारस्य निषेध-वाचित्वात् ॥२७॥


______


श्रवणाद् दर्शनाद् ध्यानान् मयि भावोऽनुकीर्तनात् ।

न तथा सन्निकर्षेण प्रतियात ततो गृहम् ॥

**नारायण-भट्टः (श्री-रसिकाह्लादिनी) :** इदानीं पूर्वानुभूतं रमण-सुखं स्मारयितुम् औदासीन्य-स्थित्या संश्लेष-सुखाच् छ्रवणादि-सुखस्योत्कर्षम् आह---**श्रवणाद्** इति । श्रवणं नायक-शिरोमणेः सद्-गुणानाम् । **दर्शनं** लावण्य-सारस्य श्री-विग्रहस्य, यथा बर्हापीडम् \[भा।पु। १०.२१.५\] इत्य्-आदिनोक्तम् । **ध्यानं** तत्-तद्-अङ्ग-विभावनम् । **कीर्तनं** मम जन्म-कर्म-गुणानां कथनं, एतत् समस्तं व्यस्तं वा भावोत्पत्तौ प्रयोजकम् । कुत्रचिच् **छ्रवणाद्** एव भावोदयः, यथा रुक्मिण्य्-आदेः, यः श्रुत्वा गुणान् \[भा।पु। १०.५२.३७\] इति । कुत्रचिद् **दर्शनात्**, यथा भौम-गृहे,

> तं प्रविष्टं स्त्रियो वीक्ष्य नर-वर्यं विमोहिताः । >
> मनसा वव्रिरेऽभीष्टं पतिं दैवोपसादितम् ॥ \[भा।पु। १०.५९.३४\] > इति ।

कुत्रचिद् **ध्यानात्**, यथा देवहूतेः---

> तम् एव ध्यायती देवम् अपत्यं कपिलं हरिम् । >
> बभूवाचिरतो वत्स निःस्पृहा तादृशे गृहे ॥ \[भा।पु। ३.३३.२२\] इति > ।

कुत्रचिद् **अनुकीर्तनात्**, यथा नारदस्य---

> प्रगायतः स्व-वीर्याणि तीर्थ-पादः प्रिय-श्रवाः । >
> आहूत इव मे शीघ्रं दर्शनं याति चेतसि ॥ \[भा।पु। १.६.३४\] इति > ।

एषां समुच्चयो वा विकल्पो वा भावोदय-हेतुः । अन्यतर-सद्-भावोऽपि भावोदय-दर्शनम् इति चेन् [मयि]{।मर्क्} तेषां सम-फलत्वेऽपि श्रवणस्य सर्वत्रानुस्त्यूतत्वेनैतद् एव मुख्यत्वम् । यद्यपि सन्निकर्षस्यापि हेतुत्वम् श्रूयते, तथापि श्रवणादीनां यथानन्यथा सिद्धत्वं तथैतस्य न तद् उक्तम् । **संनिकर्षो**ऽत्र मर्त्यानादर-कारणम् इति । दृढतर-भावोत्पत्तौ हेतुत्वाभावात् । अत्र तु सन्निक्षरोऽङ्ग-सङ्गः । तस्मिंश् च सति भाव-शैथिल्य-दर्शनाच् च । ततो हेतुर् गृहान् प्रतियातेति शब्दोत्थार्थेन स्वस्यौदासीन्यम् अकामत्वं च व्यञ्जितम् ।

इदानीम् अर्थोत्थार्थम् आह---नन्व् अत्र विधेयं, किं भावो वा विधेयः संनिकर्षो वा विधेयः तत्रोच्यते । भावस्यैव विधेयत्वम् । तत्रैव श्रवणादि---चतुष्टयस्यैवानन्यथा-सिद्धत्वं, न तथा संनिकर्षेणेत्य् उक्तेः । मधुर-रसस्य विप्रलम्भ-सम्भोगात्मकत्वात् । विप्रलम्भे श्रवणादीनां भाव-साधकत्वं निर्णीतम् एव । यत्र तु संनिकर्षस्यापि भावोदयं प्रति हेतुत्वं श्रूयते, यथा कुररि विलपसि त्वम् \[भा।पु। १०.९०.१५\] । तन् न कदाचित्कत्व-विवक्षयोक्तम् इति । तस्मात् भावस्यैव विधेयत्वं संनिकर्षस्य भावं प्रति न हेतुत्वं, न च पृथग्-विधेयत्वम् इति ।

नन्व् एवं चेत्, तदा सर्वथा सर्वदाङ्ग-सङ्गाभावे मधुर-रसस्य विकलाङ्गत्वं भवेत् । तस्य चोभयात्मकत्वात् तस्मात् संनिकार्षेऽपि विधेयः । तथा सति वाक्य-भेदः स्यात्, तस्मात् संनिकार्ष्योद्देश्यत्वं भावस्य विधेयत्वम् । संनिकार्षोऽत्र फलं न हि कुत्रापि फलस्य विधेयत्वं श्रूयते । यथा यागेन स्वर्गं भावयेत् इत्य् अत्र स्वर्गम् उद्दिश्य यागस्य विधेयत्वं यागम् उद्दिश्य माकपुरोडशादि-निर्वपणस्य विधेयत्वं तथात्रापि संनिकार्षम् उद्दिश्य भावस्य विधेयत्वं भावम् उद्दिष्य श्रवणादि-चतुष्टयस्य विधेयत्वम् । अतः सम्यग् उक्तं न तथा संनिकर्षेणेति, न हि कुत्राप्पि केनाप्य् उद्दिश्य विधेयत्वम् अभ्युपगम्यत इति पूर्वं श्रवणादि-जन्य-भावोदयेन संनिकर्ष-फल-रूपो जात एव । अतः फलं त्यक्त्वा गृहान् न प्रतियात न-कारस्योभयत्राप्य् अन्वयः ।

यद् वा, श्रवणादि-हेतु-चतुष्टयाद् अपि संनिकर्षाभावे जाते सति, तथापि भावो न भवति । श्रवणादीनाम् अनैकान्तिकत्वेन भावासिद्धस् तस्मिन्न् असिद्धे सुखम् । कुतः ? यद् वा, श्रवणादेर् हेतोर् मयि जात एव तथानेन प्रकारेण संनिकर्षे मत्-समीप-गृहान् विलास-स्थानानि वन-पुलिन-यमुना-जलादीनि, न प्रतियातेति, किन्तु सातत्येन प्रतियात । तथा भवतीनां मनोरथ-पूर्तिर् भवेद् इति तात्पर्यंआर्थः । एवं स्वस्यौदासीन्यं परिहृत्य व्यञ्जनावृत्त्या गृह-गमन-निषेध-पूर्वकं रमणार्थं वै मध्ये स्थितिं दृढीकृत्वा अयम् अर्थोत्थ इति ॥२७॥


______


**विश्वनाथ-चक्रवर्ती (सारार्थ-दर्शिणी) :** ननु, कथम् अन्यथा सम्भावयसि ? न वयं त्वद्-अङ्ग-सङ्गार्थम् आगताः, किन्तु गर्गोक्ति-प्रामाण्यान् नारायणस्य समो नान्य \[१०.८.१९\] इत्य् अतस् त्वाम् एव नारायणं ज्ञात्वा त्वद्-भक्ति-कामा वयम् आगताः, तद् अद्यतनीं रात्रिं स्व-समीप एवास्मान् स्थापयित्वा कृपया स्व-चरण-सरोजं परिचारयेति चेत्य् अत आह---**श्रवाणाद्** इति । शुद्ध-भक्ताः खलु सामीप्य-सालोक्यादिकम् अपि न कामयन्ते, यथा श्रवण-कीर्तनादिकम् इति प्रसिद्धिर् भवतीभिः वैष्णवीभिः श्रुतैवेति भावः । पक्षे, श्रवणादिभ्यो **भावः** कन्दर्पस् **तथा न** भवति यथा **सन्निकर्षेण** इति, अतो **गृहान् प्रति** **न यात** इति । नञ् आवृत्यान्वयः । यद् वा, नञ्-पर्यायस्याकारस्य प्रश्लेषेण **अगृहान्** न गृहान् **प्रति** **यात** इत्य् अर्थः ॥२७॥


______


॥ १०.२९.२८ ॥

श्री-शुक उवाच---

इति विप्रियम् आकर्ण्य गोप्यो गोविन्द-भाषितम् ।

विषण्णा भग्न-सङ्कल्पाश् चिन्ताम् आपुर् दुरत्ययाम् ॥

**श्रीधर-स्वामी (भावार्थ-दीपिका) :** *न व्याख्यातम्।*


______


**वंशीधरः (भावार्थ-दीपिका-प्रकाशः) :** इति श्रुत्वा भगवान् पुनः किम् उक्तं ताभिर् इति पृच्छन्तं परीक्षितं **श्री-शुक उवाच** इति । **इति** इत्थम् । प्रतियात, नेह स्थेयं सुमध्यमाः \[१०.२९.१९\] इति प्रकारम् । **विप्रियं** चित्तौत्सुक्य-निवर्तकम् । **विषण्णाः** स्थातुं गन्तुं वाशक्ताः। **भग्नः सङ्कल्पो** नन्दनन्दनेन रंस्यामह इत्य् एवं-रूपो मनोरथो यासां, ताः । **चिन्तां** दुःखेन मनसोऽस्वास्थ्यम् । **दुरत्ययां** विना भगवत्-प्रसादम् अनिवार्याम् ।

पक्षे, **वि**शेषेण **प्रियम्** । विगतं सन्नम् अवसादो यासां, ता विषण्णाः, ताश् च ता **अभग्न-सङ्कल्पाः** सञ्जात-मनोरथाः, तास् तथेत्य् एकं पदम् । **दुरत्ययां** मनोभव-कृत-दुःख-हरां **चिन्तां** चर्चां विचारं वा । चिन्ता चर्वा-विचारयोः इति यादवः ॥२८॥


______


**श्रीनाथ-चक्रवर्ती (चैतन्य-मत-मञ्जुषा) : इति विप्रियम्** इत्य्-आदि । इति गूढार्थं ततो **विप्रियम्** इव **आकर्ण्य चिन्ताम् आपुः** । अभिप्रायम् अबुद्ध्वा चिन्तिता बभूवुर् इति भावः ॥२८॥


______


**सनातन-गोस्वामी (बृहद्-वैष्णव-तोषणी) : इत्य्** एतत् । **गोविन्दस्य** गोकुलेन्द्रत्वेन निज-सहज-प्रेम-भर-विषयस्य **भाषितं**, तेनोक्तं वा **विप्रियं** परम-प्रेम-वेगतः सद्यस् तात्पर्यानवधारणेन अप्रियार्थस्य दर्शनेन वा अनिष्टं । किं वा, प्रिय-विपरीतं विद्विष्टम् **आकर्ण्य** । यद् वा, अर्थ-द्वय-स्पर्शित्वेनानिश्चिताशयत्वाद् उत्कण्ठा-भरेण तासां विप्रियत्वेनैव ज्ञातम् इत्य् अर्थः ।

**विषण्णा** अतस् तप्ताः सत्यः । यतो **भग्नः सङ्कल्पास्** तद्-भजन-विशेष-विषयक-मनोरथो यासां ताः । अतो **दुरत्ययाम्** अनन्ताम् अनतिक्रम्यां वा **चिन्ताम्** इष्टानवाप्ति-जन्यं ध्यानम् आपुः । अयं प्रेमार्द्र-कोमल-स्वभावोऽपि परम-काठिन्यम् अस्मद्-दौर्भाग्येन गतः । तद् अधुना किं स-पाद-ग्रहण-काकुभिर् अयम् अनुनयेम ? किं वा, प्रतिवचनेन प्रयत्नतः क्षणं धैर्यावलम्बनेन वा शाठ्यतो व्रजं प्रतिनिवृत्त्या वा दुरवगाह-गाम्भीर्यस्यास्याशयं निर्धारयेम ? किं वा, सद्य एव प्राणान् परित्यजेम । अत्र चास्य साक्षाद् एव परोक्षं वा । यमुना-प्रवेशादिनेत्य्-आदि चिन्तयामासुर् इत्य् अर्थः ।

यद् वा, \"अहो बत किं करवाम ? कुत्र याम ?\" इत्य्-आद्य-विशेषां **चिन्तां** वैकल्य-लक्षणाम् । यद् वा, **विषण्णाः** सत्यश् **चिन्ताम् आपुः** । विषण्णत्वे हेतु-द्वयम् । **विप्रियम् आकर्ण्य** इत्य् एकः । प्रियतम-जनस्य विप्रियोक्ति-श्रवण-मात्रेण स्वयम् एव परम-दुःखोत्पत्तेः । किं च, **भग्न-** इत्य् अन्यः । विषयतोऽशेषोपेक्षया निज-चिराभीष्टार्थस्य भङ्गाद् इत्य् अर्थः ॥२८॥


______


**जीव-गोस्वामी (लघु-वैष्णव-तोषणी) : इति** एतद् **गोविन्दस्य** गोकुलेन्द्रत्वेन गोकुल-मात्रे हि तस्यापि किम् उत स्वेषु **भाषितं** स्फुटम् एव वचनं **विप्रियम्** इति । अर्थ-द्वयस्य स्पर्शितत्वेनानिश्चिताशयत्वात् । उत्कण्ठा-स्वभावेन तासाम् उपेक्षैव स्फुरितेति **विषण्णाः** । अतस् तप्ताः सत्यः । यतो **भग्नः सङ्कल्पस्** तद्-अङ्ग-सङ्ग-विषयश् चिरन्तन-मनोरथो यासां ताः । अतो **दुरत्ययाम्** अनतिक्रम्यां **चिन्ताम्** इष्टानवाप्ति-जन्यं ध्यानम् **आपुः** । अयं प्रेमार्द्र-कोमल-स्वभावोऽपि परम-काठिन्यम् अस्मद्-दौर्भाग्येन गतः । तद् अधुना किं स-पाद-ग्रहण-काकुभिर् अमुम् अनुनयेम ? उत प्रतिवचनेन वा, प्रयत्नतः क्षणं धैर्यावलम्बनेन वा, शाठ्यतो व्रजं प्रति निवृत्त्या वा, दुरवगाह-गाम्भीर्यस्यास्याशयं निर्धारयेम । किं वा, सद्य एव प्राणांस् त्यजेम ? अत्र चास्य साक्षाद् एव परोक्षं वा । यमुना-प्रवेशादिनेत्य्-आदि चिन्तयामासुर् इत्य् अर्थः ॥२८॥


______


**जीव-गोस्वामी (प्रीति-सन्दर्भ ३३२) :** अथ तादृश-कृष्ण-वाक्य-श्रवणानन्तरं तासाम् अवस्था-वर्णनम् इति **विप्रियम् आकर्ण्य** इत्य्-आदिभिस् त्रिभिः । अर्थ-द्वितयस्यैव तर्केण तद्-अभिप्राय-निश्चयाभावाद् उत्कण्ठा-स्वाभाव्येन प्रत्याख्यानस्यैव सुष्ठु स्फुरितत्वात् तद्-वाक्यस्य विप्रियत्वं, तासां विषादादिकं च । तत्रोभयत्रापि चिन्ताया युक्तत्वात् मुख-नमनादि-चेष्टास्व् अपि न रस-भङ्गः । पदा भ्रू-लेखनं चात्र नायिकया स्वयम् अभियोगेऽप्य् उक्तम् अस्ति ॥२८-३०॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**जीव-गोस्वामी (बृहत्-क्रम-सन्दर्भः) :** अथ भगवद्-वचसां गाम्भीर्यात् स्वकीयौत्कण्ठ्य-गाढत्वाच् च विशेष-विदग्धा अपि यथा-श्रुतम् एवार्थं विदित्वा अनिष्टा-शङ्कीनि बन्धु-हृदयाणि इति न्यायेन तद्-वचसः काठिन्यम् एव जानन्त्यो याम् अवस्थाम् आपुस् ताम् आह---**इति** इत्य्-आदि । **गोप्यो गोविन्द-भाषितम् आकर्ण्य चिन्ताम् आपुः** । कीदृशम् ? इति **विप्रियम्** एवं प्रकारं विप्रियम् । पक्षे---एवं प्रकारकं **वि**शिष्टं **वि**विधं वा **प्रियम्** अपि । इत्य् अपि-शब्दोऽध्याहार्यः ॥२८॥


______


**नारायण-भट्टः (श्री-रसिकाह्लादिनी) :** एवं श्री-कृष्णाभिप्रायम् अजानतीनां गोपीनां विरह-ताप-तप्तानां हृद्-वृत्तिम् आकलय्य सर्वान् श्रावयित्वा **शुको** वदति पूर्वोक्त-प्रकारं कथयति । प्रतियात इत्य् आग्रहेणोक्ते\ऽस्मत्-परित्यागं करोतीत्य् अर्थे निर्धारिते सति, पुनर् गृह-गमनं वान्तत्वम् इव मन्यमानाः, व्रजेश्वर-पुत्रत्वात् तद्-वाक्यम् अनुल्लङ्घ्यम् इत्य् अपि मन्यमानाः, प्रिय-कलङ्क-भीत्या शरीर-त्याग-चिकीर्षा-रहिताः, स्व-स्व-नामाङ्कित-वेणु-नादामृताह्वान-स्मृत्या किञ्चिद् आश्वस्ताः, मयेमा रंस्यथ क्षपाः \[१०.२२.२७\] प्रतिश्रुतार्थ-स्मरणेन तद्-अप्राप्ताः, प्रिया-विषये व्याकुलाः, वन-मध्ये प्रसह्य अस्मत्-स्थित्या श्री-कृष्णस्यान्यत्र गमनम् आशङ्कमानाः, अत्राहूय विडम्बयसीति प्रतिवचनम् अनुचितम् इति मन्यमानाः, अभ्रंलिहे ज्वलने पतितम् आत्मानम् ईक्षमाणा इति कर्तव्यता-शून्याः, **गोप्यश्** चातुर्य-विशेषानभिज्ञाः । यद् वा, स्वानुरागं परस्परम् अकथयन्त्यः । यद् वा, रुक्ष-वाक्ये रस-भङ्गं गोपयन्त्यः । यद् वा, तेन सह रसं क्षपयन्त्यः ।

**दुरत्ययां** पर्यवसान-रहितां **चिन्ताम् आपुः** । चिन्ता-प्राप्तौ हेतुम् आह---**गोविन्द-भाषितं** गोकुल-रक्षा-बद्ध-व्रतो गोविन्दः---गोपाये स्वात्म-योगेन सो\ऽयं मे व्रत आहितः \[भा।पु। १०.२५.१८\] इत्य् उक्तात् । यद् वा, गा इन्द्रियाणि भोग्यत्वेन विन्दतीति **गोविन्दः** । यद् वा, गाः श्रुतिर् उपनिषद्-रूपा स्व-परिग्रहत्वेन विन्दतीति **गोविन्दः** । तस्य **भाषितं** वचनं **विप्रियं** विगतं प्रियं यस्मात् रुक्षोक्त्या वस्तुतस् तु **विप्रियं** विशिष्टं प्रियं यस्मिन् तात्पर्य-वृत्त्या स्थापनस्यादृढीकृतत्वात् । इदानीं तात्पर्यावलोकनात् । अप्रियम् एव ज्ञानं बलवद् अनिष्टानुबन्धित्वात् । प्रियस्यास्मत्-प्रेम-विषयस्याप्रियम् आश्चर्यम् इवाकर्ण्य **विषण्णं** विषादं प्राप्तास् तद्-अनुरूपोत्तरं दातुम् अपारयन्त्यः वा वाग्-आदीन्द्रिय-वृत्तीनां तेनैव विरुद्धत्वात् मनसि जाड्यं प्राप्ते सति कर्तव्यता-शून्यत्वात् मरण-निश्चयाम् आवाद् अपि कुड्यादि सादृश्यं प्राप्ताः । तद् उक्तं रसार्णवे---

> प्रारब्ध-कार्यानिर्वाहाद् इष्टानवाप्तेर् विपत्तितः । >
> अपराध-परिज्ञानाद् अनुतापस् तु यो भवेत् ॥ >
> विषादः स त्रिधा ज्येष्ठ-मध्यमाधम-संश्रयात् । >
> सहायान्वेषणोपाय-चिन्ताद्या उत्तमे मताः ॥ >
> अनुत्साहश् च वैचित्त्यम् इत्य् आद्या मध्यमे मताः । >
> अधमस्यानुभावाः स्युर् वैचित्र्यम् अवलोकनम् । >
> रोदन-श्वासित-ध्यान-मुख-शोषादयोऽपि च ॥ \[र।सु। २.१०-१३\]

तत्र हेतुमद्-विशेषणम् आह---**भग्न-सङ्कल्पाः** । भग्नः सङ्कल्पो मनोरथो यासां ताः । मनोरथम् एवाह---

> गत्वा वृन्दावनं देशं कृष्णं द्रक्ष्यामहे किल । >
> प्रियेण सह संलापस् त्व् अपाङ्गेन समीक्षणम् ॥ >
> आलिङ्गनं नखोल्लेख-स्परश्वापि तथा विधः । >
> अधरामृत-पानं च भोगो रोमोद्गमस् तथा ॥ >
> स्वाभीष्ट-कथनं तत्राघ्राणं चापि सर्वतः । >
> तद्-अन्तिक-गति-नित्यम् एवं तद्-भावनं सदा ॥

एतादृशस्य मनोरथस्य भग्नत्वात् **चिन्तां प्रापुः** । वर-दानावसरे नैवं-विधो ज्ञातः, अधुना अस्मद्-दैव-वैमुख्याद् अप्रियोक्ति-चतुरो जातः । इदानीं व्रजं प्रतिगमने कृते सति को वेद किं स्यात् ? इति । अत्र क्षणम् अपि स्थातुं न शक्यते । निषेध-वाक्य-प्राबल्यात् कुत्र यामः ? किं वा करवाम ? इति दुरन्तां **चिन्तां प्रापुर्** इति ॥२८॥


______


**विश्वनाथ-चक्रवर्ती (सारार्थ-दर्शिणी) :** गाः नाना-विधान् वाग्-विलासान् प्रयोक्तुं विन्दते लभन्ते इति **गोविन्दः**, तस्य **भाषितं**, भाष व्यक्तायां वाचि इत्य् अतो व्यक्त-वाक्यं **विप्रियम् आकर्ण्य,** तद् एव ध्वनि-श्लेष-युक्तम् अव्यक्तं तस्य प्रियत्वे बुद्ध्या सम्यग्-अवगते\ऽपीत्य् अर्थः । व्यक्त-वाक्यस्य विप्रियत्वे कारणम् अदृष्ट्वा अव्यक्त-वाक्यस्यापि प्रियत्वे सन्दिहानास् ता अनुराग-स्थायि-भावोत्थ-दैन्योदयात् सत्यम् अयोग्या अस्मान् अयम् उपेक्षते स्मैवेति निश्चित्य **विषण्णाः** । \"यद्-अर्थम् अहो पति-कुल-पितृ-कुल-धर्म-धैर्य-भय-लज्जादिकम् उपेक्ष्यागताः, स खल्व् अस्मान् उपेक्षते\" इति **भग्न-सङ्कल्पाश् चिन्ताम् आपुः**---\"किं स-काकु-पाद-ग्रहणम् इमम् अनुनयेम ? किं वा प्रयत्नतो धैर्यम् अवलम्ब्य कृत्रिम-शाठ्येन व्रजं प्रति निवृत्त्या दुरवगाह-गाम्भीर्यस्यास्याशयं निर्धारयेम ? किं वा प्राणान् परित्यजेम ? तत्र चास्य साक्षाद् एव परोक्षं वा यमुना-प्रवेशादिना वा ? हन्त प्राणांस् त्यक्त्वास्य श्री-मुखं कथं पश्येम ? अतस् त्यक्त्वा वा कथम् अत्र स्थातुं प्राप्स्याम एतद्-आदिष्टं पत्यादि-भजन-रूपं वान्त-भक्षणं कर्तुं वा कथं प्रभवाम ? क्व याम किं करवाम ?\" इत्य् आदीति कर्तव्य-विमूढा बभूवुर् इत्य् अर्थः ।

> आहूय गोपी-तति-चातकावलीः >
> स्व-वेणु-नादेन ववर्ष यद् विषम् । >
> कृष्णस् तद् एवाशु पपुः सुविस्मिताः >
> विश्वस्य ताः का जहति व्रतं निजम् ॥२८॥


______


॥ १०.२९.२९ ॥

कृत्वा मुखान्य् अव शुचः श्वसनेन शुष्यद्

बिम्बाधराणि चरणेन लिखन्त्यः ।

अस्रैर् उपात्त-मसिभिः कुच-कुङ्कुमानि

तस्थुर् मृजन्त्य उरु-दुःख-भराः स्म तूष्णीम् ॥

**श्रीधर-स्वामी (भावार्थ-दीपिका) :** चिन्तां प्राप्तानां स्थितिम् आह---**कृत्वा** इति । **शुचः** शोकाद् उद्गतेन **श्वसनेन शुष्यन्तो बिम्ब**-फल-सदृशा **अधरा** येषु मुखेषु, तानि **अव** अवाञ्चि **कृत्वा** तथाऽङ्गुष्ठेन महीं **लिखन्त्यः** । तथा गृहीत-कज्जलैर् अश्रुभिः **कुच-कुङ्कुमानि** क्षलयन्त्यस् **तूष्णीं स्थिताः** । यत **उरु-दुःखस्य भरो** भारो यासां ताः ॥२९॥


______


**वंशीधरः (भावार्थ-दीपिका-प्रकाशः) :** चिन्ता-युताः कीदृश्यो बभूवुः ? इति चेद् आह---**कृत्वा** इति । उद्गतेन निःसृतेन **श्वसनेन** प्राण-वायुना । **बिम्ब**-फलम् अतिमृदुल-रक्तम् । **अधरा** ओष्ठाः---अधरस् तु पुमान् ओष्ठ हीनेऽनूर्ध्वे च वाच्यवत् इति मेदिनी । अन्तर्गत-शोकाग्नि-तापेन **शुष्यद्**-ओष्ठा जाता इति भावः । अत्र---

> काम-बाण-प्रविद्धाङ्गी स्विन्न-योनिर् वराङ्गना । >
> पादाङ्गुष्ठ-नखेनाधो-वदना लिखती भुवम् ॥

इति काम-शास्त्र-प्रसिद्धं भावं दर्शितवत्य इति ज्ञेयम् । **अस्रैर्** इति नेत्र-द्वारान्तस्थां काम-पीडां बहिर् आविर्भावयामासुर् इति सूचितम् । कोमले मुखे कर्कश-वचनस्य अनौचित्यादर्शो ध्वनितः---**मुखान्य्** अधः **कृत्वा** इति । **तूष्णीं** स्थिता वितर्कयन्ति । अयं प्रेमार्द्र-कोमल-स्वभावोऽपि परम-काठिन्यम् अस्मद्-दौर्भाग्येन गतः सपाद-ग्रहण-चिबुक-स्पर्शादिभिर् अनुनीयते ।

किं वा, प्रतिवचनेन प्रयत्नतः क्षणं धैर्यावलम्बनेन वा, शाठ्यतो व्रजं प्रति निवृत्त्या दुरन्त-गाह-गाम्भीर्यस्यास्याशयं निर्धारयेम । किं वा, सद्यः प्राणान् परित्यजेम, तत्र चास्य प्रत्यक्षं परोक्षं वा यमुना-प्रवेशादिना वेति तर्काः । किं च, किं वास्मद्-भ्रान्त्यान्या एवागतास् तास्व् एवायम् एवं वदतीति मौग्ध्येनात्मनोऽवलोकनाय । किं वेदानीं किं विधेयम् इति निजस्य पृच्छायै । किं वा, अतिनिष्ठुरम् ईद्र्शं वाक्य-जातं निशम्याधुनापि जीवाम इति स्व-वीक्षाय । किं मुख-दर्शनेन दुःखाग्नि-श्वास-धूमेनाधर-बिम्ब-मुख-पद्मानां शोषः मुकुलित-प्रायत्वं तिरश्चीनत्वात् । किं वा, निजानां चन्द्रत्वानुभवात् तद्-दर्शनेन नेत्र-कमल-सङ्कोचात् स्वादर्शनं भ्रम-निवारणायेत्य् एवं बहुधान्येऽपि सन्तीत्य् अलं प्रपञ्चेन ॥२९॥


______


**श्रीनाथ-चक्रवर्ती (चैतन्य-मत-मञ्जुषा) :** चिन्ताम् एवाहुः---**कृत्वा** इत्य्-आदि । एतास् तु सर्वा उक्त-प्रकारेण धीराधीरादि-भेदेन त्रिधा । तथा च---

> प्रियं सोत्प्रास-वक्रोक्त्या मध्या धीरा दहेद् रुषा । >
> धीराधीरा तु रुदितैर् अधीरा परुषोक्तिभिः ॥ \[सा।द। ३.७२\]

सम्भूय युगपद् भाषणे सर्वासां त्रिविधानाम् एव त्रिविधं भाषणम् । **अस्रैर् उपात्त-मसिभिः** इति । नेत्रे प्रमृज्य \[भा।पु। १०.२९.३०\] इत्य्-आदौ धीराधीराः, संरम्भ-गद्गद-गिरः \[भा।पु। १०.२९.३०\] इत्य् अधीराः, पादौ पदं न चलतः \[भा।पु। १०.२९.३४\] इति वक्ष्यमाणे मध्या धीराः॥२९॥


______


**सनातन-गोस्वामी (बृहद्-वैष्णव-तोषणी) :** अत एव **तूष्णीं तस्थुः** । क्षणं परम-चिन्तावेशेन वाग्-आदीन्द्रिय-वृत्त्य्-अस्फूर्तेः । **शुच** इत्य् अनेन **शुष्यद्** इत्य् अनेन च श्वासस्य उष्णता दीर्घता च ध्वनिता । **बिम्ब-** इति पक्व-बिम्ब-फल-सादृश्येन अरुणता कोमलता च । अतोऽ**धराणाम्** अतिशोषो म्लानता च सूचिता । **चरणेन** वाम-पादेन भूमि-**लिखनं** चिन्ता-विशेष-कार्यम् । \"हे भूमे ! विदीर्णा भव, प्रविशामो वयम्\" इत्य् अस्य भावः । एवम् ऊर्ध्वावस्थितिर् एव गम्यते । **उपात्त-मसिभिर्** इति **कुच-कुङ्कुमानि मृजन्त्य** इति चास्राणां धारा सूच्यते । तस्या अपि बाहुल्य-विवक्षया बहुत्वम् । तत्र सर्वत्र हेतुः---**उरु-दुःखस्य** विषादस्य **भरो** भारो यासु, ताः । अनेन अनुक्तम् अपि सन्ताप-क्लेशादिकं गृह्यते । तेन वैवर्ण्य-स्तम्भादयोऽपि जाता इत्य् अर्थः । **स्म** इति प्रसिद्धौ । नर्मोक्त्यापि तासां तादृश-शोके त्वया सम्भावना कार्या इति भावः । यद् वा, विस्मये तयापि तादृश-दुःखम् अभूत्, अहो प्रेम-महिमा ! इति । एते च चिन्तानुभावा न तासां वक्ष्यमाण-निषेध-रूप-प्रतिवचनार्थ-विशेष-भञ्जकाः, कामि-कृत-प्रार्थनायां कुलवतीनां तत्-सम्भवात्, तासां रसाविरोध-भावोदय-स्वभावाच् च ॥२९॥


______


**जीव-गोस्वामी (लघु-वैष्णव-तोषणी) :** अत एव **तूष्णीं तस्थुः** । क्षणं परम-चिन्तावेशेन वाग्-इन्द्रिय-वृत्त्य्-अस्फूर्तेः । **शुच** इत्य् अनेन **शुष्यद्** इत्य् अनेन च श्वासस्य उष्णता दीर्घता च ध्वनिता । शतृ-प्रत्ययेन शोषाविच्छेदः । **बिम्ब-** इत्य् अरुणता कोमलता च । अतोऽ**धराणाम्** अतिशोषो म्लानता च सूचितैव । **चरणेन** वाम-पादाङ्गुष्ठेन भू-लिखनं चिन्तानुभावः । \"हे भूमे ! विदीर्णा भव, प्रविशामो वयम्\" इत्य् अस्य भावः । एवम् ऊर्ध्वावस्थितिर् एव गम्यते । **उपात्त-मसिभिर्** इति **कुच-कुङ्कुमानि मृजन्त्य** इति चास्राणां धारा सूच्यते । तस्या अपि बाहुल्य-विवक्षया बहुत्वम् । तत्र सर्वत्र हेतुः---**उरु-दुःखस्य** विषादस्य **भरो** भारो यासु, महा-दुःख-व्याप्ता इत्य् अर्थः । यद् वा, बाह्य-स्थिति-प्रकारम् उक्त्वा आन्तरम् अप्य् आह---**उर्व्** इति । अनेन मूर्च्छा-तुल्यावस्था बोध्यते । तस्याश् च दुःश्रवत्वात् साक्षाद् अनुक्तिः । **स्म** इति प्रसिद्धौ । नर्मोक्त्यापि तासां तादृश-शोकेऽसम्भावना न कार्येति भावः । यद् वा, विस्मये तयापि तादृश-दुःखम् अभूद् अहो प्रेम-महिमेति । यद् वा, अव्ययानाम् अनेकार्थत्वात् खेद एव ॥२९॥


______


**जीव-गोस्वामी (प्रीति-सन्दर्भ ३५५\] :** ध्यानं चिन्तेति भण्यते---**कृत्वा मुखान्य् अव शुच** इत्य्-आदि ॥२९॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**जीव-गोस्वामी (बृहत्-क्रम-सन्दर्भः) :** चिन्ता-प्रकारम् आह---**कृत्वा** इत्य्-आदि । **मुखानि अव** अधः **कृत्वा** । कीदृशानि ? **शुचः** शोकाद् धेतोर् यः **श्वसनः** श्वासः, तेन शुष्यन्तोऽधरा येषु, एतेन श्वासस्य दीर्घोष्णत्वं व्यङ्ग्यम् । **चरणेन** भुवम्, न तु भुवि किम् अपि बुद्धि-पूर्वं **लिखन्त्यः ।** **उपात्त-मसिभिर्** गृहीताञ्जनैर् **अस्रैर्** लोचन-जलैः **कुच-कुङ्कुमानि मृजन्त्यस् तूष्णीं तस्थुः,** न किञ्चिद् ऊचिरे । कथं नोचुः ? तत्राह---**उरूणां दुःखानां भरो** यासु दुःख-भर-भावितत्वेन कण्ठ-रोधाद् राग-प्रवृत्तेः । **स्म** इति निश्चयः ॥२९॥


______


**नारायण-भट्टः (श्री-रसिकाह्लादिनी) :** यथा-श्रुतार्थ-ग्रहणेन चित्ताभिभूतानां बाह्याभ्यन्तर-स्थितिम् आह---**कृत्वा** इति । क्षण-मात्रं **तूष्णीं तस्थुः**, चिन्ता-जन्य-जाड्ये सति प्रतिवचनास्फूर्तेः । किं कृत्वा ? **मुखानि अवाञ्चि कृत्वा** श्री-कृष्ण-मुखे रूक्षतां दृष्टम् असहमानत्वात् । तत्र हेतु-गर्भं विशेषणम् आह---**उरुर्** महान् **दुःखस्य भरो** भारो यासां ताः, अन्योऽपि भाराक्रान्तो मुखम् अवाग् एव करोति, तद्वद् इति **शुचः** शोकाद् उद्भूतेन श्वसनेनातीवोष्णेन शुष्यन्ति---**बिम्ब-फल**-सदृशान्य् **अधराणि,** येषु मनसि **दुःख-भरेण** तप्तेन सति श्वास-वायोर् अपि तप्तत्वं जातं तेनाधराणाम् आरुण्य-कोमलत्वे शोषिते व्यभिचारि-भावानाम् अयम् एव स्वभाव इति दैन्यं सूचितम् इति । **चरणेन** लक्षणेन पादाङ्गुष्ठ-नखेन भुवं **लिखन्त्यः,** विवर-प्रवेशम् इवाभिकाङ्क्ष्यन्त्यः । यद् वा, \"भूर् अपि वराह-भोग्यतां प्रत्युपालम्भसि, पत्युर् औदासीन्येन यद् दुःखं भवति, तत् त्वम् अपि न जानासि किम् ? इत्य् अस्मत्-प्रवेशाय स्थानं न ददासि ?\" इत्य् अभिप्रायेण भूमेः उल्लिखनम् । यद् वा, \"भर्तुर् औदासीन्येन दुःख-भराक्रान्ताया सीता-देव्याः यथा स्थानं दत्तवती, तथैवास्मभ्यं स्थानं दातुम् अर्हसि\" इति । कीदृश्यः ? **उपात्त-मषिभिः**, उपात्ता गृहीता मषि कज्जलं यैः, तै रसैः **कुच-कुङ्कुमानि मृजन्त्यः** क्षलयन्त्यः श्री-कृष्णोपेक्षितानां कज्जलेन कुच-कुङ्कुमेनालम् इति भावः । अनेन वैवर्ण्य-स्तम्भादयो व्यभिचारिणो भावा ज्ञेया इति । किं च, **उरु-दुःख-भरा** इत्य् आन्तर-मूर्च्छादयो ज्ञेया इति । **तूष्णीं तस्थुर्** इत्य् अनेनानुत्साह-वैचित्त्ये दर्शिते ॥२९॥


______


**विश्वनाथ-चक्रवर्ती (सारार्थ-दर्शिणी) :** चिन्ताया अनुभावान् आह---**कृत्वा** इति । **मुखानि अव** अधः **कृत्वेत्**इ लज्जा ध्वनिता । प्रेम्णोऽनुरोधाद् अस्माकं[^२३] स्वाभाविक-लज्जा-त्याग एव सम्प्रति लज्जां प्राप, यतः कुलवतीनां पुञ्जी-भूत-लज्जानाम् अप्य् अस्माकं लज्जा-त्यागः खलु प्रेम-हेतुक एव । स च प्रेम-रस-विदां मते सङ्गीत एव, न तु विगीतः । प्रेम्णस् तु लक्षणम् एतद् एव । यत् स्व-विषयं परमेश्वरम् अप्य् अतिशयेन वशीकरोति, तत् प्रेमेति । ततश् च, यद्य् अस्माकं प्रेम-विषयोऽयं कृष्णो न वशोऽभूत्, तदास्माकं प्रेमैव नास्तीत्य् अवगतम् । लज्जा-त्यागोऽयं किं हेतुकोऽभूत् ? इति---अनुतापो लज्जा चिन्ता च ।

[^२३]: प्रेम्णोऽनुरोधो नास्माकम् ।


तत्रानुतापं विवृण्वन् **मुखानि** विशिनष्टि । **मुखानि** कीदृशानि ? **शुचः** शोकाद् उद्भूतेन **श्वसनेन्**अ उष्ण-श्वासेन **शुष्यन्तो बिम्बाधरा** येषु तानि, सूर्यातपेन पक्व-बिम्ब-फलानां शोषे सति स्थौल्यस्यापगमः स्पष्ट-मलिनत्वं च यथा भवेत्, तथा अधरानाम् अप्य् अभूद् इति भावः ।

लज्जा-चिन्ते विवृणोति---**चरणेन** वाम-पादाङ्गुष्ठेन **भुवं लिखन्त्य** इति, "हे धारित्रि ! विदीर्णा भव, त्वयि वयं प्रविशाम" इति भावः ।

शोक-सन्तापौ विवृणोति---**उपात्त-मसिभिः** कज्जलाक्तैर् **अस्रैःकुचयोः कुङ्कुमानि मृजन्त्यः**, तेन विच्छेद-वर्धकिना महानुताप-क्रकचेन द्विधा विदारयितुं श्याम-सूत्र-रेखे दत्ते इति सम्भावना ध्वनिता । **अस्रैर्** इति बहु-वचनेन मृजन्त्य इति वर्तमान-कालेन चास्राणां प्रवाहवती धारा सूचिता । तावद्भिर् अप्य् अस्रैर् अन्तरीय-वस्त्राण्य् आर्द्रयन्ति इत्य् अनुक्त्या एवं सम्भाव्यते । नयनोत्थ-यमुना-द्वय-हृदयोत्थ-सन्तापानलयोर् निर्वापण-शोषण-कामयोर् विवादे न कस्यापि जयः पराजयो वा दृष्ट इति **उरु-दुःखस्य भरो** भारो यासां **तास् तूष्णीम्** इति भारासहिष्णुतयेव चेतनाया अपगमाद् इति भावः । ततश् च **तस्थुर्** इति तासां गत-चेतनानां पाञ्चालिकानाम् इवोर्ध्वावस्थितिर् एव गम्यते ॥२९॥


______


॥ १०.२९.३० ॥

प्रेष्ठं प्रियेतरम् इव प्रतिभाषमाणं

कृष्णं तद्-अर्थ-विनिवर्तित-सर्व-कामाः ।

नेत्रे विमृज्य रुदितोपहते स्म किञ्चित्

संरम्भ-गद्गद-गिरोऽब्रुवतानुरक्ताः ॥

**श्रीधर-स्वामी (भावार्थ-दीपिका) :** किं च, **प्रेष्ठम्** इति । **किञ्चित् संरम्भेन** कोपावेशेन **गद्गदा गिरो** यासां, ता **अब्रुवत** स्म । संरम्भे कारणं---**प्रेष्ठम्** इत्य्-आदि । **प्रियेतरम्** **इव प्रतिभाषमाणं** प्रत्याचक्षाणम् ॥३०॥


______


**वंशीधरः (भावार्थ-दीपिका-प्रकाशः) :** न केवलं तूष्णीं-भावम् आश्रित्य स्थिता एव, अपि तु किञ्चिद् ब्रुवतेत्य् आह---*किं च* इति । दुःख-कथनं त्व् अतिप्रियायोचितम् इत्य् आह---**प्रेष्ठम्** इति । **गद्गदाः** स्खलिताक्षराः । **संरम्भ**-पदेनाधर-दशनं सूचितम् । **प्रियेतरं** शत्रुम् । *प्रत्याचक्षाणं* खण्डयन्तम् । \"चिन्तां त्यजत, मा रुदत, स्वस्था भवत, गृहान् यात\" इत्य्-आदि तदानीम् अपि वदन्तम् इत्य् अर्थः । **तद्-अर्थं** कृष्ण-कृते **विनिवर्तितास्** त्यक्ताः **सर्वे कामा** यस्मात् स सर्व-कामः पतिः वाञ्छित-विषयो वा याभिः, तास् तथा । **रुदितेन** रोदनेन **उपहते** क्लिष्टे । **अनुरक्ताः** तत्-परित्यागं कर्तुम् अशक्ताः ॥३०॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) : प्रेष्ठं** प्रियतमम् अपि **प्रियेतरम्** इव, अप्रिय-जनवत् प्रत्याख्यानं कुर्वन्तम् । ननु तर्हि तस्मान् मनो निवर्त्यताम् ? तत्राह---**तद्-अर्थं** श्री-कृष्ण-प्राप्तये, किं वा, तस्मै अनिर्वाच्याय सुगोप्याय वा अर्थाय, तेन सह क्रीडा-विशेषाय **वि**शेषेण **निवर्तिताः**, स्वभावतोऽनुलग्ना अपि बलान् निरस्ताः **सर्वे कामा** विषय-भोगाः, तद्-अतिरिक्ताशेषाभिलाषा वा याभिः, ताः । अतस् तं विना कथञ्चिद् अप्य् अन्यत् किञ्चिन् न रोचत इति भावः । कुतः ? **कृष्णं** परमानन्द-घन-मूर्तिं चित्ताकर्षकं श्री-यशोदानन्दनम् । अत एवानुब्रुवेण स्वेत्य् अत्राप्य् अयि प्रसिद्ध्य्-आद्य्-अपेक्षयोक्तम् । यद् वा, पश्चाद्-अर्थे, उरु-दुःख-भरेण सद्यः प्रत्युक्त्य्-अनुदयात् पश्चाद् अब्रुवन् ।

ननु अतिनिर्बन्धेन कदाचित् तस्यावज्ञापि शङ्क्यते, तत्राह---**अनुरक्ता** अनुरागेण तच्-छङ्का-निरसनात् । यद् वा, अवज्ञायाम् अपि सत्यां तत्-त्यागाशक्तेः । विचारापगमाद् वेत्य् अर्थः ।

ननु उरु-दुःखाक्रान्ताः कथं वक्तुम् अपि शक्ताः ? तत्राह---**रुदितैर्** महा-दुःखेन स्वयम् एव गलद्-अस्रैर् **उपहते** व्याप्ते **नेत्रे** **वि**शेषेण **मृष्ट्वा** शोधयित्वा अश्रूण्य् अपसार्य । पाठान्तरे, \"प्रमृज्य\" इति पाठेऽप्य् अर्थः, स एव । परम-प्रयत्नेन क्षणं धैर्यम् आलम्ब्येत्य् अर्थः । यद् वा, उरु-दुःखेऽप्य् उक्ति-शक्ताव् अनुराग एव हेतुर् भाति । प्रेम्णो विचित्र-विलासत्वात् । ततश् च नेत्रे विमृयेति स्नेह-जननाय प्रेमोद्रेक-स्वभावतः एव वा किञ्चिच् छ्री-मुखावलोकन-पूर्वकोक्त्य्-अर्थम् इति परमार्त्या लज्जापगमम् अपि गम्यते । किञ्चिद् इति संरम्भस्याल्पत्वं स्वतः प्रेष्ठत्वात् । निज-प्रेम-कोमल-शीलत्वाद् वा । यद् वा, अनिर्वचनीया महा-संरम्भेण गद्गद-गिरः, यतोऽनुरक्ताः । अन्यत् तैर् व्यञ्जितम् ।

यद् वा, किञ्चित् संक्षिप्तम् एवम् एवम् इत्य्-आदिकम् अब्रुवन् । कुतः ? **संरम्भ-गद्गद-गिरः**। प्रणय-कोपावेशेन बाष्प-रुद्ध-कण्ठत्वाद् इत्य् अर्थः । तत् कुतः ? **अनुरक्ताः** । पूर्वम् अपि स्वभावत एव रक्ताः । अधुना च तादृशोक्ति-श्रवणाद् अधिकोत्कण्ठया विशेषतो जाताधिक-रागा इत्य् अर्थः । यद् वा, कृत-राग-विशेषा न तूपेक्षयापि निर्विण्णा इत्य् अर्थः ।

यद् वा, किञ्चिद् अनिर्वचनीयम् अनुरागेण तत्-तद्-उक्त्या तस्यापि मनोहरत्वात्, तादृग्-उक्तौ हेतुः---**प्रेष्ठम्** इत्य्-आदि । अप्रियं प्रतिपदं भाषमाणम् इति पूर्वम् एव । किं वा, वर्तमान-निर्देशेन तदानीम् अपि \"चिन्तां त्यजत । मा रुदित । स्वस्था भवत । गृहान् यात\" इत्य्-आदिकम् अनिष्टं प्रतिक्षणं वदन्तम् इत्य् अर्थः । इवेति तत्त्वतस् तात्पर्य-विचारेण नर्मादौ पर्यवसानात् । तच् च पूर्वं लिखितम् एव---

> यासाम् एव प्रसादेन या सात् श्री-नागरेश्वरे । >
> उक्तेर् विज्ञायतेऽर्थस् ता वन्दे श्री-नागरेश्वरीह् ॥३०॥


______


**जीव-गोस्वामी (लघु-वैष्णव-तोषणी) : प्रेष्ठं** प्रियतमम् अपि **प्रियेतरम्** इव प्रिय-मात्राद् इतरम् इव प्रत्याख्यानं कुर्वन्तम् । ननु तर्हि तस्मात् मनः कथं न न्यवर्तयन् ? तत्राह---**तद्-अर्थं** श्री-कृष्णाप्तये विषयेण **निवर्तिताः** । पुनर् यथा सम्बन्ध-गन्धोऽपि तेषां न स्यात्, तथा निरस्तास् तद्-व्यतिरिक्ता शेषाभिलाषा याभिस् ताः । अतस् तन् निवर्तयितुं नाशक्नुवन्न् इति भावः । कुतः ? **कृष्णं** परमानन्द-घनतया सर्व-चित्ताकर्षकतया च तन्-नाम्ना प्रसिद्धं श्री-व्रजेन्द्र-नन्दनम् ।

ननु उरु-दुःखाक्रान्ताः कथं वक्तुम् अपि शक्ताः ? तत्राह---**संरम्भ-** इति । अमर्षेण विषाद-कार्येणैव विषादावरणाद् इति भावः । तत्र **नेत्र-मार्जनं** भाव-द्वय-सन्धिजं तच् च प्रणय-कोप-स्वभावतः **किञ्चित्** श्री-मुखावलोकन-पूर्वक-वचनार्थम् इति परमार्त्या लज्जा-शैथिल्यम् अपि गम्यते **किञ्चिद्** इति विषादांशस्यान्तर्भूतत्वात् तद्-द्वय-कार्यं गद्गदत्वम् अनुरक्ता इति विषण्णतादौ सर्वत्रैव हेतुः ॥३०॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**जीव-गोस्वामी (बृहत्-क्रम-सन्दर्भः) :** अथ भगवद्-वचसोऽर्थ-द्वयवत्तायां तत्-तत्-स्मरण-संस्कारतः । इदं वा इदं वा इति परामर्शो नोत्तरस्यापि घटमानत्वम् आशङ्क्य किञ्चिच् छिथिल-दुःख-भरतया वक्तुं शक्तिर् जातेति तासां विवक्षां प्रकटयति---**प्रेष्ठम्** इत्य्-आदि। **प्रेष्ठः** प्रेयान् अयं कदाचिद् अपि नैवम् अप्रियं वक्ष्यति । तदा कथम् अवादीति विमृश्य---**प्रियेतरम्** **इव** इति । **इव**-शब्दः **कृष्णम् अब्रुवत** इत्य् अन्वयः । कीदृश्यः ? **तद्-अर्थं विनिवर्तिता** विशेषेण निवृत्तिं प्रापिताः **सर्वे कामा** याभिः । किं कृत्वा ? **नेत्रे विमृज्य**, तन्-मुख-दर्शनार्थम् अर्थान्तरम् अत्रासीद् इति निर्णीय **संरम्भो** जातः, तेन **गद्गदा** अर्ध-स्फुटा **गिरो** यासाम् । **नेत्रे** कीदृशे ? **रुदितेनोपहते** उच्छूनारक्ते **अनुरक्ता** इति स्वरूप-कथनम् । **स्म** इति वैचित्र्ये । बहु-वचनम् अत्र क्रमशः सर्वा एवोचुः, नैकदेति मन्तव्यम् ॥३०॥


______


**नारायण-भट्टः (श्री-रसिकाह्लादिनी) :** व्यभिचारि-भावोदये विप्रिय-वर्णनम् एव हेतुर् उक्तः । इदानीं स्थायि-भावस्य दृढत्वात् किञ्चिल् लब्ध-श्वासाः कोपावेश-स्फुरद्-अधराः सत्यो वाग्-आरम्भं कृतवत्यः इत्य् आह---**प्रेष्ठम्** इति । **प्रेष्ठ** अतिप्रियम् अपि **प्रियेतरम्** इव अप्रियम् इव न त्व् अप्रियं तासां भाव-परीक्षया, न तु हृद्-वृत्त्या । स्थूण-निखनन-न्यायेन तम् एव भावं द्रढीकर्तुं **प्रतिभाषमानं** प्रतीचक्साणम् अपि प्रीति-विषय-स्थायि-भावस्य दृढत्वात् व्याबुध्य गृहं गन्तुं पारतन्त्र्यः **कृष्णं** यशोदानन्दनं सदानन्दं, न तु कृषिर् भू-वाचक इत्य् अर्थ-गोचरं, रूढिर् योगम् अपहरति इति न्यायात् कृष्ण-शब्दस्य यशोदा-नन्दने रूढत्वात् । व्रजेश्वरी-प्रोषितत्वात् सर्वासां मनोरथ-पूर्तौ समर्थं घोर-लालित्य-गुणैर् युक्तम् । लक्षणं रसार्णवे---

> पितृभ्यां ग्रामतोऽत्यन्तं नैश्चिन्त्यः प्रेयसी-प्रियः । >
> विदग्धो नव-तारुण्यो धीर-लालित्य-धर्म-भाक् ॥ >
> स्वरूपम् एतद् आख्यातं गुणाः सर्वे गुणा मताः ॥[^२४]

ननु प्रत्याख्याने लाते कथं गृहं न गताः ? तत्राह---**तद्-अर्थ-विनिवर्तिताः सर्वे कामाः**, स एवार्थः । पुरुषार्थस् तत्-प्राप्तये विनिवर्तितास् त्यक्ताः सर्वे कामा ऐहिकामुष्मिका विषया याभिस् ताः । पूर्वानुभूत-रमणानन्द-स्फूर्त्या तेषाम् आच्छादितान्नवद् भासमानत्वात् । एतस्यैवानन्दस्यान्यानि भूतानि मात्राम् उपजीवन्ति \[बृ।आ।उ। ४.३.३२\] इति श्रुते अनन्य-गतित्वात् । तत्रैव स्थिताः कथञ्चिद् धैर्यम् अवलम्ब्य पूर्वं दुःख-भराक्रान्तत्वाद् वाक्-स्तम्भो जातः । इदानीम् अपीषत् कारुण्येन सङ्कुचितां दृष्टिम् आलक्ष्य **अब्रुवन्** प्रत्युत्तरं दत्तवत्यः । यतोऽ**नुरक्ताः,** दृढतरानुरागेण नायक-दोषास्फूर्तेर् इति भावः । किं कृत्वा ? **रुदितोपहते नेत्रे विमृज्य,** औत्सुक्येन समग्र-लावण्य-दर्शन-प्रतिबन्धकत्वाद् अश्रु-मार्जनं कृत्वा इत्य् अर्थः । तत्र चानुराग-भर-गर्वितत्वात् प्रत्याख्यान-स्मृत्या किञ्चित् **संरम्भे गद्गद-गिर** ईषत्-प्रणय-कोपेन गद्गदा अस्फुटा \[गीः\] यासां ताः । न तु निर्विण्णा जाता इति भावः ॥३०॥

[^२४]: थिस् इस् नोत् थे देफ़िनितिओन् गिवेन् इन् *रसार्णव-सुधाकर*।



______


**विश्वनाथ-चक्रवर्ती (सारार्थ-दर्शिणी) :** ततश् च किम् अरण्य-रोदनं कुरुध्वे ? प्रसन्न-मुख्यः सत्यः स्व-स्व-गृहं किं तूर्णं न गच्छत इत्य् उच्चैर् उच्चारितेन भगवद्-वाक्येन कर्णाध्वनान्तः-प्रविष्टवता मूर्च्छातस् ताः प्रबोधिताः किञ्चिद् विज्ञापयामासुः इत्य् आह---**प्रेष्ठं** पूर्वं बहुशः कृताङ्ग-सङ्गत्वात् प्रियतमम् ।

प्रेष्ठं प्रियेतरम् इव प्रतिभाषमाणं

कृष्णं तद्-अर्थ-विनिवर्तित-सर्व-कामाः ।

नेत्रे विमृज्य रुदितोपहते स्म किञ्चित्

संरम्भ-गद्गद-गिरोऽब्रुवतानुरक्ताः ॥

अथ च कारणं विनैव **प्रियेतरम् इव** प्रतिकूलं स्व-स्व-पतिं भजध्वम् इत्य् अतिकठोरं **भाषमाणम्** । एतच् च नैव सम्भवेत्, यतस् **तद्-अर्थं** **विशेषेण** पुनर् यथा सम्बन्ध-गन्धो\ऽपि तेषां न स्यात्, तथा **निवर्तिताः** **सर्वे** **कामा** याभिस् ताः । अत्रान्य-शब्दस्याप्रयोगात् **सर्व**-शब्द-प्रयोगाच् च भगवत्-सुखार्थकः काम-शब्देन नोच्यते इति श्री-शुकाभिप्रायः । **रुदितेन** **उपहते** अन्धीभूते **नेत्रे विमृज्येति** अयम् अन्त-कालो\ऽस्माकम् आगतस् तत् सकृद् अप्य् एतस्य मुख-कमलं दृष्ट्वा म्रियामहे इत्य् आकाङ्क्षयेति भावः । \"हन्त हन्त ! प्रेयसापि भूत्वा विनैवापराधं कथम् एतावान् प्राणान्तो दण्डः क्रियते ?\" इति **संरम्भस्** तथा \"वयम् एतद् अनुरूप-रूप-गुणाद्य्-अभावाद् अङ्ग-सङ्गायोग्य एव भवामः, अतस् त्यजामहे\" इति मननात् संरम्भाभावश् चेति । अतः किञ्चित् संरम्भेण **गद्गदा गिरो** यासां ताः । ननु, उभयथापि प्रेम-शून्यास् तस्मान् निवृत्तिर् एवोचिता ? इत्य् अत आह---**अनुरक्ता** इति अनुरागान्धा हि विचारं न सहन्त इति भावः ॥३०॥


______


॥ १०.२९.३१ ॥

गोप्य ऊचुः---

मैवं विभोऽर्हति भवान् गदितुं नृशंसम्

सन्त्यज्य सर्व-विषयांस् तव पाद-मूलम् ।

भक्ता भजस्व दुरवग्रह मा त्यजास्मान्

देवो यथादि-पुरुषो भजते मुमुक्षून् ॥

**श्रीधर-स्वामी (भावार्थ-दीपिका) : नृशंसं** क्रूरम् । हे **दुरवग्रह** स्वच्छन्द । तव **पाद-मूलंभक्ताः** सेवितवतीर् **अस्मान् भजस्व** मा त्यजेति ॥३१॥


______


**वंशीधरः (भावार्थ-दीपिका-प्रकाशः) : विभो** प्राण-नाथ ! **नृशंसं** वज्र-सारवत् काठिन्येन हृदय-विदारकम् । **मा** इति प्रयोगो दुःख-वैषम्येन स्त्री-स्वभावाद् वा । **भक्ता अस्मान् मा भजस्व**, अन्यथा ये यथा मां प्रपद्यन्ते तांस् तथैव भजाम्य् अहम् \[गीता ४.११\] इत्य् उक्तिर् व्यर्था स्यात् । हे स्वेषु **दुरवग्रह** दुराग्रहः । यद् वा, हे **स्व** ! हे **बन्धो** ! **दुरवग्रहं** हठम् **आ** समन्तात् **त्यज** इति । दृष्टान्तः---**आदि-पुरुषो** महा-विष्णुः **यथा मुमुक्षून्** मुक्ति-कामनया भजतो न त्यजति, ये यथा मां प्रपद्यन्ते \[गीता ४.११\] इत्य्-आद्य्-उक्तेः । वस्तुतस् तु अवग्रहो वृष्टि-विघातस् तद्-रहितो **दुरवग्रहः** । भक्ताभीष्ट-वर्षण-शीलेत्य् अर्थः ।

यद् वा, भानि नक्षत्राणि गभस्तयो वा विद्यन्तेऽस्येति **भवांश्** चन्द्रः । भा भयदा दूताः सन्त्य् अस्येति **भवान्** यमराजः । चन्द्रेणापि रोहिणी प्रीत्यान्या भार्यास् त्यक्ताः । यमश् च लोकानां दुःख-प्रदोऽस्त्य् एव । स च स च **नृशंसं गदितुम् अर्हति**, यतस् त्वं ताभ्याम् अन्योऽतो **मैवम्** । **एवं मा वद** इत्य् अर्थः ॥३१॥


______


**कैवल्य-दीपिका :** सञ्जल्प-सम्भोगम् आह---**गोप्य** इति । हे **विभो** ! स्वामिन् ! **एवं** तद् यात मा चिरं घोषम् \[भा।पु। १०.२९.२२\] इत्य् एवं-रूपं **नृशंसं** कठिनं । **भक्ता** भजनं कर्तुम् आरब्धाः, आदि-कर्मणि क्तः कर्तरि च \[पा। ३.४.७१\] । **दुरवग्रहः** दुराराध्यः । यद्यपि वयं तवाननुरूपाः, तथापि सर्वस्व-त्यागेन भजतः सर्वस्यापि स्वीकार एव सत्-पुरुष-धर्म इति दृष्टान्ते व्यङ्ग्यम् ॥३१॥ \[मु।फ। ११.२५\]


______


**श्रीनाथ-चक्रवर्ती (चैतन्य-मत-मञ्जुषा) :** मैवम् इत्य्-आदि । आसां हि दुःखानुभव-दशायाः श्री-कृष्णो समग्रैश्वर्य-बहु-प्रतीतिः केवल-सुखानुभव-दशायाः परम-प्रियत्व-स्फूर्तिः । न हि प्रेम्णा ईश्वर-स्फूर्तिर् बाध्यते, ईश्वरत्वाज्ञानं हि भ्रम-जन्यम् । प्रेमा तु भ्रम-ज्ञान-नाशकः । प्रमाया हि करणं प्रेमा श्री-कृष्णे तु दुःखानुभूतेर् अबाधेश्वरत्व-स्फूर्तौ यथार्थम् एवाहुः---हे **विभो**
!

न वयं कुत्रापि सापेक्षाः, केवलं त्वद्-एक-परायणा एव इत्य् आह---**सन्त्यज्य सर्व-विषयान्** सर्व-त्यागेन **त्वत्-पाद-मूलं भक्ता अस्मान् मा त्यज** । न वयं कामुक्यः **।** त्यागे लिङ्गम् आह---**नृशंसं** क्रूरं यतो गदसि, अतो **मैवं नृशंसं गदितुम् अर्हति भवान्** इति धर्मज्ञत्वेनाक्षेपः । एतावन्तं कालं धर्मम् एवोपदिष्टवान् असि, अधुना वयं ते धर्मम् उपदिशामः । **भक्ता भजस्व** । भक्त-त्यागो ह्य् अधर्म एव ।

स्वतन्त्रस्य मम किं धर्माधर्माभ्याम् ? तत्राह---**दुरवग्रह** स्वच्छन्द ! **यथा आदि-पुरुषो मुमुक्षून् भजते**, तथा त्वम् अपि नोऽस्मान् भज। आदि-पुरुषो नारायणः । स तु मुमुक्षून् न त्यजति । पक्षे, स्वतन्त्रो न भवति, तथा कथं भजति ? इत्य् अर्थः । तर्हि भक्त-स्वीकारोऽयं धर्म एव । स तु मुमुक्षून् अपि न त्यजति, त्वं भक्तान् अपि त्यजसीत्य् अहो ते काठिन्यम् इत्य् आक्षेपः ॥३१॥


______


**सनातन-गोस्वामी (बृहद्-वैष्णव-तोषणी) :** श्री-भगवता यज्ञपत्नी-युक्ताद्य-पद्याद्य-पादस्यात्र सम्यग्-उक्तत्वाद् इव भगवत्यः श्री-गोप्योऽपि तथैव यज्ञपत्न्य्-उक्त-पद्याद्य-पादम् आहुः \[१०.२३.२९[^२५]\] । वस्तुतस् तु तस्य वञ्चनोक्तेस् तासां चार्त्य्-उक्तेः साम्येन संवादापत्तेः---**मैवम्** इति ।

[^२५]: मैवं विभो\ऽर्हति भवान् गदितुं नृशंसम्

    सन्त्यज्य सर्व-विषयं तव पाद-मूलम् ।

    प्राप्ता वयं तुलसि-दाम पदावसृष्टं

    केशैर् निवोढुम् अतिलङ्घ्य समस्त-बन्धून् ॥


**मा** इति निषेधस्यादौ प्रयोगः । परमार्ति-वैयग्र्येणैवम् ईदृशं कथञ्चिद् एतद्-वचन-सदृशम् अपि । किम् उ वक्तव्यम् एतद् इत्य् अर्थः । कुतः ? **नृशंसं** वज्र-सारवत् काठिन्येन हृदय-विदारकम् इत्य् अर्थः ।

यद् वा, साक्षान्-मारकम् । नृशंसो घातुकः क्रूरः इत्य् अमरः । **गदितुं** व्यक्तं वक्तुं, किं वा, गदितुम् अपि, किम् उत व्यवहर्तुम् **अर्हति** । तत्र च **भवान्** प्रेमार्द्र-स्वभावः । अतोऽन्यो वदतु नामेत्य् अर्थः । **भवान्** इति प्राग् अनुनयार्थ-स्तुत्या गौरवात् । श्लेषेण भानि नक्षत्राणि तद्-ईशतया तद्वान् चन्द्रः, कामाब्धि-वर्धनत्वाच् चन्द्रो यः, स **नार्हति** एवेत्य् अर्थः । तत्रापि---हे **विभो** ! अस्मत्-प्राण-प्रभो ! किं वा, बहिर्-अन्तर्-व्यापकेति त्वम् अस्माकं सर्व-भावं जानास्य् एव । अतोऽस्मान् प्रति **नार्हति** एवेति भावः ।

एवं स्वागतं वो महाभागाः \[भा।पु। १०.२९.१८\] इत्य्-आदिकं भवता सादरं स-न्यायं मृदूक्तम् अपि प्रेम-रस-विघातकत्वात् विवर्तनार्थम् एवोक्तत्वाच् चार्थतो विपरीतम् एवेति भावः । अनेन स्वागतम् \[१८अ\] इत्य् आद्य-पादस्योत्तरम् ऊह्यम् ।

ननु भो प्रिय-वादिन्यः ! तर्हि किं कर्तुम् अर्हामि ? इत्य् अपेक्षायाम् आहुः---**अस्मान् भजस्व**, मनोरथ-पूरणेनानुवर्तस्व । यद् वा, सेवस्व नित्यं प्रीत्योपभुङ्क्ष्वेत्य् अर्थः । कुतः? **तव पादयोर् मूलं** तलं रजः पादुका वेत्य् अर्थः । अब्जादि-रूपकानुक्तिर् **नृशंसो**क्त्या काठिन्याद्य्-अभिप्रायेण ।

यद् वा, **पाद** एव **मूलं** सर्वार्थस्य कारणम् आश्रयो वा । तद्-**भक्ताः,** आदि-कर्मणि क्तः कर्तरि च \[पा। ३.४.७१\] तद्-भजनं कर्तुम् आरब्धाः । अद्यापि समग्र-भजनासम्पत्तेः । एषा दैन्य-विनयोक्तिर् दासीत्वेच्छया । यद् वा, सेवितवती आश्रिता इत्य् अर्थः । अन्यथा, ये यथा मां प्रपद्यन्ते तांस् तथैव भजाम्य् अहम् \[गीता ४.११\] इत्य्-आदि वचनानां वैयर्थापत्तिः । अनेन प्रियं किम् \[१८ब्\] इति पादस्योत्तरम् ।

ननु, श्री-गोप-गृहिण्यः ! सदा विषयासङ्गेन गृहाभिरतत्वात् दुर्लभ-सङ्गा यूयं किम् इति मया भजनीयाः ? अविरक्तानां युष्माकं कुतो मद्-भक्तत्वं नाम ? तत्राहुः---**सन्त्यज्य** इति । **सर्वान् विषयान्** इन्द्रियार्थान् पत्य्-आदि-द्वारा साध्यान् **सम्यक्** स-मूलतया अपुनर्-अङ्गीकार-दार्ढ्येन च **त्यक्त्वा** सर्वार्थ-मूल-त्वत्-पादाब्ज-प्राप्त्यैव सर्वार्थ-सिद्धेः, त्वद्-भजन-प्रातिकूल्याद् वा । विषय-त्यागेन पद्यादि-त्यागोऽपि ज्ञापित एव, पत्य्-आदीनां तन्-मूलकत्वात् ।

यद् वा, ननु तत्त्वज्ञ-पूज्य-पादाः ! कथं विषय-सुखम् इच्छथ ? तत्राहुः---**सन्त्यज्य** इति। अतो वयं परमार्थ-सुखम् एवेच्छाम इति भावः । त्वया सह क्रीडा-विशेषस्य प्रेम-परिपाक-विलास-रूपत्वेनाशेष-पुरुषार्थ-सार-सर्वस्वात्मकत्वाद् इति । ये यथा मां प्रपद्यन्ते \[गीता ४.११\] इत्य् एतन् निज-वचनस्य सत्यतापेक्षया त्वम् अप्य् अस्मद्-वदन्याशेष-त्यागेनास्मान् भक्तुम् अर्हसीति गूढोऽभिप्रायः । अनेन व्रजस्यानामयम् \[१८च्\] इत्य् अस्योत्तरम् ऊह्यम् । सर्व-विषय-त्यागेन तस्याप्य् उपेक्षापत्त्या तन्-मङ्गल-कथनेनालम् इति तात्पर्यात् ।

ननु चपलाः ! अधर्माद् बिभेमि । तत्र सेव्यम् आहुः---**दुरवग्रह** ! हे स्वैर-शिरोमणे ! दुराग्रह ! इति वा । **अस्मान्** प्रपन्ना अनन्य-गतीर् **मा त्यज** । दुरवग्रहत्वेन प्रपन्न-परित्यागाद् अधर्मस्यैवोत्पत्तेः, विशेषतश् च सुव्रतत्वादि-प्रतिज्ञा-हान्य्-आपत्तेः, परमेश्वरत्वात् त्वाम् अधर्मो न स्पृशत्य् एव । प्रतिज्ञा-हानिस् तु परमानुचितैवेति भावः । यद् वा, दुरवग्रहं दुराग्रहम् । **आ** सम्यक् **त्यज** ।

ननु, वाचालाः ! यूयं कामिन्यो मद्-योग्या न भवथेति चेत्, सत्यम् । तथापि सर्व-त्यागेन भजतां जनानां सर्वेषाम् अपि स्वीकारो महा-पुरुष-धर्म इति दृष्टान्तेनाहुः---**देव** इति । देवत्वेनावश्यं स्व-भक्तेष्ट-पूरणं कार्यम् इत्य् अभिप्रेतं, तत्रापि **आदि-पुरुषः** पुरुषोत्तमः । तेन भक्त-मनोरथ-पूरणावश्य-कृत्यत्वात् । तत्रापि **मुमुक्षून्** अपि, किम् उत तद्-एकेप्सून् ।

किं वा, अ-कार-प्रश्लेषेण **अमुमुक्षून्** भक्त्य्-एक-निष्ठान् इत्य् अर्थः । यथासौ **भजते** स्वीकरोति, **तथा भजस्व** इत्य् अन्वयः । यथावद् इति वा, तथाप्य् अर्थापत्त्या दृष्टान्त एव पर्यवस्यति । यथासौ तान् भजन-मात्रापेक्षया सर्वान् एव भजते स्वीकरोति, **तथा** त्वम् अप्य् **अस्मान् भज** इति भावः ।

यद् वा, ननु साध्व्यः ! तत् कर्म ममानुचितम् इति चेत्, तत्राहुः---**देवो** भजतोऽर्चापेक्षको ऽपि **आदि-पुरुषो**ऽपि **मुमुक्षून्** अपि **भजते**, मुक्ति-दानेनापि तन्-मनोरथं पूरयतीत्य् अर्थः। अतो भक्तेच्छानुसार-व्यवहारेण न दोषो घटत इति भावः । अन्यत् तैर् व्याख्यातम्।

यद् वा, श्री-गोपेन्द्र-नन्दनत्वेनैव कृष्णे लब्ध-निष्ठानां व्रज-सुन्दरीणाम् आन्तरीणं महा-भाव-वैचित्री सहचरी-परमैश्वर्यं स्व-प्रयोजनानुपयुक्तम् अपि वर्णयति, अन्यथा व्रज-सुन्दर्यो भगवत्-स्वरूपानभिज्ञा इति ते मन्येरन् । तच् चैश्वर्य-वर्णनं परमार्ति-समय एव, न त्व् आनन्द-समये, तद्-ऐश्वर्य-ज्ञानस्यापि तासाम् असुखानुभव एव पर्यवसानात्, तत्रापि निज-भाव-माधुर्यस्यान्यथात्वं नास्त्य् एव । यदैश्वर्य-वर्णनेऽपि सख उदेयिवान् \[भा।पु। १०.३१.४\] इत्य्-आदौ सख्यस्याव्यभिचारः । तथा हि---**विभो,** हे बहिर्-अन्तर्-व्यापक ! इति **भवान्** अस्माकं सर्वं भावं जानात्य् एव । अतस् तव **पाद-मूलं भक्ता** आश्रिता **अस्मान् भजस्व** । अन्यथा, ये यथा मां प्रपद्यन्ते तांस् तथैव भजाम्य् अहम् \[गीता ४.११\] इत्य्-आदि-वचनानां वैयर्थापतिः ।

यद् वा, स-प्रणय-शेषम्[^२६] आहुः---हे **भक्ताभज** ! भजतीति भजः, न भजः अभजः । हे भक्तानाम् अप्य् अभज, **भक्ताभज** ! भक्तान् अपि न भजतीति तथाभूत ! हे स्वेष्व् अपि **दुरवग्रह** ! इति **सर्वान् विषयान्** भोगान् । यद् वा, साम्राज्य-प्रभृति-वैकुण्ठ-विधि-पदानि **सन्त्यज्यापि तव पाद-मूलम् अमुमुक्षून्** भोक्तुम् अनिच्छून् अशकुन्वतो जनान् त्वत्-पाद-मूलस्य सर्वतो माधुर्य-विशेषाद् **भज** स्वीकुरु । यतो **देवो** जगत्-पूज्यत्वम् अन्यथा देवत्वासिद्धिः, तत्रापि यथावत् सम्पूर्णतया **आदि-पुरुषो** भगवान् । अन्यथा निज-भगवत्ता-प्रकटनासम्पत्तिः । सामान्येनोक्तिर् युक्ति-प्रदर्शनेन निज-स्वीकार-दार्ढ्यार्थम् । अतस् ते त्वदीया **अस्मान्** **मा त्यज** । अन्यत् समानम् ।

[^२६]: श्लेषं ?


आर्त्य्-उक्तेर् अपि गोपीनां श्लेषार्थं भारती सखी ।

रक्षन्ती गौरवत् तासां कृष्ण-भक्तेषु गायन्ती ॥

तथा हि, ईदृशम् अप्रियं **नृशंसं** करवाणि, मया सह किञ्चिद् ब्रूत इत्य्-आदिकं वक्तुं **नार्हति** । तत्र हेतुः---**सन्त्यज्य** इत्य्-आदि विषय-परित्यागेन प्रपन्नानां नः पुनस् तद्-भोगे प्रवर्तनस्य दोषत्वाद् इत्य् अर्थः । किं च, **दुरवग्रहं** दुराग्रहम् । **आ त्यज** । अतो **यथा मुमुक्षून् आदि-पुरुषो भजते**, तथैव **अस्मान् भजस्व**, परमं पदं देहि, न च विषय-सुखम् इत्य् अर्थः । तदैवास्माकं स्वागतत्वं महा-भागत्वं च व्रजस्यानामयम् \[भा।पु। १०.२९.१८\] इति । यद् वा, याः **सर्व-विषयान् सन्त्यज्य तव पाद-मूलं भक्ताः**, ता एव **दुरवग्रहं** स्वच्छन्दं यथा स्यात्, तथा **भजस्व** । **अस्मान् आ त्यज** सम्यक् त्यज, प्रभवस् तु भक्त-जनान् एव भजन्ते, न त्व् अभक्त-जनान् इत्य् अत्र दृष्टान्तम् आहुः---**देव** इति ॥३१॥


______


**जीव-गोस्वामी (लघु-वैष्णव-तोषणी) : श्री-गोप्य ऊचुर्** इति । अत्रैवं विवेचनीयं---यद्यपि समान-भावापन्नत्वेन युगपत् समान-वचन-स्फूर्तिर् अपि सम्भवति, तथाप्य् एकदोक्तावति-कोलाहलतया नातिरसाधायकत्वात् कासाञ्चित् मुख्यानाम् एव वचनं ज्ञेयम् । तच् च युगपद् वा तत्-तन्-महा-वाक्योपसंहारे, तन् नः प्रसीद वरद \[भा।पु। १०.२९.३३\], सिञ्चाङ्ग \[भा।पु। १०.२९.३५\] इति, प्रसीद वृजिनार्दन \[भा।पु। १०.२९.३८\] इति, तन् नो निधेहि \[भा।पु। १०.२९.४१\] इति स्व-स्व-विवक्षितं वचन-चतुष्टयान्तं क्रमशो वा पूर्व-पूर्वासां वाक्य-स्थापन-पूर्वकम् एवोपन्यस्तम् अस्ति । चतुष्टयत्वं च यूथशो दिक्-चतुष्टय-स्थितत्वात् । तासां तथापि सर्वासां तत्-सम्मुखत्वं च, कृष्णस्य विष्वक् पुरु-राजि-मण्डलैर् अभ्यानना \[भा।पु। १०.१३.८\] इतिवत्

______


यासाम् एव प्रसादेन यासां श्री-नागरेश्वरे ।

जल्प-तत्त्वं ज्ञायते ता वन्दे श्री-नागरीश्वरीः ॥

॥ श्री-गोपी-गण-प्राण-वल्लभाय भगवते नमः ॥

अथ पत्य्-आदि-परित्यागेन त्वद्-भजनेऽस्माकं धर्मोऽधर्मो वेति पश्चाद् विचारयिष्यते । **अहो** तवैव तावद् अस्मत्-परित्यागे धर्म-दोषो दुष्परिहर इत्य् आहुः---**मैवम्** इति । **मा** इति निषेधस्यादौ प्रयोगः परमार्ति-वैयग्र्येण । **एवम्** ईदृशं कथञ्चिद् एतद्-वचन-सदृशम् अपि किम् उ वक्तव्यम् एतद् ? इत्य् अर्थः । कुतः ? **नृशंसं** वज्र-सारवत् काठिन्येन हृदय-विदारकम् इत्य् अर्थः । यद् वा, साक्षान्-मारकं, नृशंसो घातुकः क्रूरः इत्य् अमरः । **गदितुं** व्यक्तं वक्तुं । किं वा, **गदितुम्** अपि किम् उत व्यवहर्तुम् **अर्हति** । तत्र च **भवान्** प्रेमार्द्र-स्वभावतया प्रसिद्ध इत्य् अर्थः । तत्रापि, **विभो** ! हे अस्मत्-प्राण-नाथ ! अतोऽ**स्मान्** प्रति **नार्हत्य्** एवेति भावः । अत्र संरम्भ-गद्गद- \[२९\] इत्य् उक्तत्वात् । सर्वत्र शब्देन स्वरेण वा दैन्यादाव् अपि प्रणय-कोपो व्यञ्जनीयः ।

एवं स्वागतं वो महाभागाः \[भा।पु। १०.२९.१८\] इत्य्-आदिकं भवता सादरं स-न्यायं मृदूक्तम् अपि निवर्तनार्थम् एवेति रस-विघातकत्वाद् अर्थतो विपरीतम् एवेति भावः । अनेन स्वागतम् \[१८अ\] इत्य्-आद्य-पादस्योत्तरम् ऊह्यम् ।

ननु, भो प्रिय-वादिन्यः ! तर्हि किं कर्तुम् अर्हामि ? इत्य् अपेक्षायाम् आहुः---**अस्मान् भजस्व** मनोरथ-पूरणेनानुवर्तस्व । कुतः ? **तव पादयोर् मूलं** तलं **भक्ता** इति दैन्योक्तिः । अब्जादि-रूपकानुक्तिर् नृशंसतोक्त्या काठिन्याद्य्-अभिप्रायेण । अनेन प्रियं किम् \[१८ब्\] इति पादस्योत्तरम् ।

ननु, श्री-गोप-गृहिण्यः सत्यम् एव भजामि, किन्तु भवत्-पत्य्-आदि-हिताचरण-रूपम् एव युक्तं, न त्व् ईदृशम्, इति तत्राहुः---**सन्त्यज्य** इति । **सर्वान् विषयान्** इन्द्रियार्थान् पत्य्-आदि-रूपान् **सम्यक्** अपुनर्-अङ्गीकार-दार्ढ्येन **त्यक्त्वा**, तेषां त्वद्-भजने प्रातिकूल्यात् । अनेन व्रजस्यानामयम् \[१८च्\] इत्य्-आदिकस्य, दुह्यत \[२२द्\] इत्य्-अन्तस्य सर्वस्याप्य् उत्तरम्, तेषां सर्वेषाम् अपि विषयान्तः-पातात्, तत्-त्यागेन देहेऽपि गलित-प्रेमत्वात् । तत्-प्रेम विना रजन्य् एषा \[१९अ\] इत्य्-आदि वाक्यस्याप्य् अनुपादेयत्वात् ।

व्यतिरेकेणाहुः---हे **दुरवग्रह** दुराग्रह ! **अस्मान्** अनन्य-गतीर् **मा त्यज** इत्य् अर्थः, अन्यथैव दोषः स्याद् इति भावः । कथम् ? इत्य् आशङ्क्य धर्माधर्मातीतस्य ईश्वरस्यापि तद्-धर्म-पालनावश्यकता-दर्शनात्, इत्य् आहुः---**देव** इति । तत्रापि **मुमुक्षून्** अपि किम् उत तद्-एकेप्सून् । किं वा **अमुमुक्षून्** मोक्षम् अप्य् अनिच्छून् भक्त्य्-एक-निष्ठान् इत्य् अर्थः ।

यद् वा, **मुमुक्षून्** तस्माद् अन्यत् सर्वं त्यक्तुम् अनिच्छून्, **यथा** असौ भजन-मात्रापेक्सया सर्वान् एव **भजते** स्वीकरोति, तथा त्वम् **अस्मान् भजस्व** इति । \"भजतः\" इति द्वितीयान्तः क्वचित् पाठः । तत्र तु **मुमुक्षून्** इति विशेषणं साधन-साध्ययोर् द्वयोर् अप्य् अवस्थयोस् तेषाम् आत्म-सात्-करणात् स-कामान् व्यावर्तयति---**यथा** तान् **भजते** न त्यजतीत्य् अर्थ-वशाद् **भजस्व** इत्य् अस्य विभक्तिं विपरिणमय्य व्याख्येयम् । अत्र श्री-गोपेन्द्र-नन्दनत्वेनैव कृष्णे लब्ध-निष्ठानाम् अपि, यस्यास्ति भक्तिर् भगवत्य् अकिञ्चना सर्वैर् गुणैस् तत्र समासते सुराः \[भा।पु। ५.१८.१२\] इत्य् उक्तत्वात् ।

> हरि-भक्ति-महा-देव्याः सर्वा मुक्त्य्-आदि-सिद्धयः । >
> भुक्तयश् चाद्भुतास् तस्याश् चेटिकावद् अनुव्रताः ॥

इति श्री-नारद-पञ्चरात्रोक्तानुसाराच् च नादृतम् अपि सर्वं ज्ञानादिकं, ताः परिचरति । तस्मात् केवल-प्रेम-मयोऽपि वचसि पारमैश्वर्य-ज्ञान-मयोऽप्य् अयम् अर्थः । तासाम् एव महिम-सूचनार्थं ज्ञानादि-शक्ति-प्रेरितया भक्त-विशेषाणां चमत्काराय स्फुरति ।

अथवा, दैन्येन महिम-स्फूर्तेर् ईश्वरत्वं सम्भाव्येदृशं वचनम् । तथा हि---**विभो** ! हे बहिर्-अन्तर्-व्यापक ! इति भवान् अस्माकं सर्वं भावं जानात्य् एव । अतस् **तव पाद-मूलं भक्ता** आश्रिता **अस्मान् भजस्व** । अन्यथा, ये यथा मां प्रपद्यन्ते तांस् तथैव भजाम्य् अहम् \[गीता ४.११\] इत्य्-आदि-वचनानां वैयर्थ्यापत्तिः ।

ननु, तत्त्वज्ञ-पूज्य-पादाः ! कथं विषय-सुखम् इच्छथ ? तत्राहुः---**सन्त्यज्य** इति । अतो वयं परमार्थ-सुखम् एवेच्छाम इति भावः । त्वया सह क्रीडा-विशेषस्य तस्य प्रेम-परिपाक-विलास-रूपत्वेन अशेष-पुरुषार्थ-सार-सर्वस्वात्मकत्वाद् इति । ये यथा मां प्रपद्यन्ते \[गीता ४.११\] इत्य् एतन् निज-वचनस्य सत्यतापेक्षया त्वम् अप्य् अस्मद्वद् अन्याशेष-त्यागेनास्मान् भक्तुम् अर्हसीति गूढाभिप्रायः ।

हे **दुरवग्रह** ! स्वच्छन्द ! **अस्मान्** प्रपन्नान् **मा त्यज** परमेश्वरत्वात् त्वाम् अधर्मो न स्पृशत्य् एव सत्य-सङ्कल्पत्व-श्रुति-विरोधात् \[छा।उ। ८.७.१, ३.१४.२ इत्य्-आदि\] प्रतिज्ञा-हानिस् तु परमानुचितैवेति भावः । **सर्वान् विषयान्** साम्राज्य-प्रभृति-वैकुण्ठावधि-पदानि **सन्त्यज्य** अपि ते त्वाम् **अमुमुक्षून्** मोक्तुम् अनिच्छून् अशक्नुवतो जनान् अन्यान् अपि भज स्वीकुरु । द्वितीयायां षष्ठी ते तुभ्यं त्वां प्राप्तुं, मुमुक्षून् इति च चतुर्थी वा, यतो **देवो** जगत्-पूज्यस् त्वम्, अन्यथा देवत्वासिद्धिः । तत्रापि **यथा** यथावत् सम्पूर्णतया **आदि-पुरुषो** भगवान् इति ।

अत्र चाभिर् अपि यज्ञपत्न्य्-उक्ताद्य-पद्याद्य-पादानुवाद \[भा।पु। १०.२३.२९\] आर्ति-साम्यांशेन ज्ञेयः ।

आर्ताव् अपि स्वभावेन वैदग्धी-वलितात्मनाम् ।

प्रार्थने गोप-रामाणां निषेधार्थोऽपि वीक्ष्यते ॥

तथा हि---एवम् ईदृशं किञ्चित् प्रियं करवाणि \[भा।पु। १०.२९.१८\] मया सह किञ्चिद् ब्रूत \[तत्र\] इत्य्-आदिकं **नृशंसं** वक्तुं **नार्हति** । तत्र हेतुः---**सन्त्यज्य** इति याः **सर्व-विषयान्** **सन्त्यज्य** **तव पाद-मूलं भक्तास्** ता एव **दुरवग्रहं** स्वच्छन्दं यथा भवति, तथा **भजस्व**, **अस्मान्** **आ** सर्वांशेनैव **त्यज** । प्रभवो भक्त-जनान् एव भजन्ते, न त्व् अभक्तान् इत्य् अत्र दृष्टान्तम् आहुः---**देव** इति । अस्मिन्न् अर्थे वस्तुतस् तु सर्वम् एतन् नर्मैवेति भाव एव व्यञ्जित इति ॥३१॥


______


**जीव-गोस्वामी (प्रीति-सन्दर्भ ३३२) :** अथ तासाम् अपि तद्-अनुरूपं वाक्यं---**मैवम्** इत्य्-आदि । **मा** इति तत्-प्रार्थना-निराकरणे **सर्व-विषयान्** पति-पुत्रादीन् **सन्त्यज्य** यास् **तव पाद-मूलं भक्ताः**, ता एव **दुरवग्रहं** निरर्गलं यथा स्यात्, तथा **भजस्व** । **पाद-मूलम्** इति तासु निजोत्कर्ष-ख्यापनम् । **अस्मान्** पुनर् अतथा-भूतान् **आ** सम्यग् दर्शन-प्रसङ्गादिष्व् अपि **त्यज** । तत्रान्यासां भजने स्वेषां त्यागे च सद्-आचारं दृष्टान्तयति---**देव** इति । स हि त्यक्त-विषय-कर्मादितया स्वं भजतो **मुमुक्षून्** एव **भजति**, नान्यान् इति ॥३१॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**जीव-गोस्वामी (बृहत्-क्रम-सन्दर्भः) :** तत् किम् ? इत्य् आह---मैवम् इत्य्-आदि । एता मध्या धीराः । तेन **विभो** इति वक्रोक्त्या सम्बोधनम् । **भवान्**---ये यथा मां प्रपद्यन्ते तांस् तथैव भजाम्य् अहम् \[गीता ४.११\] इति सत्य-प्रतिज्ञः । एवं **नृशंसं** क्रूरं **गदितुं नार्हति** । तर्हि किं कर्तव्यम् ? इत्य् आहुः---**अस्मान् भजस्व** । **मा त्यजस्वेत्य्** आत्मने-पदं कर्त्र्य्-अभिप्राये क्रिया-फले । अस्मद्-भजने स्व-प्रतिज्ञा-रक्षणम् एव फलम् । केन प्रकारेण भजिष्ये ? तत्राहुः---**आदि-पुरुषो** नारायणो देवो **यथा मुमुक्षून् भजते**, तथेत्य् अर्थः । स तु तेभ्य आत्मानम् एव ददाति ।

ननु, स तावत् तेभ्यो मोक्षम् एव ददाति । भवत्यश् चेत् तद्-आकाङ्क्षिण्यस् तदा दास्याम्य् एव । गृहं यात, नेत्य् आहुः---**तव पाद-मूलम् भक्ताः** श्रिता वयम् । भक्तास् तु मोक्षं कदापि नाद्रियन्ते । तेन दृष्टान्त-गम्यं तावद् इदम् एव मोक्षे यथा न पुनर्-आवृत्तिस् तथास्माकम् अपि गृहे न पुनर्-आवृत्तिर् भवतु । सहैव स्थातव्यम् इति यत्, तद् एव किं कृत्वा भजनीया भवत्यः ? तत्राहुः---**सर्व-विषयान् सन्त्यज्य** तांस् तथैवेत्य्-आद्य् उक्तेः । यतो वयम् अपि तथा। हे **दुरवग्रह**
! दुष्प्राप ! ॥३१॥


______


**नारायण-भट्टः (श्री-रसिकाह्लादिनी) :** इदानीं श्री-कृष्णस्य रूक्ष-मुद्रा-स्थित्या संश्लेष-सुखम् अलभमानाः क्षणम् अपि नेतुम् अपारयन्त्य उपालम्भ-रीत्या वदन्त्यो मानम् अपि कर्तुम् अजानन्त्यो अतिवार्ताः सत्यः प्रत्युत्तरम् ऊचुः---**मैवम्** इति । हे **विभो** ! व्रजेन्द्र-सुतत्वाद् अस्मद्-उपेक्षानुचितेत्य् अर्थः । **भवान्** भवच्-छब्दः पूज्यार्थः, एवं स्वागतं वः \[१८अ\] इति गौरवेण **गदितुं नार्हति** यत् इयम् उक्तः, स्वागतं केष्व् अतिथिष्व् एवोचिता नास्मासु ।

ननु मया स्वागत-प्रश्नेनादर एव कृत इति चेत्, तत्राह---**नृशंसं** क्रूरं परिणाम-दुःख-जनकत्वात् मधु-विषय-संयुक्तान्नवत् । गदितम् इत्य् अस्यायम् अभिप्रायः । गद व्यक्तायां । वाचि धातुः मनसापि विचारयितुं किं पुनर् **गदितुं** रस-पाकानभिज्ञा एवानर्हा **भवान्** परम-रसज्ञः । हे **विभो** ! मधुर-रस-परिपाटीम् **अस्मान्** विशेषेण शिक्षयितुं समर्थः । न तु येन रसेन भवता आकृष्टा वयम् आगताः, तं रसं विघटयितुम् आह । मधुर-रसालम्बनेषु सादरं वाक्यं स्थायि-भाव-विघटकम् इति भावः ।

ननु स्वागत-प्रश्ने मया किम् अपराधं ? तद् अपि किम् इत्य् आक्रोशः क्रियत इति चेत्, तत्राहुः---भवता प्रतिश्रुतं प्रियं किं करवानि वः \[१८ब्\] इति स्मृति-पथम् अवतीर्णं चेत्, तदा **अस्मान्** **भजस्व** इति सुन्दर-पात्राणि चेद् विषं तदा किं ? भजनम् एव तु चित्तानुवृत्तिर् इत्य् अर्थः । अस्मच्-चित्तानुवृत्त्या रमस्वेति, अन्यथा प्रतिज्ञा-भङ्गः स्याद् इति भावः ।

किं च, व्रजस्यानामयं कच्चिद् इति वचनं तव नोचितम् इत्य् आहुः---**सर्वान्** **विषयान् सन्त्यज्य तव पाद-मूलं भक्ताः** सर्वेन्द्रियार्थान् अप्रत्यापत्ति-रूपतया त्यक्त्वा तव पाद-मूलं सेवितुम् आगताः दासीभवितुम् इत्य् अर्थः । विषय-भोगस् तु पत्य्-आदि-मूलकः स तु सकारणस् त्यक्त एव ।

ननु गृह-स्वामिनो विहाय किम् इति दास्यं स्वीक्रियते ? इति चेत्, तत्राहुः---यत् सुखं त्वद्-भजने गृह-स्वामिना, तत्-सुखस्य गन्धोऽपि न इति पूर्वम् एव तारतम्यं ज्ञात्वा पत्य्-आदयस् त्यक्ताः । त्वद्-भजनं सुखावधि-रूपं, विषय-सेवनं दुःखावधि-रूपम् । अत एव त्वद्-भजन-प्रातिकूल्यात् स-कारण-विषयांस् त्यक्त्वा दुःख-रूपत्वानुसन्धानेन तद्-उपेक्षयागतानां पुनर् अपि दुःख-रूपस्य अनामय-प्रश्नेन दुःखस्यानुस्मरण-कार्यं तु सुख-रूपात् त्वद्-भजनाच् च यावयितुं तव नोचितम् इति भावः । यद् उक्तं---ब्रूतागमन-कारणम् \[१८द्\] इति तद् उत्तरयन्ति **अस्मान् मा त्यज** अस्मत्-स्वीकारं कुर्व् इत्य् अर्थः। स्वीकारं कारयितुम् आगता विद्धि । कीदृशस् त्व् अदेवोऽसि सेवनार्थोऽसि वयं दास्यार्हाः । इदं त्व् अतिदैन्यं निवेदितम् ।

यद् वा, **देवः** क्रीडास्वभावः । क्रीडा तु स्वकीय-सापेक्षतोऽस्मत्तः को वा तव स्वकीयोऽस्ति ? प्रिय-वर्गैः सहाविर्भाविता क्रिया क्रीडेति प्रिय-वर्गो दुःखे निमज्जनीय इति कस्यापि मनस्य् उदेति ? इति काक्वा प्रश्नः । हे **दुरवग्रह** ! वारं वारं गेयसि गृहान् प्रतियातेति ।

यद् वा, दुष्टेष्व् अपि पूतनादिषु **अव** अवनं पचाद्यं च इति **ग्रहो**\ऽभिनिवेशो यस्य। जिघांसयापि हरये स्तनं दत्त्वाप तद्-गतिम् \[भा।पु। १०.६.३५\] इत्य् उक्तत्वात् ।

यद् वा, दुःखस्य **अव** अवरक्षणम् इति यावत् । तद्-रूपो **ग्रह** आग्रहो यस्य अनामय-प्रश्नेन स्व-रहस्योच्चाटितत्वात् । एके दुष्टाः मारणीयाः, एके दुष्टा रक्षणीया इति वैषम्यं तव नोचितम् इति भावः ।

ननु, निरपेक्षस्यौदासीनस्य मम किं फलं भविष्यति युष्मद्-भजने ? इति चेत्, तत्राहुः---**आदि-पुरुषः** पुरुषोत्तमोऽपि निर्लिप्तोऽपि यथा भजतो भजमानान् भक्ति-पूर्णान् स्वीय-पाद-पद्म-मकरन्द-दानेन **भजते** । अथ च, **मुमुक्षून्** मुक्ति-दानेन भजते । त्वं तु देवः क्रीडा-प्रधानोऽसि, क्रीडा तु स्वकीय-सापेक्षातोऽस्मन्-मनोरथ-पूरणे तव दोषो न घटतीत्य् अर्थः ।

यद् वा, हे **विभो** ! सर्वान्तर्यामिन् ! अस्माकम् अन्तः-करण-वृत्तिं जानात्य् एवातो भक्तानाम् अभजने भजनस्य लोप-प्रसङ्गः स्यात्, तस्मान् मच्-छरणं गोष्ठम् \[भा।पु। १०.२५.१८\] इति व्रत-लोपेनाधर्मोत्पत्तेः

______


नन्व् ईश्वरस्य मम कोऽयम् अधर्म इति चेत्, तत्राहुः---हे **दुरवग्रह** ! दुष्ट आग्रहो यस्य। तथा हि भक्त-भजन-रूपस्य धर्मस्य त्यागः स्व-प्रतिज्ञा-हानि-रूपस्य स्व-व्रज-जन-त्याग-रूपस्याधर्मस्य स्वीकार इति । तद् दुराग्रहं त्यक्त्वा, न मे भक्तः प्रणश्यति \[गीता ९.३१\] इत्य् आग्रहेण **अस्मान् भजस्व**, अस्मन्-मनोरथं पूरयेत्य् अर्थः ॥३१॥


______


**विश्वनाथ-चक्रवर्ती (सारार्थ-दर्शिणी) :** अस्मान् धर्मम् उपदिशस्य् अथ च स्वयं पाप-राशिं चिकीर्षसीत्य् अनुचितम् इत्य् आहुः---**मैवम्** इति । **नृशंसं** घातुकं साक्षान्-मारकं यथा स्यात्, तथा **गदितुं भवान्** प्रतिपुरुषं धार्मिकत्व-ख्यातिमतो नन्दस्य पुत्रः सन् **नार्हति**। अन्यस् तु प्रतिपुरुषं मानुष-मारण-वृत्तिको वरम् अर्हतु नामेति भावः । नृशंसो घातुकः क्रूरः इत्य् अमरः । त्वया कोटि-सङ्ख्या अप्य् अस्मान् प्रति वाक्-शरांस् तथा एकदैव निःक्षिप्ता यथा अधुनैव शरीराणि परित्यज्य यम-पुरं सर्वा एव वयं यामो, न तु त्वद्-उपदिष्टं गोष्ठ-पुरम् । त्वं तु शत-कोटि-स्त्री-वध-पातकानि गृहीत्वा स्वयम् एव गोष्ठं याहि। स्त्री-वधान् नो चेत् जिघृक्षसि, तर्हि **सर्व-विषयांस्** त्यक्त्वा **त्वत्-पाद-मूलं भक्ताः** सेवितवतीर् **अस्मान् भजस्व** । अत्रान्य-विषयान् इत्य् उक्त्वा भगवद्-अङ्ग-सङ्गो हि विषयो न भवतीति ध्वनितम् ।

भोः कामिन्यः ! किं स्व-स्व-पतिभ्यो भवतीनां कामो नोपशाम्यति ? यतस् तान् परित्यज्य माम् एव भजध्वे ? तत्राहुः---हे **दुरवग्रह** ! अवे ग्रहो वर्ष-प्रतिबन्धे \[पा। ३.३.५२\] इति पाणिनि-स्मरणात् । दुष्टो अवग्रहो वृष्टि-प्रतिबन्धोऽनावृष्टीर् यस्येत्य् अत्रान्य-पदार्थस्य मेघस्यैवोपयुक्तत्वात्, दुःख-प्रयोगाच् च । हे विष-मात्र-वर्षक-मेघ ! इत्य् अर्थः । तेन चातकीनाम् अस्माकं दूरस्थोऽपि त्वम् एव कृष्ण-मेघो बन्धुस् त्वं दैव-दोषाद् अद्य विषं वर्षसि अवग्रहत्वात् । सलिलं न चेद् वर्षसि, तर्हि मा वर्ष । तद् वृष्टं विषम् एव पीत्वा वयं म्रियामहे, न तु निकट-स्थानां ह्रदादीनाम् अपि जलं पिबाम इत्य् अस्माकं भावं जानीहि इति भावः ।

अतोऽ**स्मान् मा त्यज** । यद्य् आत्मनः कृतद्यत्वं दधासीति भावः । ननु च सत्यं चातक्यो मेघम् अपेक्षन्तां नाम, मेघस् तु चातकीर् नापेक्षते । चातक्यो म्रियन्तां जीवन्तु वा, मेघस्य न कापि हानिर् इति चेत्, सत्यं, न त्वं जडात्मको मेघ एव, किन्तु विदग्ध-चूडामणिर् नारायण-समो नारायण-देव वर्तस्वेत्य् आह---**देव** इति । **मुमुक्षून्** त्वद्-उपासनार्थं सर्व-विषयांस् त्यक्तुम् इच्छून् अपि त्वद्-अभीष्टोपपादनया भक्त-वश्यत्वात् **भजते** । अस्मांस् तु त्वद्-अर्थं सन्त्यक्त-सर्व-विषय-श्रेणीका अपि त्वं कथं न भजसि ? इत्य् अर्थः ॥३१॥


______


॥ १०.२९.३२ ॥

यत् पत्य्-अपत्य-सुहृदाम् अनुवृत्तिर् अङ्ग

स्त्रीणां स्व-धर्म इति धर्म-विदा त्वयोक्तम् ।

अस्त्व् एवम् एतद् उपदेश-पदे त्वयीशे

प्रेष्ठो भवांस् तनु-भृतां किल बन्धुर् आत्मा ॥

**श्रीधर-स्वामी (भावार्थ-दीपिका) :** अपि च **यद् उक्तम्पत्य्-अपत्य** इत्य्-आदि **त्वया धर्म-विदा** इति सोपहासम् एव । **एतद् उपदेशानां पदे** विषये **त्वय्य् एवास्तु** । उपदेश-पदत्वे हेतुः---**ईश** इति । विविदिषा-वाक्येन सर्वोपदेशानाम् ईश-परत्वावगमाद् इति भावः । ईशत्वे हेतुः---**आत्मा किल भवान्** इति । भोग्यस्य हि सर्वस्य भोक्ता आत्मैवेश इत्य् अतः **प्रेष्ठो बन्धुश्** च भवान् एवेति सर्व-बन्धुषु करणीयं त्वय्य् एवास्त्व् इत्य् अर्थः ।

अथ वा, **धर्मोपदेशानां** **पदे** स्थाने धर्मोपदेष्टरि **त्वयि** सति, अस्मासु च धर्मं जिज्ञासमानासु सतीषु **त्वया** **धर्म-विदा** **यद् उक्तम्** एवम् एतद् **अस्तु** । न तु त्वं धर्मोपदेष्टा, किन्तु **भवान् आत्मा** इति ।

अथ वा, **यद् उक्तम् एतद् उपदेश-पदे** तद्-गोचरे पुरुषेऽ**स्तु** नाम, **त्वयि** तु **ईशे** स्वामिनि सत्य् एवम् । काक्वा नैवम् इत्य् अर्थः । यतस् **तनु-भृतां** त्वम् **आत्मा** फल-रूप इति ।

यद् वा, **यद् उक्तं** "पत्य्-आदि-शुश्रूषणं धर्म" इति **एवम् एतत् त्वय्य् एवास्तु** । कुतः ? **उपदेश-पदे** शुश्रूषणीयत्वेन उपदिश्यमानानां पत्य्-आदीनां पदेऽधिष्ठाने । कुतः ? ईशे, न हीश्वरम् अधिष्ठानं विना कोऽपि पति-पुत्रादिर् नामेति । अन्यत् समानम् । अलम् अतिविस्तरेण॥३२॥


______


**वंशीधरः (भावार्थ-दीपिका-प्रकाशः) :** शुश्रूषध्वं पतीन् सतीः \[भा।पु। १०.२९.२२\] इति यद् उक्तं, तत्राहुः---*अपि च* इति । **धर्म-विदा** स्त्री-धर्म-शास्त्र-विदा इति । *सोपहासम्* इति---आर्त-त्राणं परो धर्मः इति स्मृतेर् अस्मान् आर्तास् त्यजतस् तेन धर्मोपदेशो हास्यास्पदम् एवेत्य् अर्थः । एवम् एतद् यथोक्तम् इदम् । उपदेश-पदत्वे उपदेश-विषये इति भाव इति । तम् एतं वेदानुवचनेन यज्ञेन दानेन तपसा नाशकेन ब्राह्मणा विविदिषन्ति \[बृ।आ।उ। ४.४.२२\] श्रुत्या सर्वे वेदाभ्यास-यज्ञ-दानाद्य्-उपदेशाः परमेशाव् आप्तय एवेति तात्पर्यम् ।

*भोक्तैवेश* इति । भोक्तारं विना भोग्यानां वैयार्थ्यात्, अनीश-गृहवत् । यत आत्मा, अत एव प्रेष्ठो बन्धुः, निरतिशय-प्रेमास्पदत्वात् । तथा च श्रुतिः---तद् एतत् प्रेयः पुत्रात् प्रेयो वित्तात् प्रेयोऽन्यस्मात् सर्वस्माद् आन्तरतरं यद् अयम् आत्मा \[बृ।आ।उ। १.४.८\] इति । सर्वात्मत्वाद् इति भावः।

किं च, सत्य् उपदेष्टृ-पार्थक्ये उपदेशोऽन्याय्यो न त्व् ऐक्ये इत्य् आहुः---*अथ वा* इति । **यद् उक्तं** धर्म-शास्त्रेण **एतद्** वचस् तस्य **उपदेशस्य** गोचरे पुरुषे प्राकृत-जनेऽ**स्तु** नाम भवतु, **त्वयि** स्वामिनि परमेशाने एवम् उपदेश-गोचरत्वम् अस्ति किम् ? नास्तीत्य् अर्थः । पूर्वोक्तेर् अन्यथा-करणं, *काकुः* स्त्रियां विकारो हि शोक-भीत्य्-आदिभिर् ध्वनैः इत्य् अमरः ।

ईशस्योपदेश-विषयत्वं कुतो न तत्राह---*यत* इति । साधकस्यैवोपदेश-विषयत्वेन साध्यस्योपदेश-प्राप्यत्वम् अस्तीत्य् उक्तम् । *फल-रूप* इति । यद्यपि त्वयापत्यादि-सेवा धर्मत्वेनोक्ता सापि, यथा तरोर् मूल-निषेचनेन \[भा।पु। ४.३१.१३\] इत्य्-आद्य् उक्त-रीत्याधिष्ठाने ऽर्चिते ऽधिष्ठेयाः स्वयम् एवार्चिताः स्युर् इत्य् आहुः---*यद् वा* इति । हेतुम् आशङ्कते---*कुत* इति । *अधिष्ठाने* अधिकरणे । तत्रापि हेतुम् आशङ्कते---*कुत* इति । अधिष्ठानाभावे \ऽधिष्ठेयानाम् अभावात् । अन्यद् अवशिष्टम् ।

यद् वा, **पत्य्-आदीनाम् अनुवृत्तौ रङ्गो** रागो यासां **स्त्रीणां,** तासाम् एव **स्व-धर्म** इति, न त्व् अस्माकं त्वद्-भक्तानाम् इति भावः । तेषाम् अविधि-गोचरत्वाद् इति भावः । **ईशे** वृन्दावने ब्रह्मेन्द्रादिभिर् अपि स्तूयमाने । यद् वा, **बन्धुराः** प्रेम-शृङ्खला-बन्ध-युक्ता **आत्मानो जीवा** यस्मिन् स तथा ।

यद् वा, **तनु-भृताम् आत्मा** परमात्मैव **बन्धुर्** न त्व् अन्येऽपत्यादयः, बन्धुर् गुरुर् अहं सखा \[भा।पु। ११.१९.४३\] इत्य् उद्धवं प्रति वक्ष्यमाणत्वात् । आत्मैव ह्य् आत्मनो बन्धुः \[गीता ६.७\] इत्य्-आद्य् उक्तेश् च ॥३२॥


______


**कैवल्य-दीपिका :** ननु किं मद्-भजनेन ? भर्तुः शुश्रूषणम् इत्य् उक्तम् । **स्वधर्म** एवाद्रियताम् इति चेत्, तत्राहुः---**यत् पत्य्-अपत्य-** इति । हे **अङ्ग** ! यत् पत्य्-आद्य्-**अनुवृत्तिः स्त्रीणां निज-धर्म** इति **यत् त्वयोक्तम्**, तत् **त्वय्य् एवास्तु**, न तु प्राकृते पत्य्-आदौ । **किल** यस्मात् त्वं **प्रेष्ठः**, नान्यवत् प्रिय-मात्रत्वम् । **तनु-भृतां प्रेष्ठो** नान्यवद् द्वित्राणाम् । **बन्धुः** सुहृत् । **आत्मा** इति त्वद्-भजनाद् अपत्यं भजनम् एव भविष्यति । आत्मैव ह्य् अपत्य-रूपः । त्वं च सर्वात्मा । न चैवं विशेषात् पत्य्-आदि-भजनम् एव कार्यम् इति वाच्यम् । त्वं हि **धर्म-वित्** यथा-स्थितं धर्मं वेत्सि । **उपदेश-पदं** गुरुः, यथा-ज्ञानं कथयसीत्य् अर्थः । ईशः कथितुं कर्तुम् अकर्तुं च योग्य-फल-दाने क्षम इत्य् अर्थः । पत्य्-आदयस् त्वम् एवं-रूपाः । तस्माल् लाघवेनैव फल-सिद्धौ किं गौरवेण इत्य् अर्थः ॥३२॥ \[मु।फ। ११.२६\]


______


**श्रीनाथ-चक्रवर्ती (चैतन्य-मत-मञ्जुषा) :** किं च, त्वं धर्म-वित् । वयं स्त्रियः, तत्रापि गोप्यः । तथापि यत् क्रमस् तत् किं धर्मम् अधर्मं वा जानीहीति काश्चित् प्रौढा ऊचुः---यत् पत्य्-अपत्येत्य्-आदि । **स्त्रीणाम्** इति सामान्य-परं न त्व् आत्म-परम् । स्वासाम् एवापत्यासम्भावनया । हे **अङ्ग** ! **धर्म-विदा त्वयेत्य्** आक्षेपः । उक्तम् इत्य् अस्यायं भावः---वचसि को दरिद्रः? इति न्यायाद् उक्तेन किम् अनुभावयितुं यदि शक्यते, तदैवोपदेशत्वं भजति । अतोऽयम् उपदेशो ऽनुभवाय न भवति । कथं भवति ? इत्य् आह---**अस्त्व् एवम्** इत्य्-आदि । **एतद् उपदेश**-वचनं **त्वयि** ईशेऽ**स्तु** । तदैवोपदेशः सार्थको भवतीति भावः।

अथवा, मे इति प्रत्येकोक्तिः, **मे** मह्यं तत् तवोपदेश-वचनं **त्वय्य्** एव **अस्तु** । एव-कारः सर्वत्र योज्यः । **त्वय्य्** एव **ईश** एव **अस्त्व्** एव मा स्खलत्व् इत्य् अर्थः । गौरवाल् लाघवम् एवाभीष्टं प्रत्येकं पत्य्-आदीनाम् अनुवृत्ति-गौरवम् आपादयति, त्वयानुवृत्तिस् तु सर्वत्रैव व्यापिनीः । अतो लाघवात् सैव कार्येति भावः । यतस् त्वं **तनु-भृताम्** **आत्मा बन्धुः प्रेष्ठः**। **किल** निश्चितम् । त्वत्-सम्बन्धेनैव सर्वे प्रिया बान्धवा आत्मानो भवन्ति । अपत्यानुवृत्तिर् अपि त्वय्य् एवेति रसाभासता नाशङ्कनीया, सामान्य-स्त्री-परत्वोक्तेः । तेन सखि-मातॄणां तथात्वं त्वयि जात-प्रेम्णाम् । किम् अन्येषु पति-पुत्रादिष्व् अपेक्षयेत्य् एवम् एव तात्पर्यम् ॥३२॥


______


**सनातन-गोस्वामी (बृहद्-वैष्णव-तोषणी) :** ननु, सद्-आचार-वर्गार्च्याः ! युष्माभिस् त्यज्यतां नाम विषयाः । स्वधर्मस् त्व् अवश्यम् अपेक्ष्य एव । तत्र सोपहासम् आहुः---**यद्** इति । **अङ्ग** इति स-प्रेम-सम्बोधने । **ईशे** परमेश्वरे, वृन्दावने परमेष्टि-पुरन्दरादिभिर् अपि स्तूयमानस्य दृष्ट-श्रुतत्वात् । यद् वा, सर्व-व्रजस्य नाथे **त्वयि**, **ईशे** इत्य्-आद्य्-उक्तिः । तद्-उक्त-परिहारायैव, न तु निज-भावानुसारतः । सच्चिदानन्द-घन-मधुर-मूर्ति-श्री-नन्द-नन्दनत्वेनैव तस्य तासु सदा परिस्फूर्तेः । **प्रेष्ठः** प्रियतमः, न त्व् अन्यवत् प्रिय-मात्रम्। तत्र च **तनुभृतां** सर्वेषाम् अपि जीवानां, न चान्य इव द्वित्राणाम् । **बन्धुश्** च हित-कारी सुहृद् वा, यत **आत्मा** परमात्मा । **किल** निश्चितम् । त्वत्-सेवैव परमो धर्मस् तद्-अपेक्षयान्यत् सर्वं त्याज्यम् एवेति भावः । तथा चोक्तं---तावत् कर्माणि कुर्वीत \[भा।पु। ११.२०.९\] इत्य्-आदि तत् प्राग् लिखितम् एव । अन्यत् तैर् व्यञ्जितम् ।

यद् वा, **धर्म-विदा** धर्म-तत्त्वाभिज्ञेनापि **त्वया स्वधर्म** इति **यद् उक्तं**, तत् **पत्य्-आदीनाम् अनुवृत्तौ** सेवायाम् अनुकूलेऽपि वा **रङ्गो** रागो यासां स्त्रीणां, तासाम् एव, न त्व् अन्यासाम् अस्माकं त्वद्-एक-प्रियाणाम् इत्य् अर्थः । अतस् तद्-अपेक्षया सर्वम् एवान्यद् उपेक्ष्यम् एवेति भावः । तत्र हेतुं दर्शयन्त्यः सर्वतोऽधिकतरं तस्य प्रियत्वं वदन्त्यः स-न्यायं प्रार्थयन्ते---**अस्त्व्** इति । **तनु-भृतां** सर्वेषाम् अपि प्राणिनां **प्रेष्ठः**, किम् उत अस्माकम् ! प्रेष्ठत्वे हेतुः---**बन्धुर्** हित-कारी, **आत्मा** च स्वतः प्रीति-विषय इत्य् अर्थः । चेतयितेति वा, इति बहिर्-अन्तर्-उपकारित्वम् उक्तम् ।

यद् वा, **बन्धुराः** प्रेम-शृङ्खल-बन्ध-युक्ता भक्त्या सुन्दरा वा **आत्मानो** जीवा यस्मिन् सः । अत **एतद्** अस्माकं सर्व-**तनु-भृतां** वा **स्व-धर्म** इति **यत् त्वय्य्** **एवास्तु**, तत्र च एवम् अस्मद्-अभिमत-प्रकारेणेत्य् अर्थः । सुगोप्यत्वात् साक्षात्-तद्-अनुक्तिः । तत्र हेतुः---उपदिश्येते सर्वैः शास्त्रैर् गुरुभिर् वा सर्व-त्यागेन भजनीयतया कथ्यते इत्य् उपदेश्योपदेशौ **पदौ** श्री-चरणौ[^२७] यस्य, तस्मिन्न् इति । इति त्वत्-पादाब्जापेक्षया स्वधर्मोऽपि परित्याज्य इति युक्तम् एवेति भावः ।

[^२७]: **पदे** श्री-चरणे (?)


अन्यथा, ननु सारज्ञास् तर्ह्य् अपेक्षितम् अभिव्यज्यताम् इत्य् अत्र स-वैयग्र्यं प्रार्थयन्ते । **एवम्** उक्त-प्रकारेण, अत इति वा, **तनु-भृतां** सर्वेषाम् अपि जीवानाम् अनुचरादीनां च, किम् उतास्माकं **भवान्** **आत्मा** स्वयम् एव, न त्व् अवतारादि-द्वारा **प्रेष्ठः** प्रियतमो **बन्धुश्** च हित-कारी **अस्तु** । पद-द्वयेनान्योन्यं प्रीतिर् अभिप्रेता । किम्-अर्थम् ? **त्वयि** निमित्ते । कथम्-भूते ? एतस्यास्मद्-अभिप्रेत-भजन-विशेषस्य यो गुर्व्-आदिभिः सख्यादिभिर् वा **उपदेशः,** तस्य **पदे** विषये, धार्ष्ट्य-परिहाराय साक्षात्-तद्-अनुक्तिस् तत्-सिद्धय इत्य् अर्थः । तत्र **स्त्रीणां** स्वत एव तत्-सिद्धिः, पुंसां तु भाव-मात्रेण । किं वा, तत्रैवोत्कट-रागाणां दण्डकारण्य-वासि-मुनीनाम् इव जन्मान्तरे ज्ञेया । एषा सामान्येनोक्तिर् अत्यन्त-प्रेमोत्कण्ठया ।

यद् वा, **एतद् उपदेश-पदे त्वयि ईशे** अस्मद्-विधानां नाथे **अस्तु** । यतो **भवान् बन्धुरात्मा** सुन्दर-स्वभावः । अत एव **तनु-भृतां** सर्वेषां **प्रेष्ठः** । यद् वा, **अस्त्व् एवम्** इति साभ्यसूयाभ्युपगमः । **उपदेशानां** त्वद्-भजन-पर-गुर्व्-आदि-वाक्यानां सर्वेषाम् एव **पदे**, यत **ईशे** परमेश्वरे परम-स्वतन्त्रे वा । यद् वा, तत्राप्य् अस्मत्-प्राणेश्वरे **त्वय्य्** अपि **एतद्** एतादृशं **नृशंसत्वं तनु-भृतां** देह-धारिणीनां सतीनाम् अस्माकं किल किम् **आत्मा** देही देहो वा, **बन्धुः** प्रियः ? अपि तु नैव, किन्तु **भवान्** एव **प्रेष्ठः** । यद् वा, देह-धारणाद्**आत्मा** एव **बन्धुः** ।

अ-कार-प्रश्लेषेण **भवांस्** तु **अप्रेष्ठः** किं ? **किल** इति वितर्के वा । तथापि काक्वा स एवार्थः । वयं देहं त्यक्तुं न शक्नुम इति किं भवता वितर्क्यते ? इत्य् अर्थः । मुक्त-देहा इव वयम् अपि त्वद्-अर्थेऽधुनैव देहं त्यक्ष्याम इति भावः । अनेन रजन्य् एषा \[१९\] इत्य् अस्योत्तरम् । देहानपेक्षया घोरादिभ्यो भयाभावात् तवैव भजनीयत्वेन व्रजं प्रति गमन-प्रयोजनाभावाच् च । तद्-ऐश्वर्यं विनेदम् अर्थ-त्रयम् ।

अत्र नर्मेदम्---**तत् त्वय्य् एवास्तु**, त्वम् एव स्त्री भूत्वा पत्य्-आदि-सेवा-धर्मम् आचरेत्य् अर्थः । कुतः ? **उपदेश-पदे** गुराव् इत्य् अर्थः । अन्यथा गुर्व्-अननुष्ठिते कर्मणि शिष्याणाम् अप्रवृत्तिः स्यात् । तत्र च त्वम् एव समर्थः, इत्य् आहुः---**ईशे** परम-समर्थे, न च कृत्रिम-स्त्रीत्वे न कोऽपि त्वयि प्रीतिं कुर्याद् इति मन्तव्यम् । स्वभाव एव सर्व-श्रेष्ठत्वाद् इत्य् आहुः---**प्रेष्ठ** इति ।

श्लेषार्थश् चायम्---\"**पति-पुत्र-सुहृदाम् अनुवृत्तिः स्त्रीणां स्व-धर्मः** । तत्र सुहृद् अहं तद्-बन्धूनां च कल्याण्यः \[२४\] इत्य् उक्तत्वात् । अतो मे कामः पूर्यताम्\" इति **धर्मविदा त्वया** **यद् उक्तम्**, अपि कृष्ण **अस्त्व् एवम् एतत्**, अस्तु-एवम्-एतत्-इति चत्वारि पदानि । **तद् एव मे** मम **ईशे** पत्याव् **एवास्तु**, यत **उपदेश-पदे** सर्वेषां पतिर् एव गुरुः स्त्रीणाम् इत्य्-आदीनां शास्त्र-साध्**ऊपदेशानां पदे** ।

भोः साध्व्यः ! भवतु, पतिर् एवानुवर्त्यताम्, किं त्व् अद्य शरज्-ज्योत्स्निकायां सुन्दरे वृन्दावने सुहृत्त्वेन सर्वैर् व्रज-वासिभिः प्रेमास्पदत्वेन स्वीकृतस्य मे पार्श्वे निःशङ्कं वनादि-दर्शन-सुखम् अनुभवन्तु, तत्राहुः---**प्रेष्ठ** इति । **भवान् तनु-भृतां** व्रज-सम्बन्धिनां **प्रेष्ठो**ऽपि **बन्धुरात्मा**, विषम-स्वभावः, विषम-स्वभावत्वात् त्वयि न विश्वास इत्य् अर्थः ।

यद् वा, **पत्य्-आदीनाम् अनुवृत्तिः स्त्रीणां स्वधर्मः** सुष्ठु अधर्म इति **यत् धर्मविदा त्वयोक्तम्**, **एवम् एतत् त्वय्य् एवास्तु**, यत उपदेष्टरि । कथम्-भूते ? **ईशे** सर्वं वक्तुं कर्तुं च समर्थे, न च तथोपदिशन्तं त्वां जना परिवदेयुः, **प्रेष्ठ** इति **तनुभृतां** प्रेष्ठादि-रूपत्वान् न कोऽपि त्वां परिवदिष्यन्ति ॥३२॥


______


**जीव-गोस्वामी (लघु-वैष्णव-तोषणी) :** ननु, उक्तो भर्तुः शुश्रूषणम् \[भा।पु। १०.२९.२४\] इत्य्-आदिना **स्वधर्मः** कथम् अतिक्रम्यते ? इति तस्य कर्म-मीमांसा-मतम् आशङ्क्य तद्-उपमर्दि ब्रह्म-मीमांसाम् आलम्ब्य प्रतिभावत्वेन तस्मिन्न् आत्मत्वम् आरोपयन्त्यस् तन्-मत-दूषणेन अस्माकम् अधर्म इति प्रतिपादयन्ति---**यत् पत्य्-अपत्य-** इति ।

**धर्मविदा** इति सोपहासम् एव सर्व-शास्त्र्**ओपदेशानां** **पदे,** शास्त्र-योनित्वात् \[वे।सू। १.१.१३\], तत् तु समन्वयात् \[वे।सू। १.१.१४\] इति न्यायेन तत्-तात्पर्य-विषये । तत एव **ईशे त्वय्य्** एकस्मिन्न् एव एवं शुश्रूषण-प्रकारेण **एतद्** उपदेश-वाक्यम् **अस्तु** ।

ननु मयि तत्-पदत्वम् एव कथम् ? तत्र स-च्छलम् आहुः । **किल** वितर्के । **भवान् आत्मा** परमात्मा । कथं तादृशत्वम् अपि ? तत्राहुः---**तनु-भृतां** सर्वेषाम् एव **प्रेष्ठः** निरुपाधि-प्रेमास्पदत्वं ह्य् **आत्मत्वं**, **तत्** तस्मात्, **आत्मा** तत्रापि सर्वेषां **प्रेष्ठत्वात्** परम्**आत्मेति** । तथा **बन्धुः** सर्वेषां निरुपाधि-हितकारी परमात्मा च सर्वावभासकत्वेन तादृशः । ततश् च **भवान्** एव स इति अनेनेशत्वम् अपि सिद्धं, तस्मात् त्वम् एव शुश्रूषीय इति भावः ।

अथवा, ननु सद्-आचार-वर्ग-पूज्याः ! युष्माभिस् त्यज्यतां नाम विषयाः, स्वधर्मस् त्व् अवश्यम् अपेक्ष्यः । तत्र सासूयम् आहुः---**यत् पति**- इति । **एवम्** उपदेश-कर्तरि **त्वय्य्** एवैतद् **उपदेशास्पदत्वम् अस्तु**, त्वम् एव तद्-योग्यो भवसीत्य् अर्थः ।

ननु, कथम् एतत् ? तत्राहुः---**प्रेष्ठ** इत्य्-आदि । **तनु-भृतां** प्राणि-मात्राणां **प्रेष्ठः**

चित्ताकर्षकः, बन्धुः सर्वाभिलषित-हितकारी । अत एव **आत्मा,** स एव हृदयाधिष्ठाता तत्-प्रेरयिता वा, तस्माद् अस्माकं वा को दोषः ? किन्तु भवत एवेति । प्रत्युत **भवान्** एव तादृश-दोष-परित्याजनायोपदेश्य इत्य् अर्थः ।

अथ पूर्ववद् ऐश्वर्य-पक्षोऽपि युज्यते । स च तैर् व्याख्यात एव । तत्र विवर्त-वादम् अवलम्ब्यार्थ-द्वयम् अविशेषेणात्माभ्युपगमात्, तथाप्य् अत्र भोक्ट्र्त्वम् ईशितृत्वम् एव ज्ञेयम् । राज-निर्देश-भोक्तृत्ववत् । अन्यथा जीवत्वापाते विवक्षितत्वासिद्धेः । सामान्यतो निर्देशस् तु जीवस्य दृष्टान्तत्वापेक्षया तस्य सर्वस्व-रूपत्व-स्थापनापेक्षया च ।

द्वितीयेन त्व् इत्य्-आदिकं काकु-गम्यं । तथा पर एवोपदेष्टा भवति, न ह्य् आत्मन आत्मैवेत्य् अनुपदेष्टृत्वम् । ततश् चास्माकम् उपदेष्टृत्वाभावे साक्षात्कृतात्मत्वे च न पति-शुश्रूषादि-विधि-गोचरत्वम् इति भावः ।

श्री-वैष्णव-मतेनान्यद् अर्थ-द्वयम् । अथवा "यद्॥। उक्तम्" इति तत्र प्रथमार्थे स्वामिनि आश्रयत्वेन वृत इत्य् अर्थः । देवर्षि-भूताप्त-नॄणां पितॄणाम् \[भा।पु। ११.५.४१\] इत्य्-आदेः । तद् एवं तद्-उपासना-महिम-द्वारा धर्मं प्रत्याख्याय वस्तु-विचार-द्वारापि प्रत्याख्यायते।

यद् वेति, अधिष्ठानत्वं तत्-तत्-स्फूर्त्याभयत्वं, यस्य भासा सर्वम् इदं विभाति \[क।उ। २.२.१५\] इति श्रुतेः । अत्रैश्वर्यार्थेषु **किल** इति निश्चितम् । **उपदेश-पद** इति शास्त्र-गुरूपदेश्य-चरणारविन्द इत्य् अर्थः । इत्य् अपि व्याकुर्वन्ति । अत्र नर्मेदं "तत् त्वय्य् एवास्तु । त्वम् एव मोहिनी-रूपेणाजितवत् स्त्री भूत्वा पत्य्-आदि-सेवा-धर्मम् आचर" इत्य् अर्थः । कुतः ? **उपदेश-पदे** गुराव् इत्य् अर्थः । अन्यथा गुर्व्-अननुनिष्ठिते कर्मणि शिष्याणाम् अप्रवृत्तिः स्यात् । तत्र च त्वम् एव समर्थ इत्य् आहुः---**प्रेष्ठ** इति । **बन्धुरात्मा** मनोहर-स्वभावः । निषेधार्थश् चायम् ।

**अङ्ग** हे कृष्ण ! **पत्य्-आदीनाम् अनुवृत्तिः** **स्त्रीणां स्वधर्मः** सुष्ठु अधर्म इति **यत् धर्म-विदापि त्वयोक्तं**, अन्यथादृश-योजनया छलेन प्रतिपादितम् इत्य् अर्थः । अमायया यो भर्ता इत्य्-आद्य्-अभिप्रायात् । **एवम् एतत् ईश** एव सत्य् **उपदेष्टरि** सर्वं वक्तुं व्यवहर्तुं च समर्थ इत्य् अर्थः । तस्मिंस् **त्वय्य्** एव **अस्तु,** तेन त्वम् एवोपदेश्यो भवेत्य् अर्थः ।

कथम् ? तत्राहुः---**तनु-भृतां** श्री-वृन्दावनादि-स्थित-चतुर्विध-प्राणिनाम् अपि **प्रेष्ठः** प्रेम-विषयः । **बन्धुः** प्रेम-कर्ता । अत एव **आत्मा**, साधवो हृदयं मह्यं, साधूनां हृदयं त्व् अहम् \[भा।पु। ९.४.६४\] इतिवत् परस्पर-हृदयाश्रय इत्य् अर्थः । तस्मात् यदि त्वम् एवैतेष्व् अनन्तेषु विरक्तः स्याः, तदा वयम् अपि स्वेषु स्वल्प-प्रमाणेषु यथा-स्थित-योजनया धर्म-प्राप्तेषु च स्यामैवेत्य् अर्थः । तत्र चास्मास्व् एव तावद् विरक्तो भवेति नर्म-तात्पर्यम्।

यद् वा, यथा तथा वा योजना भवतु, भर्तुः शुश्रूषणम् \[२४\] इत्य्-आदिना **यत् पत्य्-आदीनम् अनुवृत्तिः स्त्रीणां** स्त्रियो **धर्म इत्य् उक्तम्**, **एतद् उपदेश-कर्तरि त्वयि** **ईश** **एवम्** **अस्तु**, अनुज्ञायां लोट् भवितुं योग्यम् इत्य् अर्थः । यतः **प्रेष्ठ** इत्य्-आदि । भर्तृ-विचारस् त्व् अस्माभिर् एव ज्ञायते इति भाव इति ॥३२॥


______


**जीव-गोस्वामी (प्रीति-सन्दर्भ ३३२) :** अथ शास्त्रार्थ-द्वारा तद्-उपदेशं निराकुर्वन्ति---यत् पत्य्-अपत्य इति । **स्वधर्मः** सुष्ठु अधर्मः । **धर्म-विदेति** सोपहासम् । **उक्तं** छलेन प्रतिपादितम् । भर्तुः शुश्रूषणम् \[२४\] इत्य्-आदाव् अन्यथा-योजनाभिप्रायात् । एतद् अधर्म-निराकरणोपदेश-वाक्यम् । तत्-**पदे** उपदेष्टरि **ईशे** स्वतन्त्राचारे **त्वय्य् एवास्तु,** त्वम् एवाधर्मान् निवर्तस्व इत्य् अर्थः । ततो युष्माकं किम् ? इत्य् अत आहुः---**प्रेष्ठ** इति । **बन्धुरात्मा** सुन्दर-स्वभावो **भवान्** प्राणि-मात्राणां **किल प्रेष्ठः** । ततस् तेनैव सर्वे वयं मङ्गलिनः स्यामेत्य् अर्थः ॥३२॥ *स्वयं-दूत्य-विशेषेण प्रार्थना-रूपो व्यङ्ग्योऽर्थः ४१-पद्य-टीकायां द्रष्टव्यः* ॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**जीव-गोस्वामी (बृहत्-क्रम-सन्दर्भः) :** अनन्तरं जुहुर् गुण-मयं देहम् \[भा।पु। १०.२९.११\] इति प्राकृत-देह-त्यागेन तत्-काल-सिद्धा अपि अधीराभावेनैवाहुः---**यत् पत्य्-अपत्य**- इत्य्-आदि । हे **अङ्ग** ! **स्त्रीणां पत्य्-अपत्य-सुहृदाम् अनुवृत्तिर् धर्म** इति **यद् उक्तं धर्म-विदा त्वया**, **एतद्-उपदेश-पदे** उपदेश-कर्तरि **त्वय्य् एवास्तु**, नास्मासु । स पुनर् अस्माभिः शरीरैः सार्धं त्यक्तः । **त्वय्य् अस्त्व्** इति परुषोक्तिः, \"त्वं तथा-विध-दुःख-भाग् भव\" इत्य् अर्थः । तद् दुःखं तवैव समुचितम्, ईशत्वात् सर्वम् एव सोढुं समर्थोऽसीत्य् आह---**ईश** इति । अथ \"क्रोध-वशाद् अनुचितम् एवोक्तम्\" इति परामृश्य, \"शान्तं शान्तम् । तत् कदापि तव न भूयात्, यत् त्वं **तनु-भृतां** प्राणि-मात्रस्यैव **प्रेष्ठो बन्धुर् आत्मा** च\" । **किल** निश्चितम् इति क्रोध-भाव-शान्तिः । एतेन **त्वय्य्** अनुरक्तानां **स्त्रीणां** **पत्य्-अपत्याद्य्-अनुवृत्तिर्** महती यातनैव । सा कदापि कस्यापि मा भवत्व् इत्य् अर्थः ॥३२॥


______


**नारायण-भट्टः (श्री-रसिकाह्लादिनी) :** ननु परिणाम-विरसत्वाद् विषयाः । त्यक्तास् तत्-साधु-कृतं पत्य्-अपत्यादि-शुश्रूषण-लक्षणो धर्मस् त्यक्तस् तद् असाधु-कृतं धर्मस्य परिणामे सुख-जनकत्वात् औपपत्यस्य स्वीकारो न साधु परिणामे दुःख-जनकत्वात् इति चेत्, तत्र श्री-कृष्णोक्ति-क्रमम् उल्लङ्घ्य धर्मोपदेशं सोढुम् अपारयन्त्यस् तावत् भर्तुः शुश्रूषणं स्त्रीणाम् \[२४\] इत्य् अस्योत्तरं सोपहासम् आहुः---**यत् पति**- इति ।

**अङ्ग** हे सखे ! इति सम्बोधनेन धर्मोपदेशेन त्वया महान् उपकारः कृत इति ज्ञायते । यतः यस्मात् **पत्य्-अपत्य-सुहृदाम् अनुवृत्तिः स्त्रीणां स्व-धर्म** इति । एवं-विध-**धर्म-विदा त्वयोक्तं** **तत्** सर्वं **त्वय्य्** एव **अस्तु** । कुतः ? **ईशे** ब्रह्मादीनां नियन्तरि तान् अपि नियन्तुं समर्थे, किं पुनर् अस्मान् ? यद् वा, गर्गोक्त्या, नारायण-समो गुणैर् \[भा।पु। १०.८.१९\] इति गोवर्धनोद्धरणादिना च प्रकटित-सामर्थ्येऽत एव **ईशे,** सर्वस्य व्रजस्य स्वामिनि व्रजेन्द्र-पुत्रत्वात्, **उपदेश-पदे** स्थाने आश्रय इत्य् अर्थः । यस् तु प्रभुर् भवति, स तु सर्वेभ्यो धर्मोपदेशं करोति । अत एव प्रभुत्वात् पत्य्-आदिषु करणीयं शुश्रूषणादि **तत्** सर्वं **त्वय्य्** एव **अस्तु** । तद् उक्तं---यथा तरोर् मूल-निषेचनेन \[भा।पु। ४.३१.१४\] इति । **त्वय्य्** आराधिते सर्वम् आराधितं भवतीति श्रुति-रूपाः कुमार्यो वदन्ति सिद्धान्तम् इति, यतः सर्वेषां **तनु-भृतां** सर्व-प्राणिनां **बन्धुश् चात्मा च** त्वम् एव, त्वद्-आराधनेन सर्वं प्राणिनाम् आराधनं भविष्यत्य् एव, किं पुनर् अस्मत्-पत्य्-आदीनाम् ? अतः त्वद्-आराधन-द्वारेण त्वद्-उक्त-पत्य्-आदि-शुश्रूषणं कियत् ? एवं त्वद्-आराधनम् अन्तरेण क्रियमान-पत्य्-आदि-शुश्रूषणम् अशुश्रूषण-पर्यवसार्थे भवेत् शाखा-सेचनवत् ।

यद् वा, अस्मत्-सम्बन्धिनां **पत्य्-अपत्य-सुहृदां स्त्रीणाम्** अस्माकं च अन्येषां **तनु-भृताम् ईशेऽनुवृत्तिः स्व-धर्म** इति **त्वया** एव **उक्तम्** ।

> अपि चेत् सुदुराचारो भजते माम् अनन्य-भाक् । >
> साधुर् एव स मन्तव्यः सम्यग् व्यवसितो हि सः । >
> कौन्तेय प्रतिजानीहि न मे भक्तः प्रणश्यति ॥ \[गीता ९.३०-३१\] > इति ।

अन्यच् च, स्त्रियो वैश्यास् तथा शूद्रास् तेऽपि यान्ति परां गतिम् \[गीता ९.३२\] इति **त्वयोक्तम्** एतत् **त्वय्य् एवास्तु**, यतो **भवान् प्रेष्ठः** प्रीति-विषयः, प्रीति-विषयेषु यत् कर्तव्यं तत् **त्वय्य्** एव **अस्तु**। तत्त्वतो न कोऽपि प्रीति-विषयः इति भावात् । **बन्धुश्** च परस्परं प्रेम्णा बध्नातीति बन्धुः, स एवं-भूतस् तु भवतोऽन्य-बन्धुषु यत् कर्तव्यं तत् **त्वय्य्** एव **अस्तु** । किं च, **भवान् आत्मा** इति यद् आत्मनि कर्तव्यं, तत् **त्वय्य्** एव **अस्तु** ।

यद् वा, **यत् पत्य्-अपत्य-सुहृदाम् अनुवृत्तिर् अङ्ग स्त्रीणां स्व-धर्म इति धर्म-विदा त्वयोक्तं**, न तु मादृशीनां भवत्-प्रियाणाम् एतद् उपदेशः । तेषाम् उपदेशानां पदे स्थाने एवम् एवास्तु, नैतद् उपदेश-स्थानं, किन्तु रमण-स्थानम् ।

किं च, **त्वयीशे** नियन्तरि सति प्रतिवचनस्यापि नावकाशः । यतः त्वं **तनु-भृतां** त्वद्-अर्थ्यम् एव देह-धारिणीनां नः **प्रेष्ठो बन्धुश् चात्मा** च **भवान्** एव, अतस् **त्वय्य्** **एवं**-गुण-विशिष्टे आत्मनि स्नेहम् अन्तरेण किञ्चित् न प्रतिभातीति भावः ।

यद् वा, स्व-मतं कुमार्य उपन्यस्यन्ति । त्वद्-भजनम् अन्तरेण **स्त्रीणां** नान्यो **धर्मः** । **त्वया** तु स्व-भजनं त्याजयित्वा **पत्य्-आदि-शुश्रूषणं स्व-धर्म** इत्य् उक्तम् । अस्मन्-मते तु **पत्य्-आदीनाम् अनुवृत्तिस्** त्वद्-भजनम् अन्तरेण सुतराम् अधर्मः । त्वद्-भजन-त्याग-लक्षण एकोऽधर्मः, द्वितीयस् तु तत्-त्याग-पूर्वक-**पत्य्-आदीनाम् अनुवृत्ति**-लक्षणोऽ**धर्मः** । **एतद्** अधर्म-द्वयं नास्माभिर् अभ्युपगन्तुं शक्यते । अत **एतद् उपदेशस्य पदे** विषये **त्वय्य्** एव **एतद्** अधर्म-द्वयम् **अस्तु** तिष्ठतु, नास्मासु योग्यतास्ति ।

कीदृशे **त्वयि** ? **ईशे** ईश्वरे धर्माधर्मयोः ज्ञानाज्ञानयोर् अवस्थिति-श्रवणात्, येषां त्वयि ईश्वरत्व-स्फूर्तिः, तेषाम् एव भवत्-प्रेरितानाम् अधर्मेषु प्रवृत्तिर् अस्तु । अस्माकं तु भवान् स्व-दृष्टान्तेन सर्वेषाम् एव **तनु-भृतां प्रेष्ठो बन्धु**र् हित-कर्ता प्रतीयते ।

यद् वा, **पत्य्-अपत्य-सुहृदां स्त्रीणां** च अन्येषां **तनु-भृतां** च **अनुवृत्तिः** शुश्रूषणं तद्-अनुकूलत्वं, तत् **स्व-धर्मः** स्वस्य तव इव धर्मेन अस्माकम् इति **धर्म-विदा त्वयोक्तम्**। तद् उक्तं गीतायां---समोऽहं सर्व-भूतेषु न मे द्वेष्योऽस्ति न प्रियः \[गीता ९.२९\] इत्य् **उपदेश-पदे** उपदेश-विषये **एतत्**-सम-दृष्टितया सर्वेषाम् **अनुवृत्तिर्** अनुरञ्जनं, तत् **त्वय्य्** एव **अस्तु** । उपसादिनारान् अपेक्षेप-कारकः (सिच्) । आत्मा अन्तर्यामितया प्रेरकश् च ईदृशं धर्मं त्यक्त्वैव वात्रागतानां त्वया प्रेरितानाम् अपि पुनर् नैतस्मिन् धर्मे प्रवृत्तिर् भविष्यतीति भावः ।

यद् वा, पत्य्-आदि-शुश्रूषणेन किम् अपि न प्राप्तम् इत्य् अश्रद्धया इत्य् उक्त्वा इदानीम् एताः स्त्री-धर्म-शिक्षणीया इति विचार्यास्मासु शिष्यत्वम् आरोप्य **स्त्रीणाम् अयं धर्म** इति **धर्म-विदा** गुरु-रूपेण **त्वयोक्तम्** । उपदिष्ट-**धर्म-विदा** इति मोहिनी-रूपेण **स्त्री-धर्म-विदा** इति सोल्लुण्ठं वचनं तदा त्वया एके वाञ्चता एके अमृतं पायिता इति वचनं कृतवता किम् उपदिष्ट तत् स्मर्तव्यं स्व-दृष्टान्तेनेदानीम् अपि वचनम् एव शिक्षणीयम् । न तु **पत्य्-आदि**-शुश्रूषणम् इति। अधुना प**रोपदेशं पदे** पाण्डित्यम् इत्य् उपदिशता गुरु-रूपेण स्थीयते । तत् त्यक्त्वा स्त्री-धर्मम् आश्रित्यास्मत्-पत्य्-आदयस् तावत् शुश्रूषणीया इति । तद् उक्तं---यद् यद् आचरति श्रेयान् इतरस् तत् तद् ईहते \[गीता ३.२१\] इति न्यायेन **एतद् उपदेशस्य पदे** विषय **त्वय्य्** एव अस्तु, यत् **ईशो** सर्वं कर्तुं समर्थो, न हि तव किञ्चिद् अप्य् अशक्यम् इत्य् अर्थः । **भवान् प्रेष्ठो**ऽपि एतद्-उपदेशेनाप्रिय इव **तनु-भृतां बन्धुर्** **आत्मा** एव भाति बध्नाति । स्व-सेवनं त्याजयित्वा पत्य्-आदि-सेवनं प्रवर्तयति । **बन्धुर् आत्मा** अविद्या तस्या आत्मा अपरैकोऽस्ति । अत एवं-विध-स्वरूपं विजानतीनां,आत्मा वा अरे द्रष्टव्यः \[बृ।आ।उ। ४.५.६\] इति दृढतर-संस्कारवतीनाम् एतद् उपासना-त्याग-पूर्वकं शकृतानां शुश्रूषणोपदेशोऽकिञ्चिद् **एतद् उपदेशस्य पदे** आश्रये **त्वय्य्** एव **अस्तु** ।

न त्व् अस्मासु पर्यवस्यति यतो **भवान्** सर्वेषां **तनु-भृतां प्रेष्ठः** चित्ताकर्षकः ई **बन्धुर्** अभीष्ट-फल-दाता **आत्मा** चेतयिता । अतस् त्वद्-एक-जीवनानां त्वत्-प्रेरितानाम् एव **पत्य्**-आदि-सेवन-लक्षणो **धर्मः** सिध्येत् च, अन्यथा शास्त्र-फलयोक्त-रीति-न्यायेन अन्यथात्रात्विजन् अपि तत् फलं स्याद् इति । स्वस्य निर्दोषत्व-ख्यापनायोपदिश्यमानं पत्य्-आदि-शुश्रूषणं नास्माकं धर्मः, किन्तु तवैव धर्मः । पत्य्-आदयोऽपि त्यक्ताः, धर्मोऽपि त्यक्तः । अतोऽस्माकम् उपहेयत्वाभावे निर्णीते तवोपदेष्टृत्वाभावोऽपि निर्णीतवान् अधिकारात् । तद् उक्तम् एकादशे---

> देवर्षि-भूताप्त-नृणां पितॄणां >
> न किङ्करो नायम् ऋणी च राजन् । >
> सर्वात्मना यः शरणं शरण्यं >
> गतो मुकुन्दं परिहृत्य कर्तम् ॥ \[भा।पु। ११.५.४१\] इति ।

नास्मासु विधि-किङ्करत्वम् । अत एवोपदेश्याभावे उपदेष्टृत्वम् अरण्य-रोदनवद् अनर्थम् इति भावः । अत्रेदं तत्त्वं बुद्धि-वृत्ति-प्रवर्तकेन **त्वया** प्रेर्यमाणाभिर् अस्माभिः क्रियमाणं त्वच्-छुश्रूषणम् अस्मासु फलिष्यति । बाह्य-वृत्त्योपदिश्यमानं पत्य्-आदि-सेवनं नास्मासु सञ्चरिष्यति ।

यद् वा, **पत्य्**-आदि-सेवनं **स्त्रीणां स्वधर्मः** आत्म-धर्मः । देह-धर्मम् आत्म-धर्मत्वेनोपदेशता त्वया यद् उक्तं, जन्तुर् न समञ्जसं यत आत्म-धर्मं विजानाति इति। नास्माकम् अग्रे **एतत्** सर्वम् **उपदेशस्य** आत्म-सेवन-रूप-**पदे**ऽधिष्ठाने **त्वय्य्** एव **अस्तु** । यतो **भवांस् तनुभृतां** सर्वेषाम् अपि **बन्धुर् आत्मा** । अतोऽस्माभिर् उपदिश्यमानो **भवान्** पत्य्-आदि-सेवन-रूपं **धर्मम्** अनुतिष्ठतु, धर्म-पालकत्वात् मुख्य-कर्तृत्वाच् च । त्वद्-उपदेशम् अन्तरेणापि विविदिषा वाक्येन स्वयम् एव विचार्य त्वद्-आराधनम् एवाचरिष्यामेति । वास्तवम् अस्माकम् उपदेष्टृत्वम् इति भावः । किं च, **पत्य्**-आदीनाम् **अनुवृत्तिः स्त्रीणां स्वधर्म इति धर्म**-**विदा** इति सोपहासम् इत्य्-आदि श्रीधराचार्यैर् इव व्याख्यातम् । अलम् इति विस्तरेण ॥३२॥


______


**विश्वनाथ-चक्रवर्ती (सारार्थ-दर्शिणी) :** अथ काश्चित् प्रखरास्[^२८] तद्-वचनेनैव तं पराजेतु-कामा आहुः---**यद्** इति । **पत्य्**-आदीनाम् **अनुवृत्तिः स्त्रीणां स्व-धर्म इति यत् त्वयोक्तम्**, **एतद् एवम् अस्तु** अनेन प्रकारेण भवतु, नात्र विवदामहे । एतद् एवास्माभिः प्रतिक्षणं क्रियते इति भावः ।

[^२८]: काश्चिन् मुखराः पाठः ।


ननु, केन प्रकारेण ? तत्राहुः---**उपदेशस्य पदे** आस्पदे धर्मोपदेश-कर्तरि **त्वयि** अनुवर्तिते सत्य् एव **पत्य्-आदीनाम् अनुवृत्तिर्** उचितेत्य् अर्थः । प्रथमं धर्मोपदेष्टा आचार्य उपसेव्यते, पश्चात् तद्-उपदिष्ट आचरणीयो धर्म इति न्यायात् आचार्यानुवृत्त्यैव निष्कपटया धर्मः सिध्येद् इति च शास्त्रम् । अत्रापि **ईशे** परमेश्वरे, यद्य् आचार्य एव परमेश्वरः स्यात्, तर्हि किम् उतेति ।

किम् च, ईश्वरत्वाद् एव **तनुभृतां त्वम् आत्मा** । आत्मत्वाद् एव **प्रेष्ठः**, प्रेष्ठत्वाद् एव **बन्धुर्** इति । अयम् अर्थः---**पत्य्**-आदीनां परमात्म-सहितानाम् एव **अनुवृत्तिः** शास्त्रोक्ता । आत्म-राहित्ये तु सति सद्य एव गृहान् निःसारितानां तेषां नद्य्-आदेस् तटे मुखानि दह्यन्ते इति धर्म-शास्त्रम् । अतो मूर्तस्यात्मनस् तवैवानुवृत्त्या पत्य्-आद्य्-अनुवृत्ति-सिद्धिः । किम् अन्यैस् तत्-प्रतिकूलत्वाद् एव निरात्मकैर् दग्ध-मुखैः **पत्य्-आदिभिर्** इति ।

ननु, पूर्ण-प्रेम्न ऐश्वर्य-ज्ञानावरकत्वाद् आसां च सम्पूर्ण-प्रेमवत्त्वात् कथम् एतादृशम् ऐश्वर्य-ज्ञानं सम्भवेत् ? उच्यते नारद-पञ्चरात्राद्य्-उक्त-लक्षणो भक्ति-रसामृतादिषु व्याख्यातः प्रेमा ह्य् अनिश-नैसर्गिकौष्ण्य-शैत्यवान् विरह-संयोग-रसाद् अनुभावकोऽपि ।

> ब्रह्मानन्दो भवेद् एष चेत् परार्ध-गुणीकृतः । >
> नैति भक्ति-सुखाम्भोधेः परमाणु-तुलाम् अपि ॥ \[भ।र।सि। > १.१.३८\]

इति रसामृतोक्तेर् ब्रह्मानन्दानुभवः पर-परार्धाधिकोऽपि विरहे तीव्रांशु-कोटेर् अप्य् अधिकं सन्तापन् नैश्वर्य-माधुर्य-सम्बन्धिनः सर्वान् एव भगवतो गुणान् प्रद्योतयत्य् एव, न तु कांश्चिद् आवृणोति, विरहस्य सूर्य-तुल्यत्वेन सर्व-प्रदोतकत्वात् । संयोगे तु शुधांशु-कोटेर् अप्य् अधिकम् आह्लादयन् माधुर्य-मयान् एव भगवतो गुणान् प्रद्योतयति । संयोगस्य सुधांशु-तुल्यत्वेन सुधया मादनादेर् ऐश्वर्यावरणात् यत्र संयोगेऽप्य् ऐश्वर्यं प्रद्योतते । तत्र प्रेम्ण एवापूर्णत्वम् अवगन्तव्यम् । अत्र त्व् आसां भावि-विरह-भावनावतीनां विरह एव इयं माहात्म्य-स्फूर्तिर् अपि प्रेम-कृतैव प्रेमा ह्य् असद् अपि माहात्म्यं स्फोरयति । किम् उत सत्, अतस् तद्-अतिशयस् तु तद्-अतिशयम् एव यथादि-भरत-चरिते---किं वा अरे आचरितं तपस् तपस्विन्या, यद् इयम् अवनि \[भा।पु। ५.८.२३\] इत्य्-आदि । इति श्री-जीव-गोस्वामि-चरणाः ॥३२॥


______


॥ १०.२९.३३ ॥

कुर्वन्ति हि त्वयि रतिं कुशलाः स्व आत्मन्

नित्य-प्रिये पति-सुतादिभिर् आर्तिदैः किम्? ।

तन् नः प्रसीद वरदेश्वर[^२९] मा स्म छिन्द्या

[^२९]: परमेश्वर इति च पाठः ।


आशां भृतां[^३०] त्वयि चिराद् अरविन्द-नेत्र ॥

[^३०]: धृतां


**श्रीधर-स्वामी (भावार्थ-दीपिका) :** एतत् सद्-आचारेण द्रढयन्त्यः प्रार्थयन्ते---**कुर्वन्ति** इति । **कुशलाः** शास्त्र-निपुणाः। तथा च शास्त्रम्---किं प्रजया करिष्यामो येषां नोऽयम् आत्माऽयं च लोकः \[बृ।आ।उ। ४.४.२२\] इति ॥३३॥


______


**वंशीधरः (भावार्थ-दीपिका-प्रकाशः) :** *एतत्* पूर्वोक्तम् । तनु-भृताम् आत्मैव बन्धुर् \[३२\] इत्य् एतत् । *सद्-आचारेण* सतां प्रवृत्त्या । *शास्त्र-निपुणाः* सारासार-विवेक-पटवः । **आत्मन्न्** इति सप्तम्य्-अन्तम्, आऋषत्वान् ङि-लोपः परमे व्योमन् \[तै।उ। २.१\] इतिवत् । **स्वे आत्मनि** अनिमित्त-बन्धौ, **पत्य्-आदयस्** त्व् अनित्य-प्रिया, अत एव **आर्तिदा** इति । अनित्य-प्रियाणाम् आर्तिदत्वं, प्रियं त्वां रोत्स्यति इति श्रुतिर् आह । प्रियम् अनित्य-प्रियम् । वियोगि पुत्र-धनादि । नित्य-प्रियस्यात्मनो वियोगाभावाद् रति-विषयत्वम् उचितम् एव अनेन क्रन्दन्ति वत्सा बालाश् च \[२२\] इति प्रत्युक्तम् ।

प्रजादि-त्यागे श्रुतिम् आह---*किं प्रजया* इति । *येषाम्* अस्माकम् *आत्मा लोके* आत्म-दर्शनम् संसृति-हरम्, न पुत्रादिर् इति तद्-अर्थः । **अरविन्द**वद् रात्राव् अप्रकाशमाने **नेत्रे** यस्यातः परम-सुन्दरीष्व् अस्मासूपेक्षा युक्तैवेति सम्बुद्ध्या सूचितम् । **आशां** तद्-रूपां लतां प्रेम-जल-सेचनार्हां वचन-कुठारेण **मा छिन्द्या** इति भावः ।

**परमेश्वर** इति---ईश्वरोऽप्य् आशां पूरयति राजादिः, किम् उत **परमेश्वरस्** त्वम् । ततो नायं परमेश-धर्मो यद् आश-च्छेद इति सम्बुद्ध्याहुः । \"वरदेश्वर\" इति पाठे मयेमा रंस्यथ क्षपाः \[भा।पु। १०.२२.२७\] इति वरं दत्त्वाधुना वर-खण्डको जात इति पूर्ववद् अभिप्रायः सम्बुद्धेः । भुङ्क्ते परत्र दुःखानि कल्प आशापहारतः इत्य्-आदि-वाक्यात् समर्थानाम् आशा-पूरणम् एव धर्म इति बोध्यम् ॥३३॥


______


**कैवल्य-दीपिका :** किं च, अतोऽपि त्वद्-भजनम् एव श्रेय इत्य् आहुः---**कुर्वन्ति** इति । **कुशला** दीर्घ-दर्शिनः । **स्वे** बन्धौ स्वादिभिः सप्तम्य्-अन्तैः **पत्य्**-आदयः त्रय उक्ताः । हे **नित्य** ! त्वं नित्यः, पत्य्-आदयस् तु अनित्यत्वाद् **आर्तिदाः** । ततस् तैः **किम्** ? नो किम् अपि इत्य् अर्थः । **तत्** तस्माद् अन्य-भजनस्य स-दोषत्वात्, त्वद्-भजनस्य सुगमत्वाच् च । **आशाम्** अङ्ग-सङ्ग-स्पृहाम् । **चिरात्** आ-शरीर-ग्रहणात् । **अरविन्द-नेत्रत्वात्** आशा वरदेश्वरत्वेऽप्य् अस्मद्-आशा-च्छेदनम् अकीर्तिकरम् इति भावः ॥३३॥ \[मु।फ। ११.२७\]


______


**श्रीनाथ-चक्रवर्ती (चैतन्य-मत-मञ्जुषा) :** इदं तु स-प्रमाणम् एवेत्य् आह---**कुर्वन्ति हि** इत्य्-आदि । **कुशलाः** सारासार-विवेक-चतुरास् **त्वयिहि** त्वय्य् एव **रतिं कुर्वन्ति** । **कुशला** इति कुमारीर् उद्दिश्य वदन्ति । एतास् **त्वय्य्** एव **रतिं** कुर्वाणाः पत्य्-आदिषु निःस्पृहा बभूवुः । अन्य-पत्य्-आकाङ्क्षायाः सुताकाङ्क्षायाश् चासम्भवः, प्राकृतत्वात् । त्वत्-पतित्वे तु न तथा, तैः किम् अपराद्धम् ? इत्य् आहुः---**पति-सुतादिभिर् आर्तिदैः किम्** ? ते केवलम् आर्तिदाः, न तु त्वम् । त्वं केवलं प्रिय एवेत्य् आहुः---**नित्य-प्रियो** नित्यश् च प्रियश् चेति तथा । अतोऽस्माभिर् विवेक-कौशलाद् एव पत्य्-आदीन् हित्वा **त्वय्य्** एव **रतिः** कृता । ततोऽस्मभ्यं किं-रूपः प्रसाद इत्य् अपेक्षायाम् आहुः---**मा स्म छिन्द्या आशाम्** इत्य्-आदि । हे **अरविन्द-नेत्र** ! प्रसन्नया दृष्ट्या नो विलोकयेति भावः । नेत्र-सङ्कोचनेन कथम् ईक्षसे ? रात्रौ अरविन्दस्य सङ्कोचाद् अरविन्द-नेत्रेति सङ्कोच-परम्, स च दर्शने तात्पर्यम् इत्य् ऊढ-मात्राणाम् उक्तिः ॥३३॥


______


**सनातन-गोस्वामी (बृहद्-वैष्णव-तोषणी) :** ननु कामाब्धि-चन्द्र ! न केवलम् अस्माभिः कामेनैवेदम् उच्यते, किन्तु सद्-आचारादि-विचाराद् अपीति रुदत्यः स-काकु प्रार्थयन्ते---**कुर्वन्ति** **हि** इति । **हि** एव । **त्वय्य् एव**, न त्व् अन्यत्र, **रतिं** प्रेम, न तु श्रद्धा-मात्रम् । तत्र हेतुः---**स्वे** बन्धौ, **आत्मन्** आत्मनि चेतयितरि च, अतो **नित्य-प्रिये** बहिर्-अन्तर्-उपकारित्वात् सुख-प्रदत्वाच् च।

यद् वा, हे **आत्मन्** ! हे **नित्य** ! इति सम्बोधनम् । तेन च पत्य्-आदीनां जडत्वम् अनित्यत्वं च । तथा सा इति **प्रिय** इति च क्रमेण हित-कारितया स्वाभाविकतया च प्रियत्वोक्त्या वैपरीत्यम् अपि तेषां ध्वनितम् । अतोऽस्माकं **पति-सुतादिभिः किम्** ? अपि तु न किञ्चित् प्रयोजनम् इत्य् अर्थः । **पत्य्**-आदि-प्रयोजनस्य तद्-अधिकस्यापि त्वत्त एव सुसिद्धेः । विशेषतश् च **आर्तिदैः**, संसार-हेतुत्वात् नश्वरत्वेन शोकादि-जनकत्वाच् च । **आदि**-शब्देन जननी-पितृ-भ्रात्र्-आदयः । यद् वा, **आर्तिदैर्** अपि, दो अवखण्डने, ते दुःखं सम्यग् अवखण्डयितुं न शक्ता एव । कथञ्चित् कदाचिद् वा किञ्चिद् दुःखं खण्डयन्तु, तथापि तैः **किम्** ? इत्य् अर्थः । अन्यत् समानम् ।

यद् वा, **कुशलाश्** चतुरा **नित्य-प्रिये** सर्वदा प्रेमास्पदे **त्वयि रतिं कुर्वन्ति**, **स्व आत्मन्** स्वात्मनि स्वात्म-विषये **आर्तिदैर्** दुःखदैः **पत्य्-आदिभिः किं** प्रयोजनम् ? इत्य् अर्थः । **तत्** तस्मात् सद्-आचार-प्राप्तित्वेनान्येषाम् आर्तिदत्वेन च त्वद्-रतेर् एव कार्यत्वात् । **नः** त्वद्-भक्ता अस्मान् प्रति **प्रसीद**, स्वीकार-प्रसादं कुरु ।

ननु भूषण-प्रियाः प्रायोऽङ्गनाः स्युर् इति कश्चिद् अन्यो मत्तो भूषणादि-प्रसादो गृह्यताम् । तत्राहुः---**वरदानां** ब्रह्मादीनां सर्वेषाम् अपि **ईश्वर** इति, अतोऽसाधारण-प्रसाद एव तवोपयुज्यत इति भावः । तम् एवाभिव्यञ्जयन्ति---**मा स्म** इति । **स्म** इति प्रसिद्ध्या दृढीकरणम्। **चिरात्** आ बाधोदयात्, आ शरीर-ग्रहणाद् वा, **धृतां** नैश्चल्येन कृतां रत्य्-**आशाम्** इति पतिभिः सह तत्-सम्बन्धो निरस्तः । **मा छिन्द्याः** किन्तु सफलयेत्य् अर्थः । अन्यथा तच्-छेदेन तद्-एकावलम्ब-जीवानाम् अस्माकं सद्यो जीवन-च्छेदापत्तिर् इति भावः । **धृताम्** इत्य् अत्र हेतुः---हे **अरविन्द-नेत्र** ! इति परम-सुन्दर ! इत्य् अर्थः । अतोऽग्रेऽपि गास्यते---शरद्-उदाशये \[भा।पु। १०.३१.२\] इत्य्-आदि । यद् वा, अरविन्द-रूपकेण दृष्ट्येव सर्वेषां ताप-हारित्वादिकं ध्वनितम् । अतोऽस्मासु तद्-वैपरीत्यम् उक्तम् इति भावः ।

किं च, **वरदेश्वर** इति पूर्वं वस्त्र-हरणे दत्तो वरोऽपि स्मारितः । श्लेषेण **वरद** स्व-दत्त-वर-च्छेदक ! तच् च युक्तम् एवेत्य् आहुः---**ईश्वर** ! परम-स्वतन्त्र ! इति । एषा प्रणय-कोपोक्तिः । यद्यपि कृत-कात्यायनी-व्रताः कुमारीः प्रत्य् एव वरो दत्तोऽस्ति, तथापि \"छत्रिणो गच्छन्ति\" इत्य्-आदि-न्यायेन, अन्या अपि सख्येन साम्यात् गृहीताः । अन्यत् तैर् व्याख्यातम् ।

यद् वा, अहो महा-नागर ! कथञ्चिन् मुग्धा वा त्वां भजन्तु, वयं कथं त्वां न भजेम ? इत्य् आहुः---**कुर्वन्ति** इति । **कुशला** विदग्धाः, अतो विदग्धानाम् अस्माकं तैः किम् ? इत्य् अर्थः । विशेषतश् चास्मान् प्रति त्वया वरो दत्तोऽस्तीत्य् अभिप्रायेणाहुः---**तद्** इति । अन्यत् समानम्।

अनेन मातरः \[२०\] इत्य् अस्योत्तरं, तेषाम् आर्तिदत्वेनोपेक्ष्यत्वात् । यद् वा, पूर्वोक्तान्त्य-पक्षानुसारेण मरणम् एव द्रढयन्त्यः प्रार्थयन्ते---**कुर्वन्ति** इति । **स्वे** गो-लक्षण-धने **आत्मा** चित्तं यस्य, तत्-सम्बोधनम् । अलूक्-समासः । तेनावैदग्ध्यादिकम् अभिप्रेतम् । न विद्यते प्रियः कोऽपि यस्य, तस्मिन् **अप्रिये त्वयि**, इति हेतोर् **आर्तिदैर्** दुःख-च्छेदकैः **पत्य्-आदिभिः** सह वर्तमानाः **कुशलाश्** चतुरा अस्मादृश्यः किम् ? इति कुतो **रतिं** **कुर्वन्ति** ? अपि तु अस्थाने कर्तुं नार्हन्तीत्य् अर्थः । **तद्** अस्मान् प्रति मा प्रसीद, **आशां** च **छिन्द्याः**, गां विन्दतीति गोविन्दवत् अरं परम-तीक्ष्णं प्रान्ते अङ्गतया विन्दति इत्य् **अरविन्दं** चक्रं, तद्वत् छेदके **नेत्रे** यस्येति । श्लेषेण परम-घातकत्वं च सूचितम् । एषा मुमुर्षया कोपोक्तिः ।

किं च, **अरविन्दवत्** रात्राव् अप्रकाशमाने **नेत्रे** यस्येति, अतः परम-सुन्दरीष्व् अप्य् अस्मास्व् अधुनोपेक्षा युक्तैवेति भावः । अतस् त्वया मातर \[२०\] इत्य्-आदिना यत् तेषाम् अपेक्षणम् उक्तम्, तद् युक्तम् एवेति । एवम् असूयाभ्युपगम-द्वारा तद्-उत्तरम् ऊह्यम् ।

श्लेषार्थश् चायम्---**कुशला** मङ्गल-रूपाः साध्व्य इति यावत्, **नित्य-प्रिये** स **आत्मनि** निज-स्वरूपे विषये **आर्ति-प्रदैर्** अपि **पत्य्-आदिभिर्** हेतुभिः **किं** **त्वयि रतिं** **कुर्वन्ति** ? अपि तु नैव । **तत्** तस्मात्, हे **वरद** ! हे **ईश्वर** ! **नः प्रसीद** । **चिराद्** वयम् अत्र **मा स्म** मा तिष्ठाम शीघ्रं गृह-गमनाय अनुज्ञां देहीत्य् अर्थः । **त्वयि** तु अयि इति च्छेदः । अयि **अरविन्द-नेत्र** ! अस्मद्-अङ्ग-सङ्गार्थं त्वया स्वयं **धृतां** तु **आशां छिन्द्याश्** छिन्दि । यद् वा, **आशां** व्रज-गमन-दिशं **मा स्म छिन्द्याः**, मा वर्त्म पातयेत्य् अर्थः । मा निह्नुष्व ।

ननु स्वयम् एव निरीक्ष्य गृहीध्वं, तत्राहुः------**त्वयि धृतां**, धृङ् अवस्थाने इत्य् अस्य **त्वय्य्** एव स्थितां त्वयाक्रान्ताम् इत्य् अर्थः ॥३३॥


______


**जीव-गोस्वामी (लघु-वैष्णव-तोषणी) :** एवं शास्त्र-बलेन पत्य्-आदौ शुश्रूषणं प्रत्याख्याय सदाचार-बलेनापि प्रत्याचक्षाणा, मातरः पितरः पुत्राः \[२०\] इत्य्-आदिना प्रपञ्चितं, तत्-स्नेह-निगडां विषयः परिहरन्ति---**कुर्वन्ति** हीत्य् अर्धकेन । **हि** प्रसिद्धौ । **कुशलाः**, य एतस्मिन् महा-भागाः प्रीतिं कुर्वन्ति मानवाः \[भा।पु। १०.८.१८\] इति श्री-गर्ग-वाक्यानुसारेण सारासार-विवेक-चतुराः, **त्वयि नित्य-प्रिये** स्वाभाविक-प्रेमास्पद-रूपे **रतिं** प्रीतिं **कुर्वन्ति**

______


इति तस्य स्वस्मिन् परस्मिंश् च सुखमय-स्फुरणम् अभिप्रेतं, पत्य्-आदीनां तद्-वैपरीत्यम् आहुः---**स्वे** आत्मीये **आत्मन्** आत्मनि च **आर्तिदैः** दुःख-प्रदैः तादृश-भगवद्-विमुखतापादकास्मन्-निवारण-तात्पर्यात् । अतस् तैः **पत्य्-आदिभिर्** अस्माकं **किं** प्रयोजनम्? **स्व** इति सर्वनामत्वेऽपि पूर्वादित्वेन स्मात्-स्मिनोर् विकल्पात् । तद् एवं प्रथम-दिक्-स्थिता, भक्ता भजस्व \[३१\] इत्य् उपक्रमानुरूपं विवक्षितम् उपसंहरन्ति । **तत्** तस्मात् **नः** अस्माकम् सम्बन्धे अस्मान् प्रतीत्य् अर्थः ।

प्रसादस्यैवावश्य-कार्यताभिप्रायेण व्यतिरेक-मुखेनाभिव्यञ्जयन्ति---**मा स्म** इति । **चिरात्** आ बोधोदयात् **धृतां** नैश्चल्येन कृताम् इति पतिभिः सह तत्-सम्बन्धो निरस्तः । **मा छिन्द्याः**, किन्तु सफलयेत्य् अर्थः । अन्यथा तच्-छेदेन तद्-एकालम्बन-जीवनानाम् अस्माकं सद्यो जीवन-च्छेदः स्याद् इति भावः ।

आशाम् एव विशेषेण व्यञ्जयन्ति---हे **वरद** ! कुमारीषु सङ्कल्पो विदित \[भा।पु। १०.२२.२५\] इत्य्-आदिना दत्त-वर-विशेष ! हे **ईश्वर** ! अन्यासाम् अपि दुर्घटं मन-आदि-घटनादि-विशेष-समर्थ इति । **चिराद् धृताम्** इत्य् अत्र हेतुः---हे **अरविन्द-नेत्र !** इति । शरद्-उदाशय \[भा।पु। १०.३१.२\] इत्य्-आदि-वक्ष्यमाणात् । **अरं** चक्र-प्रान्तं तद् इव अरं, तत्-पत्राग्र-भागः हृदय-च्छेदकत्वेन तद् विन्दतीति तु संरम्भस्यान्त-स्थितेः ।

श्लेषश् च, **अरविन्दवत्** रात्राव् अप्रकाशमाने **नेत्रे** यस्येति । अतः परम-सुन्दरीष्व् अप्य् अस्मासु सम्प्रति तवोपेक्षा युक्तैवेति नर्म-द्योतना च । किं च, **अरविन्द**-रूपकेण दृष्ट्यापि सर्वेषां ताप-हारित्वं ध्वनितम् । अतोऽस्मासु तद्-वैपरीत्यम् अयुक्तम् इति भावः ।

ऐश्वर्यार्थस् तु---**हि** शास्त्र-प्रसिद्धौ **कुशलाः** श्री-नारदादयः **रतिं** भावं, न तु श्रद्धा-मात्रम् । तच् च योग्यम् इत्य् आहुः---**नित्य-प्रिये** । कुतो नित्यत्वं प्रियत्वं च ? तत्राहुः---**स्वे आत्मनि** अपि विषये । **आत्मनि** परमात्मनि इत्य् अर्थः, कृष्णम् एनम् अवेहि त्वम् आत्मानम् अखिलात्मनाम् \[भा।पु। १०.१४.५५\] इत्य्-उक्तेः । एतेन तस्य सुख-रूपत्वं च ध्वनितम् । अन्यथा निरुपाधि-प्रेमास्पदत्वं न स्यात् । अतोऽस्माकं **पत्य्-आदिभिः किम्** ? अपि तु न किञ्चित् प्रयोजनम् इत्य् अर्थः ।

ननु भवतीनां पत्य्-आदयोऽपि मादृशा नित्य-प्रिया एव ? नेत्य् आहुः---**आर्तिदैः** । तादृश-कुशल-वृन्दाभिलषितास्मदीय-भगवद्-भजन-विरोधिभिः किं ? हे **वरदेश्वर** ! इति वरदस्याव्यभिचारित्वं दर्शितम् इति । एवम् उत्तरत्राप्य् ऊह्यम् ।

निषेधार्थश् चायम्---ननु अहं तनु-भृतां प्रेष्ठश् \[३२\] चेत्, तर्हि स्व-स्वोचित-प्रेम-कर्तारस् त इव भवत्योऽपि स्वोचितं रत्य्-आख्यं भावम् एव मयि कुर्वताम् इत्य् आशङ्क्याहुः---**कुशलाः** मङ्गल-रूपाः साध्व्य इति यावत्, **आर्तिदैः** दुःखावखण्डकैः **पत्य्-आदिभिर्** हेतुभिः **स्वे** गृहादौ **आत्मनि** च **नित्य-प्रिये** सति **किं त्वयि रतिं** **कुर्वन्ति** ? अपि तु न तत्र स्वादि-नाशापत्तेः । **तत्** तस्मात् हे **वरद** ! वाञ्छित-प्रद ! **ईश्वर** ! गोकुल-स्वामिन् ! **नः प्रसीद** । प्रसादम् एवाहुः---**चिराद्** वयम् अत्र **माऽऽस्म** न तिष्ठाम । अस्तेर् लुङि लङवत् प्रयोग आर्षः । शीघ्रं गृह-गमनायानुज्ञां देहीत्य् अर्थः । तथा **त्वयि धृताम्** अवस्थिताम् **आशां** चास्मद्-अङ्ग-सङ्गेच्छा-रूपां **छिन्द्याः** छिन्धि, धृञ् अवस्थाने इति । अत्र **वरदेश्वर** इत्य् अत्र \"परमेश्वर\" इति पाठोऽपि ईश्वरवत् सङ्गमनीयः । **छिन्द्या** इत्य् अत्र \"छिन्द्यात्\" इति पाठे तु भवान् इत्य् अध्याहार्यम् ॥३३॥


______


**जीव-गोस्वामी (प्रीति-सन्दर्भ ३३२) :** अथवा मद्-अभिस्नेहाद् \[भा।पु। १०.२९.२३\] इत्य्-आदिकं निराकुर्वन्ति---**कुर्वन्ति** हि इति । **आर्तिं द्यन्ति** छिन्दन्ति इति तादृशैः **पत्य्-आदिभिर्** हेतु-भूतैः **स्वे आत्मनि** देहादौ **नित्य-प्रिये** सति याः **कुशला** भवन्ति, ताः **किं त्वयि रतिं** कान्त-भावं **कुर्वन्ति** ? अपि तु नैवेत्य् अर्थः । **तत्** तस्मात् **नोऽ**स्मभ्यं **प्रसीद** इमं दुराग्रहं त्यजेत्य् अर्थः । तत्र **वरदेश्वर !** इति सोपलम्भं सम्बोधनम् । एष एव वरोऽस्मभ्यं दीयताम् इति बोधकम्।

तद् एव व्यञ्जयन्ति---**त्वयि चिराद् धृता** अवस्थिता या **आशा** तृष्णा, तां व्याप्य वयं **मा स्म** मा भवाम । तस्यां त्वन्-मनः-स्थितायां तृष्णायां वयम् उदासीना एव भवाम इत्य् अर्थः । ततस् तां **छिन्द्या** इति । **अरविन्द-नेत्र** ! इति । एतादृशेऽपि **नेत्रे** कौटिल्यं न युक्तम् इति भावः । **मा\ऽ\ऽस्म** इत्य् अस्तेर् मा-योगे लङि रूपम् । आशायाः कर्मत्वं च गो-दोहम् अस्तीतिवत् ॥३३॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**जीव-गोस्वामी (बृहत्-क्रम-सन्दर्भः) :** साध्व्यः खलु त्वय्य् एव रतिं **कुर्वन्ति**, नान्य-पतिषु नापत्यादिषु च । तस्माद् अयम् उपदेशो न कार्यः । नाप्य् अस्माकम् आशा छेद्येति रुदन्-मुख्यः काश्चिद् धीराधीरा आहुः---**कुर्वन्ति** हीत्य् आदि । **कुशलाः** कल्याण्यः । त्वयि हि त्वय्य् एव **रतिं कुर्वन्ति** । कीदृशे त्वयि ? **आत्मन्** आत्मनि । **आत्मन्न्** इति सम्बोधनं वा ।

पुनः कीदृशे ? **नित्य-प्रिये** नित्य-सुहृदि, तासाम् **आर्तिदैः पति-सुतादिभिः किम्** ? ताः पत्य्-अन्तरे सुतादौ च तुच्छ-बुद्धिम् एव **कुर्वन्ति** । अतः कुमार्य एव कुशलाः । यतस् त्वयि नित्य-प्रिये रतिं कुर्वाणाः पत्य्-अपत्यादि तुच्छीचक्रुः, त्वद्-इतरानङ्गीकारात् । **तत्** तस्मान् **नो**ऽस्मभ्यं **प्रसीद**, मैवं ब्रूयाः । हे **वरदेश्वर** ! **चिरात् त्वयि धृताम् आशां मा स्म छिन्द्याः** । आशा-लता यथा फलवती, तथा हे **अरविन्द-नेत्र** ! **प्रसीद** इति पुनर् आवृत्तिः ।

**अरविन्द-नेत्र** इति सम्बोधनम् । रात्राव् अव्रविन्दस्य सङ्कोचान् मुद्रित-नेत्रता गम्यते, तेन कटु-भाषितं प्रसन्नया दृष्ट्या न कथ्यत इति लोक-व्यवहारात् । तथैव श्री-कृष्णेन च कथितम् इति गम्यते ॥३३॥


______


**नारायण-भट्टः (श्री-रसिकाह्लादिनी) :** किं च, आत्मारामाश् च मुनयः \[भा।पु। १.७.११\] इति मुक्ता अपि भजन्तो दृश्यन्ते । तत्र सद्-आचारं त्याजयित्वा पत्य्-आदि-शुश्रूषाम् उपदिश्यत इति कोऽयम् आग्रहः ? इति । मातरः पितरः पुत्रा \[२०\] इति तेषाम् आगमन-शङ्काम् उत्पादयता त्वया कथम् अस्मिन् निवारणं कार्यते ? वयं तु त्वद्-आश-हृदयाः सद्-आचार-प्रवृत्ति-दृष्टान्तेन दृढतरानुरक्ता वचन-मात्रेण कथं निवृत्ता भविष्यामः ? इत्य् आशयेनाहुः---**कुर्वन्ति** ईति ।

**कुशला** विवेचन-निपुणा नारदादयस् **त्वयि रतिं** प्रीतिं परमाराध्य-पुरस्कृतत्वेन **कुर्वन्ति**। कथं-भूते **त्वयि** ? **आत्मनि** लुप्त-सप्तम्य्-अन्तं **स्वे** सर्व-स्वरूपे । किं च, **नित्य-प्रिये** प्रीति-हेतुर् आद् (?) औदासीन्ये विद्यमानेऽपि त्यक्तुम् अनर्थ्य-स्वभाव-महिम्नान्तर-सुख-प्रदत्वात् ।

यद् वा, हे **आत्मन्** ! आत्मारामाणाम् अपि देहेन्द्रिय-मनसाम् अध्यक्ष ! यद् वा, **कुशला** विवेकवत्यो याज्ञिक-पत्न्यः **त्वयि रतिम्** उज्ज्वलस्य स्थायि-भावं **कुर्वन्ति** । **हि** इति निश्चयम् । कीदृशे ? **स्वे आत्मनि** स्वकीये आत्मनि अन्तर्यामिणि स्वरूपे । तद् उक्तं श्री-मुखेन---साधवो हृदयं मह्यम् \[भा।पु। ९.४.६८\] इति । अत एव पत्य्-आदिषु शक्त्यैवान्तर्यामिनि मधुर-रसाधिकं कृतेषु स्वरूपेणेति । अत एव **नित्य-प्रिये** सर्वदा स्वाभाविक-परम-प्रेमास्पद-रूपे स्वरूपे नित्य्**आर्तिदैस्** तत्-प्रतिकूलैः **पति-सुतादिभिः किम्** ? कियत् सुखं भविष्यति ? न किञ्चिद् इत्य् अर्थः । न हि धर्मस्य हेतवो भावाः दुःख-प्रदाः प्रभवितुम् अर्हन्ति इति भावः। यद्य् एते दुःख-प्रदाः भवेयुः, तर्हि त्यागार्हा न स्युर् इति । यास् तु **कुशला** अविदग्धाः, ता एव पत्य्-आद्य्-अनुवृत्तिं **कुर्वन्ति** । आत्म-सुखानभिज्ञानां तद् एवोचितं, विदग्धानाम् अस्माकम् अग्रे पत्य्-आदि-सेवनोपदेशस् त्व् अकिञ्चित्करः, ऊषरे बीजोप्तम् इव निष्फलः ।

किं च, आत्मनो वै कामाय सर्वं प्रियं भवति \[बृ।आ।उ। २.४.५\] इति श्रुतेः । आत्म-कामा विषयत्वावसितेति । प्रियाः यत आर्ति-प्रदानां सेवा **आर्ति-प्रदा**, सुख-प्रदानां सेवा सुख-प्रदा। तव तु सुख-प्रदत्वात् त्वत्-सेवा सुख-रूपैवानुभव-सिद्धा ।

किं च, आत्मनो गुरुर् आत्मैव पुरुषस्य विशेषतः \[भा।पु। ११.७.२०\] इति स्मृत्या स्वयम् एवात्मानुसन्धानवतीनाम् अस्माकं न गुरुणा कृत्यम् इत्य् अर्थः, सुख-दुःखाभावयोर् एव पुरुषार्थत्वात् । पत्य्-आदीनां सेवनं न सुखं, न च दुःखाभावः । अतस् त्व् अपुरुषार्थत्वान् नोपादेयत्वम् ।

किं च, कृष्णम् एनम् अवेहि त्वम् आत्मानम् अखिलात्मनाम् \[भा।पु। १०.१४.५५\] । अन्यच् च, तच् चात्मने प्रतिबिम्बस्य यथा मुख-श्रीः \[भा।पु। ७.९.११\] इति निर्धारितम् एव नोऽस्माकम् **आर्तिदैर्** अस्मिन् निवारणेन त्वयि प्रतिकूलैः **किं** प्रयोजनम् ? न किम् अपि । नोचितं किं पुनः सेवनम् इति । अत एव तेषु नात्म-सम्बन्ध-गन्धोऽपीत्य् अर्थः । **तस्मात्** **नो**ऽस्माकं **प्रसीद** औदासीन्यं परित्यज्येति ।

स-काकु-दैन्यं ज्ञापयन्ति---हे **वरद** ! हे **ईश्वर** ! इति पद-द्वयम् । अन्यथा रमणे विलम्बो नास्मृति-पथम् अवतरति । इदानीम् एव कुमारी-सङ्गतत्वात् सर्वा अपि नो नर्मोक्त्या किम् इति व्याकुलयसीति । मयेमा रंस्यते क्षपाः \[भा।पु। १०.२२.२७\] इति कुमारीष्व् अपि प्रतिश्रुतम्, तत्-परिपालनेन प्रसीद कौटिल्यं त्यजेत्य् अर्थः । यत् त्वं **वरदः ईश्वरः** समर्थश् च ईशितव्यानां काम-सम्पादने ईश्वरत्वं न सिद्ध्येत् । वरदानां त्व् असम्भवे जनाभावः पर्यवस्येत्

______


नन्व् ईश्वरत्वेन मयि ज्ञाते सति यत्र कुत्र स्थिता मच्-चिन्तनं कार्यतां किम् अत्रावस्थानेन ? इति चेत्, तत्राहुः---हे **अरविन्द-लोचन**
! नेत्र-ताप-हर-विलोचन ! अयं भावः---अस्माकं
सर्व-लावण्य-पुञ्ज-स्वरूपो भासि ईश्वरत्वं वैभवावस्थोपासकानां स्वरूपोपासकानां लावण्यम् एव विषयः, न त्व् ईश्वरत्वं प्रेमाभिभूतत्वात् क्वचिद् उक्तिम् उद्गारात् । नारायण-समो गुणैः \[भा।पु। १०.८.१९\] इति गर्गोक्त्या वा, दावाग्नि-पानाद्य्-अमानुष-कर्म-परिशीलनेन वा, परन्तु तत् ज्ञानं परोक्षम् इव भासते । तद् उक्तं,

> गोप्यो हि नित्यम् उदित-हसित-प्रेक्षणं मुखम् । >
> पश्यन्त्यो विविधास्व् आयास् तरन्ति स्म श्रमं मुदा ॥ इति ।

प्रत्यक्षे यथा चन्द्रे देवत्वम् अमृत-रूपत्वं च चकोरस्यामृत-रूपत्वं विषयं न देवत्वं, तथा श्री-कृष्णोऽपि, यद्यपि सर्वदा ताप-हर-विलोचनत्वेन प्रतीतः, तथापि दासीनां कथं ताप-कर-विलोचनत्वेन प्रतीयसे ? इदम् एव चित्रं यद् एव संयोगे शैत्य-हेतुः, तद् एव विप्रलम्भे ताप-हेतुर् इति प्रतीमः ।

यद् वा, **वरदेश्वर** ! वरदानाम् अस्माकम् ईश्वर व्रजेश्वर-पुत्रत्वात्, तदा कदम्बाधिरूढाय तुभ्यं वरो दत्तः, श्यामसुन्दर ते दास्यः करवाम तवोदितम् \[भा।पु। १०.२२.१५\] इति । अस्मत्-प्रतिश्रुतानन्तरं, मयेमाः रंस्यथ क्षपाः \[भा।पु। १०.२२.२७\] इति त्वयापि प्रतिश्रुतम् । तत्-प्रभृति **ध्र्टाम् आशां** त्वद्-अङ्ग-सङ्गेच्छाम् । ततोऽपि प्राक् पूर्व-जन्मनि श्रुति-रूपाभिर् अस्माभिः प्रार्थितः । चिकीर्षा-जनित-सातत्वया च वरो दत्तः । पुरा सारस्वते कल्पे व्रजे गोप्यो भविष्यथ इति । तत्-प्रभृति चिरात् धृञ् अवस्थाने इति धातो रूपं धृग्-अवस्थितां श्रावयितुम् अशक्यां भवान् इति शेषः ।

**मा स्म छिन्द्याः** । **स्म** इति वितर्के । **मा छिन्धि** महा-काल-रूढ-ज्वाला-कराले क्षणम् अपि तद्वद् इहाग्नौ पतितं शरीरं सद्य एव भस्मीभूतं स्यात् । तद् एव यदि जीवित-हेतोर् आशा न स्याद् इति । तव प्रतिश्रुते आशा जाता, सा च बद्ध-मूला । इदानीं प्रतिश्रुताकरणे **आशा** छिन्ना भवेत् । अस्मच्-छरीर-पाते तव रमणं कुत्र भविष्यति ? इत्य् अभिप्रायः ।

किं च, देह-पातेऽप्य् अवश्यं त्वां प्राप्स्यामः । परं तु अमूर्तेनास्माकम् आत्मना मूर्तस्य रमणं कथं सम्भविष्यति, रमण-स्वभावत्वात् तव ? इति भावः ॥३३॥


______


**विश्वनाथ-चक्रवर्ती (सारार्थ-दर्शिणी) :** काश्चित् तद्-अनुवादिन्यस् तम् एवोक्तम् अर्थं सद्-आचारेणापि द्रढयन्ति **कुर्वन्ति** इति **कुशलाः** ।

> य एतस्मिन् महा-भागाः प्रीतिं कुर्वन्ति मानवाः । >
> नारयोऽभिभवन्त्य् एतान् विष्णु-पक्षान् इवासुराः ॥ \[भा।पु। १०.८.१८\]

इति गर्गोक्ति-विश्वासात्। चतुरा न च **रतिं कुर्वन्ति** इत्य् अपि वस्तुतो वाच्यं यतस् **त्वयि रतिः** स्वाभाविक्य् एव कुशलानाम् इत्य् आहुः । **स्वे** स्वीये इति त्वम् एव तेषां ममतास्पदम् आत्मनीति त्वम् एवाहन्तास्पदं चात एव **नित्य-प्रिये** इति प्रीतिर् अपि त्वयि नित्यैव, पति-सुतादिषु तु औपाधिकी, अत एवानित्या अस्माकं तु तेषु सापि नास्तीत्य् आहुः । **आर्तिदैस्** त्वद्-अभिसार-वारकत्वाद् दुःखदैः **तत्** तस्मान् **नो**ऽस्मभ्यम् अस्मान् जीवयितुं **प्रसीद** । यदि वा अस्मान् अन्योढा मा जीवय । एताः अनूढास् त्वं किं रोदयसि ? इत्य् आहुः---हे **वरद** ! सङ्कल्पो विदितः साध्व्यः \[भा।पु। १०.२२.२५\] इत्य्-आदिना एताभ्यस् त्वं वरम् अदा एवेत्य् अर्थः ।

ननु, एतासु प्रसादे कात्यायन्य्-अर्चनम् एव कारणं, भवतीषु मत्-प्रसादे किं कारणम् ? तत्र निष्कारणम् एव **प्रसीद** इति स-काकु-प्रार्थनम् आहुः---हे **ईश्वर** ! स्व-चिकीर्षिते स्व-पर-तन्त्र । **चिरात्** बाल्यम् आरभ्य **त्वयि धृताम्** **आशाम्** आशा-कल्प-लतां सम्प्रति फलवतीं **मा च्छिन्द्याः,** फलवती लता हि सत्-पुरुषेण छेदं नार्हतीति **चिराद्** इति **छिन्द्या** इति पदाभ्यां द्योतितम् ।

एषा ह्य् आशा-लताप्य् अस्मन्-मनः-केदारिकायां त्वयैवारोपितेत्य् आहुः---हे **अरविन्द-नेत्र** ! अस्मद्-वयः-सन्ध्यारम्भे प्रथम-दर्शन-समये अरविन्द-तुल्याभ्यां नेत्राभ्यां त्वत्-प्रेषिताभ्याम् अस्मन्-नेत्र-रन्ध्रेषु प्रविश्य हृदय-क्षेत्रे भावाभिधानम् आशा-लता-बीजम् आहितम् इति ध्वनितम् । चक्षु-रागः प्रथमं चित्तासङ्गस् ततोऽथ सङ्कल्पः[^३१] इति रस-शास्त्रोक्त-रीत्या सैवाशा-लता गुण-रूप-श्रवण-दर्शनादिना वर्धिता फलवती भुक्त-भुज्यमान-फलापि कठोरोक्ति-कुठारिकया कथम् अद्य छिद्यते ? विष-वृक्षोऽपि संवर्ध्य स्वयं च्छेत्तुम् असाम्प्रतम् \[शि।पु। २.३.१६.२२; पञ्चतन्त्र १.२६८, कु।सं। २.५५\][^३२] इति न्यायं जानास्य् एवेत्य् अनुध्वनितम् ॥३३॥

[^३१]: चक्षू-रागः प्रथमं चित्तासङ्गस् ततो ऽथ सङ्कल्पः

    निद्रा-च्छेदस् तनुता विषय-निवृत्तिस् त्रपा-नसः ।

    उन्मादो मूर्च्छा मृतिर् इत्य् एताः स्मर-दशा दशैव स्युः ॥ \[सोउर्चे
    उन्क्नोwन्\]


[^३२]: ततो नैव वधो योग्यो यतो वृद्धिम् उपागतः ।

    विष-वृक्षो\ऽपि संवर्ध्य स्वयं छेत्तुम् असांप्रतम् ॥

    ततः स दैत्यः प्राप्त-श्रीर् नेत एवार्हति क्षयम् ।

    विष-वृक्षो \ऽपि संवर्ध्य स्वयं छेत्तुम् असाम्प्रतम् ॥



______


॥ १०.२९.३४ ॥

चित्तं सुखेन भवतापहृतं गृहेषु

यन् निर्विशत्य् उत कराव् अपि गृह्य-कृत्ये ।

पादौ पदं न चलतस् तव पाद-मूलात्

यामः कथं व्रजम् अथो करवाम किं वा ॥

**श्रीधर-स्वामी (भावार्थ-दीपिका) :** किं च, प्रतियात \[१०.२९.१९\] इति यद् उक्तं, तद् अशक्यं, त्वयैव चित्तादीनाम् अपहृतत्वाद् इत्य् आहुः---**चित्तम्** इति । **यद्** अस्माकं **चित्तम्** एतावन्तं कालं **सुखेन गृहेषु निर्विशति,** तत् त्वया **अपहृतम्** । **कराव् अपि** यौ **गृह्य-कृत्ये** निर्विशतः, ताव् अपि । सुखात्मना त्वयेति वा ॥३४॥


______


**वंशीधरः (भावार्थ-दीपिका-प्रकाशः) :** निवृत्तौ प्रयोजनाभाव-पूर्वकं साधनाभावम् आहुः---*किं च* इत्य्-आदिना । गृह-कृत्य-निष्पत्त्य्-अर्थं सुखार्थं च गृहे वासो भवति । तच् च सर्वं चेतसा भवति । *तत्* तु *त्वयापहृतम्* । तत् किं करिष्यामस् तत्र गत्वा ? इति प्रयोजनाभावः । यद् वा, **भवता** येन संसार-क्लेशेन **हृतम्** अपि यच् **चित्तम्** इति योज्यम् । गृहे भवं **गृह्यं,** तच् च तत् **कृत्यम्** इति तथा, तस्मिन् मार्जनोपलेपनादि-लक्षणे । कृत्यानां बहुत्वम् अपेक्ष्य चित्ते सन्तापो भवति । न सुखम् इत्य् अरुच्या विशिनष्टि---*सुखात्मना* सुख-रूपेण भवता इत्य् अस्य प्रतिपदं *त्वया* इति विशेष्यम् ।

पादयोर् अपि स्तम्भो जात इत्य् आहुः---**पादाव्** इति । गति-साधनाभावाद् गमनं कथं स्यात् ? इति भावः । अत्रायम् आशयः---त्वत्-काठिन्येनात्र स्थातुम् अपि न युज्यते । गन्तुं च न शक्यते । हा कष्टम् ! अधुना किं कार्यम् ? इति ॥३४॥


______


**कैवल्य-दीपिका :** एवम् अपि गमनादेशे गन्तुम् अपि न शक्यत इत्य् आहुः---**चित्तम्** इत्य्-आदि । **सुखेन** सुख-रूपेण । **निर्विशति** व्यापिपर्ति । **उत** अहो यौ **करौ** निर्विशतः, ताव् अपि हृतौ । आस्तां तावत् गृह-गमन-वार्ता । गृह-प्राप्तिर् अप्य् अशक्या इत्य् आहुः---अतः **कथं यामः** ? अतो न यामश् चेत् **किं करवाम** ? तव स्वीकारं विनेति भावः । **करवाम** इति सम्प्रश्ने लोट् ॥३४॥ \[मु।फ। ११.२८\]


______


**श्रीनाथ-चक्रवर्ती (चैतन्य-मत-मञ्जुषा) :** काश्चिन् मध्या धीरा आहुः---प्रियं सोत्प्रास-वक्रोक्त्या इत्य्-आदि पूर्वोक्तेः । **सुखेन** अनायासेनैव भवता हृतं यद् यस्माद् **गृहेषु न निर्विशति** । नहि धर्म-विदा परकीयं द्रव्यम् अपह्रियते, तत्रापि स्त्रीणां चित्तं हृत्वा, प्रतियात ततो गृहान् \[२१\] इति गृह-गमनं चोपदिश्यते । इयं ते धूर्तता, न केवलं **चित्तम् अपहृतम्** । **कराव् अपि** हृतौ यतस् **तव पाद-मूलात् गृह-कृत्ये न** विशतः, त्वत्-पाद-मूल-लग्नौ पादयोः संवाहनं विना नान्यद् अभिलषत इत्य् अर्थः । चित्तं हृतं, करौ च हृतौ, तद् दृष्ट्वा **पदौ च पादं न चलतः**, अनयोस् तवान्यायं दृष्ट्वा स्तम्भो जातः । **कथं** **व्रजं** **यामः**? स्थित्वा वा तवौदासीन्य-कठिना वाचः कति श्रोतव्याः ? तर्हि मरणम् एव शरणम् इति भावः ॥३४॥


______


**सनातन-गोस्वामी (बृहद्-वैष्णव-तोषणी) : सुखात्मकेन** इति गृहादीनां दुःखात्मकत्वं ध्वनितम् । **सुखेन** सहितम् इति वा । **पादौ** यौ **गृह-कृत्ये** गतौ वा **निर्विशतः**, ताव् अप्य् **अपहृतौ** । अतस् तव **पाद-मूलात् पदम् एकम्** अपि **न चलतः**, गन्तुं न शक्नुत इत्य् अर्थः । करयोः पादयोश् चापहारस् तत्-तद्-इन्द्रिय-शक्त्य्-अपहारात् ।

यद् वा, ननु मिथ्या-वादिन्यः ! तर्हि कथम् अत्रागताः ? इति चेद्, अयुक्तं, तद्-गीतेनाकर्षणात्, न तु स्व-शक्तेः, अन्यथा अधुना गमनं सम्भवेत् ? इत्य् आहुः---**पदम्** इति । अर्थः स एव । **अथो** अस्माद् धेतोः **कथं** **व्रजं यामः** ?

ननु अबलाः ! मयैव कथञ्चित् प्रेष्यध्वम् ? तत्राहुः---**किं करवाम** ? इति । **वा**-शब्द उक्त-समुच्चये, कटाक्षे वा । यद् वा, अनुक्त-समुच्चये, ततश् च **किं वा** अनुसन्दधीमहि ? कुत्र वा याम इत्य् अर्थः । **चित्तादीनां भवतापहृतत्वात्** कर्मस्व् अप्रवृत्तेः । कथञ्चिच् छक्तौ सत्यां वा कर्मभिः प्रयोजनाभावाद् इति भावः । यद्यपि चित्तापहारेण सर्वेन्द्रियापहारोऽप्य् आयाति, तथापि विशेषतः कर-पादापहारोक्तिः पति-शुश्रूषणादि-गृह-कर्म-कृत्यस्यान्यत्र निज-गमनस्य च परिहाराय । अन्यत् तैर् व्याख्यातम् ।

यद् वा, गृहेश्वर्यस् तर्हि गृह-कृत्यम् अनासक्त्यैव क्रियताम् । तत्राहुः---**कराव् अप्य् अपहृतौ गृह**-सम्बन्धि-**कृत्ये न निर्विशतः** । ननु तर्हि तत्र गत्वा केवलम् अधिष्ठातृत्वेन स्थीयताम् । तत्राहुः---**पादौ** च **भवतापहृतौ** न **चलतः** इति । अन्यत् समानम् ।

अतस् त्वय्य् एव **चित्तम्**, त्वद्-अर्थ-कृत्य एव **करौ**, त्वत्-स्थान एव **पादौ** प्रविशन्ति, नान्यत्रेति च सूचितम् । यद् वा, **भवः** संसारः, तेन **तापः,** तेन **हृतं** नाशितम् अपि **चित्तं** लोकानां **सुखेन** अनायासेन, स्वत एवेत्य् अर्थः, **गृहेषु निर्विशत्य्** एव । **कराव् अपि गृह-कृत्ये निर्विशत** एव, अतः पति-शुश्रूषाद्य्-अर्थं तव प्रेरणयालम् इति भावः ।

ननु तत्त्व-वादिन्यः ! तर्हि गम्यताम् इति चेत्, तत्राहुः---**पादौ** इति । किन्तु त्वत्-काठिन्येनात्र स्थातुम् अपि न युज्यते, गन्तुं च न शक्यते । अहो बत ! अधुना किं कार्यम् ? इत्य् आर्त्या स-वैयग्र्यम् आहुः---**किं करवाम** इति । अनेन दृष्टं वनम् \[२१\] इत्य् अस्योत्तरम् । चित्ताद्य्-अपहारेण पुष्पादि-ग्रहणाद्य्-अशक्तेस् तद्-दर्शनस्यापि वैफल्यात्, किं तेन ? इति । द्वितीय-पक्षे च वन-दिदृक्षादौ सत्य् अपि पादापहरणाद् भ्रमणाशक्त्या सम्यग्-दर्शनासिद्देः किं तद्-दर्शनेन ? इति ।

श्लेषेण नर्मदम्---वनेऽस्माकं प्रयोजनाभावात् तद्-दर्शनार्थं नागताः स्मः, किन्तु **चित्त**-वित्तस्य **भवतापहरणात्** तद्-उद्देशेनात्रागताः । चोरं भवन्तम् प्राप्ता अपि ग्रहीतुं नेतुं च, तथा क्रोशनार्थं कुत्रापि गन्तुम् अपि न शक्नुमः, भवता कर-पादापहरणाद् इति भावः ।

श्लेषार्थश् चायम्---परतो वर्तमानस्य न-कारस्य सर्वत्रैवान्वयः । **सुखात्मकेन** अपि **भवता** यद्य् अस्माकं **चित्तम् अपहृतं** **न** भवति, तस्माद् **गृहे तन् निर्विशत्य्** एव, यत् **करौ पादाव् अपि अपहृतौ** न भवतः, अतो **गृह**-सम्बन्धि-**कृत्ये** तौ तौ **निर्विशत** एव । अतः **पदं** निज-स्थानं **व्रजं** प्रति तौ **चलत** एव । **अथो** अतः **कथं** **यामो**ऽन्यत्र ? कुतो वा **करवाम** त्वद्-उक्तिम् इति । इति तेन श्लेषोक्तं यमुना-तीर-गमनादिकं निरस्तम् ।

यद् वा, **गृहेषु भवता** उद्भवता **सुखेनापहृतं चित्तं** **यद्** यस्मात् **गृह-कृत्ये निर्विशति**, **गृहेषु** **भवता सुखेन** एव **अपहृतौ कराव् अपि गृह्य-कृत्ये निर्विशतः**, **पदं** निश्चितं यथा स्यात्, तथा **पादाव्** अपि तथा तस्माच् **चलतो** धर्म्याद् विचलतस् **तव** **पाद-मूलात्** **कथं व्रजं न यामः** ? **किं वा करवाम** ? इति ॥३४॥


______


**जीव-गोस्वामी (लघु-वैष्णव-तोषणी) :** ननु गृह-वास-सुख-रक्षार्थम् अपि न पत्य्-आदि-त्यागो विधेय इत्य् आशङ्क्य, तथापि तस्यैव दोषोट्टङ्कन-पूर्वकम् आहुः---**चित्तम्** इति । **सुखेन** सुख-रूपतया स्व-दर्शकेनेति तदानीं गृहादीनां दुःख-स्वरूपता-स्फूर्तिर् ध्वनिता । **सुखेन** सहितम् इति वा । **पादौ** यौ **गृह-कृत्ये** गमने वा **निर्विशतः,** ताव् अप्य् **अपहृतौ** । अतस् **तव पाद-मूलात् पदम्** एकम् अपि **न चलतः,** गन्तुं न शक्नुत इत्य् अर्थः । करयोः पादयोश् चापहारस् तत्-तद्-इन्द्रिय-शक्त्य्-अपहारात् । अत आगमनं च त्वद्-गीताकर्षण-मात्रेणेति भावः । **अथो** अस्माद् धेतोः **कथं व्रजं यामः** ?

ननु अबलाः ! एवं चेत्, अथैवाग्रे गच्छता सह गम्यताम् । तत्राहुः---तत्र गत्वा **किं वा करवाम** ? इति । **वा**-शब्दः समुच्चये । यद्यपि चित्तापहारेण सर्वेन्द्रियापहारोऽप्य् आयाति, तथापि विशेषतः कर-पादापहारोक्तिः पति-शुश्रूषणादि-गृह-कृत्यस्यान्यत्र निज-गमनस्य च परिहाराय । अन्यत् तैः ।

यद् वा, **यच् चित्तं सुखे** विषये वा पूर्वं स्थितं तद् **भवतापहृतं** सत्, **उत** अपि, **न** **प्रविशत्य् अपि** । कुतस् तस्मिन् **कृत्ये** करादिकं प्रवेशयेत् ? इत्य् अर्थः ।

ननु गृहेश्वर्यः ! तथापि तद्-विचार-बलेन प्रवेश्यतां, तत्राहुः---**कराव् अप्य् अपहृतौ** **गृह-**सम्बन्धि **कृत्ये** **न निर्विशतः** ।

ननु तथाप्य् अत्र तु स्थातुम् अयुक्तम् इति गच्छतैव, तत्राहुः---**पादौ** च **भवतापहृतौ** स्वाभिमुख्येनाकृष्टौ **पदम्** अपि **न चलत** इति । अन्यत् समानम् ।

अतस् त्वय्य् एव **चित्तं**, त्वद्-अर्थ-कृत्य एव **करौ**, त्वत्-स्थान एव **पादौ प्रविशन्ति**, नान्यत्रेति सूचितम् ।

अत्र नर्मेदम् । वनेऽस्माकं प्रयोजनाभावात् तद्-दर्शनार्थं नागताः स्मः, **चित्त**-वित्तस्य **भवतापहरणात्** तद्-उद्देशेनात्रागताश् चौरं भवन्तं प्राप्ता अपि ग्रहीतुं नेतुं च तथा क्रोशनार्थं कुत्रापि गन्तुम् अपि न शक्नुमः, **भवता कर-पादापहरणात्** । अतो हृत-धनाः **कथं व्रजं यामः** ? **किं वा करवामः** ? स्तम्भनादि-महा-मन्त्रज्ञ-चोर-वरे कस्याप्य् उपायस्याप्रभावाद् इति भावः ।

निषेधार्थश् चायम्---ननु वेणु-गीतेन मया गृहाद् आकृष्टाः सुष्ठु भ्रान्ताश् च कथं गन्तुं शक्नुथ ? तत्राहुः---**गृहेषु भवता** उद्भवता **सुखेन अपहृतं चित्तं यत्** यस्मात् **गृह-कृत्ये निर्विशति** । यद् वा, **चित्तं सुख** एव, **न** तु **भवतापहृतं**, यस्मात् **गृहेषु निर्विशति** एव । **कराव् अपि गृह्य-कृत्ये** निर्विशतः । परिश्रान्तत्वम् आशङ्क्याहुः---**पादौ पदम्** अपि **कथं न चलतः** ? अपि तु दूरम् अपि चलत एव । ततः **कथं न यामः**, अपि तु याम एव । अत्र च **किं करवाम** ? इति ॥३४॥


______


**जीव-गोस्वामी (प्रीति-सन्दर्भ ३३२) :** श्रवणाद् दर्शनाद् \[भा।पु। १०.२९.२७\] इत्य्-आदि-सूचितं निज-भाव-जन्मापलपन्ति---**चित्तम्** इति । **नो**ऽस्माकं **चित्तं** **सुख** एव वर्तते, न तु **भवता** तस्माद् **अपहृतम्** । यस्माद् **गृहेषु निर्विशति** । तत्र चिह्नं **कराव् अपि** **गृह-कृत्यार्थं निर्विशत** इति । यद् उक्तं सुमध्यमा \[१९\] इति तत्राहुः---**पादौ** **कथं तव पाद-मूलात् पदम् अपि न चलतः** । ततः **कथं व्रजं न यामः** ? अपि तु याम एवेत्य् अर्थः । यत् तूक्तं व्रजं प्रति न यात किं त्व् इहैव स्थीयताम् \[१९\] इति तत्राहुः---**करवाम किं** **वा** ? इति ॥३४॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**जीव-गोस्वामी (बृहत्-क्रम-सन्दर्भः) :** वयं तवाज्ञा-भङ्ग-कारिण्यो न भवामः । तेन गन्तुं च शक्यते । किन्तु तवैव दोषात् तन् न घटत इति पुनर् अतिविदग्धा मध्या-धीरा आहुः---**चित्तं सुखेन** इत्य्-आदि । **चित्तं भवता सुखेनापहृतम्** अनायासेन चोरितम्, न तु चोरान्तरेण त्वत्-प्रयत्न-विशेषेण, **यच् चित्तं गृहेषु निर्विशति**, अतश् चित्ताभावात् तन् न भवति । किम् अस्माकं दूषणम् ? तर्हि चित्तं दीयत् ।

स-चित्ताः सत्यो गृहं व्रजतेत्य् आशङ्क्याहुः---**उत** विस्मये । **कराव्** अपि **गृह्य-कृत्ये न निरिव्शतः** । अतः परं त्वत्-सेवायाम् एव करौ निर्विशतः, न गृह्य-कृत्य इत्य् अर्थः । तेन तत्र गत्वैव किं प्रयोजनम् ?

ननु, तथापि मद्-अज्ञातो यात, वरं गृह-कृत्यं मा कार्षम् इत्य् आशङ्क्याहुः---**पादाव्** इति । **तव पाद-मूलात्** चरण-समीपात् **पदम्** अपि **पादौ न चलतः** । तयोः स्तम्भो जातः । कथं याम इत्य् आहुः---**यामः कथम्** ? इति । न गत्वा किं करिष्यथेत्य् आहुः---**करवाम किं वा** ? तद् एव न विद्महे, किं वा करिष्यामः ?

अथवा, **यच् चित्तं गृहेषु निर्विशति**, तद् **भवतापहृतम्** । संसार-ताप-तप्तम् अस्माकं तु चित्तं भवतापहृतम् । अतो **गृहेषु सुखे** सुख-निमित्तं **न निर्विशति** । सर्वम् अन्यत् समम् ॥३४॥


______


**नारायण-भट्टः (श्री-रसिकाह्लादिनी) :** ननु मद्-आज्ञोल्लङ्घनेनेहावस्थाने महद् अनिष्टं स्यात् । ततो यद् वह्निना भव \[?\] दर्शनार्थम् आगतानां भवतीनां गृह-गमनम् एवोचितम् इति चेत्, तत्राहुः अशक्यत्वात् त्वद्-अधीनम् इति **चित्तम्** इति । भवद्-दर्शनात् प्राक् **चित्तं गृहेषु** **गृह-कृत्येषु निविष्टम् आसीत्** । तच् चित्तं **सुखेन** स्वरूपेण **भवतापहृतम्** । यद् वा, **सुखेन** गृह-सुखेन सह **अपहृतं** सुखम् अपहृतम् एव । अतो दुःखात्मकत्वाद् गृहास् त्यक्ताः ।

किं च, भवन्त्यः वन-दर्शनार्थम् आगताः, तद् अपि च जातं, दर्शन-व्यापारस्य चित्ताधीनत्वात् । एतावत्-पर्यन्तम् \[**करौ**\] एवापि **गृह-कृत्ये निविष्टौ**, अस्तां, तयोर् अपि कर्म-करण-सामर्थ्यस्य त्वयैवापहृतत्वाद् इदानीं **गृह-कृत्ये न निविशतः** । एतावत्-पर्यन्तं **पादाव्** अपि इतस् ततो गमने निविष्टौ, आस्तां, ताव् अपि गमने \[न?\] निविशतः, तयोर् अपि गतेस् त्वयैवापहृतम् । **पादौ पदं** स्वकीयं स्थानं प्रति **न चलतः** । तव **पाद-मूलाद् व्रजं कथं यामः** ? अथ येन केनाप्य् अमानेन (?) गत्वा किं करवामः ? करयोः पादयोश् च शून्यत्वात् ।

यद् वा, तद् यात मा चिरं गोष्ठं शुश्रूषध्वं पतीन् सतीः \[भा।पु। १०.२९.२२\] इति तदेदम् अप्य् अशक्यम् इत्य् आहुः---**तच् चित्तं भवद्-अपहारात्** प्राक् **सुखेन** यत्नेन **गृहे** तत्-तद्-व्यापारेषु निविष्टम् आसीत्, **तच्** चेतनापहारिणा **भवतापहृतम्**, इदानीं **न निर्विशति** । स्याम सुन्दर ते दास्यः करवाम तवोदितम् \[भा।पु। १०.२२.१२\] इति प्रतिश्रुतं दास्यः सत्यो **वो**\ऽस्माभिः क्रिये, तद् अपि चित्तम् अपहृतं न भवेत्, शून्य-चित्तासु तव योगस्य अकिञ्चित्करत्वात्, किञ्चित् पत्य्-आदि-शुश्रूषा कराधीना तयोर् अपि क्रिया-शक्तेस् त्वयैवापहृतत्वात्, क्रिया-शक्तिम् अन्तरेण पत्य्-आदि-सेवनस्याशक्यत्वात् न तु न किञ्चिन् नियुज्यते ।

इतो व्रजं यात इति तत्राहुः---**पादौ** इतः **ते** च **पाद-मूल**-स्थानात् एकम् अपि **पदं न चलतः**, गमनम् अप्य् अशक्यं, न दूरतः कर्म करणम् इत्य् अर्थः । गतिम् अन्तरेण पादयोर् विद्यमानत्वेन यदि गमनं सम्भाव्यते, तदा पादपानाम् अपि गमनं सम्भवेत्, तेषाम् अपि पदानां विद्यमानत्वात् ।

अयं भावः---इयं लीला निरोधात्मिका । व्रज-देवीनां चित्तं स्वयम् आकृष्य स्व-चित्ते निवेशितं क्षीर-नीरवद् आश्लिष्टम् । ततो निष्काशयितुम् अशक्यम् । **चित्तम्** इति सर्वेन्द्रियोपलक्षणम् । अतः सर्वस्वम् अपहृत्य प्रस्थानं नर्मणैवेति ।

ननु वेणु-नादात्मकेन महा-मोहन-मन्त्रेणास्मान् वने आहूय किम् इति विडम्बयसि ? इति मनसि निधायाहुः---**चित्तं सुखेन** रमण-सुखेन निमित्तेन **भवतापहृतम्** । अत एव तव **गृहेषु** कुञ्जादि-मन्दिरेषु यस्मात् **निविशति** रन्तुं प्रविशति, **कराव्** **अपि गृह्य-कृत्येषु** पुष्प-शय्यादि-रचनासु निर्विशतः, पत्य्-आदि-शुश्रूषणस्य त्यक्तत्वात् । **पादौ तव पाद-मूलाद्** अन्य-**पदं** स्थानं प्रति **न चलतः,** इहैवावस्थानाध्यवसायस्य कृतत्वात् । तव चरणेन सह नृत्यं करिष्यतः । तस्मात् **व्रजं कथं यामः** ? किम्-अर्थं यामः ? न किञ्चिद् अपि, व्रजस्य त्यक्तत्वात् । अन्यथा वान्ताशिन्यो भवेम । अथो\ऽस्माकम् अध्यवसायं ज्ञात्वा विलासोपयोगिनी-कृत्ये नियुङ्क्ष्वेति । किं च, अभीष्टं **करवाम** इति दासीभवितुम् आगता विद्धि ।

यद् वा, चित्ताद्य् अपहृत्य व्रज-प्रस्थापने कृते सति तव किम् अभीष्टं भविष्यति ? अस्मद्-अवस्था-दर्शनेन पत्य्-आदिभिः पृष्टाः किं वदिष्यामः ? अतः किं दास्यं करवाम ? इति स्वीकृते\ऽस्मान् नियुङ्क्ष्वेति भावः ।

यद् वा, तद् यात इति यदि सर्वात्म-भावेन व्रज-गमनं प्रत्य् अनुज्ञा दीयते, तर्हि अस्माकं यच् चित्ताद्य् अपहृतं, तत् पुनः प्रत्यर्पयेति । तच् च तवाशक्यं, यथा नीर-क्षीरं तद् एव पृथक् कर्तुं न शक्यम्, तथास्मच्-चित्ताद्य् अपहृत्य स्व-चित्तादिष्व् एकीकृतं, पुनः पृथक्कृत्य तस्य प्रत्यर्पणं तवाशक्यम् इति । तथा व्रज-गमनम् अस्माकम् अपीति ॥३४।


______


**विश्वनाथ-चक्रवर्ती (सारार्थ-दर्शिणी) :** अन्यास् तु स्वीय-प्रेमाणं सरसं द्योतयन्त्यो भोश् चौर-चक्रवर्तिन् ! न वयम् अन्यार्थम् आगताः, किन्तु त्वया चोरितं प्रतिस्वं धनम् एव जिघृक्षव इत्य् आहुः, **चित्तं भवता अपहृतम्** । न च तत्रान्य-चोरस्येव तव कोऽप्य् अधिकः प्रयत्नोऽभूद् इत्य् आहुः---**सुखेन** इति । वेणु-रन्ध्रेषु फुत्कार-मात्रेणैवेत्य् अर्थः ।

न च तच् चित्त-धनम् अस्माकम् अल्पतरम् इत्य् आहुः---**यच्** चित्तं **गृहेषु** सर्वेष्व् एव **निः**शेषेण **विशति**, अतस् तद्-अपहारेण त्वयास्माकं चित्ताभावात् तानि ज्वलन्तु समृद्ध्यन्तु वा, किम् अस्माकं तैः ? इत्य् अनुध्वनितम् । अतिशयोक्त्या **गृहेषु** श्रोत्रादीन्द्रियेषु तत्-तत्-साफल्यार्थं यत् **निर्विशति**, यद् विना सर्वेन्द्रियाण्य् अपि विफलीभवन्तीति भावः । अतश् चित्तापहाराद् एव सर्वेन्द्रियाण्य् अपि त्वया अपहृतानीत्य् आहुः । **कराव् अपि** यौ **गृह-कृत्येषु निर्विशतः** । ते तु नेत्रे श्रोत्रे अपि एतानि सर्वाण्य् अप्य् अपहृतानीत्य् अर्थः ।

ननु, भो अद्य तावद् गच्छत श्वः पर-श्वो वा विविच्य वश् चित्तं दास्यामीति तत्राहुः---**पादाव्** अस्माकं **पदम्** एकम् अपि **न चलतः** यद् विनेत्य् अर्थः । अतश् चित्तं देहि, तत एव याम इति भावः ॥३४॥


______


॥ १०.२९.३५ ॥

सिञ्चाङ्ग नस् त्वद्-अधरामृत-पूरकेण

हासावलोक-कल-गीतज-हृच्-छयाग्निम् ।

नो चेद् वयं विरहजाग्न्य्-उपयुक्त-देहा

ध्यानेन याम पदयोः पदवीं सखे ते ॥

**श्रीधर-स्वामी (भावार्थ-दीपिका) :** अतः **अङ्ग** ! हे कृष्ण ! **नो**ऽस्माकं **तवाधरामृत-पूरकेण** तवैव **हास**-सहितेन **अवलोकेन कल-गीतेन** च **जातो** यो **हृच्-छयाग्निः** कामाग्निः, तं **सिञ्च** । **नो चेद्** अयं तावद् एकोऽग्निः, तथा **विरहात्** जनिष्यते योऽ**ग्निः**, तेन च **उपयुक्त-देहा** दग्ध-शरीरा योगिन इव ते **पदवीम्** अन्तिकं **ध्यानेन याम** प्राप्नुयामः ॥३५॥


______


**वंशीधरः (भावार्थ-दीपिका-प्रकाशः) :** स्वाभीष्टं निवेदयन्त्य आहुः---**सिञ्च** इति । यतस् त्वया वयं सर्व-व्यवहार-साधनापहारेणासमर्थाः कृताः । अतस् त्वम् एव **नः** कामाग्निं निर्वापयेत्य् आहुः । **कल-गीत-**पदं पूर्वं व्याख्यातम् । यद् वा, **कल-गीतेन** मधुर-गानेन हृच्-छय एव सन्ताप-जनकत्व-साम्याद् अग्निर् **हृच्-छयाग्निः**, तम् । **अधर**-**निष्ठामृत**-प्रवाहेण **सिञ्च** निर्वापय । **नो चेद्** अन्यथा । *तावद्* अधुना । *तेन* द्वितीयेन च । **पदवीं** सामीप्यम्, पदवी निकटे मार्गे विष्णौ च पाद-रक्षके इति शाश्वतः । \"अन्ते या मतिः सा गतिः\" इति न्यायेन वयं तु त्वां प्राप्स्याम एव। हस्ताव् एव मर्दयतस् तव शाठ्य-मात्रं स्त्री-वध-मात्रं चावशेक्ष्यतीति भावः । दृष्टान्तो\ऽत्र दीक्षित-पत्नी ॥३५॥


______


**कैवल्य-दीपिका :** तस्माद् अयम् अस्मत् प्रणयो मान्य इत्य् आहुः---**सिञ्चाङ्ग** इति । **अङ्ग** अहो ! **अमृतं** सुधा **पूरकः** प्रवाहो **हृच्छयाग्निं** कामाग्निम् । **हासादिभिर्** इन्धनैर् उद्दीपितम् । **कलं** मधुरम् । अधर-सुधां पाययस्वेत्य् अर्थः । **नो चेन्** न सिञ्चसि चेत्, तत्राहुः---**उपयुक्तं** दग्धं शाब्द्य-मात्रं तवावशेक्ष्यति । वयं तु तत्-पाद-सन्निकृष्टा भविष्याम एवेत्य् अर्थः ॥३५॥ \[मु।फ। ११.२९\]


______


**श्रीनाथ-चक्रवर्ती (चैतन्य-मत-मञ्जुषा) :** मरणम् एव शरणम् इति निश्चित्य मध्या आहुः---सिञ्चाङ्ग न इत्य्-आदि । हे **हासावलोक** ! हासेन सहितो\ऽवलोको यस्य, हे तथाभूत ! **कल-गीतेन** जनितो यो **हृच्-छयाग्निस्** तं **सिञ्च** निर्वापय । हृदि शेते इति हृच्-छयो मनोरथः । स एवाधुनाग्निर् अभूत्, दाहकत्वात् । केन सेकः ? तत्राह---**त्वद्-अधरामृत-पूरकेण** ।

ननु तेन सेके स तु वर्धिष्यते ? वैद्युतस्याग्नेर् वर्षा-जलेन सेको हि वर्धापक एव, न तु तच्-छामन इति प्रसिद्धिर् इति चेद् वर्धतां नाम । त्वद्-अधरामृत-सिक्त-हृच्-छयाग्निना वयं न दह्यामहे, विरहानिना दह्यामह इत्य् आहुः---नो चेद् इत्य्-आदि । **नो चेद्** यदि न सिच्यते, तदा **विरहजाग्न्य्-उपयुक्त-देहाः** सत्यस् तव **ध्यानेन तव पादयोः पदवीम्** अन्तिकं **याम** गच्छेम इत्य् आक्षेपयेत्य् अर्थः । ध्यानेनेत्य् अस्यायम् अर्थः---मरणे या मतिः, सा गतिर् इति ॥३५॥


______


**सनातन-गोस्वामी (बृहद्-वैष्णव-तोषणी) : सिञ्च** निर्वापयेत्य् अर्थः । जल-प्रवाहेण अग्निम् इवेति रूपकतो ज्ञेयम् । आदौ क्रिया-निर्देशः परमार्ति-वैयाग्र्येण । **न** इत्य् अस्य **हृच्छयाग्निना** समासान्तः प्रविष्टेनापि सम्बन्धः । **त्वच्**-छब्दस् त्वया जनिताग्नेस् त्वयैव निर्वापणं सम्भवेद् इति विवक्षया **पूर**-शब्देन अग्नेर् महत्तापि ध्वनिता । अन्यथा अल्पेनैव जलेन निर्वापण-सिद्ध्या **पूरकेण** इत्य् अनुपयोगः । स्वार्थे कः ।

**हासादीनां** क्रमेण धृतेन्धन-वातत्वं ध्वनितम्। हृदि शेते वसतीति **हृच्-छयः** कामः । अतस् तन्-निवर्तकौषधस्याप्य् अन्तः-प्रवेशनापेक्षया **अधरामृत-पूरस्य** पानं, तथानन्य-प्रतिकार्यत्वं च सूचितम् ।

यद्यपि नायिकानां नायके सम्भोग-प्रार्थनं व्यङ्ग्यतयैवोपयुज्यते, न तु साक्षाद् व्यक्ततया, तथापि लोकोत्तर-प्रौढानुरागाणां तासां परमार्ति-भरेण विचारापगमात् तन् नात्र विरुध्यते ।

यद् वा, **त्वद्-अधरामृत-पूरकेण** त्वद्-अधरामृतेन वर्णमयताम् इव गतेन श्रोतृ-जनान् पूरयति आप्यायतीति त्वद्-अधरामृत-पूरकं वचनं, तेन **हृच्-छयाग्निं** हृदय-वर्ति सन्तापं **सिञ्च** नाशयेति वचनामृतेनास्माकं तापं नाशयेत्य् अर्थः । **नो चेत्,** यदि न सिञ्चसि, **ध्यानेन** इति \"मरणे या मतिः सा गतिः\" इत्य्-आदि न्यायेन निजेष्ट-सिद्धौ परमोत्कण्ठया साधन-विशेष उक्तः । **याम** इति सम्भावनायाम्, प्राप्स्याम वेत्य् अर्थः । तत्र चासम्भावना त्वत्-सख्य-प्रभावेन नास्तीत्य् आशयेन सम्बोधयन्ति---**सख** इति । अन्यत् तैर् व्यञ्जितम् ।

यद् वा, त्वत्-**पादयोर्** एव **ध्यानेन** चिन्तया यो **विरहाग्निः**, तेन **उपयुक्त-देहाः** । तत्र **ध्यानेन** इति विरहाग्नेर् अधिकोद्दीपने साधनम् । यद् वा, **विरहजाग्न्य्-उपयुक्त-देहानां** गोपीनाम् एव **ध्यानेन पदयोः पदवीम्** अन्तिकं नित्यात्यन्त-संयोगम् इत्य् अर्थः । **याम** यास्याम एव । अतः शाठ्य-मात्रं च स्त्री-वध-मात्रं च तवावशेक्ष्यति । **वयं** तु त्वत्-संयोगम् अवश्यं प्राप्स्याम एवेति ।

यद् वा, **विरहजाग्न्य्-उपयुक्त-देहा** अपि **पदयोः पदवीं** मोक्ष इत्य् अर्थः । **याम** इति प्रार्थना । ननु, कथं मद्-भक्तानां मोक्षः स्यात् ? तत्राहुः---**ध्यानेन** मोक्षस्यैव चिन्तया वाञ्छयेत्य् अर्थः । ननु, तथापि नासौ वो घटेत, तत्राहुः---**सखे** इति । सख्येनेदम् एव हितं नः क्रियताम् इत्य् अर्थः । इति महार्त्यात्यन्ताभाव-प्रार्थनम्, मोक्षस्यात्यन्ताभावताश्री-भागवतामृतोत्तर-खण्डे विवृतैव ।

यद् वा, **ध्यानेन पदवीं** वैकुण्ठाख्य-पदं तां **याम** इति कदाचिद् भक्तादीनां केनचिद् दुःखेन मोक्षादि-प्रार्थनम् इव वृन्दावन-विहारैक-प्रियाणां तासां श्री-वैकुण्ठ-लोक-प्रार्थनम् अपि दुख-भराद् एव ।

यद् वा, **ध्यान**-विषयं या **विरहजाग्न्य्-उपयुक्त-देहा** गोप्यः, ता अपि भवत्-पदाब्जान्तिकं **नयामः**, प्रापयिष्यामः, किम् उतात्मनः ? इत्य् अर्थः । इयं प्रेम-मदोक्तिः । किं वा, **नयाम** इति सख्येन प्रार्थनम् एव ।

यद् वा, **तव पदयोर् ध्यानेन विरहजाग्न्य्-उपयुक्त-देहा** या गोप्यः, तासां **पदवीं याम** मरिष्याम इत्य् अर्थः । ततस् त्वम् अप्य् अनुतप्स्यस इत्य् अभिप्रेत्याहुः---**सख** इति । तासां तेनैव देहेन रास-क्रीडा-प्राप्ति-पक्षे च पत्य्-आदिभिर् बद्धत्वात् तन्-मोचनार्थ-ध्यानाच् च, क्षणं तासाम् अनागमनेनान्त्य-दशा-मननाद् इति दिक् ।

यद् वा, **ध्यानेनापि तव पादयोर्** अन्तिकं **यास्यामः** किं ? काक्वा । अपि तु त्वया पश्चात् प्रार्थिता अपि न यास्याम एवेति । किं वा, सर्व-सामग्री-युक्ते\ऽस्मिन् जन्मनि तद्-असिद्ध्या परस्मिन् तस्यासम्भाव्यत्वाद् इति भावः ।

यद् वा, जन्मान्तरे **ध्यानेनापि ते पदयोर्** अन्तिकं मार्गम् अपि न **याम** इति प्रेमार्ति-भरेण प्रार्थनम् । तत्र च सखीत्वेनैव इत्य् आशयेन सम्बोधयन्ति---**सखे** इति । अलम् अतिविस्तरेण, अनेन तद् यात इत्य् अस्योत्तरम् । **हृच्-छयाग्नि**-निर्वाणे सति यत्नाद् यातुम् अपि शक्नुमः । अन्यथा च मरिष्याम एवेति । किं तत्र यानादिना ? इति ।

श्लेषार्थः---**अङ्ग** ! हे महा-लम्पट ! **नः** अस्माकं **हासावलोक-कल-गीतेन** सहजेन **जातो** यस् तव **हृच्-छयाग्निः,** तं **त्वद्-अधरामृत-पूरकेण** एव **सिञ्च** । अस्माकं मध्ये सा काचिन् नास्त्य् एव, यस्या अधरामृतेन स्व-कामाग्निं सेक्ष्यतीत्य् अर्थः । इति स्व-वर्ग्याणां सर्वथा नैरपेक्ष्यं सूचितम् ।

अथ च स्वाभीष्ट-परम-मधुर-वस्तुनि दुर्लभे सति लुब्धैः स्वस्यैवाधर-पुटी लिह्यते इति परिहास-भङ्गी व्यङ्ग्या---**नो चेत्** यद्य् एवम् अश्रुत्वा दुराग्रहान् न विरतो\ऽसि, तदा **वयं** स्व-पति-**विरहजाग्न्य्-उपयुक्त-देहा** वयं **भवेम**, वरं म्रियेमहीत्य् अर्थः । तथापि **सखे** सेन्द्रिये **ध्याने** चिन्तने\ऽपि **तव पदयोः पदवीम्** अपि **न याम** न यास्याम इत्य् अर्थः॥३५॥


______


**जीव-गोस्वामी (लघु-वैष्णव-तोषणी) :** तद् एवं द्वितीय-दिक्-स्थिता अपि पुनर् आशाम् एवोत्कण्ठा स्फुटम् एव वदन्त्यस् तत्-पूर्तेर् अप्य् अवश्यम्-भावितां प्रौढ्या निर्दिशन्त्यस् तद्-आपात-प्रत्याख्यानेन त्वयि दोष-मात्रं पर्यवस्यतीति रीत्या विवक्षितम् उपसंहरन्ति---**सिञ्च** इति निर्वापयेत्य् अर्थः । आदौ क्रिया-निर्देशः परमार्ति-वैयाग्र्येण **नः** इत्य् अस्य हृच्-छयाग्निनैव सम्बन्धः । तत्-पुरुषस्योत्तर-पद-प्रधानत्वात् हासस्य सम्बन्धि-पदं तवेत्य् एव लभ्यते प्रकरण-बलात्, विनापि **त्वच्-**छब्दम् अर्थ-बोधे सति तन्-निर्देशस् त्वया जनिताग्नेस् त्वयैव निर्वापणं युक्तम् इति विवक्षया **पूर**-शब्देनाग्नेर् महत्त्वम् अपि ध्वनितं, स्वार्थे कः ।

**हासावलोक-कल-गीतयोः** क्रमेण धृत-वातत्वं ध्वनितम् । हृदि शेते वसतीति **हृच्-छयः** कामः, अतस् तन्-निवर्तनौषधस्याप्य् अन्तः-प्रवेशनापेक्षया **अधरामृत-पूरस्य** पानं, तथानन्य-प्रतिकार्यत्वं च सूचितम् ।

इदं च सम्भोगस्य साक्षात् प्रार्थनं तदीय-वेणु-तनु-माधुर्य-मधु-मत्त-चित्तानां लोकोत्तर-प्रौढानुरागार्ति-नर्तित-महोत्कण्ठावगुण्ठितानां रसेनापि न विरुद्ध्यते, निषेधार्थाच् छन्नतयैवोक्तत्वात् तु नितराम् इति । व्यतिरेकेण तद् एव दृढयन्ति---**नो चेद्** इति । यदि न सिञ्चसि, तदापि **ध्यानेन** इति \"मरणे या मतिः सा गतिः\" इत्य्-आदि-न्यायेन **याम** सम्प्रत्य् एव प्राप्स्याम इत्य् अर्थः । प्राप्त-काले लोट् । तत्र च, **सखे** ! इति सम्बोध्य स्वेषु स्नेहम् उद्बोधयन्ति । अत्रान्वय-क्रमेणाभिप्रायाश् चैते ।

ननु, हासादिज-हृच्-छयाग्नि-सेकं साधनं मम जल-भाजनम् अत्र किम् इव दृश्यते ? इति परिहासम् आशङ्क्याहुः---**अमृत-** इति । अमृतेनैव तत् सिक्तं स्यात्, न तु जलादिना । तत्रापि तस्य **पूरेण**, न तु यत्-किञ्चिन्-मात्रेण । स्वार्थे कन् । तेनैवेत्य् अर्थः ।

ननु, तद् अपि दुर्लभं, कुत्र लप्स्ये ? तत्रापि तस्य पूरस्य अत्यन्तासम्भव इत्य् आशङ्क्य कथम् इदं गोपयसीत्य् आहुः---**त्वद्-अधर-** इति । अहो नान्येन अमृतेन तच्-छान्तिः स्यात्, किन्तु **त्वद्-अधर**-सम्बन्धिनैव । तत्रापि तस्याग्नेर् अत्यन्त-वृद्धेर् युवती-कोटिभिर् अप्य् अपरिसमाप्येन तत्-पूरेणैवेति महा-तृष्णा सूचिता । एवम् अग्रे वक्ष्यमाणस्यामृतस्य च परम-वैलक्षण्यम् ।

ननु, **ध्यानेन याम** इति झटिति देह-त्यागं सूचयन्तीनां भवतीनां तत्-साधनं च दृश्यते। तत्राहुः---**विरह-** इति । \"अये ! अन्या इव किं वयम् अनुराग-हीनाः, येन बाह्यम् अग्न्य्-आदिकं तत्-साधनं मृगयामः ? किन्त्व् अन्तर् एव स्वत एव तद् उदेष्यति\" इति भावः । अन्यत् तैः।

यद् वा, एवं विवक्षितम् उपसंहरन्त्यः, ननु दुर्घटे\ऽस्मिन्न् अर्थे कथम् अतित्वरयथ? इत्य् आशङ्क्यातिदुःखात् दुर्घटत्वम् एव सत्यम् इत्य् आहुः---**नो चेद्** इति । **ध्याने\ऽ**पि **न** एव **याम**, यतः **विरहजाग्नेर्** एव **उपयुक्ता** उचिता **देहाः**, न तु संयोगामृत-योग्या यासां ताः । अधुनात्र तद्-असिद्ध्या कालान्तरे\ऽपि जन्मान्तरे\ऽपि विरहस्यैव निश्चितत्वाद् इति भावः । **सखे** इति तस्यापि तत्र भावि-दुःखं दर्शयन्ति ।

यद् वा, झटिति तत्-प्राप्त्य्-अभावेन देह-त्यागं सूचयन्त्य आहुः---जन्मान्तरे\ऽपि **ध्यानेन** अपि **ते पदयोर्** अन्तिकं मार्गम् अपि वा **याम** इति प्रार्थनम् । तत्र च सखीत्वेनैवेत्य् आशयेन सम्बोधयन्ति---**सखे** इति । अनेन सुमध्यमा \[१९\] इत्य् अस्योत्तरं भवद्-आशयेदृश-सद्-गुण-देहो\ऽपि त्याज्यः, त्यक्ते\ऽपि तस्मिन् भवान् न त्याज्य इति श्लोक-द्वयम् इदम् ऐश्वर्यमयार्थे\ऽपि प्रायः समानम् ।

निषेधार्थश् चायं---तस्माद् **अङ्ग** ! हे महा-लम्पट ! **नः** अस्माकं **हासावलोक-कल-गीतेन** सहजेन जातो यस् तव **हृच्-छयाग्निः,** तं **त्वद्-अधरामृत-पूरकेण** एव **सिञ्च** । अस्माकं मध्ये सा काचिन् नास्त्य् एव, यस्या अधरामृतेन स्व-कामाग्निं सेक्ष्यतीत्य् अर्थः । इति स्व-वर्ग्याणां सर्वथा नैरपेक्ष्यं सूचितम् ।

अथ च स्वाभीष्ट-परम-मधुर-वस्तुनि दुर्लभे सति लुब्धैः स्वस्यैवाधर-पुटी लिह्यते इति नर्म-भङ्गी व्यङ्ग्या **नो चेत्** यद्य् एवम् अश्रुत्वा पन्थानम् अस्माकं निरुन्धन् दुराग्रहान् न विरमसि, तदा **वयं** स्व-पति-**विरहजाग्न्य्-उपयुक्त-देहा** भवेम, वयं म्रियेमहीत्य् अर्थः । तथापि **ध्याने** चिन्तने\ऽपि **तव पादयोः पदवीम्** अपि **न याम**, न यास्याम । **सखे** इति बाल-क्रीडायां प्राप्त-सख्यत्वेनास्मद्-धर्म-निष्ठां जानास्य् अपीति भावः ।

यद् वा, **चेद्** इति निश्चये । धत्ते पदं त्वम् अविता यदि विघ्न-मूर्ध्नि \[भा।पु। ११.४.१०\] इतिवत्। ततश् च नैव **विरहजाग्न्य्-उपयुक्त-देहा वयं** ततो **ध्याने**\ऽपि नैव **याम** इति ॥३५॥


______


**जीव-गोस्वामी (प्रीति-सन्दर्भः ३३२) :** अगृहान् प्रतियात \[२७\] इति स-तृष्णं यद् उक्तं, तत्राहुः---**सिञ्च** इति । **अङ्ग**, हे कामुक, **नो**ऽस्माकं स्वाभाविकात् **हासावलोक**-सहितात् **कल-गीताज् जातो** यस् तव **हृच्-छयाग्निः,** तं **त्वद्-अधरामृत-पूरकेण** एव **सिञ्च** । अस्मदीयस्य तस्य कथञ्चिद् अप्राप्यत्वाद् इति । अन्योऽपि रस-लुब्धो लोभ्य-वस्तुनोऽप्राप्तौ निजौष्ठम् एव लेढीति नर्म च व्यञ्जितम् ।

तत्र हेतुम् आह---**नः** इति । धत्ते पदं त्वम् अविता यदि विघ्न-मूर्ध्नि \[भा।पु। १०.४.१०\] इत्य्-आदिवत् अत्र **चेच्**-छब्दोऽपि निश्चये । ततश् च यस्मात् निश्चितम् एव **वयं ते** तव **विरहजाग्न्य्-उपयुक्त-देहा** नो भवामः । ततो **ध्याने** विषयेऽपि **तव पदयोः पदवीम्** अपि **न यामः** न स्पृशामः । **सखे** इति सम्बोध्य प्राचीन-मिथो-बाल्य-क्रीडा-गत-सौहृद्य-प्रकटनेन निज-वचस आर्जवं प्रकटितवत्यः ॥३५॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**जीव-गोस्वामी (बृहत्-क्रम-सन्दर्भः) :** हे विभो ! करणीयं वर्तते, करिष्यामश् च । तद् एव त्वं यद्य् एवं करोषि, तदा तत् करिष्याम एव । किं मया कर्तव्यम् ? इति चेत्, श्रूयताम् इति पुनर् मध्या-धीरा एवाहुः---**सिञ्चाङ्ग न** इत्य्-आदि । हे **अङ्ग** ! **नो गीतजं** कथनजं **हृच्-छयाग्निं सिञ्च** । हृदि शेते हृच्-छयो योऽग्निर् भवद्-उपेक्षा-प्रतिपादक-वचन-रूपः **अग्निः**, तं निर्वापय । केन ? **त्वद्-अधरामृत-पूरकेण**, प्रशंसायां कः । हे **हासावलोक** ! कल-हास-सहिता **अवलोक-कला** निरीक्षण-सौष्ठवं यस्य । **नो चेद्** यद्य् एवं न करोषि, तदा **विरहजाग्न्य्-उपयुक्त-देहा ध्यानेन ते** तव **पदयोः पदवीं याम**, न तु यास्यामः । एकोऽग्निर् योऽयं वर्तते, स तु दाहक एव, न मारकः । मारकस् तु **विरहज** एव । अयं तु गीतजत्वाद् वाग्ज एव । तेनानेन शुष्कास् तेन तत्-क्षणम् एव भस्मीभविष्याम इति वाक्यार्थः ॥३५॥


______


**नारायण-भट्टः (श्री-रसिकाह्लादिनी) :** एवं दैन्य-निवेदनेन श्री-कृष्णस्य चित्त-मार्दवाम् अलक्षयन्त्यो विरहाग्निना दह्यमानाशयास् तं सोढुम् अपारयन्त्यः प्रार्थयन्ते---**सिञ्च** इति । **अङ्ग** ! भो कृष्ण
! **नो**\ऽस्माकं **सिञ्च** तर्पय । किम् इति प्रेक्षायां प्रस्तुतं
निवेदयन्ति---तवेति प्रकरण-वशात् ज्ञातव्यम् । तवैव **हास**-सहितो\ऽ**वलोकः कल-गीतं** च, ताभ्यां **जातो** यो **हृच्-छयः** कामः, स एव **अग्निः** दाहकम् इति ।

केन साधनेन निर्वापनीयः ? इत्य् अपेक्षायाम् आहुः---**तवैवाधरामृतस्य पूरः** प्रवाहः, तद् एव कं जलं, तेनेत्य् अर्थः ।

किं च, काम-रूपस्य हृद्-रोगस्य निदानं जानीमः, तन्-निवर्तकम् औषधम् अपि जानीमः । परन्तु निदानम् अपि त्वद्-अधीनम् औषधम् अपि त्वद्-अधीनम् इति । अतो\ऽयम् अधुनैवोत्थितः **अग्निः** अस्माकं दग्धुम् उपक्रान्तो\ऽस्ति । यावन् निःशेषं न दहति, तावत् प्रतीकारं क्रियताम् । यथा कालिय-दमने दावाग्नि-पानेन सर्वेषां व्रजौकसां रक्षा कृता, तथा अस्माद् अपि वह्नेर् अस्मान् रक्ष ।

किं त्व् अयम् अग्निः पातुं न शक्यो, यतो\ऽन्तर् एव दाहको, न बहिः । अतस् त्वया पाते सति अस्माकम् इव तवाप्य् एतद् दाहो भविष्यतीति पाने भवान् न युज्यते । किं चान्तर-दाहकत्वम् अस्माभिर् एवानुभूतम् । स तु दावाग्निः केनाप्य् असुरेणोत्पादितः । अयम् अग्निस् तवैव **हासावलोक-कल-गीताभ्यां जनितः,** अतस् **तवैवाधरामृत-पूरकेण** शैत्य-हेतुना दावाग्नेर् अपि एतस्याग्नेर् महत्त्वम् आलोक्य निर्वापयेति । दावाग्नेः सर्वाक्षि-गोचरत्वं दृष्टम्, एतस्याग्नेः कस्याप्य् अक्षि-गोचरत्वं न । **अधरामृत**-पानेनान्तस्-ताप-निवृत्तौ सत्यां स्वयम् एवाग्निः निर्वाणं गमिष्यतीति भावः ।

इदम् अत्र तत्त्वम् । निदाने निवृत्ते रोगो\ऽपि निवर्तत इति प्रसिद्धेः । रहस्य् अस्माभिः क्रियमाणेन अधरामृत-पानेन सुखोत्पत्तौ जातायां तवाक्षि-निमीलने जाते सति हासावलोक-कल-गीतयोर् अपि क्षण-मात्रोपरमो भविष्यति । अत एव निदानोपरतौ केनाप्य् अलक्षितो हृच्-छयाग्नेर् अप्य् उपरमो भविष्यतीति भावः । यद्यपि नायिकानां स्वयम् एवाधरामृत-प्रार्थनं काम-शास्त्र-विरुद्धं रस-जनकं न, तथापि मोहितानां परम-प्रेमवतीनां युक्तायुक्त-कथन-विवेक-रहितानाम् आसां हृच्-छयाग्नि-ज्वालावलीढत्वाद् एवम् उक्तम् ।

व्यतिरेके तव महतीयं कीर्तिर् अस्माकं च महती सत्-कीर्तिर् भविष्यतीत्य् आहुः---**नो चेत्** । यदि हृच्-छयाग्निं न निर्वापयसि, तदा **वयं** तव **पादयोः ध्यानेन पदवीम्** अन्तिकं **याम** यास्यामेत्य् अर्थः । यद् वातो ध्यानेन पदयोः पदवीं मार्गयामः, इदानीम् एव प्राप्नुयामः, न तु कालान्तरे ।

तत्र मरणे व्यवसायात्मकानां भगवद्-विमुखानां पत्य्-आदीनां सङ्ग-जनित-दोषस्य प्रायश्चित्तान्तरेणानिवर्त्यत्वम् आशङ्क्य, अग्नि-प्रवेश-जनित-शुद्ध्या श्री-कृष्ण-प्राप्ति-योग्यतां सम्भाव्याहुः---**विरहज**- इति । **विरह-जाग्न्य्-उपयुक्त-देहा** इति **हृच्-छयाग्निर्** अन्तर-दाहकः मनो दग्ध्वा भस्मनि जाते तस्माद् अवशिष्टेन केनचिद् विस्फुलिङ्गेन हेतुना, अतस् तथा शुष्के शरीरे काष्ठ-प्राये जाते, तस्मिन् पतिते नान्य एवाग्निर् उत्पद्यते, तम् एवाहुः---अधरामृताप्राप्ता विरहा जनिष्यते । अतो\ऽग्निना **उपयुक्ता** दग्धा **देहा** यषां ताः, वयम् ।

यद् वा, **विरहजाग्नेर्** एव **उपयुक्ता** अनुचिता, न तु रमण-योग्या **देहा** यासां, ताः, भगवद्-विमुखानां संसर्गेण मलिनत्वात् । अत एव मलिनस्य रमणायोग्यत्वम् आलक्ष्य, भवता प्रत्याख्याताः, तद् यात \[१९\] इति । इदानीम् अयोग्यं देहं दग्ध्वा ते **पदयोः ध्यानेन** हेतुना **पदवीं** साम-योग्यं स्थानं रमण-योगेन शुद्ध-देहेन यास्यामः । हे **सखे** ! इति सम्बोधनेनैतत् ज्ञायते । यस् तु सखा, स तु सखीनां वञ्चको न भवति ।

ननु, मया किं वञ्चनं कृतम् ? इति चेत्, तत्राहुः---**हृच्-छयाग्नि**-निर्वापके औषधे विद्यमाने\ऽपि न ददासीदम् एव । यद् वा, योगिन इव **ध्यानेन** इदानीं **ते पदयोः पदवीं** सान्निध्यं **यामः**, प्राप्नुमः । क्षणान्तरे **विरहाग्नि-**दग्ध-**देहास् ते पदयोः पदवीं** शुद्ध-चैतन्येन अव्यवहितं सांनिध्यं प्राश्यामः । अस्मिन् देहे दग्धे सति, त्वयि निर्घृणत्वं दुःकीर्तिमत्त्वं पर्यवस्यति ।

अयम् अभिप्रायः---**हासावलोकः** सन्धुक्षणं, **कल-गीतं** च वायुः । अत उभाब्यां **जनितो हृच्-छयाग्निः** स चालौकिकः **तवाधरामृत-पूरकेन** उपशाम्यति, अधरामृतस्याप्य् अलौकिकत्वम् । अत एवालौकिकेनामृतेनालौकिकाग्नि-प्रशमं, न तु देव-भोग्यामृतेनोपशमः, तस्य संसार-ताप-हेतुत्वात् । यतः स एव हृच्-छयाग्निर् अधरामृत-पानाभावे विरहाग्निम् उत्पाद्य देहं भस्मीकरोति । अतो हृच्-छयाग्नि-युक्ता एव त्वां प्राप्स्यामः । तदा स तापस् त्वय्य् अपि सञ्चरिष्यतीति ॥३५॥


______


**विश्वनाथ-चक्रवर्ती (सारार्थ-दर्शिणी) :** अहो सम्प्रयोग-समयान्य-समयो\ऽपि सुन्दरीणां निर्वस्त्राः काया दिदृक्षिता ये आसन्, ते चीर-हरण-दिने दृष्टाः, तथैव मधु-पानान्य-समये\ऽपि भाववतीनाम् आसां निर्लज्जं वचनं शुश्रूषितम् आस्ते । तद् अधुनापि न श्रूयते । हन्त हन्त वेणु-नादेन काम-मयेन नोन्मादिताः । पुनश् च वाचः पेशैर् विह्वलीकृताः । यच् चालम्ब्य लज्जा-विवेक-धर्म-धैर्यादीनि तिष्ठन्ति, तच् चित्तम् अप्य् अपहृतः । तद् अप्य् एताः प्रायः सलज्जम् एव भाषन्ते, न त्व् आभ्यन्तर-भावम् अधुनापि वाचा सम्यग् उद्घाटयन्तीति मनसि परामृशति सति श्री-कृष्णे काश्चिन् मुख्यतमा उन्माद-सञ्चारि-प्राबल्येन विपर्यस्तीकृत-प्रकृतय आहुः---**सिञ्च** इति ।

अत्र **हास**- इत्य् अस्य सम्बन्धि-पदम् अर्थात् तवेत्य् एव लभ्यते । ततश् च **अङ्ग** ! हे कृष्ण ! तव **हास**-सहितेन **अवलोकेन कल-गीतेन** च **जातः** प्रोद्बुद्धः प्रोद्दीप्तो यो **हृच्-छयः** काम एव **अग्निः**, तं तवैव **अधरामृत-पूरेण सिञ्च** निर्वापय, स्वार्थे कः । येनैवाग्निः प्रोद्दीप्यते, तेनैव प्राप्त-विवेकेन यदि निर्वाप्यते, तदैव तद्-अपराधोपशमः । अन्यथा अग्नि-दाता गृहादि-दाहोत्थं पापं प्राप्नोत्य् एवेति भावः ।

अत्र कामम् इत्य् अप्रयुज्य हृच्-छय-पद-प्रयोगेनैवं ध्वन्यते---अस्माकं कामो हि हृदि शेते एव, तं च त्वया विना को\ऽपि प्रबोधयितुं न शक्नोति । त्वं च वंशी-नादेन सहास्मत्-कर्ण-रन्ध्र-द्वारा हृदयं प्रविश्य तत्र शयानं कामाग्निं प्रबोध्य हासावलोक-घृत-मधुभ्यां कल-गीति-वातेन च प्रोद्दीप्य तत्रत्यान् अरमत् प्राणान् दग्धुम् उपक्रमसे । अतस् तद्-दाह-पापाद् बिभेषि चेत्, तं निर्वापय । न च तत्-प्रोद्दीपने तन्-निर्वापने वा तवायास-लेशो\ऽपि, यतस् ते **हासावलोकस्** तस्याग्नेर् उद्दीपकः । **अधरामृतं** च तस्य निर्वापकम् इति । तद् वस्तु-द्वयं तव मुख-चन्द्र एव वर्तते, अतो दुर्लील-राज-पुत्रस्य तवाग्नि-ज्वालन-निर्वापनात्मिकैव खेला भूयसी भूरिशो दृष्ट्वा, न त्व् अग्नि-ज्वालन-मय्य् एव । एषा त्व् अद्यैव दृश्यत इति ।

ननु, एतानि मे साहजिकान्य् एव **हासावलोक-कल-गीतानि** । एतैर् यदि युवतयो ज्वलेयुः, तदा कुत्र कुत्र कतिशो वा मया स्वाधरामृतैश् चिकित्सा कर्तव्येति चेत्, सत्यम् । परः-सहस्र-स्त्री-वधे प्राप्त एव तव तद्-अद्भुताद् अनुतापाद् अयं हठो यास्यतीत्य् आहुः---**नो चेद्** इति । **विरहाग्निना उपयुक्त-देहा** दग्ध-शरीरा योगिन्य इव **ध्यानेन तव पादयोः पदवीं याम**, अधुनैव प्रानुयाम ।

अयम् अर्थः---**वयं** पूर्व-जन्म-स्वकृत-तपस्कान् एवात्मनो जानीमः । यद् एतज्-जन्मनि त्वं नाङ्गीकुरुषे, तस्माद् अधुना तपश्चरणार्थं न बाह्यं लौकिकं वह्निं गृह्णीमः । हृच्-छयाग्नि-त्वद्-विरहाग्न्योः स्वत एव सत्त्वात् । तत्रापि तद्-विरहाग्निना अतिप्रबली-भविष्णुना **हृच्-छयाग्निर्** अपि मन्दीकरिष्यत एवातो विरहाग्नाव् एव प्राणेषु हूयमानेष्व् अस्माकम् ।

सङ्कल्पश् चायं---भो ! कृष्ण-विरहाग्ने ! कृष्ण-पाद-स्पर्शम् आशासाना वयं त्वयि स्व-प्राणान् जुहुमः । तस्मात् कृष्णस्य पादयोः पदव्याम् अन्य-जनैर् अलक्षिता अस्मांस् तथा स्थापय, यथा अस्मत्-कुचयोर् उपर्य् एव तस्य पादौ पतेताम्, न तु भूमाव् इति । ततश् च त्वत्-पाद-भारेणैवोपशान्त-हृच्-छयाग्नयो वयं सिद्ध-मनोरथा एव भविष्यामह् । त्वं चानिच्छन्न् अप्य् अस्मत्-कुच-स्पर्श-सुखं प्राप्नुवन्न् अपि स्त्री-वधानुतापम् एव भूयां सम्प्राप्स्यसीति ।

**सखे** इति सख्याद् एवैवं चिकीर्षामः, सखीर् अप्य् अस्मांस् त्वम् एव सन्तापयसि चेत्, वयम् अपि त्वां सखायम् एवं कथं नानुतापयाम इति ध्वनिः । किन्तु प्रेम-हतकः खलु तद् अपि त्वद्-अनुताप-दुःखं कोटि-गुणी-कृत्यास्मभ्यम् एव दास्यत इति जानीमः । किं कुर्मो\ऽस्माकं दग्ध-ललाटम् एवं-विधम् एव विधात्रा सृष्टम् । तस्माद् अपरिणाम-दर्शिन् ! कृपा-सिन्धो ! स्वानुताप-वल्लि-बीजं किम्-अर्थं वपसि ? कथं वा तत्-फल-भोगिनीर् अस्मांश् च करोषि ? मुञ्च हठम्, अस्मान् अङ्गीकुर्व् इति भूयांस एवानुध्वनयः ॥३५॥


______


॥ १०.२९.३६ ॥

यर्ह्य् अम्बुजाक्ष तव पाद-तलं रमाया

दत्त-क्षणं क्वचिद् अरण्य-जन-प्रियस्य ।

अस्प्राक्ष्म तत्-प्रभृति नान्य-जन-समक्षम् अञ्जः[^३३]

स्थातुं त्वयाभिरमिता बत पारयामः ॥

[^३३]: अङ्ग


**श्रीधर-स्वामी (भावार्थ-दीपिका) :** ननु स्व-पतीन् एवोपगच्छत । त एनम् अग्निं सिञ्चेयुर् इति चेत्, तत्राहुः---**यर्हि** इति । **रमाया** लक्ष्म्या **दत्त-क्षणं** दत्तोत्सवं दत्तावसरं वा । तद् अपि **क्वचिद्** एव न सर्वदा । **अरण्य-जनाः प्रिया** यस्य, तस्य **तव** । अरण्य-जन-प्रियत्वाद् अरण्ये क्वचिद् **यर्ह्य् अस्प्राक्ष्म** स्पृष्टवत्यो वयं, तत्र च **त्वयाभिरमिता** आनन्दिताः सत्यस् तद् आरभ्य **अन्य-समक्षं स्थातुम्** अपि **न पारयामः** । तुच्छास् ते न रोचन्त इत्य् अर्थः ॥३६॥


______


**वंशीधरः (भावार्थ-दीपिका-प्रकाशः) :** कामाग्नि-शमने तु युष्माकं पतय एव समर्था इत्य् आह---*नन्व्* इति । एनं कामजाग्निम् इत्य् उक्ते प्रत्युत्तरम् आहुः---न केवलं **रमाया** एव *दत्तोत्सवम्* अस्माकं भक्तानाम् अपि तथात्वात् । अत आह---*दत्तावसरं* दत्तावकाशं वेति । *तद् अपि* अवकाश-दानम् अपि । **अरण्य-जनाः** गोपाः, वन-शैल-निवासिनः \[१०.२४.२४\] इत्य्-उक्तेः । **यर्हि** यदा । *तत्र च* वने च । *इत्य् अर्थ* इति---न हि समुद्र-तरण-शीलस्य क्षुद्र-खातक-तरणेच्छा भवतीति भावः ।

यद् वा, **अरण्य-जनाः** संन्यासिनः **प्रिया** यस्य स तथा । तथा च वयम् अपि सर्वांस् त्यक्त्वा वनम् एवागतास् त्वत्-प्रियार्थम् इति हेतोर् अस्मान् गृहाणेति । यद् वा, रमत्य् आनन्दयति त्वाम् इति **रमा** श्री-राधा, तस्याः **पाद-तलं तव दत्त-क्षणं**, अतीव मृदुल-सौभगवत्त्वेनेत्य् अर्थः । **यर्हि अस्प्राक्ष्म तत्-प्रभृति वयम्** अप्य् **अन्य-समक्षं स्थातुं न पारयामः**, किम् उत सेति । अनेन तवाङ्ग-स्पर्शनानतरम् अन्याङ्ग-स्पर्श-शङ्का निरस्तेति ध्वनितम् ॥३६॥


______


**कैवल्य-दीपिका :** तथाप्य् अज्ञान-रक्तेषु जनेषु प्रसङ्गोऽनुचित इव, तत्राहुः---**यर्हि** इति । **दत्त-क्षणं** दत्तावसरम् । **क्वचित्** कस्मिन्न् अपि सङ्केत-स्थाने **अस्प्राक्ष्म** पृष्टवत्यः । त्वत्तोऽन्यं न जानीम इत्य् अर्थे कृत-दिव्याः । **अरण्य-जन** इत्य् आत्मानं निर्दिशन्ति । एतेन रमा-रमणस्यापि ते स्वानुरागम् एवेक्ष्येदम् अस्माभिर् दिव्यं कृतम् । न स्व-रुचि-मात्रेणेत्य् उक्तम् । **तत्-प्रभृति** **अन्येषां** पतीनां **समक्षं स्थातुम्** अपि **न पारयामः** न शक्नुमः, किम् पुना रन्तुम् ! **अञ्जसा** स्वारस्येन बलाद् उपभुञ्जते ते । **बत** निश्चितम् । अतस् त्वय्य् एवानुराग इत्य् अर्थः ॥३६॥ \[मु।फ। ११.३०\]


______


**श्रीनाथ-चक्रवर्ती (चैतन्य-मत-मञ्जुषा) :** ननूपभुक्तं मद्-योग्यं न भवति, कथम् उपभोक्तव्या भवत्य इत्य् ऊढ-मात्राः काचिद् ऊचुः---**यर्हि** इत्य्-आदि । हे **अम्बुजाक्ष** ! **यर्हि** विवाह-दिवस एव तव पादाम्बुजं **क्वचित्** कुत्रापि स्थले समये वा **अस्प्राक्ष्म**, **तत्-प्रभृति** पूर्वं स्वीकृत्य सम्प्रति त्यक्तुं न युज्यते । **अञ्जः** सुव्यक्तम् एतत् तवापि । **पाद-तलं** विशिनष्टि---**रमाया दत्त-क्षणं** क्वचित् कदाचिद् एवेति वा । दत्तोत्सवं दत्तावसरं वा क्वचिद् इत्य् अस्य हेतुः---**अरण्य-जनस्य** वृन्दारण्य-जनानाम् अस्माकम् एव **प्रियत्वात्**, तव तस्यास् तद् दुर्लभम् एव ॥३६॥


______


**सनातन-गोस्वामी (बृहद्-वैष्णव-तोषणी) :** ननु, महा-कामिन्यः ! तर्हि श्री-बलदेवेऽपि युष्माकं भक्तिर् दृश्यते । अतस् तम् एव काम-पालं यात, किं वा अन्यदीया यूयं मया कथं स्वीकार्या इत्य् आशङ्क्य स-शपथम् आहुः---**यर्हि** इति । हे **अम्बुजाक्ष** ! इति । परम-सौन्दर्यादिकं पूर्ववत् सूचितम् । **तलं** स्वरूपे भूतलादिवत् । किं वा, अधो-भागस् तद् **अस्प्राक्ष्म**, तद्-ईषत्-सम्बन्ध-प्राप्ता स्म इत्य् अर्थः । एषा प्रेम्णा विनयोक्तिः । सदा रमयतीति **रमा,** लक्ष्म्यास् तस्या अपि, **क्वचिद्** एव **दत्त-क्षणम्**, अतोऽ**रण्य-जनानाम्** अस्माकं त्वद्-रमण-योग्यत्वाभावेऽपि ते **प्रिया** यस्येति परम-कारुण्यं सूचितम् । **अन्य-समक्षम्** इति यदि कदाचित् कथञ्चिद् अन्येषाम् अन्तिके तिष्ठेमः, तथा परोक्षम् एव, न तु साक्षात् सम्मुखे । **अञ्ज** इति । यदि वा कथञ्चित् समक्षं तिष्ठेम, तदा च परम-दुःखेनैवेत्य् अर्थः । **स्थातुम्** अपि किम् उत उपवेष्टुं शयितुं वेत्य् अर्थः । तच् च त्वयैव नागर-शेखरेण सम्पादितम् इत्य् आहुः---**त्वयाभितो रमिता** इति । **बत** खेदे निश्चये वा । अन्यत् तैर् व्याख्यातम् ।

यद् वा, **रमायाः** सेव्यम् अपि **तव पाद-मूलम्** अरण्य-जन-**प्रियत्वाद् अरण्य-जनानाम्** एव **दत्त-क्षणम्** । अतः क्वचित् कस्मिंश्चित् स्थाने काले वा **यर्हि** यावद् **अस्प्राक्ष्म** **क्वचिद् दत्त-क्षणम्** इति वा । ततश् च **क्वचिद्** इति क्वचिद् अनिर्वचनीय-देश इत्य् अर्थः । तावद् आरभ्य **त्वयाभिरमिताः** सन्तोषिताः । यद् वा, स्वप्नादौ रति-विशेषं कारिताः सत्यः । अन्यत् समानम् ।

यद् वा, अहो महा-मोहन ! कालान्तरे त्वद्-अङ्ग-सङ्गाशया वा, गृहे गत्वा तिष्ठेम, तद् अपि न घटते, महा-धूर्तेन त्वया गृह-सुखस्याशेषस्यैव विलुण्ठनाद् इत्य् आहुः---**यर्हि** इति । स्पर्शने हेतु-द्वयम्---**रमाया दत्त-क्षणम्** इति । **रमाय** रमणाय **आदत्त-क्षणं** गृहीतावसरम् **अरण्य-जनानां प्रियस्य** इति च, **त्वयाभिरमिताः** सत्यः कदाचिद् **अस्प्राक्ष्म** इति तत्र निजाविवेक-दोषो निरस्तः । अतस् **तत्-प्रभृति** किम् अप्य् अन्यन् न रोचते, कथं गृहं याम ? इति भावः ।

यद् वा, **अरण्य-जन-प्रियस्य** तव **या रमा** श्री-राधा, तस्या **पाद-तलम्** । अन्यत् समानम् । यद्यपि तत्रैव सापि समागतास्ति, तथा तत्-सङ्गावस्थिति-निष्ठा-विज्ञापनेनान्याः सर्वा अपि तस्याम् इव स्वेषु तस्य प्रीतिं जनयितुं तथोचुर् इति ज्ञेयम् । अनेन अथवा इत्य् अस्योत्तरम् । स्वाभाविक-प्रेम-विशेषेणैवागताः स्म । न त्व् अन्य-जनवत् साधारण-प्रेम्णेति ।

श्लेषार्थः---हे **अरण्य-जन** ! सदा अरण्य-चरत्वात् अरण्यम् एव जनः परिजनो यस्येति वा, **प्रियस्य** पत्युः, **पाद-तलं यर्हि अस्प्राक्ष्म** । कथम्-भूतं ? **तव** **रमाय** रमणाय क्वचित् कुत्राप्य् अंशे **अदत्त-क्षणम्** अदत्तावसरं **तत्-प्रभृति त्वयाभिरमिताः** । तु अयाभिर् अमिताः, अनेन शुभावहेन विधिना अभिरमिताः, **वयं** तु **अन्य-समक्षं** **स्थातुम्** अपि **अञ्जस्** तत्त्वेन **न पारयामः** ।

ननु, स्वप्न एवायं भवन्तीनाम् अन्यथा नित्यम् अपि तथाद्यापि तत् स्यात् ? तत्राहुः---**अरण्य-जनेषु** पुलिन्दी-हरिण्य्-आदिष्व् एव सन्तत-निज-दशनादि-दानेन प्रीति-कर्तुः, न तु व्रज-जनेषु ततोऽस्माकं तु सुतराम् एव दुर्लभस्येत्य् अर्थः । इति **रमाया** अस्माकं च योग्यानां परित्यागात् तादृशानां च स्वाकाराद् उपालम्भश् च सूचितः । तद् एवं **यर्ह्य् अस्प्राक्ष्म तत्-प्रभृति**, **नान्येषां समक्षं स्थातुम्** ऋद्ध्र्वावस्थानम् अपि कर्तुं पारयाम । अन्य-दर्शनम् अस्मश्य न रोचत इत्य् अर्थः । अत एव एष कोऽप्य् उच्चाटन-विद्या-मयः स्पर्श-गुण इति भावः ।

ननु, मिथ्या-वादिन्यः । सदा गोष्ठ-जन-मध्ये वसथैव, तत्राहुः---**अञ्जः** सुखेन अनायासेन ततो बलाद् एव तत्र वसाम इति भावः । अन्यैश्वर्य-पक्षे क्वचित् स्पर्शने हेतुः क्वचित् केषुचिद् आविर्भावेषु **रमाया दत्त-क्षणं** स्वयं तु **अरण्य-जन-प्रियस्य** वृन्दावन-वासिनां श्री-गोपादीनां प्रेम्णा तद्-अव्यभिचारिणः, अहो अभाग्यं, तथापि **यर्हि** कदाचिद् एव **अस्प्राक्ष्म** । अन्यत् समानम् ।

अत्र तेषां व्याख्यान् **अरण्य-** इति तज्-**जन**-सम्बन्धेनैवेत्य् अपि दैन्यम् एवेति अनेनाथवेत्य् अस्योत्तरं स्वाभाविक-प्रेम-विशेषेणैवागताः स्म, न त्व् अन्य-जनवत् साधारण-प्रेम्णेति निषेधार्थश् चायम्---अये साधु स्मारितं सखे ! इत्य् अनेन यतो बाल्य-क्रीड-सख्ये भवतीनां स्पर्शोऽपि जातोऽस्तीत्य् आशङ्क्याह---**यर्हि** इति । **यर्हि** यदा तव बाल्ये वानरादि-**प्रियस्य** एव सतः **पाद-तलं रमाया** रमण्या **दत्ता**वसरं तद्-अभिसारोन्मुखं बभूवेत्य् अर्थः । **तत्-प्रभृति** तद् अपि न **अस्प्राक्ष्म,** किम् उतान्यद् अङ्गं । कथम्-भूता अपि त्वया अभिरमिता ? बाल्ये कारित-क्रीडा अपि । अत एव **अन्येषां** श्वश्र्व्-आदीनाम् अपि समक्षं **स्थातुं पारयामः** । अन्यथा तैर् अपि द्विष्येमहीति भाव इति ॥३६॥


______


**जीव-गोस्वामी (लघु-वैष्णव-तोषणी) :** ननु, कथं निरपराधे मय्य् अपराधः कल्प्यते ? मदीय-स्वाभाविक-सौन्दर्यादि-दर्शनेन कामिनीनां वश् चित्तादिकं क्षुभ्यति तत्राहं किं करवाणि ? किं च, यदि गृह-कल्प्येषु न शक्तितस् तथापि कुल-वधूनां युष्माकं तत्रैवावस्थानं युक्तम् । तत्राहुः---**यर्हि** इति ।

हे **अम्बुजाक्ष** ! इति यदा अस्मद्-अनिर्वचनीय-पुण्योदय-समये **क्वचिद्** अपि दुर्लभे देशे **त्वयाभिरमिता** निज-भाव-व्यञ्जनया नन्दिता सत्यस् **तव पाद-तलम् अस्प्राक्ष्म** सूचकेन वाक्येन इति ।

> पूर्णाः पुलिन्द्य उरुगाय-पदाब्ज-राग- >
> श्री-कुङ्कुमेन दयिता-स्तन-मण्डितेन \[भा।पु। १०.२१.१७\]

इत्य् अत्र पूर्व-कृत-व्याख्यानुसारेण कयापि तया यथा-कथञ्चित् लब्धस्य **पाद-तल**-स्पर्शस्य तद्-गोष्ठीष्व् एव प्रसिद्धः कृत-कात्यायनी-व्रतानां तु तत्-स्पर्शाङ्गी-करण-मात्र-तथापि आच् च प्राप्त-सङ्गा अपि प्राप्त-सङ्गाभिर् आत्मैक्यं प्रकल्प्य ताभिर् मिलित्वा प्रोचुर् इति ज्ञेयम् । कीदृशं ? **पाद-तलं रमाया दत्त-क्षणं** तस्याम् अपि नूनम् अर्पित-महोत्सवम् इत्य् अर्थः ।

ननु, स्वप्न एवायं भवन्तीनाम् अन्यथा नित्यम् अपि तथाद्यापि तत् स्यात् ? तत्राहुः---**अरण्य-जनेषु** पुलिन्दी-हरिण्य्-आदिष्व् एव सन्तत-निज-दशनादि-दानेन प्रीति-कर्तुः, न तु व्रज-जनेषु । ततोऽस्माकं तु सुतराम् एव दुर्लभस्येत्य् अर्थः । इति **रमाया** अस्माकं च योग्यानां परित्यागात् तादृशानां च स्वाकाराद् उपालम्भश् च सूचितः । तद् एवं **यर्ह्य् अस्प्राक्ष्म** **तत्-प्रभृति** **नान्येषां समक्षं स्थातुं** ध्रुवावस्थानम् अपि कर्तुं **पारयामः** । अन्य-दर्शनम् अस्मभ्यं न रोचत इत्य् अर्थः । अत एव एष कोऽप्य् उच्चाटन-विद्या-मयः स्पर्श-गुण इति भावः।

ननु, मिथ्या-वादिन्यः ! सदा गोष्ठ-जन-मध्ये वसथैव ? तत्राहुः---**अञ्जः** सुखेन अनायासेन ततो बलाद् एव तत्र वसाम इति भावः । अन्यैश्वर्य-पक्षे **क्वचित्** स्पर्शने हेतुः **क्वचित्** केषुचिद् आविर्भावेषु **रमाया दत्त-क्षणं** स्वयं तु **अरण्य-जन-प्रियस्य** वृन्दावन-वासिनां श्री-गोपादीनां प्रेम्णा तद्-अव्यभिचारिणः, अहो अभाग्यं तथापि **यर्हि** कदाचिद् एव **अस्प्राक्ष्म** । अन्यत् समानम् ।

अत्र तेषां व्याख्याने अरण्येति तज्-जन-सम्बन्धेनैवेत्य् अपि दैन्यम् एवेति अनेनाथवेत्य् अस्योत्तरं स्वाभाविक-प्रेम-विशेषेणैवागताः स्म, न त्व् अन्य-जनवत् साधारण-प्रेम्णेति निषेधार्थश् चायम्---अये साधु स्मारितं सखे ! इत्य् अनेन यतो बाल्य-क्रीड-सख्ये भवतीनां स्पर्शोऽपि जातोऽस्तीत्य् आशङ्क्याह---**यर्हि** इति । **यर्हि** यदा **तव** बाल्ये वानरादि-प्रियस्यैव सतः **पाद-तलं रमाया** रमण्या **दत्तावसरं** तद्-अभिसारोन्मुखं बभूवेत्य् अर्थः । **तत्-प्रभृति** तद् अपि **नास्प्राक्ष्म,** किम् उतान्यद् अङ्गम् । कथम्-भूता अपि? **त्वया अभिरमिता** बाल्ये कारित-क्रीडा अपि । अत एव अन्येषां श्वश्र्व्-आदीनाम् अपि **समक्षं स्थातुं पारयामः** । अन्यथा तैर् अपि द्विष्येमहीति भाव इति ॥३६॥


______


**जीव-गोस्वामी (प्रीति-सन्दर्भ ३३२) :** ननु सख्येन बाल्य-क्रीडायाम् अपि स्पर्शादिकं जातम् एवास्ति, तर्हि कथम् अहो इदानीम् उदासीनाः स्थ ? तत्राहुः---**यर्हि** इति । हे **अम्बुजाक्ष** ! **अरण्य-जनाः** पशु-पक्ष्य्-आदयः, तेषां **प्रियस्य** बाल्य-भावेन तैर् एव कृत-मैत्रस्य तव **यर्हि** यदा **क्वचिद्** अपि **रमाया** रमण्या **दत्तावसरं** **पाद-तलं** जातं, तद्-अनुगताव् उन्मुखं बभूवेत्य् अर्थः । **तत्-प्रभृति** एव **वयं** तद् अपि न **अस्प्राक्ष्म** न स्पृष्टवत्यः, किम् उतान्यद् अङ्गम् । तद् एवं निज-दाढ्येनैव पूर्वं **त्वया अभिरमिताः** कारित-बाल्य-क्रीडा अपि **वयम्** अधुना **अञ्जसः** अनायासेन **अन्येषां** गुरु-जनादीनां **समक्षं स्थातुं पारयामः** । **बत** इति शङ्कायाम् । अन्यथा तैर् अपि त्यज्येमहीति भावः ॥३६॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**जीव-गोस्वामी (बृहत्-क्रम-सन्दर्भः) :** ननु, उपभुक्तं द्रव्यम् अस्मद्-उपयुक्तं न भवति । भवत्यश् च पतिमत्यः । तेन अस्मद्-योग्या न भवथेत्य् आशङ्क्याह । पतिमत्य ऊचुः---**यर्हि** इत्य्-आदि । हे **अम्बुजाक्ष** ! यदि यदा कदाचित् कुत्रापि धूलि-खेलादौ बाल्ये **तव पाद-तलम् अस्प्राक्ष्म** स्पृशाम, **तत्-प्रभृति अन्य-समक्षं स्थातुं न पारयामः** । अस्तु तव सम्पर्कः । तद् इदम् अन्य-सम्बन्धित्वम् अस्माकं लोक-प्रथैव, न वास्तवम् । त्वत्-प्रिया एव वयम् । तव कीदृशस्य ? **अरण्य-जन-प्रियस्य** वृन्दावन-जन-दयितस्य, अत एवास्माकं स्पर्शो जातः । **पाद-तलं** कीदृशम् ? **रमाया दत्त-क्षणं** दत्तोत्सवं दत्तावसरं वा । अवसरे हि सा तत्-स्पर्शं लेभे । वृन्दावन-जनास् तु सदैव स्पृशन्तीत्य् **अरण्य-जन-प्रियत्वम्** । न चान्यत्र, किं प्रमाणम् ? यद् अन्य-समक्षं स्थातुं न पारयथेति स्व-विशेषण-द्वाराहुः। **वयं** कीदृश्यः ? **त्वयाभिरमिताः**, त्वया सर्व-शिरोमणिना । कथम् अन्यथा स्वीकरिष्यामहे ? अत उचितम् एव **अन्य-समक्षं स्थातुम्** असामर्थ्यम् अस्माकम् इति शेषः ॥३६॥


______


**नारायण-भट्टः (श्री-रसिकाह्लादिनी) :** नन्व् अहं भवतीनां मित्रं परम-कारुणिकश् च । मयि असूया नोचिता दुःशील इत्य्-आदिना धर्मोपदेशत्वात् । अत्रावस्थानं बलवद् अनिष्ठानुबन्धि, अतो व्याबुद्ध्य तान् एवोपयन्तु, अत एवैनम् अग्निं निर्वापयिष्यति चेत्, तत्राहुः---**यर्हि** इति । हे **अम्बुजाक्ष** ! **हृच्छयाग्नि**-तापोपशमन-विलोचन ! किं पुनर् **अधरामृत**-दानेनेति सूचितम्। तर्हि यदा यदा **तव** **पाद-तलम् अस्प्राक्ष्म** स्पृष्टवत्यो **वयम्** ।

कीदृशं **पाद-तलम्**? **रमाया** लक्ष्म्याः क्वचिद् देशे काले वा **दत्त-क्षणं** दत्तानन्दं दत्तावसरवान् सर्वदा, यतो वृन्दावन-प्रदेशेषु रतत्वात् नैवात्र लब्ध-पदम् । श्रीः सुपर्यङ्के शयानं पारमेष्ट्यं श्रिया विराजमानम् एव परिचरति, न तु गोचारणादौ । यद्यपि लक्ष्मीर् नित्यं वक्षसि वसति, तथापि पाद-पद-सौभाग्यम् अधिकं ज्ञात्वा चरण-तल एव साभिलाषा भवति, न तु सर्वदाप्नोति । यतस् तस्या गौरवम् एव करोति । अतः सदा सेवितुम् अवसरं न ददासि । अहो अचिन्त्यः पाद-तल-रसस्य महिमा ! यद् एष सर्वतः सर्वान् एव निरुणद्धि । यथा श्रीर् अपि पाद-परागाशया **अरण्य-जनो** भवितुम् इच्छति, तथा वयम् अपि अरण्य-जना भवितुम् इच्छामः ।

कथं-भूतस्य ? **अरण्य-जन-प्रियस्य**, अरण्यस्य वृन्दारण्यस्य जनाः पुलिन्द्याद्याः प्रिया यस्य, कन्द-मूलाद्य्-उपहार-समर्पण-शीलत्वाद् धन्याः, पूर्णाः पुलिन्द्य \[भा।पु। १०.२१.१७\] इति पूर्वम् अप्य् उक्तत्वाद् इति साभ्यसूयं वाक्यं, न त्व् अस्मद्-आदयो व्रज-जनाः प्रियाः । अतः क्वचिद् वयम् अत्र, हे **अम्बुजाक्ष** ! **तत्-प्रभृति** तद् आरभ्य **अन्य-समक्षं स्थातुम्** अपि न **पारयामः**, किं पुनः रमणापेक्षया तद्-उचिते स्थाने\ऽपि उपवेष्टुम्[^३४] इति । तस्माद् अस्माकं तन् न रोचत इत्य् अर्थः । विशेषतस् **त्वया अभिरमिता**ः, अत एव तद्-रमणम् अनुभूय स्मृत्वा चागताः, न ह्य् अननुभूतं स्मर्यते । तस्माद् वृन्दावने वासं कर्तुम् आगतानां त्यागो\ऽनुचित इति, तव त्व् अरण्य-जन-प्रियत्वात् । वयम् अपि तथा भवितुम् आगता विद्धि ।

[^३४]: चोर्रेच्तेद् फ़्रोम् उपवेष्टितम्।


यद् वा, **अरण्यं** वृन्दावनम् । तस्मिन् जायत इति **जनाः** मृग-पक्ष्य्-आदयः, ते\ऽपि **प्रिया** यस्य । तद् उक्तं---प्रायो बताम्ब \[भा।पु। १०.२१.१४\] इति, धन्याः स्म मूढ-मतयो\ऽपि हरिण्यः \[भा।पु। १०.२१.११\] इत्य् उक्तत्वात् । अस्मद्-भोग्यं वस्तु एते वृन्दावन-वासिनो दर्शनादिना आस्वादयन्तीत्य् अमर्षेणैवागता न त्यक्तुम् अर्हसीति भावः ।

यद् वा, **अरण्य-जनानां प्रियस्य** इति । अत एव व्रजं त्यक्त्वा तेषु प्रीतिं कर्तुं वृन्दारण्ये कृत-निवासस्य । व्रज-वासिनस् तु मत्सर-ग्रस्तत्वात् समक्षे तन् न सहते, अरण्य-जनानां मत्सरादे राहित्यं ज्ञात्वागतानाम् अस्माकं रमणं देहि । यत् **त्वया** पूर्वम् **अभिरमिताः** । यतो\ऽत्र को\ऽपि प्रतिबन्धको नास्ति । तस्मान् निःशङ्कं विलासे प्रवृत्तिर् भविष्यतीति । तद् उक्तं यत्र नैसर्ग-दुर्वैराः सहासन् नृ-मृगादयः \[भा।पु। १०.१३.६०\] इति । **अङ्ग** इति सम्बोधनेनैतत् सूच्यते । त्वं त्व् अस्मत्-सहाय-कर्तानुकूलश् च । एतावत्-पर्यन्तम् ईद्र्शो भूत्वा प्रतिकूल-सङ्गं कारयितुम् इच्छसीति चित्रम् । **बत** इति खेदे ।

**अञ्ज** इति पाठे, दिवा तु **अरण्य-जन-प्रियस्य** अरण्य-जना गोपाः प्रियाः, यस्य रात्रौ **त्वया अभि** निःशङ्कं **रमिताः**, तदा **पाद-तलम्** **अस्प्राक्ष्म**, **तत्-प्रभृति अञ्जः** स्व-भावेनैव **अन्य-समक्षं स्थातुं न पारयामः**। किन्तु त्वत्-समीपे एव स्थातुं रोचते च । त्वयास्माकं स्वभावो\ऽन्यथा कर्तुं शक्यत इति भावः । रमण-संस्कारस्य त्वयैव जनित्वात् रमणम् अन्तरेण ज्ञानम् अपि नेतुं न शक्नुम इत्य् अर्थः ॥३६॥


______


**विश्वनाथ-चक्रवर्ती (सारार्थ-दर्शिणी) :** ननु, तर्हि स्व-स्व-पतीन् एवोपगच्छत त एवैनम् अग्निं सिञ्चेयुस् तत्राहुः । यर्हीति हे अम्बुजाक्षेति त्वन्-नयन-दर्शन-क्षणम् आरभ्यैव वयं भ्रमरीभूय स्थिताः स्म इति । चक्षु-रागः प्रथमं चित्तासङ्गस् ततोऽथ सङ्कल्पः इति रस-शास्त्रोक्तेः। प्रथमं लोचना-लोचनि दर्शनम् एवास्माकं पूर्व-राग-प्रवर्तकम् इति भावः । तत्रापि **यर्हि** यस्मिन्न् एव क्षणे **तव पाद-तलं** क्वचिद् गोवर्धनादि कुञ्ज-प्रदेशे **अस्प्राक्ष्म** कुचाभ्यां स्पृष्टवत्यो वयम् । कीदृशम् ? **रमाया दत्त-क्षणं** वैकुण्ठ-वासिन्या लक्ष्म्या नारायण-प्रियाया अपि रमणाभिलाष-मयोत्सव-दायकं, यद्-वाञ्छया श्रीर् ललनाचरत् तपः \[भा।पु। १०.१६.३६\] इति नागपत्नी-वचनाद् गर्गादि-मुखतः श्रुतात् । अतो वन-वासिनीनां गोप-स्त्रीणाम् अस्माकम् अभिलाषमयोत्सव-दायकम् अत्राभिलाषे किम् आश्चर्यम् इति भावः ।

ननु, लक्ष्म्या अप्य् अभिलषणीये वस्तुनि कुतो वः प्राप्ति-योग्यता ? इत्य् अत आहुः---**अरण्यजा** गोप-जातय एव **प्रिया** यस्य, तस्य **तव** **तत्-प्रभृति** तं क्षणम् आरभ्य **अन्येषां** स्व-स्व-पतीनां गोप-स्त्रीणाम् अस्माकं **समक्षं स्थातुम्** अपि **न पारयामः,** तान् दृष्ट्वा अद्धा मनसि घृणोत्पद्यते इति भावः । किं च, न केवलं **वयम् अस्प्राक्ष्म** एव । अपि तु, **त्वया अभि** सर्वतो-भावेन **रमिता** यथेष्टं सम्भुज्य पुरुषायतीकृता अपीत्य् अर्थः । तेन सम्भुक्त-पूर्वाः अस्मान् अन्यत्र न प्रस्थापय, पादयोस् ते पताम इति काकुर् ध्वनितः ॥३६॥


______


॥ १०.२९.३७ ॥

श्रीर् यत्-पदाम्बुज-रजश् चकमे तुलस्या

लब्ध्वापि वक्षसि पदं किल भृत्य-जुष्टम् ।

यस्याः स्व-वीक्षण-कृतेऽन्य[^३५]-सुर-प्रयासस्

[^३५]: कृतोऽ (वि); उतान्य- (प्रा।पा।)


तद्वद् वयं च तव पाद-रजः प्रपन्नाः ॥

**श्रीधर-स्वामी (भावार्थ-दीपिका) :** त्वत्-पाद-सौभाग्यं त्व् अतिचित्रम् इत्य् आहुः---**श्रीर्** इति । **वक्षस्य्** असापत्न्यं स्थानं **लब्ध्वापि**, **तुलस्या** सपत्न्या सह **तव पादाम्बुज-रजः कामयते स्म** । **भृत्यैः** सर्वैर् **जुष्टम्** इति सौभाग्यातिरेकोक्तिः । **यस्याः स्व-वीक्षण-कृते** **श्रीर्** आत्मानं विलोकयत्व् इत्य् एतद्-अर्थम् **अन्येषां** \[सुराणां\] ब्रह्मादीनां तपोभिः **प्रयासः**, सा तद्-**रजः**, **तद्वद् वयम्** अपि **प्रपन्ना** इति ॥३७॥


______


**वंशीधरः (भावार्थ-दीपिका-प्रकाशः) :** *सौभाग्यं* सौन्दर्यम् । *अतिचित्रं* निखिल-देव-प्रसाद्यः लक्ष्म्या काङ्क्षित-धूलित्वाद् इति । श्रीयते सेव्यते निखिलैर् इति श्रीर् लक्ष्मीः । *असापत्न्यम्* एकाकिन्या लब्धत्वात् । **भृत्यैः** ऐकान्तिक-भक्तैर् नारदादिभिः । भगवतो विश्वम्भरत्वेन सर्व-पालकत्वात् तद्-अपेक्षया निखिलानां भृत्यत्वम् एवेत्य् अभिप्रेत्य स्वामि-चरणैर् भृत्य-पदं सर्वार्थ-परतया विशेष्यार्थम्---*भृत्यैः सर्वैर्* इति । *अतिरेकः* आधिक्यम् । **यस्याः** लक्ष्म्याः । स्वान् आत्मनः प्रति वीक्षणं **स्व-वीक्षणम्** । आत्मनोऽस्मान् **प्रपन्नास्तव पाद-रजः**-सेवनाय प्राप्ता इत्य् अर्थः ॥३७॥

*अतः परं विश्वनाथः।*


______


**कैवल्य-दीपिका :** आस्ताम् अङ्ग-सङ्गः, तत्-पाद-शुश्रूषणम् अप्य् अनुमन्यस्व, इत्य् आहुः---**श्रीर्** इति । **यत्** यस्मात् श्रीर् अपि **पाद-रज** एव **चकमे** । **वक्षसि** स्थानं **लब्ध्वापि** । किं-भूतं रजः ? **भृत्यैर् जुष्टम्**, तथा **तुलस्याः** सम्बन्ध्य् अपि । **किल** प्रसिद्धौ । **यस्याः** श्रियः । **उत** इत्य् अप्य्-अर्थे । **अन्ये** ब्रह्मादयः । **प्रयासः** तपः-क्लेशः । **तद्वत्** श्रीवत् । वक्षसि स्थितापि श्रीः भृत्योपभुक्तं सपत्नी-सम्बन्ध्य् अपि पाद-रज एव चकम इत्य् अतिशयः ॥३७॥ \[मु।फ। ११.३१\]


______


**श्रीनाथ-चक्रवर्ती (चैतन्य-मत-मञ्जुषा) :** रमायाः क्वचिद् एव दत्त-क्षणं, न सर्वदेति यद् उक्तं, तद् अन्याः प्रपञ्चयन्ति---**श्रीर्** इत्य्-आदि । हे सखे ! **वयं तव पाद-रजः-प्रपन्नाः** पाद-धूलीं प्रपद्यामहे इत्य् अर्थः । केवलं नमस्कुर्म एव तत्, तत्रापि **भृत्यैर् जुष्टम्** । **यस्याः** श्रिय इति श्रियो महिमानं प्रपञ्चयति---तत् कथं वयं प्राप्स्यामः ?

ननु तर्हि यूयं किं प्रार्थयत ? तत्राहुः---तद्वत् **त्वत्-पाद-रजो** वर्तते यत्र, तत्-स्थलम् अभिलषाम इति दैन्यम् । अथवा, **पाद-रजः-प्रपन्नाः** स्मः ।

एवं चेद् यत्र कुत्रापि पद-पद्धतौ रजो गृह्यताम् ? तत्राहुः---**तद्वत्** तत्-सहितम् एव पाद-स्थम् एव **रजः** । अयम् अर्थः---पाद-संवाहनं कुर्वत्यः, तत्र स्थिताः कुच-कुङ्कुम-रजः इत्य् अर्थः । केवलं **रज** एव **भृत्य-जुष्टं**, तद् एव **तुलस्या** सह स्पर्धमाना **श्रीः कामयते** । अतस् तया सहास्माकं स्पर्धापि न भविष्यति ।

अथवा, **यत्-पदा** यस्य पदा हेतुना **श्रीः** **अम्बुज-रजश् चकमे** । तत्-सादृश्यात् पद्म-वन एव तस्थाव् इति भावः । **वक्षसि पदं** स्थानं **लब्ध्वापि** । पदं कीदृशम् ? **भृत्य्-अजुष्टं** भृतिः सेवा-मूलं, तया अजुष्टं सेवनालब्धम् इति । अपि तु स्वभाव-सिद्धं यस्या इति तत्-तुल्यम् एव **वयं** **च**, वयं तु, **च**-कारस् त्व्-अर्थे । **तद्वत्** तुलसी-सहितम् एव **पद-रजः प्रपन्नाः,** तया सह विरोधो न क्रियत इत्य् औत्कण्ठ्योदयः असूया-शान्ति-दैन्यादेः शवलता ॥३७॥


______


**सनातन-गोस्वामी (बृहद्-वैष्णव-तोषणी) :** ननु, उदार-शिरोमणे ! मा सिञ्च अधरामृतार्पणेन अस्माकं हृच्-छयाग्निं निज-दास्य-मात्रम् अपि देहीति चेत्, तथापि भोः मुग्ध-बुद्धयो मयैका द्वि-त्रा वा स्वीकार्याः । अन्यथा युष्माकम् अत्यन्त-बाहुल्येनान्योन्यं निरन्तर-सापत्न्योदयाद् आयताव् अपि दुःखं भवितैवेत्य् आशङ्क्य दृष्टान्तेन तत् परिहरन्त्यः परमार्त्या दास्य-मात्रेच्छयाहुः---**श्रीर्** इति ।

**उत** अपि । **यस्याः** **स्व-वीक्षणे** निमित्तेऽप्य् **अन्येषां** त्वद्-व्यतिरिक्तानां सर्वेषाम् एव **सुराणां** ब्रह्मादीनां **प्रयासः** । इति माहात्म्य-विशेषेण मात्सर्य-सम्भवात् सपत्नी-सङ्गासहिष्णुना सूचिता । अयम् **अन्य**-शब्दाभिप्रायः । एवं तस्य तस्याम् अनासक्तिश् च ध्वनिता । तथापि सा श्रीर् अपि सपत्न्या सहितापि **पदाम्बुज-रज** एव यच् **चकमे**, तच् चोक्तं नागपत्नीभिः, यद्-वाञ्छया श्रीर् ललनाचरत् तपः \[भा।पु। १०.१६.३६\] इति ।

श्री-सनकादिभिश् च तृतीय-स्कन्धे,

> यं वै विभूतिर् उपयात्य् अनुवेलम् अन्यैर् >
> अर्थार्थिभिः स्व-शिरसा धृत-पाद-रेणुः । >
> धन्यार्पिताङ्घ्रि-तुलसी-नव-दाम-धाम्नो >
> लोकं मधुव्रत-पतेर् इव काम-याना ॥ \[भा।पु। ३.१६.२०\] इति ।

तत्र हेतुः---**भृत्यैर् जुष्टम्** इति । सर्वतोऽधिक-प्रीति-पात्र-दास-वर्ग-सेवितत्वेन रजस एव परमोत्कृष्टत्व-मननाद् इत्य् अर्थः ।

यद् वा, वैकुण्ठ-नाथस्य वक्षसि पदं लब्ध्वापि श्रीर् यस्य तव पदाम्बुज-रजः । किल निश्चये । असमोर्ध्व-माधुरी-भर-मोहितत्वाच् **चकमे**, **तद्वत्** श्रीवत् **पाद-रज** एव तद् **वयं प्रपन्नाः** शरणागतत्वेनाश्रिताः । तत्र पाद-रजसा दास्यं लक्षितम् । तत्र च परम-भक्त्या निज-नीचत्व-विवक्षया **पाद-रज** इत्य् एव, न तु साक्षाद् दास्यम् इत्य् उक्तम् । तत्र च परम-दौर्लभ्येन किञ्चिन्-मात्र-विवक्षया एकत्वम् ।

यद् वा, दास्ये सत्य् एव **पाद-रजः** प्राप्यते । किं वा, तस्मिन् प्राप्त एव दास्यं सम्पाद्यत इति पाद-रजसः कामना तत्-प्रपन्नता च, यत्-तदोर् नित्य-सम्बन्धाद् यच्-छब्दानीत-तच्-छब्देन श्रीवत् तद्-एक-कामना-निष्ठा बोध्यते ।

यद् वा, **यत्** यस्माद् इति पूर्वम् अम्बुज-रूपक-प्रयोगः । श्रियस् तेन सर्व-ताप-हरणाद्य्-अभिप्रायेण आत्मनि च तद्-अभावात् तद्-अप्रयोगः ।

यद् वा, लक्ष्मीस् तादृश-माहात्म्य-साक्षात्-पादाब्ज-रज एव कामयाञ्चक्रे । वयं तु नीचास् तद्-योग्यता-हीनाः **पदं** पादाब्ज-चिह्नं, तत्-सम्बन्धि **रज** एव यत्र कुत्रचिद् दूरे पतितम् अपि **प्रपन्नाः** । एषा परम-दैन्योक्तिः । पाद-रजसः पुनर्-उक्तिर् दास्य-मात्रैकापेक्षा-बोधनार्थम् । सा यथा सापत्न्य-दोषं त्वद्-दास्य-लालसया न मेने, तथा **वयम्** अपीति भावः।

यद् वा, अग्रे दास्यं प्रार्थयितुं तस्य सर्वाराध्य-महा-लक्ष्मी-काम्यत्वेन परमोत्कर्षं प्रतिपादयन्त्यस् तद् एव प्रपद्यमाना आहुः---**श्रीर्** इति । अर्थः स एव । अन्यत् तैर् विशेष्यथाम् ।

यद् वा, **तुलस्याः** सम्बन्धि तस्या गोविन्द-चरण-प्रियत्वेन सदा तत्रैव निवासाद् **भृत्यैर्** अनन्तैर् **जुष्टम्** इति । तत्र बहूनां सङ्घर्षोऽपि दर्शितः । सारङ्गाणां पदाम्बुजम् \[भा।पु। १.११.२६\] इत्य्-उक्तेः । **अन्येषां** सुरेतराणां दैत्यादीनां **सुराणां** च **प्रयासः** इति । अन्यत् समानम् ।

अनेन भर्तुः \[२४\] इत्य् अस्योत्तरम् । भर्तुः शुश्रूषणादिकं न हि परमो धर्मः, किन्तु त्वद्-दास्यम् एव । ब्रह्मादि-प्रार्थ्य-कृपा-कटाक्षया श्रियापि तस्य प्रार्थ्यत्वाद् इति ।

यद् वा, **यत्-पदाम्बुज-रजो** यस्य नारायणस्य पाद-पद्म-रजः **श्रीश् चकमे,** **तद्वत्** तत् स इव यस् त्वं यस्य **तव पाद-रजो** **वयं** च **प्रपन्नाः** । तस्मान् नन्दात्मजोऽयं ते नारायण-समो गुणैः \[भा।पु। १०.८.१९\] इत्य् उक्तत्वात् । शेषं समञ्जसम् एव । एतद् ऐश्वर्यं विनायम् अर्थः ।

श्लेषार्थः---तादृशी सत्य् अपि तादृश-स्थानं **लब्ध्वापि** तादृशं **पाद-रज** एव **श्रीश् चकमे**, न तु प्राप्नोतीति तस्या अविवेकः सूचितः । **यस्या** इति बहु-जन-काम्यतया कश्चिद् दोषोऽप्य् आरोपितः । अतो निबुद्ध्यानन्यता-रहितया । तथैव त्वद्-दास्यं काम्येतेति युक्तम् एव ।

यद् वा, **यस्याः स्व्-अवीक्षणे** सुष्ठु अवीक्षणे **अन्येषां सुराणां** च सात्त्विकानाम् अपि \"मां श्रीर् न वीक्षताम्\" एतद्-अर्थं **प्रयासः** । स्थिति-काले मद्-आदिभिर् अन्धीकरणात्, त्याग-काले गच्छन्त्या तया मूर्च्छा-करणाच् च, सा **श्रीर्** एव **चकमे** । कृष्णस्य वक्षसि वामे पीता सूक्ष्मा कापि रेखास्ति, सा च गर्गादिभिर् लक्ष्मीर् इति व्रजे ख्यापिता । तद्-अभिप्रायेण तासां सेर्ष्यं वचनम् । **वयं च तद्वत्** तादृश्यः किं यत् **तव पाद-रजः-प्रपन्ना** भवेम, अपि तु सुबुद्धयः स्थिर-प्रकृतयो भर्तृ-शुश्रूषणाद्य्-अर्थं गृहं किल यास्याम एवेति भावः ॥३७॥


______


**जीव-गोस्वामी (लघु-वैष्णव-तोषणी) :** ननु, मादृश-तुल्य-कुल्या एव यूयं, ततो बत कथं पाद-तलम् अस्प्राक्ष्मेति वदथ ? इत्य् आशङ्क्य निजाभीष्टोत्कण्ठावगुण्ठिततयैव अतिदैन्येनाहुः---**श्रीर्** इति । **यत्** यस्य नारायणस्य **वक्षसि पदं लब्ध्वापि पाद-पद्म-रजः श्रीश् चकमे**, प्रेयस्य्-उचितं सेवाभिलाष-विशेषं परित्यज्य दासोचितम् एवेष्टवतीत्य् अर्थः । यत एव दासानां बहूनां तत्र सङ्घट्टम् अप्य् अङ्गीचकारेति भावः ।

कीदृश्य् अपि सा ? तत्राहुः---**यस्या** इति । तद् एवं दृष्टान्तम् उक्त्वा दार्ष्टान्तिकम् आहुः---**तद्वद्** इति । तस्मान् नन्दात्मजो\ऽयं ते नारायण-समो गुणैः \[भा।पु। १०.८.१३\] इत्य् उक्तत्वात् स नारायण इव यस् त्वं, तस्य **तव पाद-रजो वयं** च सत्-कुलादि-सम्पत्त्या प्रेयसी-पद-योग्यतां लब्ध्वापि **प्रपन्नाः** । तस्य तव च गुण-महिमैवायं यत् तस्या अस्माकं च लब्ध-तादृश-पद-सत्त्वेऽपि न्यूनताभिमानम् एव कारयतीत्य् अर्थः ।

तत्र **श्रीर्** अम्बुज-सादृश्यम् उपाधिम् अवलम्बमाना तस्य **पदाम्बुज-रजश् चकमे** । **वयं** तु तद्-उपाधिम् अनपेक्ष्यमाणास् **तव पाद-रजः-प्रपन्ना** इति स्वेषां तत्-पादस्य च वैशिष्ट्यम् अम्बुज-रूपकारूपकाभ्यां दर्शितं ध्वनितम् ।

\[अथवा, नन्व् एवं पूर्वोक-हेतोर् आशङ्क्यते निजेन्द्रिय-तर्पण एव तत्-परा यूयं, न तु ममानुकूल्यायां प्रीतौ ? इति तत्राहुः---**श्रीर्** इति । **यत्** यस्मात् हेतोः, तस्मात् एवेत्य् अर्थः । एवं सा यथा स्व-पत्यौ तादृश-रसाधिकृतापि तत्-सेवा-मय-यद्-दास्याभिलाषवती तथा त्वयि **वयम्** अपीति वाक्यार्थः ।\][^३६]

एवं क्षीरोद-मथने यथान्वपरित्यागेन श्रियास् तद्-एक-भजनं, तथास्माकम् अपि त्वद्-एक-भजनम् इति ज्ञापितम् ।

[^३६]: इन् ब्रच्केत्स् इन् थे पुब्लिस्हेद् एदितिओन्।


अथवा, ननु नाहं स्वप्नेऽपि भवती-स्पर्शं स्मरामि । भवतु वा, तथाप्य् अविचारेण सकृत् स्खलनेऽपि न भूयः कर्तुम् उचितं, तच् चानौचित्यं भवतीनां साध्वी-कुलाचार-लङ्घनेन मम च तादृश-भवद्-आचार-ध्वंसनेनेत्य् अत्र साध्वी-कुल-शिरोमणिं श्रियम् एव दृष्टान्तयन्त्यः प्रत्युत्तरयन्ति---**श्रीर्** इति । **वक्षसि** स्व-भर्तुर् हृदये **पदं** स्थानं **लब्ध्वापि श्रीः** किल प्रसिद्धौ असमोर्ध्व-माधुरी-भर-मोहितत्वात्, तथापि तवाङ्ग-सङ्गे निजायोग्यता-मननाच् च । **यद्** इति यस्य वृन्दावन-सम्बन्धि-**पाद-रजो-**मात्रं **चकमे** । तस्य **तव पाद-रजो वयम् अपि प्रपन्ना** इत्य् अन्वयः । तद् उक्तं, यद्-वाञ्छया श्रीर् ललनाचरत् तपः \[भा।पु। १०.१६.३६\] इति तादृश-प्रसिद्धि-श्रवणात् । वक्ष्यते च स्वयं, जयति तेऽधिकं जन्मना व्रजः श्रयत इन्दिरा शश्वद् अत्र हि \[भा।पु। १०.३१.१\] इति **पाद-रजः**-शब्दस्य पुनर्-उक्तिर् अत्युत्कण्ठया ज्ञेया ।

\[*तद् उक्तं पक्ष-द्वयेऽपि*\] रूपकाप्रयोगाश् च पूर्ववद् एव ज्ञेया पक्ष-द्वयेऽपि । सा च न केवला, किन्तु **तुलस्या** लीला-रूपया वृन्दयापि सहसा च तुलसी तत्-प्रेयस्य् अपि **चकमे**, पाद्मं कार्तिक-माहात्म्ये जालन्धरोपाख्याने तस्या अपि तत्-प्रेयसीत्व-श्रवणात् । तथा स्कान्द-मथुरा-माहात्म्ये---

> वृन्दावनं द्वादशमं वृन्दा-देवी समाश्रितम् । >
> हरिणाधिष्ठितं तच् च ब्रह्म-रुद्रादि-सेवितम् ॥ इति ।

वाराहे तन्-माहात्म्ये च---

> वृन्दावनं द्वादशमं वृन्दया परिरक्षितम् । >
> मम चैव प्रियं भूमे सर्व-पातक-नाशनम् ॥ इति ।

तद्-आश्रितत्व-श्रवणाच् च । कथम्-भूतम् अपि रजः ? **भृत्य-जुष्टं** त्वद्-भृत्य-गण-सेवितावशिष्टम् अपि । पुना रज एव विशेषयितुं तस्या वैशिष्ट्यान्तरम् आहुः---**यस्या** इति । **स्व-वीक्षणं** स्व-पति-प्रेम-पर्यन्त-सम्पत्ति-पदे **अन्य-सुराः** श्री-विष्वक्सेन-गरुडादयः, तेषाम् अपि **प्रयासः** । यदि तस्याः तस्याश् च अप्य् एवं तदा अस्माकम् एव को दोषः ? इति भावः ।

ऐश्वर्य-पक्षेऽपि प्रायः पूर्ववद् एवार्थः, किन्तु पूर्वत्र प्रेम-कृतोत्कर्ष-दृष्टि-प्राप्तत्वेन । उत्तरत्र तु ज्ञान-प्राप्तत्वेनेति भेदः । तद् एवं भर्तुः शुश्रूषणं स्त्रीणाम् \[२४\] इत्य्-आदेर् उत्तरं ज्ञेयम् । निषेधार्थश् चायम् ।

ननु श्री-वृन्दे अपि स्व-पति-परित्यागेन मद्-आशया मद्-वने तिष्ठतः । काः यूयम् ? इत्य् अत्राहुः---**श्रीर्** इति । **यत्** या **श्रीः** **तुलस्या** वृन्दया सदात्र वने स्थितं **तव पदाम्बुज-रजश् चकमे,** तत्-कामनयात्र वासं कृतवतीत्य् अर्थः । **तद्वद्** इति सहैव **वयं च** वयम् अपि **पाद-रजः प्रपन्नाः**, काक्वा नैवेत्य् अर्थः । चपलात्वेन ख्यातया लक्ष्म्या यच् चापलं, तथा जालन्धर-भार्यात्वम् अपि लब्धाया वृन्दाया यद् व्यभिचारित्वं, तत् तद् युक्तम् एव । नास्माकम् एतादृशीनाम् इति भावः । अत्रापि भर्तुर् \[२४\] इत्य् अस्यैवोत्तरम् इदम् इति ॥३७॥


______


**जीव-गोस्वामी (प्रीति-सन्दर्भ ३३२) :** अथ प्रीयन्ते मयि जन्तवः \[भा।पु। १०.२९.२३\] इत्य् अत्र कामिन्यो यूयं कान्त-भावात्मकम् एव स्नेहं कर्तुम् अर्हथेति यद् अभिप्रेतं, तत्र लक्ष्म्य्-आदि-रूपम् उदाहरणम् आशङ्क्य परिहरन्ति---**श्रीर्** इति ।

**श्रीर्** अपि **वक्षसि**, तथा प्रसिद्धेः श्री-विष्णोर् उरसि **पदं लब्ध्वापि** **यस्य** **तव** श्री-गोकुल-वृन्दावन-स्थितं **पदाम्बुज-रजस् तुलस्या** वृन्दया सह **चकमे** । त्वज्-जन्मत आरभ्य नन्दस्य व्रजो रमाक्रीडो बभूवेति[^३७] तुलसी-लक्षण-रूपान्तरा वृन्दा-देवी वृन्दावने नित्य-वासम् अकरोद् इति च मुनि-जन-प्रसिद्धेः । कथम्-भूतम् ? अपि **रजश् चकमे**। **भृत्यैर्** व्रज-सम्बन्धिभिर् **जुष्टं** शिरो-धारणादिना उपभुक्तम् अपि । सा तु कीदृङ्-महिमापि ? **यस्याः** **स्व**-विषयक-कृपा-**वीक्षणे** । **उत** अपि। **अन्य-सुराणां** तत्-पार्षदादीनाम् अपि **प्रयासस्** तादृश-महिमापि । **वयं** **च** इति च-शब्दः काकु-सूचकस्य अपि-शब्दस्य समानार्थः । ततो यथा **श्रीर्** यथा च वृन्दा **तद्वद् वयम् अपि** मुग्धाः सत्यः, तस्य तव पाद-रजः-प्रपन्नाः, अपि तु नैवेत्य् अर्थः ॥३७॥

[^३७]: तत आरभ्य नन्दस्य व्रजः सर्व-समृद्धिमान् ।

    हरेर् निवासात्म-गुणै रमाक्रीडम् अभून् नृप ॥ \[भा।पु। १०.५.१८\]



______


**जीव-गोस्वामी (क्रम-सन्दर्भः) :** *न व्याख्यातम्।*


______


**जीव-गोस्वामी (बृहत्-क्रम-सन्दर्भः) :** इमम् एवार्थम् अन्याः प्रकटन्त्यो लक्ष्मीतोऽप्य् अधिकत्वेनालौकिकत्वम् आत्मनो निरूपयन्ति---**श्री यद्** इत्य्-आदि द्वाभ्याम् । **वक्षसि पदंलब्ध्वापि श्रीर् यत् पादाम्बुज-रजश् चकमे** कामयामास, न तु लब्धवती । कुतो न लब्धवती ? यतस् **तुलस्या** एव **त्वद्-भृत्य्-अजुष्टं** स्वाभाविकम् । भृतिः कर्म-मूल्यम्, तेन **अजुष्टं** कर्म-फलं न तत् । सैव कीदृशी ? इत्य् आहुः---**यस्या** इति । **स्व-वीक्षणे** स्वं प्रति दर्शनेऽ**न्येषां सुराणां प्रयास** एव । **वयं तद्वत्** तत्-स्वरूपाः, किन्त्व् इयान् विशेषः---सा तु चकम एव, वयं तु **तव पाद-रजः-प्रपन्नाः** प्राप्ता एवेति ततोऽधिका अपि वयम् इत्य् अलम् अन्यथा-शङ्कया ॥३७॥


______


**नारायण-भट्टः (श्री-रसिकाह्लादिनी) :** त्वयाभिरमिता \[३६\] इत्य् उक्ते सति कदाचित् क्षुभेत । पदे ता उत्तमाधिकारं प्राप्तुम् इच्छतीति मनसि विचार्य, यथा लक्ष्मीर् [उतस्य माधि]{।मर्क्} परित्यज्य **पाद-रजः** कामयते, **तद्वद्** भवामेति प्रार्थयन्त्यः प्राहुः---**श्रीर्** इति । **श्रीर्** अपि **यस्य तव पादाम्बुज-रजः** सेव्यत्वेन **चकमे** कामितवती, **वक्षसि** असापत्न्यं स्थानं **लब्ध्वापि** । श्रीस् तु उत्तम-नायिका परम-विदग्धा च पाद-तलस्य सौभाग्यातिशयं विचार्य **पदाम्बुज-रज** एव सेवते स्म, असापत्न्यं स्थानं त्यक्त्वा सपत्न्या **तुलस्या** सह सेवते । **वक्षसि** एक एव रसः, चरण-तलं सर्व-रसस्याश्रय-भूतं राग-सारस्य चरणाश्रितत्वात् । एवं सर्व-रसानां रागे स्वादु-विशेषम् अभिलाषमाणा चरण-रजः सेवते ।

नन्व् आसां श्री-सेव्यत्व-ज्ञानं कथम् ? इति चेत् तत्राह---एतास् तु श्रुतयः पूर्व-जन्मनि ज्ञातैश्वर्याः । अतः श्री-सेव्यत्वम् उदाहरन्ति । यद् वा, नारायण-समो गुणैः \[भा।पु। १०.८.१३\] इति गर्गोक्त्या श्री-सेव्यत्वोक्तिर् इति न किञ्चिद् अनुपपन्नम् । कीदृशं पाद-रजः? **भृत्य-जुष्टं** रस-विशेषेण **भृत्या** पोष्या द्वादश-रसालम्बन-रूपाः, तैर् **जुष्टम्** ।

ननु यदि **तुलस्या** अन्यैर् भृत्यैश् च सेवितं, तर्हि कथं श्रियः स्पर्धा न जाता ? तत्र समाधत्ते---यथा तुलसी श्री-कृष्णस्यातीव प्रिया अन्यैर् भृत्यैः सेव्यमानं दृष्ट्वा तस्या मनसि स्पर्धा न जाता किन्त्व् अतीव हर्षेण सेवते स्म, तथा श्रियोऽपि वृन्दावन-माहात्म्येन स्पर्धावसरो उक्तं च, यत्र नैसर्ग-दुर्वैरा इति । सेवा-सुख-निमग्नानां परस्परानभिज्ञानाम् इव निर्मत्सराणां चरण-रजः सेविनां मनसि स्पर्धनावकाशं लभते इति भावः । सेवयैवाधिकार-दार्ढ्यं नान्यथेति । **यस्या** श्रिया **स्व-वीक्षण-कृते** श्रीर् अस्मान् अवलोकयन्न् एतद्-अर्थम्, **अन्येषां सुराणां** ब्रह्मादीनां **प्रयासः,** तपोभिर् उद्यमः।

सा यथा क्षीरोद-मथने उद्भूता कामयमानान् ब्रह्मादीन् हित्वा चरण-रज इव सेवते स्म, तथा श्री-सादृश्ये कामायमानान् पत्य्-आदीन् विहाय **वयम् अपि पाद-रजः प्रपन्नाः** शरण-प्राप्ताः, वयं तु नोत्तमाधिकारिण्यः किं तु दास-दासीनां स्वामि-सेवा-धर्मः स्वामि-सम्बन्धिनां तद्-अनुकूलानां च सेवा-धर्मः । अस्मत्-पत्य्-आदयस् तु, न त्व् अनुकूलाः, प्रत्युत अपकारिणः । अत एव तेषां त्याग एवोचितः । यद्यपि वैकुण्ठ-लक्ष्मीश् चापल्य-दोषम् अपहाय सदा वैकुण्ठ-नाथं भजत्य् एव, तथा वृन्दावन-विलासिनस् तव चरण-रजः सेवने गुणाधिक्यम् आकलय्य वृन्दावन-भूमौ वसतिम् अभिलाषमाणा तथा करोति । उक्तं च---रमाक्रीडम् अभून् नृप \[भा।पु। १०.५.१८\] इति । अन्यच् च,

> यद्-वाञ्छया श्रीर् ललनाचरत् तपो >
> विहाय कामान् सुचिरं धृत-व्रता \[भा।पु। १०.१६.३६\] इति ।

अनेन भर्तुः शुश्रूषणम् \[२४\] इत्य् अस्याप्य् उत्तरं दत्तम् एव ।

यद् वा, **श्रीर्** अपि तु भार्यापि लस्यानुद्गणेन भृत्य-जुष्टम् पादाम्बुजश् चकमे, न तु प्राप । भृत्यास् तु निश्चला यद्यपि तया चापलं त्यक्तां तथापि निष्किञ्चनानां तेषां मनो-रोधेन तस्याम् आदर-विशेषानुदयात् । यस्याः **स्व-वीक्षण-कृते** स्वस्मिन् श्रियाम् इत्य् अर्थः । **वीक्षणं** भृत्या मां विलोकयन्तु, सारङ्गानां पदाम्बुजम्[^३८] \[भा।पु। १.११.२६\] इत्य् उक्तत्वात् । तेषां सर्वस्वम् अत एव प्रसन्नैस् तद्-अर्थे पाद-रजसि तेषां कृपयाधिकारिणी स्याम् इति मनसि निधाय श्रीः प्रयासं करोति । **तद्वद्** भृत्य-जनवत् **वयं तव रजः** स्वत एव धन्यत्वं तव पाद-सम्बन्धेनातीव-धन्यत्वम् इति भावः ॥३७॥

[^३८]: श्रियो निवासो यस्योरः पान-पात्रं मुखं दृशाम्

    बाहवो लोक-पालानां सारङ्गाणां पदाम्बुजम्



______


**विश्वनाथ-चक्रवर्ती (सारार्थ-दर्शिणी) :** तद् एवं त्वयैव वयं स्व-प्रेयसी-कृताः, किन्तु त्वच्-चरण-सेवाम् एव वयम् आशास्महे इति स-दृष्टान्तम् आहुः---**श्रीर्** लक्ष्मीर् **यस्य** नारायणस्य **पदाम्बुज-रजश् चकमे**, **तद्वत्** तत्-तुल्यस्य **तवापि वयं पदाब्ज-रजः प्रपन्नाः** । ततश् च गर्गोक्ति-गम्येन तव नारायण-तुल्यत्वेनास्माकम् अपि श्री-तुल्यत्वं स्वत एवायातम् इति भावः ।

किं च, **वक्षसि** सर्वोत्तमे स्थलं **पदम्** आस्पदं **लब्ध्वापि तुलस्याः** सपत्न्याः पदम् अपि **भृत्यैर् जुष्टं** सेवितम् इति पुरुष-जन-सङ्घट्टवद् अपि तस्य **पाद-रजश् चकमे** स्वाभाविकीं प्रेयसी-भाव-समुचितां लज्जाम् अपि परित्यज्य स्व-न्यूनताम् अप्य् अङ्गीकृत्य कामयते स्मेति तस्याः प्रेयसी-भावाद् अपि दासी-भावो यथाभीप्सितः, तथैवास्माकम् अपीति । अतस् तव रक्तक-पत्रकादि-दासैः सहापि लज्जां परित्यज्य पादौ संवाहयितुम् इच्छामः । तथा वृन्दावनीय-पुलिन्दीनां कर्म तृण-लग्न-त्वच्-चरण-कुङ्कुमेन स्वीय-भाल-प्रलेपनम् अपि स्व-न्यूनताम् अप्य् अङ्गीकृत्य चिकीर्षामः ।

किं च, श्रीमन्-नारायण-देवेन प्रतुष्यता नित्य-निवासार्थं तस्यै स्व-वक्ष एव दत्तं । त्वया तु रसिक-शेखरेण अस्मभ्यं स्व-पद-तल-निकट-प्रदेशेऽपि क्षणम् अपि न दीयते, इत्य् अस्माकम् एव दग्ध-ललाटम् इति ध्वनिः । स्व-यशः-प्रेप्सुर् गर्गोक्ति-प्रामाण्येन यदि नारायण-तुल्यो बुभूषसि, तदास्मान् वक्षसा वह इत्य् अपि भाव-गाम्भीर्य-स्पर्शी ध्वनिः ।

ननु सा लक्ष्मीः यथा चञ्चला, तथैव यूयम् अपि पुण्यवतां जनानां गृहे गृहे चाञ्चल्य-धर्मम् अप्य् अङ्गीकुरु, इति नर्माशङ्क्य केन मूखेनोच्यते---**श्रीश्** चञ्चलेति । सा तु परम-धीरैवेत्य् आहुः---**यस्याः** श्रियः **स्वेषु वीक्षण-कृते** वात्सल्य-रस-मय-कृपावलोकन-प्राप्ति-कृते **अन्य-सुराणां** ब्रह्मादीनां तत्-पुत्र-तुल्यानां **प्रयास** एव, सा तु तद् अपि तान् अपि प्रायो नावलोकते, किन्तु तच्-छक्तिर् एव काचित् तेभ्योऽभीप्सितां सम्पदं दत्त इति ॥३७॥


______


॥ १०.२९.३८ ॥

तन् नः प्रसीद वृजिनार्दन तेऽङ्घ्रि-मूलं

प्राप्ता विसृज्य वसतीस् त्वद्-उपासनाशाः ।

त्वत्-सुन्दर-स्मित-निरीक्षण-तीव्र-काम-

तप्तात्मनां पुरुष-भूषण देहि दास्यम् ॥

**श्रीधर-स्वामी (भावार्थ-दीपिका) :** हे **वृजिनार्दन**[^३९] दुःख-हन्तः ! **त्वद्-उपासने** त्वद्-भजन एव **आशा** यासां ता वयं **वसतीर्** गृहान् **विसृज्य** हित्वा योगिन इव **प्राप्ताः** । **तव सुन्दर-स्मित**-विलसित-**निरीक्षणेन** यस् **तीव्रः कामः,** तेन **तप्त-**चित्तानाम् । हे **पुरुष**-रत्न ! **दास्यं देहि** ॥३८॥

[^३९]: निषेध-पक्षे वृजिनार्द न इति च्छेदः, गृहादि त्यक्त्वा न प्राप्ता
    वयम् इति योजना ।



______


**वंशीधरः (भावार्थ-दीपिका-प्रकाशः) :** यतस् तव पाद-रजः-प्रपन्नाः, **तत्** तस्मात् । यद् वा, **त्वद्-उपासनं** त्वत्-समीप उपवेशनं, तत्र **आशा** यासाम् इति ताः । यद् वा, **वसति**-विशेषणम् । त्वद्-उपासस्य नाशो यासु, ता **विसृज्य** इत्य् अन्वयः । *योगिनः* सन्न्यासिनः । यद् वा, दुःखिता आमन्त्रयन्ति पुरुषस्य जीवस्य भूः स्थानं हृदयं मोषते पीडयतीति **पुरुष-भूषण** इति । यद् वा, पुरुष-भुवि वसतीति तथा । बहिर्-अन्तर्-ज्ञस्यैतद् उचितम् इति भावः । **दास्यं** दासी-भावम् । अनेन सङ्गादि लक्ष्यते ॥३८॥

*अतः परं विश्वनाथस्य पूर्णा टीकोद्धृता।*


______


**कैवल्य-दीपिका : तन् न** इति । **तत्** तस्मात् श्रियापि काम्यमानत्वात् । हे **वृजिनार्दन** ! दुःख-नाशक ! **वसतीर्** गृहान् **तव** **सुन्दराभ्यां स्मित-निरीक्षणाभ्यां** यस् **तीव्रः कामः**, तेन **तप्त-चित्तानाम्** अस्माकम् ॥३८॥ \[मु।फ। ११.३२\]


______


**श्रीनाथ-चक्रवर्ती (चैतन्य-मत-मञ्जुषा) :** अस्माकं कुत्रापि स्पर्धा नास्ति, नापि गर्वः, केवलं त्वय्य् एव रतिः, तस्माद् अस्मान् प्रति प्रसन्नो भूया इत्य् अन्या ऊचुः---**तन् नः** इत्य्-आदि । हे **वृजिनार्दन** दुःखार्दन । **तत्** तस्मात् **नो**ऽस्मभ्यं **प्रसीद** ।

नन्व् अकिञ्चनेभ्य एव प्रसीदामीति चेद् वयम् अपि च तथैवेत्य् आहुः---हे **पुरुष-भूषण** ! **दास्यं देहि** दासीभावं देहि, येनोपासनां कर्तुं शक्यते । कीदृशीनाम् अस्माकम् ? त्वं त्वत्तः सकाशात् हेतोर् वा **तप्तात्मनां** त्वत्-कृतस् तापस् तद्-उपासनयैव याति । हे **सुन्दर-स्मित-निरीक्षण** ! हे **तीव्र-काम** ! तीव्रस् तीक्ष्णः कामोऽपि यस्मात्, कामाद् अपि परम-मधुर इत्य् अर्थः ॥३८॥


______


**सनातन-गोस्वामी (बृहद्-वैष्णव-तोषणी) : तत्** तस्मात् रजः-प्रपन्नत्वात् **प्रसादं कुरु** । तम् एवाहुः---**दास्यम्** एव **देहि** इति । ननु नव-यौवनोन्मत्ताः ! दास्यम् अपि लक्ष्म्य्-आदि-प्रार्थ्यं कथं देयम् ? इति चेत्, तत्र स-दैन्यम् आहुः---**त्वद्-उपासनाशाः** सत्यो **वसतीः** सर्व-बन्धु-परिच्छद-सहित-गृहान् **विसृज्य** **अङ्घ्रि-मूलं प्राप्ता** वयम् । अतः सर्व-परित्यागेन प्रपन्नानाम् आशाम् अवश्यम् पूरयितुम् अर्हसि इति भावः । अन्यथा चास्माकं महद् दुःखं स्यात् । तच् च तवानुचितम् इत्य् आहुः---हे **वृजिनार्दन** ! इति । तत्र च हे रसिक-शेखर ! रस-विशेष-मयम् एव दास्यं देयम् इत्य् आशयेनाहुः---**त्वद्** इति । तच् चोचितम् एवेत्य् आहुः---हे **पुरुष-भूषण** ! इति । अन्यत् तैर् व्याख्यातम् ।

यद् वा, \"ननु गृहिण्यः ! तर्हि गृहेषु गत्वैव मद्-भृत्यैर् गोपैः सह भक्त-वर्गवन् मद्-भजनं क्रियतां, तत्रैव तद्-अशेषोपकरण-सम्पत्तेः ?\" इति चेत्, तत्र स-काक्व् आहुः---**वसतीर्** **विसृज्य** इति । तत्र हेतुः---**तवोपास** उपास्तिः, तस्य **नाशो** यासु नाह्, तत्र तद्-भजनासिद्धेर् इत्य् अर्थः ।

किं च, \"हे महा-मोहन ! नान्य-भक्तवद् अस्माभिर् दास्यं प्रार्थ्यते यद् गृहेषु गोप-वर्गैः सह सिध्येत्, किन्तु दास्य-विशेष एव\" इत्य् आशयेनात्यन्तार्त्याभिनय-पूर्वकम् आहुः---**पुरुषो** जीवस् तस्य **भूः** स्थानं हृदयं, तत् **ऊषते** पीडयति । ऊष रुजायाम् इति । हे तथा-भूत ! **तव** **सुन्दराभ्यां स्मित-निरीक्षणाभ्याम्** । किं वा, हे **सुन्दर स्मित-निरीक्षण** ! अतो धूर्ततयैवेदं वदसीत्य् अवहित्थया गुह्यमानं भावं वाक्-चातुर्याभिव्यञ्जयन्ति । **त्वत्** त्वत्तो यस् **तीव्रः कामः,** तेन **तप्त आत्मा** देही यासां नः, अतस् तत्-प्रतीकारम् आदौ द्रुतं कुरु, अन्यथा अन्त्य-दशोपस्थितेर् इति ।

यद् वा, तत्-प्रतीकार-रूपं दास्यं देहीति भावः ।

यद् वा, ननु मद्-व्रज-स्त्रियः ! मद्-भक्त-वराणां गोपानां कन्यात्व-भार्यात्वादिना युष्माकं स्वतः-सिद्धं मद्-दास्यम् अस्त्य् एव । किं तत्-प्रार्थनेन ? इति चेत्, सत्यम्, किन्तु असाधारणम् अस्मद्-उचितं तद् देहीति स-वैयाग्र्यम् आहुः---**तप्तात्मनां** योग्यं यत् तद् **दास्यम्** इत्य् अर्थः । साक्षाद् आत्म-निर्देशो विनय-लज्जादिना । किं वा, **नः** इति पूर्वस्यानुषङ्गः ।

यद् वा, अत्यन्तार्त्या स-तृण-ग्राहम् आहुः---**तप्तात्मनां** स्त्रीणां कासाञ्चिद् अपि **दास्यं देहि** अस्मभ्यम् । एतादृशीनां दास्ये प्राप्तेऽपि तव प्रसाद-विशेषोऽवश्यं भवितैवेति भावः । अनेन दुःशील- \[२५\] इत्य् अस्योत्तरम् । **त्वद्-उपासनाशया** सत्-पतेर् अपि त्यागो युक्त एव । तत्-सिद्धान्तो लिखित एव, विशेषतश् च वसतीनां त्वद्-उपासनाशत्वेन । तत्र च तत्-स्वामिनां तेषां सम्बन्धेन त्वद्-भजन-पातात् ते पातकिन एवेति त्याज्या एव ।

किं च, **त्वत्-काम-तप्तात्मनां** तत्-त्यागे कथं वा विचारो दोषो वा ? महा-भुजङ्ग-ग्रस्तानां को नामास्तु ? इति ।

श्लेषार्थः---**वृजिनं** पापम् । अन्येषाम् अपि पाप-नाशनोऽसीति वयं **त्वद्-अङ्घ्रि-मूलं प्राप्ताः** । अधुना च तवैव पापे मतिर् लक्ष्यते, अतः **प्रसीद** । अस्माकम् अत्रागमनापराधं क्षमस्व । मनोऽवष्टभ्य पुण्ये निधेहीत्य् अर्थः ।

यद् वा, ननु मद्-दास्यं लक्ष्म्या अपि दुर्लभं कृपया दीयमानम् अङ्गीकुरुतेति चेत् तत्र साभ्यसूयम् आहुः---या **वसतीर् विसृज्य त्वद्-उपासनाशाः** सत्यस् **तवाङ्घ्रि-मूलं प्राप्ताः,** दास्य इवाश्रिताः, तासां **तीव्र-काम-तप्तात्मनाम्,** चतुर्थ्य्-अर्थे षष्ठी, ताभ्यो **दास्यं देहि** । अस्माकं पति-व्रतानां तेनालम् इत्य् अर्थः । **पुरुषान्** सखीन् एव, न तु स्त्रियो **भूषयति** इति तथा-भूत ! अतस् त्वया किम् अस्माकम् ? इति । किं वा, हृदय-दाहकेति पूर्ववद् अर्थः । तत् किं त्वयि भक्त्यापि इति भावः ॥३८॥


______


**जीव-गोस्वामी (लघु-वैष्णव-तोषणी) :** तद् एवं तृतीय-दिक् स्थिता अपि विवक्षितम् उपसंहरति---**तन् नः** इति । **तत्** तस्मात् पूर्वोक्ताद् धेतोर् एव **प्रसादं कुरु** तम् एवाहुः **दास्यम्** एव **देहि** इईति ।

ननु नव-यौवनोन्मत्ताः ! दास्यम् अपि तादृशं दुर्लभम् इति चेत् कथं देयम् ? इत्य् अत्र स-दैन्यम् आहुः---**प्राप्ता** इत्य्-आदि । अतः सर्व-परित्यागेन प्रपन्नानाम् आशाम् अवश्यम् पूरयितुम् अर्हसि इति भावः । अन्यथा चास्माकं महद् दुःखं स्यात् । तच् च तवानुचितम् इत्य् आहुः---हे **वृजिनार्दन** ! इति । तत्र च निज-भावोच्छलित-चित्ताः सत्यः । हे रसिक-शेखर ! रस-विशेष-मयम् एव दास्यं देयम् इत्य् आशयेनाहुः---**त्वद्** इति ।

यद् वा, **तत्** तादृश-**निरीक्षण-तप्तात्मनाम्** अपि **दास्यम्** एव **देहि** इति । तत्-ताप-हरणेऽप्य् आशा परित्यक्तेत्य् अर्थः । दास्यं चोचितम् एवेत्य् आहुः---हे **पुरुष-भूषण** ! इति । सर्वत्रैवाथ तव **उपास** उपास्तिः, तस्य **नाशो** यासु ता इति । श्लेषेण **वसति**-विशेषणं च ।

किं वा, हे **सुन्दर-स्मित-निरीक्षण** ! अतो धूर्ततयैवेदं वदसीत्य् अवहित्थया गुह्यमाणं भावं वाक्-चातुर्याभिव्यञ्जयन्ति । **त्वत्** त्वत्तो यस् **तीव्रः कामः,** तेन **तप्त आत्मा** यासां, तासां नः । अनेन दुःशीलः \[२५\] इत्य् अस्योत्तरं **त्वत्-काम-तप्तानां** तत्-त्यागे कथं विचारो दोषो वा ? न हि काम-महा-भुजङ्ग-ग्रस्तानां तयोर् एकतरोऽपि सम्भवतीति ।

निषेधार्थश् च---**तत्** तस्मात् **नो**ऽस्माकं सम्बन्धे **प्रसीद** आग्रहं त्यजेत्य् अर्थः । हे **वृजिनार्द न** इति छेदः । यतः **त्वद्-उपासनाशाः** सत्यो **वसतीर् विसृज्य** **तवाङ्घ्रि-मूलं न प्राप्ता** वयं, तस्मात् यास् **त्वत्-सुन्दर**- इत्य्-आदि-लक्षणाः, तासां ताः प्रति **दास्यं देहि,** अस्माकं तु न तेन प्रयोजनम् इत्य् अर्थः । तासाम् अपि नात्यन्त-तद्-अङ्गीकारात् सम्प्रदानत्वाभाव इति षष्ठ्य्-अभिप्रायः । **पुरुषान्** सखीन् एव तत्-तद्-उत्कण्ठया तत्-तद्-गोकुल-वधू-वेषेण **भूषयसि** ता इति तत्राप्य् असम्भावना दर्शिता ।

यद् वा, **पुरुष-भूः,** तत्-सत्ता पुरुष-सामान्य इत्य् अर्थः । हे तस्य **ऊषण** ! पीडक ! तज्-जाति-मात्र-कलङ्क-कारिन्न् इति स-कोप-सम्बोधनम् । ऊष रुजायाम् इति ॥३८॥


______


**जीव-गोस्वामी (प्रीति-सन्दर्भः ३३२) :** प्राक्तनं वाक्यं निगमयन्ति---**तन् नः** इति । **वृजिनार्दन** इति कर्मण्य् अन् एव---हे सर्व-दुःख-निवारक ! **ततस्** तस्मात् **नो**ऽस्मान् प्रति **प्रसीद** इमां दुर्दृष्टिं त्यजेत्य् अर्थः ।

ननु यूयम् अपि गृहादि-त्यागेनात्रागत्य तद्वद् एव मत्-पाद-रजः प्रपन्नाः ? तत्राहुः---**न तेऽङ्घ्रि-मूलम्** इति । तद्वद् असतोर् **विसृज्य** **त्वद्-उपासनाशाः** सत्यस् तवाङ्घ्रि-मूलं न प्राप्ता अपि तु कौतुकेनैव ज्योत्स्नायां वृन्दावन-दर्शनार्थम् आगता इत्य् अर्थः । अतस् **त्वदीय**-तादृश-**निरीक्षण**-जात-**तीव्र-कामेन तप्तात्मानो** याः, तासाम् एव **दास्यं देहि,** न तु मादृशीनाम् । अत्र षष्ठी चात्यन्त-दानाभावे सम्प्रदानत्वं न भवतीति विवक्षया । अतस् तद् अपि दानं गोकुलेऽस्मिन् नातिस्थिरीभविष्यतीति भावः ।

**पुरुष-भूषण** ! इति सम्बोधनं च श्लिष्टम् । **पुरुषान्** गोकुल-गतान् सखि-जनान् एव **भूषयति,** न त्व् अद्यापि गोकुल-रमणीं काञ्चिद् अपि । अतस् तादृश-तप्तात्मानोऽपि नायिकाः कल्पना-मात्र-मय्य इति भावः । अत्र भावान्तरेण आगति-सूचनात् दृष्टं वनं कुसुमितम् \[भा।पु। १०.२९.२१\] इत्य् अनेन तद्-भावोद्दीपनम् अपि नादृतम् ॥३८॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**जीव-गोस्वामी (बृहत्-क्रम-सन्दर्भः) :** तस्माद् अस्मभ्यं प्रसीदेत्य् आहुः---**तन् नः** इत्य्-आदि । **तस्माद्** अन्यथा-शङ्का-निरासतो **नो**ऽस्मभ्यं **प्रसीद** । हे **वृजिनार्दन** ! दुःखार्दन ! वयं कीदृश्यः? **वसतीर् विसृज्य त्वद्-उपासनाशाः** सत्यस् **तवाङ्घ्रि-मूलं प्राप्ताः** । तस्माद् **दास्यं देहि**, अर्थाद् अस्माकम् इत्य् आशयः । कीदृशीनाम् ? **त्वत्** त्वत्त एव **तप्तात्मनाम्** । हे **सुन्दर** ! हे **स्मित-निरीक्षणेन तीव्रो**ऽतिशयोग्रः **कामो**ऽपि यस्मात्, यत्-स्मित-निरीक्षणेन कामोऽपि कुपितो यत इत्य् अर्थः ॥३८॥


______


**नारायण-भट्टः (श्री-रसिकाह्लादिनी) :** इदानीं विरहाग्नि-ज्वालावली-दृढ-मनस्त्वेन धैर्यं कर्तुम् अपारयन्त्यः स-काकु-दैन्यम् आवेदयन्त्यः प्रार्थयन्ते---**तन् नः प्रसीद** इति । यस्मात् तव पाद-रजः सेवनम् एव पुरुषार्थावधिः । लक्ष्मी-दृष्टान्तेन च गतानुगतिकत्वेन तव चरण-रजः-सेवनम् एव गृहे स्थिताभिर् एव व्यवसितम् । **तस्मान् नो**ऽस्मान् प्रति **प्रसीद** प्रसन्नो भव । वाग्-भङ्ग्या कौटिल्यं त्यजेति । हे **वृजिनार्दन** ! दुःख-हन् ! गोवर्धनोद्धरणादिना परिशीलित-व्रत !

कीदृशीर् **नः** ? **तवाङ्घ्रि-मूलं** चरणान्तिकं **प्राप्ताः** । किं कृत्वा ? **वसतीर्** गृहान् **विसृज्य** त्यक्त्वा **त्वद्-उपासनाशाः,** तवोपासने आशा यासां ताः ।

नन्व् एकान्ते वन-मध्ये एकाकिना मया स्थीयते । भवतीषु कथं प्रसादः कर्तव्यः ? इति चेत् तत्राहुः---**तेऽङ्घ्रि-मूलं प्राप्ताः** । यस् तु चरण-मूलम् उपास्ते, स एव प्रसाद-पात्रं भवति । तत्र वयं **वसतीर् विसृज्य** प्रत्यापत्तितया त्यक्त्वा आगताः । किं च, ये त्यक्त-लोक-धर्माश् च मद्-अर्थे तान् बिभर्म्य् अहम् \[भा।पु। १०.४६.४\] इति त्वयैवोक्तत्वात् । **वसतीर्** इति स-परिच्छद-सर्व-लब्ध-परित्यागोऽपि विवक्षित इति ।

**वृजिनार्दन** ! इति कृपालुत्वम् उक्तम् । त्वं कृपालुः, वयम् आर्ताः । आर्तानां दुःख-निवारणे तद्-असिद्धेः गृह-त्यागे हेतुः---**त्वद्-उपासनाशाः** । यतः सर्व-सङ्ग-परित्यागेन योगिन इव निवृत्ताभिमानतया तवोपासनं कर्तुम् आगताः । **आशा** नो छेत्तव्येति । अन्यथा तव प्रतिज्ञा-भङ्गोऽपि भविता । ये यथा मां प्रपद्यन्ते तांस् तथैव भजाम्य् अहम् \[गीता ४.११\] इति त्वयैवोक्तम् । अतो **दास्यं देहि** । यद् वा, कीदृशीर् **वसतीस्** त्वद्-उपासंस् तव समीप-स्थितिः, तस्या नाशो यासु ताः । गृह-स्थित्या तद्-असिद्धिर् इत्य् अर्थः । यद् वा, कीदृशीर् **वसतीः** त्वद्-उपासनां त्वत्-सेवन-रूपां भक्तिं स्यति तनुकुर्वन्ति, तुच्छीकुर्वन्तीत्य् अर्थः । सो तनु-करणे धातोर् इति ।

ननु, गृह-स्वामिनं विहाय दास्यं किम् इति प्रार्थ्यते ? तत्र स्वीयाम् आर्तिं निवेदयन्त्यस् तच्-छान्ति-हेतुं दास्यम् एवाभिलषन्त्य आहुः---**त्वत्-सुन्दर-स्मित-निरीक्षण-तीव्र-काम-तप्तात्मनाम्**---तव सुन्दरं स्मित-पूर्वं निरीक्षणं, तेन तीव्रोऽसह्य एव यः कामः, तेन तप्तः आत्मा मनो यासां नः ।

यद् वा, हे **सुन्दर-स्मित** ! **त्वत्** त्वत्तो हेतोर् **निरीक्षणं** तवावलोकनं, तेन **तीव्रो** अनिवार्यो यः **कामः,** तेन **तप्त आत्मा** क्षेत्रज्ञो यासां, तासां तव कपट-स्मितेन मोहितानां, स्व-दृष्टान्तेन त्वयि शुद्ध-भाव-विजानतीनाम्, इदानीं तव धर्मोपदेशेन औदासीन्यं जानतीनाम्, अत एव रमण-भिन्नान्यत्र निस्पृहानां, **नो**ऽस्माकं **दास्यं देहि** । दास्यं दत्ते त्वयि व्रजेश्वरादिर् नासूयां करिष्यति । दास्येऽस्माभिर् लब्धे सति पत्य्-आदिर् अपि नासूयां करिष्यति इति भावः ।

यद् वा, हे **वृजिनार्दन** ! ये त्वां प्रपन्नाः, तेषां पाप-निरसनम् । वयं तु तव पाद-मूलं प्रपन्नाः, तथाप्य् अस्मासु काम-कृतस् तापः । इदम् एव चित्रं, येन पापेन पत्य्-आदि-सङ्गो जातः, तत् पापं तव चरण-दर्शनेन विनष्टम् । यतः पाप-मूला गृहा एव त्यक्ताः, सम्प्रति तव **सुन्दराभ्यां स्मित-निरीक्षणाभ्यां** जातो यस् **तीव्रो**ऽप्रतीकार्यः **कामः**, तेन **तप्तात्मनां** पीडित-चित्तानां हृद्-रोगस्य त्वम् एव निदानम् । तस्य निवर्तकम् औषधं त्वद्-दास्यम् एव । दशम्य्-अवस्थायाः प्राग् एव देह-गृहादिकं दुःख-निदानम् इति ज्ञात्वा प्राग् एव त्यक्तम् । त्वं तु काम-तापं ददद् अपि त्याजयितुं न शक्यः । अतो दास्यं दत्त्वास्मान् रक्षेति प्रार्थना ।

हे **पुरुष-भूषण** ! पुरुषाणां सखानां गोपानाम् अलङ्करणं सर्वदा सखिभिः सह विहर्तुं पुष्प-पल्लव-गैरिकादिभिस् तान् अलङ्करोषि । तथैव कदाचिद् अस्मान् अप्य् अलंकुर्व् इति भावः । यद् वा, हे **पुरुष**
! अस्माकम् अन्तर्यामिन् ! अस्मासु जातां पीडां जानिषे । अतो निवर्तय । हे
**भूषण** ! वयं भूष्याः, त्वं तु भूषणम् । अतस् त्वम् अस्मान् भूसयेति । दास्यस् तु स्वामि-सेवया लब्ध-प्रसादा अकुतो-भयाः सत्यो विचरन्ति । अतो दास्येनालङ्कुर्व् इति प्रार्थना ॥३८॥


______


**विश्वनाथ-चक्रवर्ती (सारार्थ-दर्शिणी) :** तस्माद् गृह-कुटुम्बादिकं परित्यज्य नारायणस्य भक्ता इव वयं तव दास्यम् एव कामयामहे इत्य् आहुः---**तन् नः** इति । यतस् त्वं नारायण-तुल्यः, तस्माद् अस्मान् प्रति **प्रसीद** ।

ननु, मत्-प्रसाद-प्रतिकूलं दुःखादृष्टं भवतीनाम् अस्तीत्य् अतः कथं प्रसादः ? नारायणोऽपि किं सर्वत्रैव प्रसीदति ? इत्य् अत आहुः---हे **वृजिनार्दन** ! तद् अपि दुःखं त्वम् एवार्दय । नारायणो ह्य् अवश्यम् एव प्रपद्यमानानां दुःखम् अर्दयति । वयं च **तेऽङ्घ्रि-मूलं प्राप्ताः** । तत्रापि कामनान्तर-राहित्येनैवेत्य् आहुः---**विसृज्य वसतीः** इति ।

ननु, गार्हस्थ्य-सुखं परित्यज्यापि मत्तः सुखं किञ्चनावश्यम् अर्थयध्वे इति जानीमः ? तत्राहुः---**त्वद्-उपासनायाम्** एव **आशा**, न तूपासनायाः फले कस्मिंश्चन सुखे त्वया दास्यमाने आशा यासां ताः । अयम् अर्थः---उपासनाया त्वां सुखयाम इत्य् एवाभिप्रायेऽपि त्वत्-सुख-दर्शनोत्थं यदि नः सुखम् आकस्मिकं भवेत्, तर्हि को दोषः ? इति ।

ननु, तर्हि कथम् उक्तम् अस्माकं हृच्-छयाग्निं सिञ्च \[३५\] इति ? सत्यं, तद्-अग्नि-ज्वालाया अपि त्वम् एव कारणम् इत्य् आहुः---**तव सुन्दर-स्मित-निरीक्षणेन** यस् **तीव्र-कामः**, तेन **तप्त आत्मा** यासां, तासाम् अस्माकं **दास्यं** दासीत्वम् एव **देहि**, न तु पत्नीत्वम्

______


अत्र श्रीमद्-वल्लभाचार्य-चरणानां व्याख्या---अतो दास्यार्थिन्य एव वयं, न तु विवाहार्थिन्यः । अत उपनयनाद्य्-अपेक्षापि न लोक-व्यवहारेण इत्य् एषा । ततश् चास्माकं कन्यात्वे परोढात्वे वा न कापि क्षतिः, उभयीभावेऽपि त्वद्-दास्य-सम्भवाद् इति भावः ।

प्रकृत-वैष्णव-तोषण्यां श्री-सनातन-गोस्वामि-चरणानाम् अपि---विवाहे सति पत्नीत्वेन भजनाद् अप्य् औपपत्न्येन भजनं परम-महा-सुखम् । तच् च श्री-भागवतामृत- काव्यालङ्कारादौ च प्रसिद्धम् एव । अत एवात्र दास्य-विशेष एव प्रार्थितः । अधुना च प्रार्थ्यते **दास्यो भवामः** \[३९\] इत्य् एषा ।

कथं भावः ? काम-महोदधित्वाद् एव स्त्री-लम्पटस्य तवास्माभिर् युवतिभिर् उपासनां स्वाङ्गैर् एव त्वत्-सुखोत्पादन-लक्षणा खल्व् एषैवेत्य् अतो हृच्-छयाग्नि-सेक-प्रार्थनापि त्वद्-उपासना-प्रार्थनैव । कामाग्निर् अप्य् अस्माकं त्वद्-उपासनोपकरणम् एव मुख्यम् इति । अत एव समुचितम् एव सम्बोधन-पदम्---हे **पुरुष-भूषण** ! गौराङ्गीनाम् अस्माकम् इन्द्रनील-मणि-मय-सर्वाङ्गालङ्कारेति ॥३८॥


______


॥ १०.२९.३९ ॥

वीक्ष्यालक-वृत-मुखं तव कुण्डल-श्री-

गण्ड-स्थलाधर-सुधं हसितावलोकम् ।

दत्ताभयं च भुज-दण्ड-युगं विलोक्य

वक्षः श्रियैक-रमणं च भवाम दास्यः ॥

**श्रीधर-स्वामी (भावार्थ-दीपिका) :** ननु, गृह-स्वाम्यं विहाय दास्यं किम् इति प्रार्थ्यते ? त आहुः---**वीक्ष्य** इति । **अलकावृत-मुखं** केशान्तरैर् आवृत-मुखम् । तथा **कुण्डलयोः श्रीर्** ययोः, ते **गण्ड-स्थले** यस्मिन्, **अधरे** **सुधा** यस्मिन्, तच् च तच् च **तव मुखं वीक्ष्य,** **दत्ताभयं भुज-दण्ड-युग्मं** **वक्षश्** **च** **श्रिया एकम्** एव **रमणं** रति-जनकं वीक्ष्य, **दास्य** एव **भवाम** इति ॥३९॥


______


**वंशीधरः (भावार्थ-दीपिका-प्रकाशः) :** अयोग्यार्हं दास्यं यूयं योग्याः किम्-अर्थम् इच्छथ ? इत्य् आशङ्कते---*ननु* इति। **अलकाश्** चूर्ण-कुन्तलाः इत्य् अमरः । अतिसुभगत्वात् तव सर्वेश्वरस्य दास्यम् एवोचितम् इति भावः । केचित् त्व् अत्र **अलकावृत-मुखस्य** जालत्वम्,

**कुण्डलयोर्** वंसिकात्वं, **गण्ड-स्थलस्य** विशाल-भूमित्वम्, **अधर-सुधाया** लोभकत्वं, **हसितावलोकस्य** मोहिनीत्वम्, वेणु-गीतस्य भैरव-रागत्वम्, गोपी-जनानां वन-चरत्वं, नेत्राणां खञ्जनत्वं कल्पयन्तीति ॥३९॥

*अतः परं विश्वनाथ-टीका सामस्त्येन उद्धृता।*


______


**कैवल्य-दीपिका :** ननु सन्त्य् अत्र पुरुषान्तराणीति किं ममैव प्रार्थनया ? इति चेत्, तत्राहुः---**वीक्ष्य** इति । **अलकाश्** चूर्ण-केशाः । **कुण्डल-श्रीश्** च **गण्ड-स्थलं** च **अधर-सुधा** चेति द्वन्द्वैक्यम् । **हसितं** च **अवलोकश्** च **श्रिया एक-रमणम्** । आर्षोऽवर्णागमः सन्धिर् वा । अन्यान्यापेक्षं **वक्षः** श्री-प्रलोभकम् इत्य् एक-शब्दार्थः । **भवाम** इत्य् आशिषि लोट् ॥३९॥ \[मु।फ। ११.३३\]


______


**श्रीनाथ-चक्रवर्ती (चैतन्य-मत-मञ्जुषा) :** उपासनाशाः इति यद् उक्तं, तत् कीदृशम् ? इत्य् अन्या ऊचुः---**वीक्ष्यालकावृतम्** इत्य्-आदि । **अलकावृत-मुखं,** **तव गण्ड-स्थलं** च, **अधर-सुधा-हसितम् अवलोकं, भुज-युगं, वक्षश्** च **वीक्ष्य दास्यो भवामः** । एतेषाम् उपासना-योग्या भवाम इत्य् अर्थः । वक्रोक्तिः ॥३९॥


______


**सनातन-गोस्वामी (बृहद्-वैष्णव-तोषणी) :** ननु दास्य-रसिकाः ! तर्हि प्रायः एतादृश-भावानां श्रीदाम-सुबलादीनाम् इव दास्यम् अङ्गीकुरुत ? इति चेत्, तत्र किं वा दास्य-विशेष-प्रार्थने हेतुं स-भावम् आह---**वीक्ष्य** इति । साक्षाद् अन्तिके दृष्ट्वा प्राधान्येन श्री-**मुखस्य भुजयोर् वक्षसश्** च वर्णनं गण्ड-चुम्बनाधरामृत-पान-गाढालिङ्गनाद्य्-अभिप्रायेण, तत्र च **अलकैर्** ललाटोपरि विलसद्भिर् **आवृतम्** इत्य् ऊर्ध्व-भागस्य, **कुण्डल-श्री** इति द्वयोः पार्श्वयोः, **हसितेन अवलोको** यस्मिन्न् इति अधो-मध्य-भागयोर् इत्य् एवं सर्वत्र शोभोक्ता । **स्थल**-रूपकेण **गण्डयोर्** दर्पणादिभ्योऽपि सौन्दर्यं ध्वनितम् । **दत्तम् अभयं** भक्तानां दैत्य-वधादिना येन इत्य्-आदि बलिष्ठत्वादि-गुणः । तेन च चातुर्येण पत्य्-आदिभ्यो भयं परिहृतम् । वस्तुतस् तु गाढाश्लेषेण कामादि-भय-हरत्वम् अभिप्रेतम् ।

**दण्ड**-रूपकेण सुवृत्त-पृथु-दीर्घत्वाद्य्-आकार-सौष्ठवम् । **श्रिया** लक्ष्म्या निज-शोभया वा कृत्वा, **एकं** श्रेष्ठम् अद्वितीयं वा **रमणम्** इति परम-सौन्दर्यं शोभाधिक्यं चोक्तं **च**-कार-द्वयम् । **विलोक्य** इति पुनर् उक्तिश् च श्री-मुखवद् भुज-वक्षसोर् अपि प्राधान्य-विवक्षया ।

किं वा, दासीत्वे तद्-दर्शन-मात्रैक-हेतुतोक्त्या तत्-तत्-परम-मोहनतैव दर्शिता । अतो दासीत्वेन तत्-तद्-रस-विशेषस्य यथायथं साक्षाद्-अनुभव-संसिद्ध्या **दास्य** एव **भवाम** इत्य् अर्थः । वर्तमानायां पञ्चमी ।

गूढोऽयम् अभिप्रायः---विवाहे सति पत्नीत्वेन भजनाद् अप्य् औपपत्येन भजनं परम-महा-सुखम् । तच् च श्री-भागवतामृते काव्यालङ्कारादौ च प्रसिद्धम् एव । अत एवात्र दास्य-विशेष एव प्रार्थितः । अधुना च प्रार्थ्यते---**दास्य** एव **भवाम** इति । अन्यत् तैर् व्यञ्जितम् ।

यद् वा, **कुण्डलयोः श्रीः** शोभा येन, तन् **मुखम्** । केषाञ्चिन् मते **श्री** इति दीर्घः पाठः । ततश् च **कुण्डलयोः** **श्री**-स्वरूपे **गण्ड-स्थलेऽधर-सुधां** च द्वन्द्वैक्यम् । तथा **हसितं** च **अवलोकं** च इति सर्वेषां प्राधान्यं द्योतितम् । तच् **च**-काराभ्यां व्यञ्जितम् एव । **विलोक्य** सुदृश्यम् परम-सुन्दरम् ।

यद् वा, जागताम् एव **वि**शेषेण **लोक्यं** दृश्यं यद् **वक्षः,** तत्, पुंसाम् अपि मनोहरत्वात् । अत एवोक्तं श्री-कपिल-देवेन---

> वक्षोऽधिवासम् ऋषभस्य महा-विभूतेः >
> पुंसां मनो-नयन-निर्वृतिम् आदधानम् । \[भा।पु। ३.२८.२६\]

अस्यार्थः---*ऋषभस्य* सर्व-श्रेष्ठस्य श्री-कृष्णस्येत्य् अर्थः । निजाशेष-भगवत्ता-प्रकटनात् *पुंसाम्* अपि, किम् उत स्त्रीणाम् ? साक्षात् तथानुक्तिर् मातर्य् उक्तेर् इति ।

अप्य्-अर्थे **च**-शब्दः । **श्रिय एक-रमणं** क्रीडा-स्थानम् अपि सदा तत्र निवासात् । किं वा, सुख-प्रदम् अपि सदा तद्-आश्लेषात् ।

यद् वा, **श्रियः** शोभाया अप्य् **एकं** श्रेष्ठम् अद्वितीयं वा **रमणम्** । विसर्ग-लोपेऽपि सन्धिर् आर्षः । ततश् च, **च**-कारोऽन्वाचये[^४०] प्रथमः, अप्य्-अर्थे द्वितीयः । एवं श्री-मुखाद् भुजयोर् गौणत्वम् । ततोऽपि वक्षसोऽभिप्रेतं शोभा-सुखातिशयवत्त्वेऽपि तस्य लक्ष्म्य्-आक्रान्तत्वेन सापत्न्याद् असूयया गौणत्वम् अधिकम् ।

[^४०]: चोन्नेच्तिन्ग् ओफ़् अ सेचोन्दर्य् अच्तिओन् wइथ् थे मैन् अच्तिओन्


यद् वा, **च**-काराभ्यां पूर्ववत् सर्वेषाम् एव प्राधान्यं द्योतितम् । सर्वेषाम् अपि प्रत्येकं प्राधान्येन दासीत्वे हेतुत्वात् । यद् वा, पूर्वं दास्य-विशेष-प्रार्थने जारत्वेनैव भजनम् अभिप्रेतम् ।

ननु, लोल-प्रकृतयः ! तद् एव कथं प्रार्थ्यते ? कृत-कात्यायनी-व्रत-कुमारी-वर्गवत् सर्वा अपि विहार-द्वारा पत्नीत्वं मे न कथम् इष्यते ? इत्य् अत्र स-वैदग्ध्यम् आहुः---**वीक्ष्य** इति । **दास्य** एव **भवाम,** औपपत्येनैव त्वां भजाम इत्य् अर्थः । आशिषि पञ्चमी \[*लोट्*\] । अनेनैव निर्भर-प्रेम-रसाविर्भूत्या यथा-यथं तन्-मधुर-रसानुभव-विशेष-सुसिद्धेः । तच् च श्री-भागवतामृते वर्णितम् एव, काव्यालङ्कारादौ च प्रसिद्धम् । एतेन अस्वर्ग्यम् \[भा।पु। १०.२९.२६\] इत्य् अस्योत्तरम् । त्वच्-छ्री-मुखादि-वीक्षणेन औपपत्ये जन्यते, तत्रास्माकं को नाम दोषः ? इति ।

किं वा, औपपत्येन तद्-भजने मोक्षाद् अपि वैकुण्ठ-लोक-सुखाद् अपि लक्ष्म्य्-आदि-भजनानन्दाद् अपि च परम-सुख-विशेष-सिद्धेः, किं नाम अस्वर्ग्यत्वादिकम् ? अतः कुल-स्त्रीणाम् एव त्वया सह तद् उचितम् इति ।

श्लेषार्थः---एतादृशं **तव श्री-मुखादिकं वीक्ष्य** अपि तव **दास्यः** कर्म-कार्योऽपि **भवाम** सम्बावनायां पञ्चमी । भवेम किम् ? काक्वा, अपि तु नैवेत्य् अर्थः । तत्र हेतुः---**श्रिय** एव **एकं रमणम्** इति सर्वेषाम् एव विशेषणं, चञ्चल-प्रकृतेस् तस्या एव, न तु स्थिर-प्रकृतीनां पतिव्रतानाम् अस्माकं त्वन्-मुखादिना रमणम् इति ।

यद् वा, **कुण्डल-श्री** इत्य्-आदि-रूपम् **अलकावृत-मुखं तव** त्वया **वीक्ष्य** विशेषेण ईक्षयित्वा दर्शयित्वा, **भुज-दण्ड-युगं च विलोक्य** विशेषेण लोकयित्वा दर्शयित्वा, **वक्षश्** च दर्शयित्वा भयं प्रति वयं **दत्ताः** । भयाय समर्पिता वयम् इत्य् अर्थः । अतोऽस्माकं बह्याभावाय अस्मद्-आस्यो मद-रहित-मुखो भव ॥३९॥


______


**जीव-गोस्वामी (लघु-वैष्णव-तोषणी) :** ननु भवत्यो न धनादिना मूल्येन क्रीताः, न वा दत्त-भृतयः । कुतो दास्यो भवेयुः ? उच्यते---अन्यत्रैव खल्व् असाव् अन्योऽन्येन स व्यवहारः । भवति तु स्व-मुखादि-दर्शन-दानम् एव मूल्यं भृतिश् चेत्य् आहुः---**वीक्ष्य** इति । विशेषेण दृष्ट्वा विशेषम् एवाहुः---**अलकावृत-** इत्य्-आदि विशेषणैः । तत्र च **अलकैर्** ललाटोपरि विलसद्भिर् **आवृतम्** इत्य् ऊर्ध्व-भागस्य । **कुण्डल-श्री-** इति द्वयोः पार्श्वयोः । **हसितेनावलोको** यस्मिन् इति अधो-मध्य-भागयोर् इति । एवं सर्वत्र शोभोक्ता **स्थल**-पूर्वकेण **गण्डयोर्** विस्तीर्णत्वं, **कुण्डल-श्री** इत्य् अनेन स्वच्छत्वं च ध्वनितम् । **अधरे** च **सुधा**नुमानं दर्शन-मात्राल् लोभ-विशेषोत्पत्तेः सौरभ्य-विशेषानुभवाच् च ।

तथा **दत्तम् अभयं** भक्तानां दैत्य-वधादिना येन इत्य्-आदि बलिष्ठत्वादि-गुणः । तेन च चातुर्येण पत्य्-आदिभ्यो भयं परिहृतम् । वस्तुतस् तु गाढाश्लेषेण कामादि-भय-हरत्वम् अभिप्रेतम् । **दण्ड**-रूपकेण सुवृत्त-पृथु-दीर्घत्वाद्य्-आकार-सौष्ठवम् । अत्राप्य् एवं वैशिष्ट्यम् उक्तम् । तथा **श्रिया** वाम-भाग-स्थ-स्वर्ण-वर्ण-लक्ष्मी-रेखा-रूपया लक्ष्म्या कर्त्र्या **एकं** श्रेष्ठं **रमणं** यस्मिन्न् इति परम-सौन्दर्यादि-सम्पत्ति-निधानत्वम् उक्तम्। **च**-कार-द्वयं **विलोक्य** इति पुनर् उक्तिश् च निज-वास-भुज-वक्षसोर् विशेषाश्रयता-विवक्षया । तथोत्तरयोर् द्वयोर् एका क्रिया चैक-सम्प्रयोजन-जनकत्वात् तादृश-गण्डाधर-मण्डिते श्री-मुखे हि चुम्बन-पाने भुज-वक्षसोश् चालिङ्गन-मात्रम् अभिलषितम् इति ।

अत्रालकादीनाम् उक्ति-क्रमेण इदं गम्यते---प्रथमतो मुखस्य तत्-तत्-सौन्दर्य-दर्शने जातेऽपि लज्जया न चातुरक्षणे दर्शनं, किन्त्व् अत्युत्कण्ठया । पश्चाद् एव तत इच्छा-विशेषेण येन भुजौ दष्टौ, तस्य तु विश्रामो वक्षस्य् एवेति तथा क्रमो ज्ञेयः । एवं दासीत्वे हेतुः परम-मोहनतैवेति ध्वनितम् ।

किं च, **भृतिर्** मूल्यं च खलु विषय-दानम् एव लोके दृश्यते, तत् तु त्वयि तत्-तद्-रूप-शोभावति मधुराधर-सुधे लोभनीय-भुजादि-स्पर्शे पूर्ण-लक्ष्मी-निधान-वक्षसि लब्धे, स्वतः-सिद्धम् एवेति, तथापि **वीक्ष्य** इति स्वेषां नेत्र-खञ्जन-बन्धोऽपि ध्वनितः । तत्र **अलकानां** पाशत्वं, **कुण्डलयोस्** तद्-अन्तिम-कुण्डलिका-रूपत्वं, **गण्डयोस्** तन्-निधान-स्थलत्वम् **अधर-सुधाया** लोभ्याहारत्व-**हसितावलोकस्य** विश्वास-जनक-स्व-पालित-खञ्जन-द्वयाविलासत्वम् । तत्र **भुज-दण्ड-युगस्य** च **दत्ताभयत्वम्** एव पल्लव-युक्तत्वाद् इति भावः । तादृश-वक्षसश् च सुख-चार-प्रदेशत्वम् इत्य् अपि ज्ञापितम् । अन्यत् तैः ।

यद् वा, **कुण्डलयोः श्रीः** शोभा येन, तन् **मुखं** । केषाञ्चिन् मते **श्री** इति दीर्घः पाठः । ततश् च **कुण्डलयोः** श्री-हेतु**-गण्ड-स्थले** च **अधर-सुधा** च, तासां द्वन्द्वैक्यं, तथा **हसितं** च **अवलोकश्** च, तत् तच् च **वीक्ष्य** इति सर्वेषां प्राधान्यं द्योतितं । **विलोक्य** सुदृश्यम् इति निषेधार्थस् तु ।

ननु यद्य् एवं, तर्हि कथं ममाङ्गानि मुहुर् वीक्षमाणा एव तिष्ठथ ? तत्र साटोपम् आहुः---**वीक्ष्य** इति । अत्रापि काक्वैव निषेधो व्यङ्ग्य इति ॥३९॥


______


**जीव-गोस्वामी (प्रीति-सन्दर्भ ३३२) :** अथ श्रवणाद् \[भा।पु। १०.२९.२७\] इत्य्-आदौ दर्शनान् मयि भावः इत्य् अनेन यन्-निज-सौन्दर्य-बलं दर्शितं तत्राहुः---**वीक्ष्य** इति । अत्राप्य् अन्त्यश् **च**-शब्दः काक्वा । पूर्वस् तु तत्-तद्-उक्त-समुच्चये । एतद् अपि एतच् चापि **विलोक्य दास्यो भवाम**, अपि तु न सर्वथैव इत्य् अर्थः ॥३९॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**जीव-गोस्वामी (बृहत्-क्रम-सन्दर्भः) :** अद्य किं दास्यं दास्यसि ? **दास्यस्** तु वयं **भवाम** एवेति सिद्धवद् अन्या आहुः---**वीक्ष्य** इत्य्-आदि । **तव मुखं वीक्ष्या** दर्शनीया येऽ**लकाः,** तैर् **आवृतम्** । पश्चात् कर्मधारयः । **कुण्डलयोः श्रिया** युक्तं **गण्ड-स्थलं** यस्य तत् तथा । **अधरे सुधा** यस्य तत् तथा । \[**विलोक्यं**\] दर्शनीयं **वक्षश्** च कर्मधारयः । कीदृशम् ? **श्रिया** हेतु-भूततया **एक-रमणम्** । एतानि यथा स्वभाव-सिद्धानि भवन्ति, तथा वयम् अपि **दास्यो** **भवाम** इत्य् अर्थः । अथवा, **वीक्ष्य विलोक्य** इति पूर्व-काले ल्यप्, तन् नातिसुरसम् ॥३९॥


______


**नारायण-भट्टः (श्री-रसिकाह्लादिनी) :** ननु, पूर्वं पद-रजः-सेव्यत्वेन प्रार्थितम् । इदानीम् अन्यद् अपि भिक्षु-प्रसारिका-न्यायेन प्रार्थयन्त्यो व्याजेन दास्यम् एव स्वीकुर्वन्ति इति ज्ञात्वा पृच्छन्ति । गृह-त्यागे को वा दोषः ? **दास्यो भवामः** ।

कीदृशं मुखम् ? **कुण्डलयोः श्रीर्** ययोः, ते **गण्ड-स्थले** । यस्मिन् **अधरे सुधा** यत्र, तत्र। पुनः कीदृक् ? **हसितं** हासस् तद्-विलसितोऽ**वलोको** यस्मिन् । ततः प्रथमं तासां मनसि सुखम् एव मुख्य-स्वाद्यं तेनाभिप्रेतम् । अतस् तद् एव वर्णयन्ति---**अलकावृतम्** इति । अलि-कुलावृत-नीलोत्पल-सादृशेन वर्णितं मकरन्दाधिक्येन पेयत्वम् अभिप्रेतम् । **कुण्डल-श्री** इति पार्श्व-द्वयं पीन-युगावृतत्वेन शोभातिशयः सूचितः । **गण्ड-स्थले** स्वच्छत्वं द्योतितम् । **अधर-सुधा** इति लोभाश्रयत्वं सूचितम् । **हसितावलोकम्** इति विलास-प्रकाश-भरः सूचितः ।

**भुज-दण्ड-युगं च विलोक्य** । कीदृशं ? **दत्ताभयम्** । भक्तेभ्यो दत्तम् अभयं येन स्व-सामर्थ्येन गोवर्धनोद्धरणादिना---न त्रास इह वः कार्य \[भा।पु। १०.२५.२१\] इति त्वयैवोक्तत्वात् । बहुशोऽनुभूतत्वाच् च **विलोक्य** । कीदृक् ? **श्रिय एकम्** एव **रमणं** रति-जनकम् । यद् वा, **श्रिया** शोभया अस्माकम् एव **रमणम्** इति शोभातिशय उक्तः । मधुर-रसालम्बनम् एतत् सर्वं दृष्ट्वा दास्यं स्वीकार्यम् । एतद् वेशेनाप्य् अलं, किम् उत समुचितम् एतत् सर्वम् इति । गृह-स्वाम्ये न किञ्चिद् दास्ये सर्वम् एव सम्पत्स्यते । अत एव अमूल्य-क्रीता **दास्यो भवाम** इति ।

यद् वा, अस्वर्ग्यम् अयशस्यं च फल्गु कृच्छ्रं भयावहम् \[भा।पु। १०.२९.२६\] इति च तत्रोत्तरम् अन्यत्र औपपत्यं जुगुप्सितम् एव । इह तु न, यत एते दोषाः गुणत्वेन परिणताः, नव-भृत्येषु स्वर्गापवर्ग-नरकेष्व् अपि तुल्यार्थ-दर्शिन \[भा।पु। ६.१७.१८\] इति तव मुख-दर्शने जाते स्वर्गस्य हेयत्व-दर्शनाद् इष्टापत्तिर् एव मुकुर-स्थानीययोर् **गण्डयोः** स्व-प्रतिबिम्ब-दर्शनाय स्वीकृतत्वाज् जात्व् एवौपपत्यं स्वीकृतम् ।

अत्रापि देव-भोग्यायाः सकाशाद् उत्कृष्टाया **अधर-सुधाया** भोग्यत्व-दर्शनात् औपपत्य-स्वीकारः । **हसितावलोकम्** इति । अन्यत्रौपपत्यं यशसो मलिनत्वं भवति । अत्र तु **हसितम्** अप्य् उज्ज्वलम्, **अवलोको**ऽप्य् उज्ज्वलः । अयशसोऽप्य् उज्ज्वलत्वम् । अतः स्वीकृतम् अन्यच् च फल्गु स्वल्प-काल-भोग्यम् अपि अभयदेन भुज-द्वन्द्वेन रक्षितत्वात् स्वीकृतं कृच्छ्रं दुःसाध्यम् अपि श्री-सेव्यत्वात् स्वीकृतं बहु-दोषाक्रान्तत्वेन प्रतीतम् अप्य् औपपत्यम् अस्मच्-चित्ताभिप्रायेण सुखात्मकम् एव प्रतीयते । अन्येषां जुगुप्सितम् अप्य् अस्माकम् अजुगुप्सितम् एवेति । गृहोचितं सुखं स्वर्ग्यं यशस्यं बहु-काल-भोग्यं सुख-साध्यम् । अजुगुप्सितम् च एतादृशम् अप्य् अस्माभिस् त्यक्तम् । स्वर्गापवर्ग-नरकेष्व् अपि तुल्यार्थ-दर्शिन \[भा।पु। ६.१७.१८\] इत्य् उक्तत्वात् । अयशस्यं यशो हि स्वर्गस्य मूलं---यावत् कीर्तिर् मनुष्यस्य पुण्या लोकेषु गीयते । तावत् प्रमोदते स्वर्गे \[म।भा। ५.३५.४\] इति स्वर्ग-हेतुत्वाद् यशोऽपि त्यक्तम् । अस्वर्ग्यं स्वर्ग्यस्याकाम्यमानत्वात् । अन्येऽपि भक्ताः स्वर्गापवर्ग-नरकेष्व् अपि तुल्यार्थ-दर्शिन \[भा।पु। ६.१७.१८\] इत्य् उक्तात् ।

यद् वा, फल्गु स्वल्प-काल-भोग्यम् अपि स्वीकृतं, बहु-सुख-पूर्णत्वात् । कृच्छ्रं दुःसाध्यम् अपि स्वीकृतं, त्वत्-पद-प्राप्ति-हेतुत्वात् । जुगुप्सितम् अपि स्वीकृतं पत्य्-आदिभिर् अस्मत्-त्यागस्य करिष्यमाणत्वात् । बहु-काल-भोगस्यापि परिणाम-विरसवत्त्वात् । तद् उक्तं---न नाक-पृष्ठम् \[भा।पु। १०.१६.३७\] इति । अन्यासं पति-व्रतानां षट्-दोषाकृआन्तम् अप्य् औपपत्यम् अस्माकं षड्गुण-युक्तम् एव जातम् । तद् उक्तं---क्वचिद् गुणोऽपि दोषः स्याद् दोषोऽपि विधिना गुणः \[भा।पु। ११.२१.१६\] इति । यथा ब्राह्मणस्य अध्ययनम् अध्यापनं च गुणः, शूद्रस्य तु दोषः। एवम् अन्यासां दोष-बुद्ध्य्-औपपत्तौ विमुखानाम् अप्रवृत्तौ सत्यां तव भजनो धर्म इति जानतीनाम् अस्माकम् औपपत्यं गुण एव । अन्याभिर् अनास्वादितत्वाद् दोष एव । अतस् तास्व् एवम् अयम् उपदेशः । अत इयं विभीषिका नास्मास्व् अवकाशं लभत इति वाक्यार्थः । यतस् तव दास्यं परम-पुरुषार्थ-साधकं, न हि परम-पुरुषार्थ-साधकं पाप-साधकं भवति । मुखादि-वीक्षण-रूपेण मूल्येन क्रीता **दास्यो भवाम** । उपभोगस् तु भवत्-प्रसाद-लभ्य एव । तस्मिन् जाते किम् अलभ्यम् ? इति मुखादि-दर्शनेनास्मद्-औपपत्य-व्यवसायं दृढीकृत्य इदानीम् अस्वर्ग्यम् इत्य्-आदि विभीषिकाम् उत्पादयन् किं न लज्जसे ? इति भावः ॥३९॥


______


**विश्वनाथ-चक्रवर्ती (सारार्थ-दर्शिणी) :** यूयं यन् मम दास्यो भवथ, तत् किं मया मूल्येन क्रीताः स्थः ? स्वीय-दत्त-भृतयो वा ? तत्र भवता अस्मत्-समुचित-मूल्यात् कोटि-कोटि-गुणितेन अस्मद्-अदृष्टाश्रुत-चरेण महानर्घ्येण हसितावलोक-चिन्ता-रत्नेनास्मान् वयः-सन्ध्य्-आरम्भ एव क्रीत्वा स्वीय-कुञ्ज-मन्दिरम् आनीय नील-निधि-पद्म-निधि-जाम्बुनद-मकर-युगल-चिन्तामणि-मय-स्थली-मणि-स्तम्भ-लक्ष्मी-विलासास्पद-नीलमणि-मन्दिराण्य् अलकादि-व्याजेन स्व-सम्पत्तीर् दर्शयित्वा देवैर् अपि दुर्लभम् अमृतं प्रतिदिनं भोजयसीत्य् आहुः---**वीक्ष्य** इति ।

यदा शोण-वक्रोष्णीषं शिरसि बध्नासि, तदा दासी-जनेन कङ्कतिकया उत्कृष्योर्ध्व-नयनात् त्वया च स्वाङ्गुल्या यत्नान् निरुद्ध्योन्नीयोष्णीषान्तः-प्रवेशनात् भाल-वाम-दक्षिण-प्रान्तयोर् एव दृश्यमाण-मूल-भागैर् **अलकैर् आवृतम्** अनाच्छन्नं **मुखं** **वीक्ष्य** इति । यदा चूडां बध्नासि, तदा भालाग्र-वाम-दक्षिण-भागेष्व् अपि कुञ्चितैर् अनतिदीर्घैर् **अलकैर्** आ ईषद् **आवृतं मुखं वीक्ष्य** । अभ्यङ्गोद्वर्तनादि-समये सम्प्रयोग-भर-समये च **अलकैर्** आ सम्यक् प्रकारेणैव **आवृतम्** आच्छन्नं **मुखं वीक्ष्य**, ईक्षणाभ्याम् आस्वाद्यमान-माधुर्य-भरी-कृत्य वयं **दास्यो भवामः** ।

मुखं कीदृशम् ? **कुण्डलाभ्यां** समय-भेदेष्व् अलकैर् अनावृताभ्याम् ईषद् आवृताभ्यां सम्पूर्णावृताभ्यां च । अचपलाभ्याम् ईषच् चपलाभ्याम् अतिचपलाभ्यां च **श्रीः** पृथक् पृथक् शोभा यत्र तत् ।

हसित-प्रहसित-समये **गण्डयोर्** अपि सृक्वण्योर् विततत्वात् । **गण्ड-स्थले**ऽपि **अधर-सुधा** अधर-माधुर्याच् छलनं यस्य तत् । गण्ड-स्थलात् **गण्ड-स्थलम्** अधिरुह्य गोपी-नयन-चकोरैः पीयमाना **अधर-सुधा** यस्य तत् । रहस्य-समय-भेदे तु गोपीनां **गण्ड-स्थले अधर-सुधा** यस्य तत् । **गण्ड-स्थलयोर्** गोपीनाम् **अधर-सुधा** यस्य तत् ।

यद् वा, **कुण्डलयोः श्रीः** प्रतिबिम्ब-रूपा शोभा ययोः, ते **गण्ड-स्थले** यस्मिन् **अधरे सुधा** यस्मिन्, तच् च तच् च तद् इत्य् एक-पदं । **हसित**-युक्तोऽ**वलोको** यत्र तद् धसितं, प्रफुल्लता गोपीनां कुमुदानां च अवलोकाद् यस्माद् इति वा ।

ननु, युष्मत्-पतय एतद्-असहिष्णवः फुत्कारेण कंस-राजतो मम भवतीनां च भयम् उत्पादयिष्यन्ति ? तत्राहुः---**दत्तम् अभयं** महेन्द्र-दर्पकादिभ्योऽपि पर्वत-धारणादिना येन, तथा-भूतं **भुज-दण्ड-युगम्** इति तथा चेत् त्वद्-भुज-दण्ड एव कंस-पशोः प्राण-हारको भविष्यतीति भावः । एवं च व्यञ्जितेन वीर-रसेन शृङ्गार-रसः पुष्टो भवति स्म ।

ननु, पर-नारीर् न दासीः करोषि, किन्तु नारायणस्य नारीं लक्ष्मीम् अपि वैकुण्ठाद् बलाद् आनीय स्व-वक्षसा वहसीत्य् आहुः---**वक्ष** इति । **श्रिया** लक्ष्म्या कर्त्र्या लज्जा-वशात् सुवर्ण-रेखा-रूपया **एकं** मुख्यं **रमणं** यत्र तत् । तस्माद् अधुना ते कियद् वयो बभूव चतुर्दश-भुवनेषु मध्ये तद्-ऊर्ध्व-लोकेष्व् अपि ब्रह्माण्डाद् बहिर् महा-वैकुण्ठ-लोकेष्व् अपि मध्ये कस्यापि काम् अपि सुन्दरीं नारीं त्वं न त्यक्ष्यसीति जानीम इति व्यञ्जितं भवति ॥३९॥


______


॥ १०.२९.४० ॥

का स्त्र्य् अङ्ग ते कल-पदायत-मूर्च्छितेन[^४१]

सम्मोहिताऽर्य-चरितान्[^४२] न चलेत् त्रिलोक्याम् ।

[^४१]: कल-पदायत-वेणु-गीत- (ब्); कल-पदामृत-वेणु-गीत- (वि)


[^४२]: पदवीं


त्रैलोक्य-सौभगम् इदं च निरीक्ष्य रूपं

यद् गो-द्विज-द्रुम-मृगाः पुलकान्य् अबिभ्रत् ॥

**श्रीधर-स्वामी (भावार्थ-दीपिका) :** ननु जुगुप्सितम् औपपत्यम् \[भा।पु। १०.२९.२६\] इत्य् उक्तम्, तत्राहुः---**का स्त्री** इति । **अङ्ग** ! हे कृष्ण ! **कलानि पदानि** यस्मिंस् तद् **आयतं** दीर्घं **मूर्च्छितं** स्वरालाप-भेदः, तेन । पाठान्तरे, \"कल-पदामृत\"-मयं \"वेणु-गीतं\", तेन **संमोहिता का** वा **स्त्री आर्य-चरितान्** निज-धर्मान् **न चलेत्** ? यन्-मोहिताः पुरुषा अपि चलिताः । किं च, **त्रैलोक्य-सौभगम्** इति यद् यतः **अबिभ्रन्न्** अबिभ्रुः । त्वद्-द्योतक-शब्द-श्रवण-मात्रेणापि तावन् निज-धर्म-त्यागो युक्तः, किं पुनस् त्वद्-अनुभवेनेति भावः ॥४०॥


______


**वंशीधरः (भावार्थ-दीपिका-प्रकाशः) :** पूर्वोक्तौपपत्ये जुगुप्सितत्वं परिहरन्त्य आहुः---***कलानि*** व्यक्त-मधुराणि । *निज-धर्मात्* पातिव्रत्य-लक्षणात् । कल-पद-गान-श्रवणजानन्द-मग्नानां धर्माधर्म-स्मृतिर् एव नोदेतीति भावः । गवादयोऽन्तश्-चेतनाः । *येन* वेणु-नादेन *मोहिताः* *पुरुषा अपि* शक्र-शर्व-परमेष्ठि-पुरोगाः \[भा।पु। १०.३५.१५\] इत्य्-उक्तेः शङ्कर-प्रभृतयः स्त्री-वेशं कृत्वा गोपी-वृन्दे मिलिता अभूवन्न् इति, स्त्रीणां तु का वार्ता ? इति भावः ।

न केवलं मनुष्याणाम् एव मोहोऽपि तु तद्-इतरेषाम् अपीत्य् आहुः---*किं च* इति । **त्रैलोक्यस्य** **सौभगम्** अलङ्कारम् इदम् अस्मद्-दृग्-गोचरी-भूतं **रूपं** सुन्दरतरावयवोपकॢप्तम् आकारम् ।

*इति भावः* इति । त्वद्-द्योतक-शब्दस्य मधुसूदन-मुरारि-गोविन्देत्य्-आदि-शब्दस्य श्रवण-मात्रेण विनष्टा खिल द्वन्द्वानां विधि-निषेध-कैङ्कर्याभावान् निज-धर्मस्य वर्ण-क्रमाद् आगतस्य त्यागो युक्तः । एवं,

> यद्-अनुचरित-लीला-कर्ण-पीयूष-विप्रुट्- >
> सकृद्-अदन-विधूत-द्वन्द्व-धर्मा विनष्टाः । \[भा।पु। १०.४७.१८\] > इत्य्-उक्तेः ।

श्रवण-वर्णन-भावम् अथापि वा न हि भवामि यथा विधि-किङ्करः \[भावार्थ-दीपिका १०.८७.४१\] इति वक्ष्यन्ति स्वामि-चरणाः । पुनस् त्वद्-अनुभवेनाहं ब्रह्मास्मीति साक्षाद्-आत्म-साक्षात्-कारेणेत्य् अपि तात्पर्यम् । यथा-श्रुतं तु त्वद्-द्योतक-शब्दे वेणु-ध्वनिर् इमं कृष्णो वादयत्य् एवं-रूप इति ॥४०॥


______


**कैवल्य-दीपिका :** तथापि पर-पुरुष-प्रसङ्गाच् च सन्-मार्गातिक्रमोऽनुचित इति चेत्, तत्राहुः---**का स्त्री** इति । **कलैर्** मधुरैः **पदैर्** अमृतं सुधीभूतं यद् वेणु-गीतम् । तेन **सम्मोहिता** उत्पन्न-सम्मोहाख्य-नवम-स्मर-दशा **त्रैलोक्यस्य सौभगम्** सौभाग्यं जन-प्रियत्वं यस्मिन् **रूपे** । **यत्** यस्मात् वेणु-गीताद् रूपाद् वा **गवादयः पुलकान्य् अबिभ्रत्** नितरां धृतवन्तः । **द्विजाः** पक्षिणः । अयोग्येष्व् अपीति मङ्क्षु भावाविर्भावात् । का कथा अस्माकम् स्मर-वैवस्याद् इदं चेष्टितं स्याद् इति भावः ॥४०॥ \[मु।फ। ११.३४\]


______


**श्रीनाथ-चक्रवर्ती (चैतन्य-मत-मञ्जुषा) :** नन्व् एवम् एवोपासना, भद्रं भो भद्रम्। तर्हि स-रागा एव भवत्यः ? नहि नहि, मद्-भक्ता इत्य् आशङ्क्य मध्या धीराः प्रौढा आहुः---**का स्त्र्य् अङ्ग ते** इत्य्-आदि । हे **अङ्ग** ! अयं तु तवैव वेणु-ध्वनेस् तव रूपस्य चायं दोषः, न स्त्रीणां, **यद्** यस्माद् **गो-द्विज-द्रुम-मृगा** अपि **पुलकानि बिभ्रति**, तेन **कल-पदायत-वेणु-गीतेन** एव **संमोहिता** सती **त्रैलोक्य-सौभगम् इदं** च **रूपं निरीक्ष्य** **का स्त्री न चलेद् आर्य-चरितात्** कुल-व्रतात् ? **आर्य-चरिताद्** वेद-वर्त्मनो वा, आर्यस्य तव चरितात् हेतोर् इति वा **न चलेत्** अस्थिरा न भवति । एतेन स्त्रीणां न दोषः । स्त्रियस् तु त्वयि निरुपाधि-रतिमत्य एव । त्वम् एव वेणु-ध्वानेन तासु रागान्तरं जनयसीति प्रागल्भ्यम् ॥४०॥


______


**सनातन-गोस्वामी (बृहद्-वैष्णव-तोषणी) :** ननु शिष्ट-वर्ग-शिरो-धार्याः, तथापि महद्वल् लोक-शिक्षार्थम् अवश्यं सद्-आचारः पालयितुं युज्यते । तत्र स-दैन्य-रोषम् आहुः---**का** इति । **त्रिलोक्यां** वर्तमाना **का स्त्री न चलेत्** ? अपि तु सर्वैव चलेद् इत्य् अर्थः । श्री-शिवाङ्कस्थ-पार्वत्य्-आदीनाम् अपि मोह-शरणात् । तच् च स्कन्दादौ प्रसिद्धम् एव । अत्रापि---देव्यो विमान-गतयः \[भा।पु। १०.२१.१२\] इत्य्-आदिना सूचितम् एव ।

कदाचिद् वा वेणु-गीतं नोदेतु नाम, **रूपं** च परम-मोहनं सदा विराजते इति स-विकारम् आहुः---**त्रैलोक्य-** इति । **त्रैलोक्यस्य** ऊर्ध्वाधो-मध्य-वर्तमान-लोक-त्रयस्य **सौभगं** सौभाग्यं जन-प्रियत्वं सौन्दर्यं वा यस्मिन् यस्माद् वा, तद् इदं प्रत्यक्ष-वर्तमानम् इत्य् अन्यथात्वं निरस्तम् ।

यद् वा, असाधारणम्, अनेन श्री-रघुनाथस्य यत् सौन्दर्यं दृष्ट्वा मुनयोऽपि मोहिता भाव-विशेषं गताः । तथा च पाद्मोत्तर-खण्डे---

> पुरा महर्षयः सर्वे दण्डकारण्य-वासिनः । >
> दृष्ट्वा रामं हरिं तत्र भोक्तुम् ऐच्छन् सुविग्रहम् ॥ >
> ते सर्वे स्त्रीत्वम् आपन्नाः समुद्भूताश् च गोकुले । >
> हरिं सम्प्राप्य कामेन ततो मुक्ता भवार्णवात् ॥ इत्य्-आदि ।

महा-कौर्मे च---

> अग्नि-पुत्रा महात्मानस् तपसा स्त्रीत्वम् आपिरे । >
> भर्तारं च जगद्-योनिं वासुदेवम् अजं विभुम् ॥ इति ।

ततोऽपि वैशिष्ट्यम् अभिप्रेतम् । अधुना निजाशेष-भगवत्ता-प्रकटनात्

______


यद् वा, इदम् अनिर्वचनीयं परमाद्भुतम् इत्य् अर्थः । प्रतिबिम्बादौ दर्शनात् तवापि भाव-विशेषोत्पादनेन विस्मापनात्, तथा चोक्तम् उद्धवेन---विस्मापनं स्वस्य च \[भा।पु। ३.२.१२\] इति । **निरीक्ष्य** इति वेणु-गीतस्येव श्रवण-स्मरणादिनापि मोहः स्याद् एव, तत्रापि साक्षाद् दृष्ट्वा **का** वा **न चलेत्** ? इत्य् अर्थः ।

**यद्** यस्मात् रूपात् । **गो**-शब्देन वृष-वत्स-महिष्य्-अजादयोऽपि ग्राम्य-पशवो लक्ष्यन्ते, गावः पशुत्वेन विवेक-हीना अपि । **पुलकानि** इति बहुत्वेन सर्वाङ्गेषु सदैवेति द्योत्यते, तैश् चान्येऽपि विकारा उपलक्ष्याः, अस्पन्दनं गतिमतां पुलकस् तरूणां \[भा।पु। १०.२१.१९\] इत्य्-आद्य्-उक्तेः। **अबिभ्रन्** भाव-विशेषोदयाद् इति वेणु-गीताद् अपि रूपस्य परम-मोहनत्वम् उक्तम् । यच् च श्री-रुक्मिण्या देव्या वक्ष्यते---रूपं दृशां दृशिमताम् अखिलार्थ-लाभं \[भा।पु। १०.५२.३७\] इति, उद्धवेन चोक्तं---विस्मापनं स्वस्य च \[भा।पु। ३.२.१२\] इति । तत्-तद्-वचनाद् अप्य् अस्य वैशिष्ट्यं ज्ञेयम् ।

चक्षुष्मतां सौन्दर्य-ग्रहण-सम्भवात्, तथा परम-विदग्ध-शिरोमणेस् तस्य सद्-असद्-विचार-निष्ठा-सद्-भावेनाश्चर्य-विशेष-दृष्ट्या विस्मय-सम्भवाच् च । अत्र च गवादीनां तत्-तद्-अभावेऽपि प्रेम-विकारोक्तेर् इति दिक् । अन्यत् तैर् व्यञ्जितम् ।

तत्र पुरुषा अपि चलिता इति **द्विज-द्रुम-मृगाणाम्** अपि पुलकोद्भेदस्य । किं वा, शक्र-शर्व-परमेष्ठि-पुरोगाः कश्मलं ययुः \[भा।पु। १०.३५.१५\] इति वक्ष्यमाणस्य देवादीनाम् अपि मोहस्यानुसारेणेति ।

अथवा, **यद्** इत्य् अव्ययम्, याभ्यां वेणु-गीत-रूपाभ्याम् इत्य् अर्थः । वेणु-गीतस्य मोहनत्वं विशेषत एकविंशत्य्-अध्याये व्यक्तम् एवोक्तम्, पञ्चत्रिंशे च वक्ष्यते । अन्यत् समानम् ।

एवं तस्य वेणु-गीत-रूपयोः परम-मोहनत्वम् उक्तम् । कृष्ण-नाम्नो मोहनत्वम् **अङ्ग** इत्य् अनेन सूचितम् एव । परम-मोहनत्वेन \"श्री-कृष्ण\" इति साक्षात् कुत्राप्य् असम्बोधनात् । अतोऽशक्त्या शिष्टाचार-परित्यागे कोऽपि दोषो नाम न घटेत इति भावः । वस्तुतस् तु तादृश-जनानां सदाचारेऽनधिकारात् । तच् च पूर्वं विवृतम् एव । अत एव श्री-स्वामि-पादैर् लिखितम्---तद्-द्योतक-शब्द-श्रवण-मात्रेणापि तावन् निज-धर्म-त्यागो युक्तः इति । ईश्वरस्य च सर्व-शक्तिमत्त्वाल् लोक-सङ्ग्रहार्थं सदाचार-परिपालनं तस्य सम्भवेद् एव । तत् प्रेम-विवशानां चाशक्त्या कथं सम्भवेत् ? एवम् एव तेषां माहात्म्य-विशेषो निगूढोऽपि तेनैव निरपेक्षं मुनिं शान्तं \[भा।पु। ११.१४.१६\] इत्य्-आदि-वचनैर् अभिव्यञ्जित इति दिक् ।

अनेन श्रवणात् \[भा।पु। १०.२९.२७\] इत्य् अस्योत्तरम् । पुरुषाणां तत्रापि मुनीनाम् अपि पूर्वावतारे अत्र च गवादीनाम् अपि साक्षात् मोहो यत्र स्यात्, तत्रास्मादृशीनां का वार्ता ? इति विवेक-हानाव् अस्माकं न दोष इति ।

किं वा, यस्य निरीक्षण-वेणु-गीत-श्रवण-मात्रेण गवादीनाम् अपीदृशानन्द-लक्षणं सम्पद्यते, तस्य यथा-यथं साक्षाद् उपभोगेन प्रेम-विशेष-लक्षणः परमानन्दः सम्पद्यत एवेति सन्निकर्षो हि युक्त एवेति । वस्तुतस् तु यस्य श्रवणादिनापि भावः स्यात्, तस्य सन्निकर्षेण भावो विशेषतः सम्पद्येतैवेति ।

श्लेषार्थः---**का स्त्री आर्य-चरिताच् चलेत्**, अपि तु न कापीत्य् अर्थः । **यन् निरीक्ष्य गवादयः पुलकानि बिभ्रति** स्म, इदम् **ते** तव **रूपं** सौन्दर्यं **त्रिलोक्यां** नास्ति किम् ? काक्वा, अपि त्व् अस्त्य् एवेत्य् अर्थः । अतोऽनेन त्वं मा गर्वम् आवह इति भावः ।

यद् वा, हे **कल-पदायत-वेणु-गीत** ! हे **सम्मोहित** ! काम-सम्मोहित ! इत्य् अधैर्यम् उक्तम् । **ते** त्वत्तः सकाशात् **का न चलेत्**, गृहं न यायात् ? किं-भूतात् ? **आर्य-चरितात्** परम-धार्मिकाद् इति सोल्लुण्ठम् ।

यद् वा, हे **कल-पदायत-वेणु-गीत-सम्मोहितार्य** ! इति परम-धार्ष्ट्यम् उक्तम् । **ते** तव **चरितात्** पारदारिकत्व-लक्षणात् **का न चलेत्** नापयायात् ? **का इदं** स्वीकुर्यात् ? इत्य् अर्थः । अन्यत् समानम् ॥४०॥


______


**जीव-गोस्वामी (लघु-वैष्णव-तोषणी) :** नन्व् एवं पतिव्रताभिर् उपहसनीया भविष्यथ तत्र स्फुटम् एव स-रोष-दैन्यम् आहुः---**का स्त्री** इति । **त्रिलोक्यां** वर्तमाना **का स्त्री न चलेत्** ? अपि तु सर्वैव चलेद् इत्य् अर्थः । तच् च देव्यो विमान-गतयः \[भा।पु। १०.२१.१२\] इत्य्-आदिना सूचितम् । **कल-** इति पूर्वं व्याख्यातम् \[१०.२९.३\] । **पद** इति प्रतिपदम् अपि तादृशं बोधयन्ति---**आयत** इति । तत्र श्री-कृष्णस्य निर्बन्धं बोधयन्ति स्वेषां च धैर्येणापि तत्-काल-क्षेपं वारयन्ति । पाठान्तरे तस्यालौकिक-स्वादत्वं व्यञ्जयन्ति ।

तत्रादर्शन एव वार्ता दर्शनेऽपि तथैवेत्य् एवं सर्वतो मार एवेति स-भयम् इवाहुः---**त्रैलोक्य-** इति । **त्रैलोक्यस्य** ऊर्ध्वाधो-मध्य-वर्तमान-यावल्-लोकस्य **सौभगं** सौभाग्यं वा यस्मिन् यद्-अन्तर्-भूतम् इत्य् अर्थः, तद् **इदं** प्रत्यक्ष-वर्तमानम् इत्य् अन्यथात्वं निरस्तम् । यद् वा, **इदम्** एतादृशम् असाधारणम् इत्य् अर्थः ।

**निरीक्ष्य** इति । यस्य श्रवणादिनापि मोहः स्याद् इति कैमुत्यं बोधयन्ति---**का स्त्री** इति । यत्र पुरुषा अपि स्वयं भगवान् अपि मुह्येयुर् इति भावः, शक्र-शर्व-परमेष्ठि-पुरोगाः कश्मलं ययुः \[भा।पु। १०.३५.१५\] इति वक्ष्यमाणात्, विस्मापनं स्वस्य च \[भा।पु। ३.२.१२\] तृतीयोक्तेश् च । अहो अस्तु तावत् तादृश-सारासार-विदां तेषां वार्ता ! **यद्** याभ्यां वेणु-गीत-रूपाभ्यां **गव्-आदयो**ऽपीति श्रवण-दर्शने लभ्येते, ते स्व-प्रकाशत्वान् नासम्भाव्ये । अनेन लोकेप्सुभिर् \[भा।पु। १०.२९.२५\] इत्य् अस्योत्तरम् । निषेधार्थश् चायम् ।

ननु, यदि ममाङ्ग-दर्शने युष्माकं न क्षोभः, तर्हि कथम् इतश् चलितुम् इच्छा ? तत्राहुः---**का स्त्री** इति । **का स्त्री** तज्-जाति-मात्रं **कल**- इत्य्-आदि-लक्षणापि **आर्य-चरितात्** सद्-आचाराद् धेतोः **ते** त्वत्तः सकाशात् **न चलेत्**, नापयायात् ? तथा **यत्** यस्मात् **गवादयो**ऽपि **पुलकान्य् अबिभ्रन्**, तत **इदम्** ईदृशं रूपं **निरीक्ष्य** च समलोक्यापि तस्माद् एव हेतोः **का** नापयात् ? अपि तु सर्वैवापयायाद् इत्य् अर्थः । सुन्दरीणां सुन्दर-पर-पुरुष-निकटे स्थितिर् हि बाढं लोक-विगान-हेतुर् इति । तद् एवं यद्यपि तत्-संमोहिता नापि सम्यक् तद्-वीक्षण-कारिकाः, तथाप्य् अपयास्याम इति भावः ॥४०॥


______


**जीव-गोस्वामी (प्रीति-सन्दर्भ ३३२) :** ननु यद्य् एवं दृढ-व्रता भवथ, तर्हि कथम् इहैव सर्वां रात्रिं न तिष्ठथ ? इत्य् आशङ्क्य पुनः स-शङ्कम् आहुः---**का स्त्र्य् अङ्ग ते** इति । यद्यप्य् एवं, तथापि **अङ्ग** हे **कल-पदायत**-वेणु-गीत, हे **सम्मोहित** सम्मोहनाख्य-काम-बाण-मोहित, **त्रिलोक्याम्** एषा **का स्त्री** या **ते** त्वत्तः सकाशात् **आर्य-चरितात्** सद्-आचाराद् धेतोर् अपि **न चलेत्** ? अस्त्व् अस्माकं परम-साधु-मर्यादा-व्रतानां दूरतो वार्ता ।

तद् एवं ततश् चलने हेतुं सम्बोधन-द्वयेन गुण-गतं भाव-गतं च तदीयं दोषम् उक्त्वा, रूप-गतं चाहुः---**त्रैलोक्य-** इति । तथा **आर्य-चरिताद्** एव हेतोर् इदं च **रूपं विलोक्य** **का न चलेत्** । **यत्** यस्मात् **गो-द्विज-** इति । सुन्दरीणां सुन्दर-पर-पुरुष-निकट-स्थितिर् हि बाढं लोक-विगानाय स्याद् इति ॥४०॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**जीव-गोस्वामी (बृहत्-क्रम-सन्दर्भः) :** ननु यद्य् एवं भवत्यः स्वभाव-सिद्धाभिमानिन्यः, तदा कथं मद्-वचसाम् अभिप्रायानभिज्ञाः सत्यः किं तप्यथ ? तत्राप्य् अन्या आहुः---**का स्त्री** इत्य्-आदि । हे **अङ्ग** ! **ते** तव **कल-पदायत-वेणु-गीत-सम्मोहिता** सती **आर्यस्य** तव **चरिताद्** धेतोर् **न चलेन्** न भ्रमेत् । एवम् एव तव भ्रामकं चरितम्, येन **त्रिलोक्यां का स्त्री न चलेत्** ? सर्वैव चलति । अत्र स्त्रीणां न दूषणं, तवैवेत्य् अर्थः । न केवलं तव **चरिताद्** एव । **इदं रूपं निरीक्ष्य च**, यतो रूपाद् **गो-द्विज-द्रुम-मृगा** अपि **पुलकान्य् अबिभ्रन्** पुलकिनो भवन्ति ॥४०॥


______


का स्त्र्य् अङ्ग ते कल-पदायत-मूर्च्छितेन[^४३]

सम्मोहिताऽर्य-चरितान्[^४४] न चलेत् त्रिलोक्याम् ।

[^४३]: कल-पदायत-वेणु-गीत- (ब्); कल-पदामृत-वेणु-गीत- (वि)


[^४४]: पदवीं


त्रैलोक्य-सौभगम् इदं च निरीक्ष्य रूपं

यद् गो-द्विज-द्रुम-मृगाः पुलकान्य् अबिभ्रत् ॥

**नारायण-भट्टः (श्री-रसिकाह्लादिनी) :** ननु यथाहं लोक-सङ्ग्रह-परः, तथा भवतीभिर् अपि सदाचारः पाल्यः । प्रमाण-पङ्क्ति-सिद्धम् अप्य् एतद् व्यवसितं न कार्यम् ? इति चेत्, तत्र सामर्षम् आहुः---**अङ्ग** इति सम्बोधनेनैतत् ज्ञाप्यते यदि त्वम् अस्मद्भ्योऽभविष्यस् तवैवं नावदिष्यः । अतोऽस्मद्-आर्तिम् अज्ञात्वैवोपदिशसि परोपदेशे पाण्डित्यम् \[पञ्च। १.११७\][^४५] इति स्मृतेः। **त्रैलोक्याम्** सा **का स्त्री** या **आर्य-चरितान्** निज-धर्मान् **न चलेत्** ? निज-धर्मं न परित्यजेद् इत्य् अर्थः । न काचिद् इत्य् अर्थः । ते **कल-पदायता वेणु-गीतेन सम्मोहिता** कलानि अव्यक्तानि मधुराणि गीतेन तेन मोहिता । यद् उक्तं---देव्यो विमान-गतयः स्मर-नुन्न-साराः \[भा।पु। १०.२१.१२\] इति ।

[^४५]: परोपदेशे पाण्डित्यं सर्वेषां सुकरं नृणाम् ।

    धर्मे स्वीयम् अनुष्ठानं कस्यचित् तु महात्मनः ॥


त्वद्-उद्भावित-पर्ययो भवतीति न चित्रम् आहुः---**त्रैलोक्य**- इति । **त्रैलोक्य**-स्थ-**सौभगं** सौन्दर्यं, यस्मिन् त्रैलोक्ये सौभगं यस्माद् इति वा । इदं प्रत्यक्ष-सिद्धं **रूपं** **निरीक्ष्य** यत् यस्मात् **मोहिताः** पुरुषा अपि **चलिताः,** श्री-रघुवीरस्य सौन्दर्यं दृष्ट्वा दण्डकारण्य-वासिनो मुनयोऽपि मोहिताः । तद् उक्तं पाद्मे---

> पुरा महर्षयः सर्वे दण्डकारण्य-वासिनः ।\ > दृष्ट्वा रामं हरिं तत्र भोक्तुम् ऐच्छन् सुविग्रहम् । >
> ते सर्वे स्त्रीत्वम् आपन्नाः समुद्भूताश् च गोकुले ॥ \[प।पु। > ६.२४५.१६४\]

प्रत्यभिज्ञया संस्कार-वशा एव वदन्तीति ज्ञायते । यद् वा, इदं रूपं तवापि विस्मय-जनकम् । तद् उक्तं---विस्मापनं स्वस्य \[भा।पु। ३.२.१२\] इति ।

यद् वा, हे **कल-पद** ! कं सुखं लाति गृह्णाति पदं स्वरूपं यस्य, वेणुर् वानेन यत् सुखं भवति, तत् तावत् स्व-स्वरूप एव निमग्नो भवति । पश्चाद् अन्यत्र सञ्चरति । हे **अमृत-वेणु-गीत-संमोहित**
! यतः सदैव वेणुं वादयसे, न कदाचिद् विरमसि, अस्मास्व् एव केयं
शङ्का ? यतो वेणु-गीतेन त्वम् अपि मोहितोऽसि । यद् वा, हे **अमृत-वेणु-गीत** ! हे **मोहित** ! इति पद-द्वयं मोहितत्वात् सात्त्विक-भावोदयः । अत एव तन्वितम् अनुकूलं वदन्न् अस्मान् निवारयसीति न चित्रं यत् तस्मात् विजातीया अपि गो-द्विज-द्रुम-मृगाः । गो-शब्देन वृषभ-वत्स-वत्सतरी-प्रभृतयो ज्ञेयाः । **द्विजाः** पक्षिणः । तद् उक्तं---प्रायो बताम्ब विहगा मुनयः \[भा।पु। १०.२१.१४\] इति । **द्रुमाः**---अहो अमी देववर \[भा।पु। १०.१५.५\] इति श्री-मुखेनोक्तम् । धन्याः स्म मूढ-मतयोऽपि हरिण्यः \[भा।पु। १०.२१.११\] इति भाव-विशेषोदयेन **पुलकान्** अस्मत्-सदृशीनां भाव-विशेष-ज्ञापकान् धर्मान् **अबिभ्रन्** ।

किं च, वेणु-गीतेन मोहयित्वा निज-धर्मस् त्याजितः । मोहितत्वात् सदाचार-परित्यागेनास्मासु दोषः स्थाप्यते । धर्म-त्यागस्य त्वयैव कारितत्वात् त्वय्य् एव दोषम् आवहेद् इति शास्त्र-फलं प्रयोक्त-रीति-न्यायेन अन्यच् च । वयं तु श्यामसुन्दर ते दास्यः \[भा।पु। १०.२२.१५\] इति प्रतिश्रुतम् अर्थं संस्मृत्य दास्यो जाताः । दासीनां स्वामि-वचनात् साध्व्-असाधु-करणेन गुण-दोषौ स्वामिनि स्वामि-सेवा-व्यग्राणां दासीनां श्रवणाद् इत्य् अस्याप्य् उत्तरं दत्तम् इति वेदितव्यम् । त्वं तु मयेमा \[भा।पु। १०.२२.२७\] इति प्रतिश्रुतं दातुम् अस्वीकुर्वन् प्रतियातेति प्रसह्य दुःख-वारिधौ मज्जयसीति कस्मात् ? इति न जानीम इति भावः ॥४०॥


______


**विश्वनाथ-चक्रवर्ती (सारार्थ-दर्शिणी) :** ननु, युष्माभिर् धर्म-मार्गाय जलाञ्जलिर् दत्त एव । तत् किम् अन्या अपि पतिव्रता \"विदूषयति निर्लज्जः स्वयं दुष्टः परान् अपि\" इति न्यायेन दूषयथ ? मद्-वक्षस्य् औत्पत्तिक्य् एव येयं लक्षण-विशेष-रूपा सुवर्ण-रेखा भ्राजते, तां च दृष्ट्वा पति-व्रता-शिरोमणिं लक्ष्मीं दूषयन्त्यस् तस्याम् अप्य् अपराधिन्यः कथं भवथेति । तत्र न काम् अपि दूषयामः, किन्तु त्रिजगताम् अपि धर्म-ध्वंसनाय विधात्रा त्वं सृष्टोऽसीति स-रोष-चापलम् आह---**का स्त्री** इति ।

**अङ्ग** ! हे श्री-कृष्ण ! **कलानि पदानि** यत्र तद्-**अमृत**-रूपं यद् **वेणु-गीतं**, तेन । \"कल-पदायत-मूर्च्छितेन\" इति पाठे **आयतं** दीर्घं **मूर्च्छितं** स्वरालाप-भेदः, तेन **संमोहिता** इति न स्त्री दूष्यते, किन्तु त्वत्-कर्तृकं गीतम् एवेति भावः । **आर्य-चरितात्** पातिव्रत्य-लक्षण-निज-धर्मान् **न चलेत्**, अपि तु सर्वैव चलेद् इति । धर्म-त्याजन-लक्षण-प्रत्यवायं त्वं प्राप्स्यस्य् एवेति भावः । न केवलं त्वद्-गुणस्यैव धर्म-ध्वंसकता, अपि तु तद्-रूपस्यापीत्य् आहुः---**त्रैलोक्य-** इति ऊर्ध्वाधो-मध्य-देश-वर्तिषु प्राकृताप्राकृत-लोकेष्व् अपि **सौभगम्** एव यस्य तत्, न तु धर्म-ध्वंसकत्व-हेतुकः कस्याप्य् अत्र द्वेष इति भावः ।

न च स्त्रीणां स्वाभाविकः कामोऽपि मोहे हेतुर् अस्तीति वाच्यम् । यतो जङ्गम-स्थावराणां सर्वेषाम् अपि वैवश्य-प्रापकौ तव रूप-गुणाव् इत्य् आहुः---**यत्** । यतो गीत-रूपाभ्याम् **अबिभ्रन्** न बिभरुः । अस्मात् हे राजन् ! किं बहुना, शक्र-शर्व-परमेष्ठि-पुरोगाः कश्मलं ययुः \[भा।पु। १०.३५.१५\] इति वेणु-गीताध्यायात् परम-तत्त्व-विदाम् अपि मोहः, विस्मापनं स्वस्य \[भा।पु। ३.२.१२\] इति च तव तस्यापि चमत्कारो दृष्ट इति श्री-शुकोक्तिर् अप्य् आसीद् इति ज्ञेयम् ॥४०॥

(उज्ज्वल-नीलमणौ ११.८१ श्लोकेऽपि टीका द्रष्टव्या ।)


______


॥ १०.२९.४१ ॥

व्यक्तं भवान् व्रज-भयार्ति-हरो[^४६]ऽभिजातो

[^४६]: \"व्रज-जनार्ति-हर\" इति
    विश्वनाथ-धृत-नारायण-भट्ट-वीरराघव-सम्मत-पाठान्तरः ।


देवो यथादि-पुरुषः सुर-लोक-गोप्ता ।

तन् नो निधेहि कर-पङ्कजम् आर्त-बन्धो

तप्त-स्तनेषु च शिरःसु च किङ्करीणाम् ॥

**श्रीधर-स्वामी (भावार्थ-दीपिका) : व्यक्तं** निश्चितम् ॥४१॥


______


**वंशीधरः (भावार्थ-दीपिका-प्रकाशः) :** सर्व-स्वामित्वेन तवास्मद्-भर्तृत्वात् समान-कुल-जातत्वेन सम्बन्ध-योग्यत्वाद् अस्माकं तव सङ्गत्यौपपत्य-दोषो नास्ति, कुतो निन्द्यत्वम् ? इत्य् अभिप्रेत्याहुः---***व्यक्तम्*** इति । **यथा आदि-पुरुषः** **सुर-लोक-गोप्ता** वा मनो जातः, तथा स एव **आदि-पुरुषो** भवान् अधुना व्रजस्य सर्व-भक्त-समुदायस्य ।

यद् वा, अस्माकं व्रजस्थानां भयं संसृतिजम्, आर्तिर् आध्यात्मिका-रूपादि-रूपा त्रिविधा ते हरतीति तथाभिजात इति । **व्यक्तम्** असन्दिग्धम् ।

> एष वः श्रेय आधास्यद् गोप-गोकुल-नन्दनः ॥ \[भा।पु। १०.८.१६\] >
> य एतस्मिन् महाभागाः प्रीतिं कुर्वन्ति मानवाः ॥ >
> नारयो\ऽभिभवन्त्य् एतान् \[भा।पु। १०.२६.२१\] इत्य्-आदिना > श्री-गर्गाचार्योक्तेः ।

अरयः कामादयः । यत इत्थं तत् तस्मात् सहज-शीतलत्वात् सन्ताप-हारित्वाद् आनन्दस्य आस्रावित्वात् **कर** एव **पङ्कजः**, तम् । यद् वा, पङ्कं क्लेशं जयतीति पङ्कजः कर एव पङ्कजः, तम् । तव करः पङ्क-हरोऽस्ति अन्यथा आर्त-बन्धुत्व-हानिः स्याद् इति सम्बुद्ध्य्-अभिप्रायः ।

**किङ्करीणाम्** इति सर्वत्राभयार्थं दासीत्व-दार्ढ्यार्थम् एवोक्तम् । यद् वा, किङ्करी-तापः स्वामिनैवापह्रियत इति । त्वं चास्माकं स्वामीति । अन्यथा, हितान् न यः संशृणुते स किं प्रभुः इति न्यायेन तव किं प्रभुत्वं च स्यात् ? इति भावः ॥४१॥


______


**कैवल्य-दीपिका : व्यक्तम्** इति । **व्यक्तं** स्पष्टम् । **भयं** पर-हेतुकम् । **आर्तिर्** मनः-पीडा । अभेदेऽपि देवो यथेति भेदोपमया सम्मोहितत्वं विवृतम् । **तत्** तस्मात् । शब्द-द्वयम् उभयत्र प्राधान्य-द्योतनार्थम् ॥४१॥ \[मु।फ। ११.३५\]


______


**श्रीनाथ-चक्रवर्ती (चैतन्य-मत-मञ्जुषा) :** उपसंहरन्त्य् आहुः---**व्यक्तं भवान्** इत्य्-आदि । **व्रजस्य** **भयम् आर्तिः,** अर्तिर् वा पीडेति यावत् । उभयोर् एव हरण-कृत त्वम् **अभिजातः** प्रादुर्भूत इति **व्यक्तं** स्फुटं सर्व एव जानन्ति । **देवः** क्रीडा-परः सन्, **यथा आदि-पुरुषो** नारायणः **सुर-लोक-गोप्ता** त्वं तद्-अधिको\ऽपि दृष्टान्तान्तराभावात् तेन सहैवोपमा क्रियते । अतो व्रजस्यापि सुर-लोकाधिकत्वम् । तत् कथं स्वयम् एवार्तिं जनयस्य् अस्माकम् ? **तत्** तस्मात् **नो**\ऽस्माकं, हे **आर्त-बन्धो** ! **तप्त-स्तनेषु** **च शिरःसु च** **कर-पङ्कजं निधेहि** इत्य् उपदेशः ॥४१॥


______


**सनातन-गोस्वामी (बृहद्-वैष्णव-तोषणी) :** एवं प्रतिवचनैस् तद् उक्तं सर्वं क्रमेण परिहृत्य, अधुना तस्यावतार-प्रयोजनं प्रदर्शयन्त्यः परमार्त्या स-काकु प्रार्थयन्ते---**व्यक्तम्** इति । **व्रजस्य भयं** दावादितः, **आर्तिश्** च त्वद्-अप्राप्तेः । यद् वा, **भयं** त्वद्-अर्थं पूतनादिभ्यो दावादिभ्यश् च, **आर्तिश्** च वर्ष-वातादिभ्यः । यद् वा, **भयं** त्वद्-विरह-शङ्कया, **आर्तिस्** त्वद्-उपेक्षया । पाठान्तरे \"व्रज-जनानाम् आर्तिः\" बाह्यान्तराशेष-बाधा । इदं न सर्व-सम्मतम् । एतच् चात्मोद्देशेनोक्तम् ।

किं वा, **व्रजस्य जनाः** कालान्तरेऽप्य् एतद् व्रज-भूम्य्-आश्रिता ये जनाः, तेषाम् अपि, किम् उतास्माकम् ? तद्-धरः सन् तन्-नाशनायेत्य् अर्थः । **अभितो**ऽशेष-भगवत्ता-प्रकटन-विशेषेण **जातः** प्रादुर्भूतः । यद्यपि भू-भार-हरणादिकम् अपि प्रयोजनम्, तथापि **व्रज-भयार्ति-हरणम्** एव मुख्यं प्रयोजनम् । तत्र तद्-अर्थ-कृत-लीलयैव सर्वत्र मुख्य-प्रयोजनं, निज-प्रेम-रस-विस्तार-सिद्धेः ।

तद्-अर्थं दीन-कारुण्य-विशेषेण धर्मातिक्रमोऽपि कार्य इति दृष्टान्तेन बोधयन्ति---**देवो** जगताम् एव पूज्यः । यत **आदि-पुरुषो** जगत्-कारण-भूतः परमेश्वरः । सोऽपि **यथा सुर-लोक-गोप्ता**, सुर-लोकः स्वर्गः, तेन तत्रत्या लक्ष्यन्ते । यद् वा, **सुराश्** च **लोकाश्** चान्ये निज-जनाः, तेषां **गोप्ता** तत्-प्रतिपक्षादि-मारणेन रक्षकः सन् यथा **जायते**, **गोप्ता** यथा भवतीति वा, तथा तथा सर्वत्र तस्य साम्येऽपि भक्तापेक्षया वैषम्यम् अपि स्यात्, तथार्तानाम् अस्माकम् अपेक्षया धर्मस् त्वया लङ्घ्य एव, तत्र च यथा तस्य न दोषो घटते, किन्तु गुण एव महान्, तवापीति भावः ।

यद् वा, **देवो**ऽपि **आदि-पुरुषो**ऽपि **सुर-लोक-गोप्ता** अपि **भवान्** **व्रज-भयार्ति-हरः** सन्, अत एव श्री-गोपेन्द्र-नन्दनत्वेन यथावद् **आभिजातः**, तच् च **व्यक्तं** निश्चितं स्पष्टम् एवेत्य् अर्थः । **तत्** तस्मात् **कर** एव **पङ्कजं** सहज-सुशीतलत्वात् सन्ताप-हरत्वाद् आनन्द-रस-स्रावित्वाच् च, तद् आदौ **नस् तप्तेषु** स्मर-ज्वराक्रान्तेषु **स्तनेषु निधेहि**, तदार्ति-नाशनार्थं पश्चात् **शिरःसु निधेहि**, सर्वत्राभयार्थम् दासीत्व-स्वीकार-दार्ढ्यार्थं वा । **च**-कार-द्वयम् उभयत्रापि प्राधान्य-बोधनार्थम् । त्वद्-एक-प्रियाणाम् अस्माकं भयार्ति-हरणेनैव सर्व-व्रजस्य भयार्ति-हरणम् । ततश् चाशेष-भगवत्ता-सार-प्रकटन-रूपं तवावतार-प्रयोजनम् अपि सिध्येद् इति भावः ।

ननु तप्तेषु कथं करो निधेयः ? तत्राहुः---**आर्त-बन्धो** ! दीन-वात्सल्येन दुःखादिकम् अपि सह्यम् एवेति भावः ।

ननु पतिव्रतानां व्रत-पराणां शिरसि कर-निधानाद् बिभेमि । तत्राहुः---**किङ्करीणाम्** इति । **आर्त-बन्धौ** त्वयि साक्षाद्-विराजमाने त्वद्-दासीनां तापोऽनुचित इति च सूचितम् ।

यद् वा, ननु काम-मत्ताः ! जित-कामेन मया कथं स्तनेषु करो निधेयः ? अतः शिरःस्व् एव निधेयः । तत्राहुः---**आर्त-** इति । कामेन मा निधेहि, किन्तु आर्त-बन्धुत्वेन निधेहीत्य् अर्थः । अन्यथा सद्योऽस्माकम् अन्त्य-दशापत्त्या तवार्त-बन्धुत्व-यशो-हानिः । गूढोऽयम् अभिप्रायः---अवहित्थयाच्छाद्यमानोऽपि मनोभवोऽस्मद्-अङ्गेषु हस्तार्पणेन स्वयम् एवोद्भवितेति ।

ननु बह्वीनाम् अपि तासाम् एकस्मिंस् तस्मिन् तादृश-प्रार्थनं तच्-छक्ति-विशेष-परिस्फूर्त्या । किं वा, **नः** क्रमेणापि निधेहीत्य् आशयेनेति दिक् ।

श्लेषार्थः---**भवान् अभिजात** आभिजात्य-युक्तो व्रजेन्द्रात्मजत्वात्, **देव** इत्य्-आदि-पद-त्रयेणाधर्मे तव प्रवृत्तिर् अनुचितेत्य् उक्तम् । यथा **आदि-पुरुषः सुर-लोक-गोप्ता** सुर-लोक-भय-हरः, तथा **भवान् व्रज-भयार्ति-हर** इति सतीनाम् अस्माकं बलाद् अभिभवेन व्रजस्य त्वत्तो भयम् आर्तिर् भवितैवेति, तच् च तवायुक्तम्, निज-प्रयोजन-प्रातिकूल्यात् । **नो** निषेधे । **आर्त-बन्धो** ! इति वयं नार्ता यद् अस्माकं बन्धुर् भविष्यसीति भावः । अ-कार-श्लेषेण कामाद्य्-अभावात् । **अतप्तेषु स्तनेषु**, अत एव **न निधेहि** ।

यद् वा, हे **तप्त** ! कामाग्नि-दग्ध-हृदय ! यद् वा, **तप्तः** सन् **स्तनेषु कर-पङ्कजं नो निधेहि** नार्पय । अप्य्-अर्थे **च**-कारः । तव राज-कुमारत्वेन चास्माकम् अपि व्रजे निवासेन दासीत्वम् इव प्राप्तानाम् अपि **शिरस्य्** अपि **न निधेहि** इत्य् अर्थः । यद् वा, **किङ्करीणां** व्रजेन्द्र-गृह-दासीत्वेन वर्तमानानां किशोरीणाम् अपि, किम् उत मद्-विधानाम् ।

एवं दश-श्लोक्या प्रत्युत्तरेण तं निर्जित्यैकादशेनानेन आर्त्य्-उद्रेकतो निजेष्टं स्पष्टम् एव प्रार्थितम् । अत्र च श्लेषार्थोऽपि क्रमेण तद्-उक्त-श्लेष-परिहारतयैव ऊह्यः । स च तत्र तत्रैव लिखितः । अथवा तद्-उक्त-दश-श्लोकार्थस्य वैदग्धी-विशेषेण एकादशानां श्लोकानाम् एषाम् एकैकेनैवोत्तरम् ऊह्यम् । तत्र पौनःपुन्यं तथा तद्-उक्ततोऽप्य् अधिकम् एकं पद्यम्। तत्र च दीर्घ-च्छन्दस् तद्-अत्यन्त-निर्जयार्थम् । किं वा, प्रणय-शेषावेशेनोरु-दुःख-भरणैव वा ज्ञेयम् ।

तथापि **विभो**[^४७] \[भा।पु। १०.२९.३१\] ! हे प्रभो ! इति स्वागतम् \[१८\] इत्य् अर्धस्य निज-दासीषु । तत्रापि **भवान्** इति अस्मद्-उपेक्षावरं **नृशंसं** वक्तुं **नार्हति** एवेति । **सर्व-विषयान् सन्त्यज्य** इति पादस्य, तेनाधुनास्माकं प्रयोजनम् इति किं तद्-वार्तया इति । **तव पाद-मूलं भक्ता** इति रजनी \[१९\] इत्य्-आदि-श्लोक-द्वयस्य त्वद्-आश्रितत्वेन घोर-सत्त्वादिभ्यो बन्धुभ्यश् च भयं नास्तीति, **भक्ता** इति **दृष्टम्** इत्य् अस्यापि तव भजनार्थम् एवागताः, न तु वन-दर्शनार्थम् इति । एतेन ब्रूत \[१८\] इति पादस्यापि सिद्धं त्वद्-भजनम् एवागमन-कारणम् इति ।

[^४७]: गोपीनाम् एकादश-श्लोकानां कृष्णस्य दशश्लोकानाम् एकैकशः
    प्रत्युत्तर-रूपेण पुनर् व्याख्यायते ।


तथा तद् यात \[२२\] इत्य् अस्यापि व्रज-गमनादि-निरस्तेः । **भजस्व** इति निज-भाव-विशेषः सूचितः । अनेनाथवेत्य् अस्य तेनैवागताः स्मः, न त्व् अन्य-जनवत् सामान्य-स्नेहेनेति । **दुरवग्रह** इति **भर्तुर्** इत्य्-आदि-द्वयस्य युक्त्य्-उक्त-भर्तृ-शुश्रूषणाग्रहस्य निरसात् । **मा त्यज** इति अस्वर्ग्यम् अयशस्यम् \[२६\] इति युक्ति-सिद्धस्यापि स-दैन्य-प्रार्थनया परिहार-सिद्धेः । **देवो यथा** इति तत्र युक्तिर् अपि दर्शितैवेति । तत्-तद्-विशेषस्-तु पूर्व-लिखितानुसारेण ज्ञेय एव । एवम् अग्रेऽपि ।

**यत् पति-** \[भा।पु। १०.२९.३२\] इति मातरः \[२०\], तद् यात \[२२\], भर्तुः \[२४\] दुःशीलः \[२५\] इति चतुष्टयस्य सर्व-बन्धेषु कृत्यानां तस्मिन्न् एव प्रार्थनया तेषाम् उपेक्षणात्, किं तत् साध्वसादिना इति **त्वयीशे** इति व्रजस्य \[१८\] इति पादस्य त्वत्-प्रभावेनैव तत्रत्य-मङ्गलम् इति । एतेन रजनी \[१९\] इत्य् अस्यापि त्वन्-नैकट्येन भयाभावात् । तथा ब्रूत \[१८\] इति पादस्यापि त्वद्-अर्थम् एव गमनम् इति तात्पर्यात्, तथा स्वागतम् \[१८\] इत्य् अर्धस्यापि पूर्ववत् ईशितव्य-जनेषु तादृशोक्तेर् अयोग्यत्वात् । **एवम्** इति अथवा \[२३\] इत्य् अस्य निज-भाव-विशेष-सूचनात् । **उपदेश-पदे** इति अस्वर्ग्यम् \[२६\] इत्य् अस्य सर्वत्र सर्वर्था सर्वैर् भजनीयतयोपदिश्यमानस्य तवैव भजनाभासतः सर्व-दोष-हानेः, सर्व-गुण-सिद्धेश् च । **प्रेष्ठ** इत्य्-आदिना तत्त्वत औपपत्यम् \[२६\] अपि निरस्तम् । अनेन श्रवणाद् \[२७\] इत्य् अस्यापि परमात्मत्वादिना परमार्थ-रूपस्य तवाङ्ग-सङ्गोऽपि परमार्थ-रूप एवेति न्यायात् । अन्यथा तेजस्-तिमिरयोर् इव सम्बन्धो न घटेतैवेति । **प्रेष्ठ** इति दृष्टम् इत्य् अस्यापि तत्-प्रेष्ठत्वेनैवास्य प्रेष्ठत्वम्, न तु पृथक्त्वेन । अतः किं केवलं तद्-दर्शनेन ? इति । अत्र च तद्-उक्त-परिहारावेशेन, तत्र च मुहुर् उद्यत्-प्रेम-रोषेण तन्-निर्जयार्थं प्रत्युत्तर-मात्रापेक्षया क्रमोऽपि नापेक्षितः । एवम् अग्रेऽपि ।

**कुर्वन्ति** \[भा।पु। १०.२९.३३\] इति स्वागतम् \[१८\] इत्य् अर्धस्य कुशलानां रति-विषयस्य तव नृशंसोक्तेर् अयोग्यत्वम् इति । यद् वा, तादृशस्य तवान्तिकागमनात् स्वागतं महाभागाः \[१८\] च सत्यं वृत्ताः स्मः, नान्यथेति तात्पर्यात् । **पति**- इति व्रजस्य \[१८\] इति पादस्य, तथा पूर्ववन् मातरः \[२०\] इत्य्-आदि-चतुर्णां, **स्व आत्मन्न्** इति रजनी \[१९\] इत्य् अस्य प्राण-नाथ-बन्धोस् तव नैकट्येनाकुतोभयत्वात् । परम-बन्धु-पाऋश्व-स्थेयत्वाच् च । **वरदेश्वर** इति, अथवा \[२३\] इत्य् अस्य पूर्व-दत्त-वरानुसारेण प्रेम-विशेषेणैव आगताः स्म इति । अनेन दृष्टम् \[२१\] इत्य् अस्यापि तद्-अर्थम् एवात्र आगताः स्मः, न तु वन-दर्शन-मात्रार्थम् इति । **प्रसीद** इति अस्वर्ग्यम् \[२६\] इत्य् अस्य तव प्रसादे सति सर्व-गुण-सिद्धेर् दोष-हानिश् चेति । **मा स्म छिन्द्या** इति शरणाद् इत्य् अस्य अङ्ग-सङ्ग एव । चिराशा-धारणाद् इति विभाव्यम् इति ।

**सुखेन** \[भा।पु। १०.२९.३४\] इति स्वागतम् \[१८\] इति पादस्य सुख-घन-मूर्तेस् तव दुःखात्मक-नृशंसोक्तिर् न युक्तेति । पूर्ववद् इति वा । **चित्तम् अपहृतम्** इति व्रजस्य \[१८\] इति पादस्य, रजनी \[१९\] इत्य्-आदि-त्रयस्य च चित्त-हरणेन तत्-तद्-अनुसन्धानापगमात् । इति तात्पर्येण निजेष्टं व्यञ्जितम् एव । तेन च प्रियम् इति ब्रूत इति पादयोः हृत-चित्तास्व् अस्मासु यत् कर्तुम् उचितं, तद् एवास्माकं प्रियम् आगमन-कारणं चेति । **करवाम** इति तद् यात इत्य् अस्य भर्तुर् इत्य्-आदि द्वयस्य च विशेषतः कर्माशक्तेर् इति **चित्तम्** इत्य् अनेनैव अथवा \[२३\] इत्य् अस्यापि सिद्धं, **भवता** चित्त-हरणाद् एवागताः स्म, न त्व् अन्यजनवत् स्नेह-मात्रेणेति । **पादौ** इत्य् अर्धेन अस्वर्ग्यम् \[२६\] इत्य्-आदि-द्वयस्य तस्य परम-मोहनत्व-सूचनेन निजाविव्केकादि-दोष-परिहारात्, तथा **करवाम किं वा** इति कर्मान्तरस्य हेयत्वं, तत्-सन्निकर्षस्य चोपादेयत्वं सूचित एवेति ।

**सिञ्च** \[भा।पु। १०.२९.३५\] इति स्वागतम् \[१८\] इति पादस्य अभ्यागतानां महा-भागानां हिताचरणोपपत्तेः । अनेन प्रियम् \[१८\] इति ब्रूत \[१८\] इति पादयोश् च पूर्ववत् । तथा अथवा \[२३\] इत्य् अस्यापि एतद्-अर्थम् एवागताः स्म इति । **नो चेद्** इति अन्येषां सर्वेषाम् एव सद्यो मरिष्यन्तीनां किम् अन्य-चिन्तया ? इति ।

**यर्हि** \[भा।पु। १०.२९.३६\] इति **अम्बुजाक्ष** इति स्वागतम् \[१८अ\] इति पादस्य दृष्ट्यैव सर्व-ताप-हरस्य नृशंसोक्तिर् अयुक्तेति । यद् वा, सहज-शीतल-मधुर-दृष्ट्या अवलोकयसि चेत्, तदैव स्वागतत्वं महाभागत्वं च ।

यद् वा, **अम्बुजाक्षस्य** परम-मनोहरस्य तव सन्दर्शनाद् एव तत् तद् वृत्तम् इति । **अरण्य-जन-प्रियस्य** इति रजनी \[१९\] इत्य् अस्य प्रिय-जन-पार्श्वे प्रिय-जनानाम् अकुतो-भयात् स्थेयत्वाच् च, अनेन दृष्टम् \[२१\] इत्य् अस्यापि पूर्ववत् । **तत्-प्रभृति** इत्य्-आदि वाक्येन **व्रजस्य** इति पादस्य पूर्ववत् । मातर \[२०-२३\] इत्य्-आदि चतुष्टयस्य च तेषु रुच्य्-अभावेनालं तद्-वार्तयापीति । **अभिरमिता** इति अथवा \[२३\] इत्य् अस्य त्वद्-अभिरमण-भाव-विशेषेणैव आगताः स्म इति । एतेन अभिरमणम् एव नित्य-प्रियम् \[३३\] इति सूचितम् । तेन प्रियम् \[१८\] इति ब्रूत \[१८\] इति पादयोः । **रमाया दत्त-क्षणं पाद-तलम् अस्प्राक्ष्म** इति अस्वर्ग्यम् \[२६-२७\] इत्य्-आदि-द्वयस्य रमा-पतेर् अस्माकं पत्नीत्वासम्भवाद् औपपत्येनैव भजन-सिद्धेः । तत्र च महत्तमायास् तस्या प्राप्यस्य प्राप्ताव् अस्माकं सिद्धायां, किं नामास्वर्ग्यत्वादिकम् ? इति । किं च, यथा तया सह तथास्माभिः सहाङ्ग-सङ्गो घटेत एव, तेन च भावो नितरां सम्पद्येतैव, अन्यथा परम-प्रेमवत्या भक्त-वर्ग-पूजायां तद्-अनुपपत्तेर् इति ।

**श्रीर् यत्** \[भा।पु। १०.२९.३७\] इति । व्रजस्य \[१८च्\] इति पादस्य, रजनी \[१९अब्\] इत्य्-आदि-द्वयस्य, तद् यात \[२२\] इत्य् अस्य, भर्तुः \[२४अब्\] इत्य्-आदि-द्वयस्य च ब्रह्मादि-प्रार्थ्य-कटाक्षापि सर्वोपेक्षया यथा **श्रीश् चकमे**, तथा सर्वोपेक्षया **वयम् अपि प्रपन्नाः** इति किम् अन्य-वार्तया ? इति । अनेन अथवा \[२३\] इत्य् अस्यापि तत्-सदृश-प्रेम्णैव आगताः स्मः इति । दृष्टम् \[२१\] इत्य् अस्यापि त्वत्-प्रियत्वावेक्षयैव यथा तस्याः क्षीर-समुद्रादि, तथास्माकं श्री-वृन्दावनम् अप्य् एतत् । अतोऽस्य केवल-दर्शनेनैव न प्रयोजनम् इति । तथा अस्वर्ग्यम् \[२६\] इत्य्-आदि द्वयस्य च पूर्ववद् एव । अतोऽस्माकं त्वद्-दास्यम् एव काम्यम् इति तात्पर्येण प्रियम् \[१८ब्\] इति ब्रूत \[१८द्\] इति पादयोर् अपि सिद्धम्, तथा सत्य् एव महाभागाः स्मः । स्वागत-प्रश्नस्य च योग्या इति स्वागतम् \[१८अ\] इति पादस्येति ।

**तन् नः** \[भा।पु। १०.२९.३८\] इति । **प्रसीद** इति स्वागतम् \[१८अब्\] इत्य् अर्धस्य पूर्ववत् । अनेन प्रियम् \[१८च्द्\] इत्य्-आदि-पादयोश् च त्वत्-प्रसादे एवास्माकं प्रियस् तर्थम् एवागमनम् इति । **वृजिनार्दन** इति व्रजस्य \[१८च्\] इत्य् अस्य रजनी \[१९अब्\] इत्य् अर्धस्यापि तस्य दुःख-भय-नाशन-शीलत्वात् । **अङ्घ्रि-मूलं प्राप्ता** इति प्रतियात \[२७द्\] इत्य् अर्धस्य त्वद्-अङ्घ्रि-मूलं प्राप्तानाम् अन्यत्र यानानुपपत्तेः, तत्रैव स्थेयत्वाच् च । **विसृज्य वस्तीः** इति पूर्ववन् मातर \[२०\] इत्य्-आदि चतुष्कस्य । **त्वद्-उपासनाशा** इति दृष्टम् \[२१\] इत्य् अस्य त्वत्-सेवार्थम् एवागताः स्मः, न तु वनं द्रष्टुम् इति । **त्वत्-सुन्दर** इति वाक्येन अथवा इत्य् अस्य काम-तप्तात्मत्वेनैव आगताः स्मः इति । **पुरुष-भूषण** इति अस्वर्ग्यम् \[२६\] इत्य्-आदि द्वयस्य तव पुरुषोत्तमत्वाद् औपपत्ये कोऽपि न दोषः । तत्त्वतस् तवैव पतित्वात् परम-साध्यत्वाच् च । अतोऽङ्ग-सङ्गेन भावो वर्धतैव, सन्निकर्षो हि मार्त्यानाम् \[भा।पु। १०.८४.३१\] इत्य्-आदि-न्यायोऽन्य-विषयक एवेति ।

**वीक्ष्य** \[भा।पु। १०.२९.३९\] इति । तव श्री-मुखादिकं **वीक्ष्य दास्यो भवाम** इति व्रजस्य \[१८च्\] इति पादस्य रजनी \[१९-२२\] इत्य्-आदि चतुष्कस्य । भर्तुः \[२४-२५\] इत्य्-आदि द्वयस्य च त्वद्-दासी-भूतानां किम् अन्यैर् इति । अनेन अथवा \[२३\] इत्य् अस्यापि दासी-भावेनैवागताः स्म इति । **श्रियैक-रमणम्** इति अस्वर्ग्यम् \[२६\] इत्य्-आदि द्वयस्य पूर्ववत् । एवं स्वागतम् \[१८अब्\] इत्य् अर्धस्य ब्रूत \[१८द्\] इति पादस्यापि सिद्धम् त्वद्-दास्यम् एवास्माकं प्रियं, तद्-अर्थम् एवागमनं, तत्-सिद्धौ स्वागतत्वादिकं चेति ।

यद् वा, **दत्ताभयम्** इति व्रजस्य \[१८च्\] पादस्य, रजनी \[१९अब्\] इत्य्-आदि-द्वयस्य, भर्तुर् इत्य्-आदि-त्रयस्य च इह लोके घोर-सत्त्वेभ्यो बन्धुभ्यश् च परम्स्मिंश् च यमादिभ्योऽप्य् अभय-सिद्धेः । अनेन तद् यातेत्य् अस्यापि न्यायेन भर्तृ-शुश्रूषणादेर् वैयर्थ्यात् त्यक्त-सङ्ग्रहेण दोषावहत्वाच् च । मुखं वीक्ष्येत्य् अनेनैव दृष्टम् इत्य् अस्यापि एतादृश-त्वच्-छ्री-मुख-वीक्षणेनान्य-दिदृक्षाया अप्य् अनुदयात् श्रियैक-रमणम् इति श्रवणाद् इत्य् अस्य । अन्यत् समानम्।

**का स्त्री** \[भा।पु। १०.२९.४०\] इति । स्वागतम् इत्य् आद्य् अष्टकस्य तद्-वेणु-गीत-सम्मोहितानां किं स्वागतत्वादिना ? किं वा प्रियादि-प्रश्नेन ? किं वा धर्मादि-बोधनेन ? इति । त्रैलोक्येति अस्वर्ग्यम् \[२६\] इत्य्-आदि द्वयस्य एतादृश-सौन्दर्योपभोग-विशेषे किं नामाहो अस्वर्ग्यत्वादिकं भावोऽपि । स्वत एव वर्धिष्यतेतराम् इति । यद् इति माहात्म्य-विशेषेण तस्यालौकिकतोक्त्या सन्निकर्षे लौकिक-न्यायाद्य्-उक्त-दोषश् च परिहृतः ।

**व्यक्तम्** \[भा।पु। १०.२९.४१\] इति व्रज-भयार्ति-हर इति व्रजस्येति पादस्य रजनीत्य् आदि द्वयस्य तद् यातेत्य् अस्य भर्तुर् इत्य्-आदि द्वयस्य च पूर्ववत् कुतोऽपि भयासद्-भावात् । देव इत्य्-आदि अस्वर्ग्यम् \[२६\] इत्य्-आदि द्वयस्य दीन-वात्सल्यापेक्षया तवाप्य् अत्र न दोषः । कश्चित् तथा तवादि-पुरुषस्य सङ्गाद् अस्माकम् अपि न कथञ्चिद् अपि आदि-पुरुषत्वेन । तत्त्वतस् तस्यैव पतित्वेनौपपत्यस्य तथा प्राकृतत्वेनाङ्ग-सङ्गस्याप्य् अप्राकृततया सर्व-दोषस्य पूर्ववत् परिहारात्, साध्यत्व-बोधनाच् च । तन् नो निधेहीति प्रियम् इति ब्रूतेति पादयोः । किङ्करीणाम् इति अथवेत्य् अस्य दास्य-विशेषेणैवागताः स्म इति । अनेन दृष्टम् इत्य् अस्यापि दासीनां वन-दर्शनम् आनुषङ्गिकम् एव । स्वामि-सन्दर्शनम् एव मुख्यम् इत्य् अत्रैव चिरात् प्रार्थितं सम्पादयेति, तदैव स्वागतम् इत्य्-आद्य्-उक्तम्तव यथार्थ-प्रियं च स्याद् इति तत्-पादस्याप्य् उत्तरं ज्ञेयम् इत्य् एषा दिक् । अलम् अतिविस्तरेण ग्रन्थ-बाहुल्य-दोषात् बिभिमः ॥

श्री-गोपी-प्रिय-पादाब्ज-प्रसाद-रमितात्मभिः ।

यथाचुच्यन्यथाप्य् अत्र कृतोऽर्थः स्यात् पदे पदे ॥

अन्योऽन्यं तस्य तासां च वाचोऽर्थोऽन्योत्यम् एव हि ।

हृद्-वेद्योऽप्य् अधिया धार्ष्ट्याल् लिखितः प्रीतये सताम् ॥

इत्थं च पूर्वम् अङ्ग-सङ्गो नूनं न वृत्तोऽस्तीति गम्यते, अन्यथा तस्य तासां च तत्-तद्-उक्त्य्-अनुपपत्तिः । अत एव (द्वादशाध्याये) श्री-मुक्ता-फल-ग्रन्थ-कारादिभिः पूर्व-रागे एकविंशाध्यायोक्तम् अक्षण्वतां फलम् \[भा।पु। १०.२१.७\] इत्य्-आदिकं सङ्गृहीतम् । अत एव श्री-स्वामि-पादैर् अपि व्याख्यातम् त्वयाभिरमिता आनन्दिताः \[भा।पु। १०.२९.३६\] इति मुख्यार्थत्वेऽपि श्री-वल्लभ-भट्ट-पादादिभिः स्वप्नादाव् इति व्याख्यातम् । तत् तच् च लिखितम् एव । एवं पञ्चदशे तं गो-रजश् छुरितम् \[भा।पु। १०.१५.४२\] इत्य्-आदि पद्य-द्वयम् । ऊनविंशे, गोपीनां परमानन्दः \[भा।पु। १०.१९.१६\] इति पद्यम् । अन्यच् च अन्यत्रत्यं तादृशं तत्रैवोह्यम् ।

यद् वा, अङ्ग-सङ्गः पूर्वम् अपि सकृत् द्वि-त्र-वारान् वा, तद्-एक-रसिकत्वाद् वृतोऽस्त्य् एव । एवं सति अभिरमिता इत्य् अस्य मुख्यार्थ एव । अधुना चासकृत् तद्-आचरणे रास-विलास-विशेषे वा, तस्य तासां च तादृश्य् उक्तिर् मन्तव्या ।

यद् वा, परम-प्रेम-रस-मग्न-मनसा तासां यद्यप्य् असौ पार्श्व-गतो रहो-गतस् तथापि तस्याङ्घ्रि-युगं नवं नवम्, पदे पदे \[भा।पु। १.११.३४\] इत्य्-आदि न्यायेनासकृत् कृतम् अपि तं परम-मधुर-वस्तुनस् तादृश-स्वभावात् सदा नूतनम् इव मन्यमानानां, तथा तादृशस्यैव रसिक-शिरोमणेस् तस्यापि तत्-तद्-उक्तिर् घटेतैव, ततश् च अभिरमिताः इत्य् अस्य श्री-स्वामि-पाद-कृत-व्याख्यपि सङ्गच्छतैव । एतच् च श्री-भागवतामृतोत्तर-खण्डे विवृतम् एवास्ति ॥४१॥


______


**जीव-गोस्वामी (लघु-वैष्णव-तोषणी) :** एवं चतुर्थ-दिक्-स्थिता अप्य् आत्मनि धर्मादि-दोषं परिहृत्योपक्रमवद् एव प्रत्युत तस्मिन्न् एव धर्म-दोषापत्तिम् उपसंहरन्त्यः पुनर् विवक्षितम् एवाहुः । किं च, ननु भवतु तत् तत् सर्वं, मम तु नारायण-सम-गुणत्वेन पूर्ण-कामत्वात् नान्यत्र प्रवृत्तिः स्यात्, किम् उतेदृशे कर्मणीत्य् आशङ्क्याहुः---व्यक्तम् इति । व्रजस्य यद् भयं पूतनादिभ्यो दावादिभ्यश् च त्वद्-अर्थस् त्रासः आर्तिश् च वर्ष-वातादिभ्यः पीडा, तथा भय-त्वद्-विरह-शङ्कया आर्तिस् त्वद्-विरहेण तद्-उभय-हरः सन् ते खण्डयितुम् इत्य् अर्थः ।

> तस्मान् मच्-छरणं गोष्ठं मन्-नाथं मत्-परिग्रहम् । >
> गोपाये स्वात्म-योगेन सोऽयं मे व्रत आहितः ॥ \[भा।पु। १०.२५.१८\] > इति ।

स्वयम् एव विभाव्य पर्वत-भारस्य ग्रहणात् क्वाचित्क-पाठान्तरे व्रज-जनानाम् आर्तिः बाह्यान्तराशेष-बाधा अभिजातः सत्-कुलाज् जात इति तत्रापि वैशिष्ट्यम् अतोऽस्माकं नाशे तत्रापि त्वद्-एक-हेतुक-नाशकत्वे व्रत-भङ्गापत्तितोऽप्य् अधिकोऽधर्म-दोषः स्याद् इति भावः । ईश्वरस्य पूर्ण-कामस्यापि तादृश-व्रत-रक्षा तादृश-कामना च दृश्यत एवेत्य् आहुः---देव इति । सर्वथा दीव्यति विराजत इति देवः । आदि-पुरुषः सर्व-पुरुषेषु श्रेष्ठः सोऽपि यथा सुर-लोक-गोप्तास्वेच्छयैव तज्-जन-मात्रस्य रक्षितासन्न् अदित्य्-आदाव् अभिजातो भवति । तत् तस्मात् करस्य पङ्कजत्वं ताप-हारिता-मात्रांशे रूपितं, वस्तुतस् तु तापस्य तद्-अप्राप्ति-मात्र-निदानत्वात् तद् आरम्भ एवापगमः स्याद् इत्य् अभिप्रेत्यैव तप्तेष्व् अपि स्तनेषु परम-स्निग्धाभिर् अपि ताभिस् तन्-निधान-प्रार्थनम् इति ज्ञेयम् पूर्ववत् स-दैन्यम् अप्य् आहुः---शिरःसु च किङ्करीणाम् इति । उत ऊर्ध्वं चास्मान् आत्म-सात्कुर्व् इति विवक्षितं---हे आर्त-बन्धो! इति आर्त-बन्धो साक्षाद्-विराजमाने त्वद्-दासीनां तापोऽनुचित इति सूचितम् । तथा कामेन च मा निधेहि, किन्तु आर्त-बन्धुत्वेनैव निधेहीति च ।

गूढोऽयम् अभिप्रायः---अवहित्थयाच्छाद्यमानोऽपि मनोभवोऽस्मद्-अङ्गेषु हस्तार्पणेन स्वयम् एवोद्भवितेति निषेधार्थश् चायं, तथापि तं बलाद् इव स्पृशन्तम् आशङ्क्याहुः---व्यक्तम् इति । तत्र पूर्वाद् धेतोः धर्म-भयादितोऽपि रक्षा त्वोचिता, न तु तन्-नाश इति भावः। नो निधेहि मा निधेहि आर्त-बन्धो ! इति स्वेषां धर्म-भयाद् आर्तिं व्यञ्जयन्ति तप्त हे कामाग्नि-सन्तापित-हृदय ! किङ्करीणां स्व-गृह-दासीनाम् अपि, किम् उत मादृशीनां, तत्रापि शिरःसु च नो निधेहि मा निधेहि, किम् उत स्तनेष्व् इत्य् अर्थः । तद् एवं स्वागतम् इत्य्-आदि प्रकरणं संलापाख्योऽनुभावो ज्ञेयः । उक्ति-प्रत्युक्तिमद्-वाक्यं संलाप इति कीर्त्यते इत्य् उक्तेर् इति ॥४१॥


______


**जीव-गोस्वामी (प्रीति-सन्दर्भ ३३२) :** रजन्य् एषा \[भा।पु। १०.२९.१९\] इत्य्-आदौ इह वीरस्य मम सन्निधौ स्थेयम् इत्य् अत्र बलाकारम् अप्य् आशङ्क्य सस्तुतिकम् इव प्रार्थयन्ते---**व्यक्तं भवान्** इति । यस्माद् ईदृशो जातः, **तस्मात्** । हे **आर्त-बन्धो** ! धर्म-च्युति-भयतोऽपि व्रज-जनांस् त्रायमाणः, **किङ्करीणां** गृह-दासीनाम् अपि भवद्-दर्शन-जातकाम् **अतप्तेष्व्** अपि **स्तनेषु** **कर-पङ्कजं नो निधेहि** नार्पय । अस्तु तावत् स्तनानां वार्ता, तासां **शिरःसु** च मा निधेहि । तद् एवं सति मादृशीनां तु सत्-कुल-जातानां परम-सतीनां तत्-तद्-वार्तां मनसापि न निधेहीति भावः॥

तद् एवं श्री-कृष्ण-प्रार्थना-प्रत्याख्यान-रूपोऽर्थो व्याख्यातः । स्वयं-दूत्य-विशेषेण प्रार्थना-रूपो व्यङ्ग्योऽर्थश् च प्रायः प्रसिद्ध एव । तत्र धर्म-शास्त्रोपदेश-बलेन यत् पत्य्-आदीनाम् अनुवृत्तेर् नित्यत्वं श्री-भगवता स्थापितं, ज्ञान-शास्त्रम् आलम्ब्य तन् निराकर्तुं प्रतिभाव-चलनेनैव तस्य परमात्म-तत्त्वं कल्पयन्त्यः सर्वोपदेशानां तद्-अनुगताव् एव तात्पर्यं स्थापयन्ति---**यत्-पत्य्-अपत्य** \[भा।पु। १०.२९.३२\] इति । एतत् स्वधर्मोपदेश-वाक्यं सर्वोपदेश-वाक्यानां तात्पर्यास्पदे त्वय्य् एवास्तु, त्वद्-भजन एव पर्यवस्यत्व् इत्य् अर्थः ।

कथम् अहं तद्-आस्पदम् ? तत्राहुः---**त्वम् आत्मा** परमात्मेति । ततः तम् एतं वेदानुवचनेन ब्राह्मणा विविदिषन्ति \[बृ।आ।उ। ४.४.२२\] इत्य्-आदि-शास्त्र-बलेन त्वम् एव तद्-

आस्पदम् इत्य् अर्थः ।

अथ मम परमात्मत्वम् अपि कुतः ? तत्र स-प्रतिभम् आहुः---**किल** प्रसिद्धौ **तनु-भृतां प्रेष्ठः** निरुपाधि-प्रेमास्पदं, **बन्धुर्** निरुपाधि-हित-कारी च **भवान्** इति । तच् च द्वयं परमात्म-लक्षणत्वेन आत्मनस् तु कामाय सर्वं प्रियं भवति \[बृ।आ।उ। २.४.५\] इत्य्-आदि-ज्ञान-शास्त्रे प्रसिद्धम् । तस्मात् त्वम् एव परमात्मेति सिद्धम् । तस्मात् त्वद्-उपासनोन्मुखानाम् अस्माकं ब्राह्मणो निर्वेदम् आयात्, नास्त्य् अकृतः कृतेन \[मु।उ। १.२.१२\] इति बलवत्तर-ज्ञान-शास्त्रोपदेशेन स्वधर्म-परित्यागेऽपि न दोष इति भावः ।

तासां तद्-ऐश्वर्य-ज्ञानं च तन्-माधुर्यानुभवातिशयेनोदेतुं न शक्नोतीति पूर्वम् एव दर्शितम् । तत्र च विशेषतः सद्-आचारं प्रमाणयन्ति---**कुर्वन्ति हि** \[भा।पु। १०.२९.३३\] इति । **कुशलाः** सारासार-विद्वंसः सन्तः । **हि** प्रसिद्धौ । विशेषत इत्य् अर्थः । **स्व आत्मनि** परमात्मनीति पूर्वाभिप्रायेण । **स्वे आत्मनि** अन्तःकरणे नित्य-प्रियत्वेनानुभूयमानो यस् त्वं, तस्मिंस् त्वयीत्य् अर्थः । इत्य् अभिप्रायेण वा । यस्मात् ते चैवम्भूते **त्वय्य् एव रतिं** **कुर्वन्ति,** न तु धर्मादौ तद्-धेतौ गृहादौ वा ।

तस्माद् अस्माकं पत्य्-आदिभिः किम्? **यर्ह्य् अम्बुजाक्ष** \[भा।पु। १०.२९.३६\] इत्य्-आदिषु **रमा**-आदि-शब्दाः **श्रीर् यत्-पदाम्बुज**- \[भा।पु। १०.२९.३७\] इत्य्-आदिवद् एव व्याख्येयाः । इति वाचिकानुभावेषु संलाप-व्याख्या ॥४१॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**जीव-गोस्वामी (बृहत्-क्रम-सन्दर्भः) :** अतः प्रथमतो वेणु-गीतेनैव सम्मोहिताः । तद् अनु तव चरिताद् एव भ्रान्ताः । तद् अनु त्रैलोक्य-सौभगम् इदं रूपं च निरीक्ष्य मूर्च्छिताः । अतः परम् अपि त्वया सहोक्ति-पराः स्मः । इतः परं किम् अस्माकं धैर्यम् ? तस्मान् मा परं भ्रामय । प्रसीदेत्य् उपसंहरन्त्योऽन्या आहुः---**व्यक्तं भवान्** इत्य्-आदि । **व्रजस्य भयम् आर्तिश्** च तद्-धरत्वेन **भवान् प्रादुर्भूत** इति **व्यक्तम्** एव । **सुर-लोक-गोप्ता देव आदि-पुरुषो** यथांश-रूपेण भवान् एव यथादि-पुरुषत्वेन सुर-लोकं गोपायसीत्य् अर्थः । व्रजे तु स्वयम् एवेति भवच्-छब्दार्थः । अतस् तवाधिक्यं करुणाया भवितुम् अर्हति । यद् वा, **देवो यथादि-पुरुषः सुर-लोक-गोप्ता**, तथा त्वं **व्रज-भयार्ति-हर** इति । **तस्मान् नो**ऽस्माकं **किङ्करीणां तप्त-स्तनेषु शिरःसु च कर-पङ्कजं निधेहि** । हे **आर्त-बन्धो** ! व्रजार्ति-हरत्वेन समुचितम् एवास्माकम् आर्ति-हरणम् इत्य् उपसंहारः ॥४१॥


______


**नारायण-भट्टः (श्री-रसिकाह्लादिनी) :** एवं यद् उक्तं सर्वम् अनूद्य तस्यावतार-कार्यं कथयन्त्यः परमार्ताः स्वकीयार्ति-शमनं प्रार्थयन्ते---**व्यक्तम्** इति । प्रतियात \[२७\]

क्षते क्षारम् इवासहमानाः स्व-मुखेन संनिकर्षम् एव याचन्ते---**व्यक्तम्** इति ।

एतद् **व्यक्तं** निश्चितं **भवान्** **व्रज-जनार्ति-हरोऽभिजातः,** विश्व-पालनायावतीर्ण इति केचिद् वदन्ति । तत्र विश्व-पालनम् अवतारान्तरेणापि भवति, व्रज-जनार्ति-हरण-प्रयोजनः सन्न् अवतीर्णः, गोवर्धनोद्धरणादिना सर्वेषां बाह्याभ्यन्तरार्ति-हरणे जातेऽस्मद्-अन्तरार्ति-हरणाभावेन त्वयि वैशम्यं भविष्यतीति । प्रीति-कर्तृषु आर्तेषु सत्सु त्वयि प्रीतिं कोऽपि न करिष्यतीति भावः । भू-भार-हरणं तु तवेच्छयैव भवेत् ईश्वरत्वात्, सामान्यतो व्रज-जनार्ति-हरणम् अस्मत्-सम्बन्ध-पुरस्कारेण मुख्यम् अस्मद्-आर्ति-हरणम् एव प्रयोजनम् । अस्मद्-आर्ति-हरणे मधुर-रस-रक्षा भवेत् । मधुर-रसे रक्षिते परमानन्द-पूर्णं तव स्वरूपं सुरक्षितं भविष्यतीति भावः ।

किं न्यायम् ? आहुः---यस् तु यस्मिन् प्रपन्नो भवति, स तु तेन पाल्यो रक्षणीयाश् च भवति । तद् यथा---**आदि-पुरुषः** श्री-नारायणो वामनादि-यज्ञावतारैः **सुर-लोक-गोप्ता**, सुरान् देवान् तत्-तल्-लोकांश् च गोपायति रक्षति । **देवः** सर्व-पूज्योऽपि मोहिनी-रूपेण दैत्यान् वञ्चयित्वा देवेभ्योऽमृतं दत्तवान् । यद्यपि परमेश्वरस्य सर्वत्र समस्य वैषम्यं नास्ति, तथापि स्वकीयेषु प्रीतिं प्रकटयता तथा कृतम् । दिव्यते क्रीडति इति **देवः,** क्रीडा-प्रधानः सापेक्षश् च। कथम् अस्मान् वञ्चयसि ? त्वं तु व्रजेश्वर-पुत्रत्वात् सेव्यः, वयं सेवक्यः।

ननु कथम् आर्ति-हरणं भवेत् ? तत्र विशेषेण कथ्यताम् इति चेत्, तत्राहुः---**तद्** अस्मात् तावत् **कर-पङ्कजम्** आर्ति-हरण-शीलत्वात् अति शीतलत्वान् **नो**ऽस्माकं मन्मथाग्नि-ज्वालावलीढत्वात् नः **स्तनेषु** ताप-शान्त्य्-अर्थं **निधेहि** । काम-ज्वरस् तु स्त्रीणां स्तनयोर् एव तिष्ठति । हृदय-शैल्ये जाते सति **शिरःसु कर-पङ्कजं निधेहि** स्थापय, अस्मद्-आर्ति-निग्रहे तवावतार-प्रयोजन-जातम् इति प्रसिद्धिं करिष्यामः ।

ननु \"बाल्यात् प्रभृति नैष्ठिक-ब्रह्मचारी अहं भवतीनां कुच-स्पर्शादि बिभेमि\" इति चेत्, तत्राहुः---**किङ्करीणाम्** इच्छति किङ्करी-कुच-स्पर्शे कस्यापि न भयं, न च सङ्कोचः । आ बाल्याद् व्रतस्य ब्रह्मचर्यस्य च फलं भविष्यतीति भावः । हे **आर्त-बन्धो** ! वयम् आर्ताः, त्वं बन्धुर् आर्ति-नाशनः त्वयि बन्धौ विद्यमानेऽपि चेद् आर्तिः, तदा कृपालुत्वं न सेत्स्यते । यद्यपि त्वं निष्कामः, तथापि त्वया परमार्तो गजेन्द्रो यथोद्धृतस् तत्रार्त-बन्धु-प्रसिद्ध्या तव कीर्तिर् जातैव । ततः स्व-कीर्ति-रक्षणार्थम् अधुनापि नोऽस्माकं शिरसि हस्त-पङ्कज-धारणेन स्तनयोस् ताप-शान्त्या च औचितीं विधत्स्व ।

यद् वा, **भवान् व्रज-जनार्ति-हरः** व्रजस्य जनानां चार्ति-हर इति **व्यक्तं** सर्व-लोकेषु प्रसिद्धं, कालिय-दमनादिना । **अभिजातः** अभिजातेनास्मान् अवेक्ष्य व्रजेश्वर-पुत्रत्वात् ।

ननु, भवत्यो न ताप-तप्ता आगताः, किन्तु चापल्यात् स्त्री-स्वभावाद् अत्रागताः ? इति चेत्, तत्राहुः---**ततः स्तनेषु शिरःसु** च **कर-पङ्कजं निधेहि** हस्तं न्यस्य प्रतीयतां, स्वयम् एव तापोऽभिव्यक्तो भविष्यतीति भावः । **किङ्करीणाम्** इति अस्मत्-तापानपगमेऽन्योऽपि तव कैङ्कर्यं न करिष्यतीत्य् अर्थः । एवं प्रार्थनेन व्यञ्जनयाङ्ग-सङ्गः स्वयम् एव प्रार्थितः ॥४१॥


______


**विश्वनाथ-चक्रवर्ती (सारार्थ-दर्शिणी) :** तस्माद् अलं चातुरी-प्रपञ्चेन मुञ्चावहित्थम् इत्य् आहुः---**व्यक्तं**, न तु कुत्राप्य् एतद् आख्यानं गुप्तम् इत्य् अर्थः । किं तत् ? **भवान् व्रजस्य** यद् **भयं** दावानलादिभ्यः, **आर्तिः** पीडा च वर्ष-वातादिभ्यस् ते हरतीति सः । \"व्रज-जनार्ति-हरः\" इत्य् अपि पाठः । **अभि** सर्वतो-भावेन नन्द-गृहे **जातः** । यथा नारायण इति सर्व-लौकिकैर् उद्घुष्यते । अद्य यदि शत-कोटि-सङ्ख्या एता गोप्यो मरिष्यन्ति, तदा व्रज-जनानाम् एतत्-पित्र्-आदीनाम् आर्तिः कथम् एकदैवैता वन-मध्ये मृता इति भयं च भविष्यतीति भावः । तर्हि किम् अभीप्सितं वः ? तत्राहुः---**तत्** तस्मात् हे **आर्त-बन्धो** ! अस्माकं **तप्तेषु स्तनेषु कर-पङ्कजम्** अर्पय ।

ननु तर्हि मृदुलम् एतन् मे ज्वलिष्यति ? इति तत्राहुः---**किङ्करीणाम्** इति । त्वत्-परिचारिकाणाम् अस्माकं तप्ताव् अप्य् एतौ त्वत्-परिचर्या-साधनाव् एव पङ्कजस्यापि सूर्योदय-तापो न तापकः, प्रत्युत सुखद एवेति भावः । **शिरःसु** चेत्य् अतः परं वो मत्-त्याग-भयं मास्त्व् इति ज्ञापयितुम् ॥४१॥


______


॥ १०.२९.४२ ॥

श्री-शुक उवाच---

इति विक्लवितं तासां श्रुत्वा योगेश्वरेश्वरः ।

प्रहस्य स-दयं[^४८] गोपीर् आत्मारामोऽप्य् अरीरमत् ॥

[^४८]: समयं इति सनातनस्यानुसृत-पाठः ।


**श्रीधर-स्वामी (भावार्थ-दीपिका) : विक्लवितं** पारवश्य-प्रलपितम् । **गोपीर् अरीरमद्** रमयामास ॥४२॥


______


**वंशीधरः (भावार्थ-दीपिका-प्रकाशः) :** तासाम् आर्ति-श्रवणाद् उद्विग्नं राजानं प्रेक्ष्य तच्-छान्त्यै **श्री-शुकः** पर-सन्तापापहार-कारिण्या श्रिया सहितः परम-मुनिर् **उवाच** इति ।

**इति** इत्थम् । **तासां** गोपीनाम् । **योगिनः** सनकाद्याः, तद्-**ईश्वराः** शङ्कराद्याः, तेषाम् **ईश्वरः** श्री-यशोदानन्दनः । अनेन परमोत्कृष्ट-दयालुतोक्ता । दयालवो योगिनः, परम-दयालवो योगेश्वराः, परमोत्कृष्ट-दयालुः श्री-कृष्ण इति । **स-दयं** स्व-हस्तेन **तासां** अश्रु-मार्जनादि-पूर्वम्। गोपीनाम् अपि, ता मन्-मनस्का मत्-प्राणाः \[भा।पु। १०.४६.४\] इति भगवद्-उक्तेस् तद्-रूपत्वान् नात्मारामत्व-हानिर् इति ध्येयं विद्वद्भिः । वक्ष्यत्य् अपि---यथार्भकः स्व-प्रतिबिम्ब-विभ्रमः \[भा।पु। १०.३३.१७\] इति । *पारवश्येन* कामायत्तत्वेन *प्रलपितं* प्र-पूर्व-लपेर् अनर्थक-वचः परत्वम्, प्रलापोऽनर्थकं वचः इत्य् अमरः । इत्य् उक्त्या स्वामि-चरणैस् तासाम् अपि वस्तुतोऽतथात्वं ध्वनितम् । अतथात्वं कामादि-पीडा-राहित्यम् ॥४२॥


______


**श्रीनाथ-चक्रवर्ती (चैतन्य-मत-मञ्जुषा) : इति** इत्य्-आदि । **प्रहस्य** इति प्रत्युत्तरान्तर-दाने प्रतिभा-लोपात् हास एव जातः । **योगेश्वरेश्वर** इत्य्-आदिना सर्वासां युगपत् मनोरथ-प्रतिपादकत्वम् । **आत्मारामोऽपि** इत्य्-आदि-शब्देन आत्मारामत्वम् अनासङ्गत्वम् अपहायेत्य् अर्थः । अथवा, आत्मसु आत्म-भूतासु आरमत इत्य् आत्मारामः, स्वयं रममाणोऽपि ता **अरीरमत्** रमयाञ्चकार ॥४२॥


______


**सनातन-गोस्वामी (बृहद्-वैष्णव-तोषणी) : इत्य्** एतद् **विक्लवितं** वैकल्योक्तं वाचाम् उभय-कोटि-स्पर्शाद् उभयत्र सङ्गतं **स-मयं**[^४९] **प्र**कर्षेण **हसित्वा** इति हासो जनोन्माद-करी च माया \[भा।पु। २.१.३१\] इत्य् उक्ते वञ्चना निरस्ता, तद्-इष्टस्यैव ताभिः प्रतिपादनात् । यद् वा, **स-मयं** स्व-हस्तेन **तासाम्** अश्रु-मार्जनादि-पूर्वकम् **अरीरमद्** इति । तत्रौदासीन्यं निरस्तं, प्रीतिश् च दर्शिता । यतो **गोपीः** प्रेम-विशेषेण तादृश-प्रसाद-योग्या इत्य् अर्थः । **प्रहस्य** इति निजाभिप्रायाज्ञानेन तासां वैकल्योक्तेः । तेन निजावहित्था-सार्थकत्वाच् च ।

[^४९]: स-दयं


यद् वा, प्रतिवचनेन प्रहर्षोदयात् शुद्ध-भावे **हसित्वा** । किं वा, तासां तद्-उक्त्यावहित्थापगमने काम-विकारोदयात् । हासो हि शृङ्गारस्य व्यभिचारी ।

ननु परस्परम् आसक्त्या वैदग्धी-प्रकटनेन रतिः सम्पद्यते । तच् च तस्याम् आत्मारामत्वादिना न घटेत । तत्राह---**योगश्** चित्तैकाग्रता, तस्य **ईश्वरा** वशीकृत-योगाः सनकादयः, तेषाम् **ईश्वरो**ऽपि **आत्मारामोऽपि** इति विचित्र-वैदग्धी-प्रकटनेन योग-निष्ठा आत्मारामता च तदानीं न स्थितेत्य् अर्थः ।

यद् वा, पूर्ववत् विक्लवितेन योगेश्वरेश्वरता, रमणेन चात्मारामता अपगतेति विवेचनीयम् । अन्यथा तच्-छ्रवण-रमणासम्भवः । यद् वा, **योग-** इत्य् अनेनैकोऽपि बहु-रूपः सन्न् इव पृथक् पृथक् युगपद् रमयामासेति सूचितम् । अन्यत् तुल्यम् ॥४२॥


______


**जीव-गोस्वामी (लघु-वैष्णव-तोषणी) : इति** निजोक्तिवद् उभयार्थ-स्पर्शात्मकम् एतद् **विक्लवितं** [प्रमेव]{।मर्क्} वैक्लव्य-मय-रोष-दैन्योक्तिं **श्रुत्वा** तच्-छ्रवणेन स्वाभिलाषं पूरयित्वेत्य् अर्थः । ततः **प्रहस्य** परिहासेऽपि तासां वैक्लव्य-विशेषोदयात्, ततो निजाभीष्ट-श्रवण-सिद्धेः, तत्रापि स्व-वचन-सदृश-प्रतिवचन-सौष्ठवात्, ततोऽवहित्थापगमेन रत्य्-आख्य-भावोदयाच् च । प्रकर्षेण चेतो-विकाशि-रूपतया रस-शास्त्र-प्रसिद्ध-मुख-प्रसादानुभावं भाव-विशेषं लब्ध्वेत्य् अर्थः । तद् एव च स-प्रेम-दैन्य-वचनं **श्रुत्वा सदयं** चित्तार्द्रता-सहितं यथा स्यात्, तथा **गोपीर् अरीरमत्** । रन्तुं स्वयम् एव प्रयोजयामास अत्याग्रहं चकार इत्य् अर्थः । एवं तस्यैव च तत्रेच्छा-वैशिष्ट्यं लक्ष्यते । समानम् अपि क्रीडत्सु बालकेषु प्रयोजक-बालकस्येवेति भावः । अत एव परस्मैपदम् । अणाव् अकर्मकाच् चित्तवत् कर्तृकात् \[पा। १.३.८८\] इति कर्त्र्-अभिप्रायेत् तद्-विधानात् ।

ननु किम् एतद् आश्चर्यं नागरेषु ? तत्राह---**आत्मारामोऽपि** । अहो **तासां** प्रेम-गुण-प्राबल्यं यतः आत्मारामाश् च मुनयः \[भा।पु। १.७.११\] इत्य्-आदौ हरि-गुणेन आत्माराम-गण इव तेन सोऽप्य् आत्म-वशीचक्रे इति भावः । अत एव **अपि**-शब्दः सार्थकः स्यात्, अन्यथा तु प्रत्युत विरुद्ध एव । यद्यपि नाहम् आत्मानम् आशासे मद्-भक्तैः साधुभिर् विना \[भा।पु। ९.४.६४\] इति सामान्य-भक्त-परम् अप्य् अस्ति वचनं, तथाप्य् अत्र वैशिष्ट्य-विवक्षया तथोक्तम् इति न पौनरुक्त्य-वैयर्थ्यम् ।

ननु कथम् एकः सन्न् असङ्ख्या रमयामास ? तत्राह---**योगेश्वरेश्वर** इति । **योगेश्वरा** अपि काय-व्यूहादिकं विधाय युगपन् नाना-कृत्यं विधातुं शक्नुवन्ति । स तु तेषाम् अपि ईश्वरत्वेन अचिन्त्य-स्वाभाविक-शक्तित्वात् तद्-आदिकं विनापि शक्नोतीति । वक्ष्यते च श्री-नारदेन---

> चित्रं बतैतद् एकेन वपुषा युगपत् पृथक् । >
> गृहेषु द्व्य्-अष्ट-साहस्रं स्त्रिय एक उदावहत् ॥ \[भा।पु। १०.६९.२\] > इति भावः ।

**गोपी**-शब्देन तत्-तन्-महा-मन्त्र-प्रसिद्धं **तासां** तदीय-नित्य-वल्लभात्वं स्मारयित्वा तत्रापि नात्याश्चर्यतां सूचयतीति ॥४२॥


______


**जीव-गोस्वामी (क्रम-सन्दर्भः) :** **इति** पूर्वोक्त-प्रकारेण **विक्लवितं** प्रेम-वैवश्य-वचः **श्रुत्वा** । **योगेश्वरेश्वर** इति तत्-तद्-अलौकिक-कर्म-समाधायकाचिन्त्य-शक्तिर् इत्य् अर्थः । **आत्मारामोऽपि** इति तासां प्रेम-गुण-प्राबल्यम् आत्मारामश् च मुनय \[भा।पु। १.७.११\] इतिवत् । **अरीरमत्** रन्तुं प्रयोजयामासेति तस्यैव तत्रासक्तिर् मुख्या दर्शिता, क्रीडत्सु बालकेषु प्रयोजक-बालकस्येव ॥४२॥


______


**जीव-गोस्वामी (बृहत्-क्रम-सन्दर्भः) :** तद्-अनन्तरं यद् अभूत्, तत् श्री-शुकाचार्यः प्रकटयति---**इति** इत्य्-आदि । **योगेश्वरेश्वरोऽपि आत्मारामोऽपि** आत्मनि स्व-सुखे आरमत इत्य् आत्मारामः । तथा-भूतोऽपि **प्रहस्य** इत्य् अस्य कोऽर्थः ? मम योगेश्वरेश्वरता, आत्मारामता च गलितेति प्रहासं कृत्वा **अरीरमत्** । न तु रेमे । उक्तोक्त-प्रकारेण स्वाधिकरणकेश्वरता-ज्ञान-निरास-पूर्वकं सङ्कोचाभावेन यथा-रुचि सर्वा एव मया सह रमन्ताम् इति णिच्-प्रत्यय-महिमा ॥४२॥


______


**नारायण-भट्टः (श्री-रसिकाह्लादिनी) :** एवं गोपीनां प्रतिवचनेन निरुत्तरीकृतः, तासाम् आर्ति-प्रलपनेन द्रव-सात्त्विक-भावेन जात-क्षोभः, तत्रापि किञ्चिद् अनुक्त्वेव यतवान् । ततो मुनीन्द्रस् तद्-दशाभिज्ञः कथयति---**इति** इति । **इत्य्** अनेन प्रकारेण श्री-कृष्णोक्त-वञ्चनानां तद्-अनुरूपोत्तरैः प्रतिष्टम्भेन **तासां विक्लवितं** प्रणय-रोष-गर्भ-सदैन्यं स्वाभिलाष-पूर्ण-प्रार्थनं **श्रुत्वा,** समनन्तरं **प्रहस्य** इति, मया तु धर्मोपदेशेन भय-दर्शनेन चैतासां भाव-परीक्षार्थम् अन्तः-स्नेह-पूर्णैर् बहिर्-औदासीन्य-व्यञ्जकैर् वचनैः कोप-कारिताः । मद्-अभिप्रायम् अनालोच्य स-काकु-दैन्यम् आवेदयन्ति । अतः परमावहित्थया अलम् इत्य् उच्चैर् हास्यं कृत्वा । हासस् तु चित्त-विकार-व्यञ्जकः । तद् उक्तं रसार्णवे---निर्विकारस्य चित्तस्य भावः स्याद् आदि-विक्रिया \[र।सु। १.३२३\] इति । हासेन स्व-हृदि स्थितं भावं लक्षयित्वा **सदयं** यथा भवति, तथा । दया तु निरुपाधिर् अदुःख-प्रहानेच्छा, तत्-सहितं यथा तथा **आत्मारामोऽपि** आत्मारामत्वं तिरस्कृत्याक्षीन्द्रियेणात्मना सुख-विशेषम् अनुपलभमानोऽपि ता **अरीरमत्** रमयामास । कीदृशः ? **योगेश्वरेश्वरः** । अन्ये हि योगिनो लब्ध-भगवत्-प्रसादाः परिचिताद्य्-अभिज्ञा भवन्ति । अयं तु तेषाम् अपीश्वरः । गोपीनां चित्त-वृत्तिं जानन्न् अपि तासां तथा-विधं वाचं श्रोतुम् इच्छन्न् औदासीन्यं प्रकटितवान् ।

यद् वा, **योगः** स-योगः, तस्य **ईश्वराः** महा-विलासिनः परम-शक्ति-रूपिणः । तेषाम् अपि **ईश्वरः** परम-विदग्धावधिर् महा-शक्त्रूपीत्य् अर्थः । औदासीन्य-व्यञ्जनेन विप्रलम्भम् उत्पाद्य परिपूर्णं मधुर-रसम् अनुभवितुं तथा कृतवान् इति भावः ।

यद् वा, अन्ये **योगिनो** योगज-धर्म-प्रत्यासत्त्या अन्येषां कायेषु प्रविश्य स्व-शरीरम् अन्तरेणापि तदीयैर् एव शरीरेन्द्रियैः सुखम् अनुभवन्ति । अयं तु न तथा, किन्तु शरीरेणैव सर्व-संनिहितः सन् यूथशस् ता वह्नीः रमयामासेति चित्रम् । अत एवाग्रे वदिष्यति, तासां मध्ये द्वयोर् द्वयोः \[भा।पु। १०.३३.३\] इति शक्ति-विशेषेण लाघवेन सर्व-संनिहितत्वं सूचितम् इति ।

**विक्लवितम्** इति । श्रवणेन आत्मारामतया निरोधः सूचितः । अयं तु दक्षिणो नायकः । तद् उक्तं रसार्णवे---नायिकास्व् अप्य् अनेकासु तुल्यो दक्षिण उच्यते \[र।सु। १.१२६\] इति । **प्रहस्य** इति---शुचौ हास्यस् तथा प्रेयान् अद्भुतश् च सुहृद्-वरा \[?\][^५०] इत्य् एतेषां मधुर-रस-पोषकत्वं सूचितम् । किं च, भवतीभिर् ममौदासीन्यम् आकलय्यैवं प्रत्युत्तरितं तद् औदासीन्यम् आत्मना क्रोडीकृतम् । तद् वयम् अपि त्यक्तम् अपि **प्रहस्य** **गोपीः** बहुशोऽनुभूतम् अपि । श्री-कृष्णानन्दं गोपायतीति अनुरागौत्कण्ठ्यं दर्शितम् । किं च, आराध्य-गुणैर् आराधका आकृष्यन्ते । तथा श्री-कृष्णोऽपि व्रज-सुन्दरीणां प्रेमाकृष्टः आत्मारामतां शिथिलीचकारेति तात्पर्यार्थः ॥४२॥

[^५०]: शुचेर् हास्यस् तथा प्रेयान् सुहृद् अस्य प्रकीर्तितः ॥ इति
    रसामृत-सिन्धौ ४.८.७।



______


**विश्वनाथ-चक्रवर्ती (सारार्थ-दर्शिणी) : विक्लवितं** वैक्लव्य-व्यञ्जकं वाक्यं **श्रुत्वा** तच्-छ्रवणेन स्वाभिलाषं पूरयित्वेत्य् अर्थः । **प्रहस्य**---\"अहो भाववत्यो यूयं प्रतिदिनम् एव मिलन-समये वाम्यम् अपारं कुरुध्व एव । अहं त्व् एकस्मिन्न् एव दिने अद्यैवावहित्थया यत् किञ्चिद् वाम्यम् अकरवं, तद् अपि दाक्षिण्य-गर्भम् एव । तेनाप्य् एतावद् वैक्लव्यवत्यो लज्जायाः श्राद्धं कृतवत्यो मां हासयध्वे । तस्मात् युष्मत्-प्रात्यहिकावहित्था-सिन्धु-चुलुकीकरण-चुञ्चुना मयैव जिताः स्थ । भोः सुबुद्धि-शेखरं-मन्याः ! जिताः स्थ । तत् स्वयम् एवागत्य प्रैबन्धक-लज्जा-धृत्य्-आद्य्-अभावान् मत्-कण्ठे कनक-मणि-मालायिता भूत्वा साधर-सुधाः पाययत । चिराद् उद्भूत-महा-तृष्णो\ऽ

स्मि\" इति **परिहस्य** **सदयः** शुभावहो विधिर् यत्र तत्, स-स्नेहं वा यथा स्यात् तथा **आत्मारामोऽपि ता** गोप-स्त्री **रमयामास** । इत्थं-भूत-प्रेमाणो गोप-स्त्रिय इति । आत्मारामाश् च मुनयः \[भा।पु। १.७.११\] इति पद्ये, इत्थं-भूत-गुणो हरिः इतिवत् । **गोपीनां** तदीय-स्वरूप-भूत-ह्लादिनी-शक्ति-वृत्तित्वात् ता अप्य् आत्मान इत्य् आत्म-भूताभिस् ताभी रमणं सम्भवत्य् एव ।

यद्यपि, न च सङ्कर्षणो न श्रीर् नैवात्मा च यथा भवान् \[भा।पु। ११.१४.१५\] इति, नाहम् आत्मानम् आशासे मद्-भक्तैः साधुभिर् विना \[भा।पु। ९.४.६४\] इत्य्-आदि भगवद्-उक्तेस् तस्य स्वात्मतोऽपि भक्तानाम् आनन्द-प्रदत्वाधिक्यावगमाद् आसां च गोपीनां सर्व-भक्त-शिरोमणित्वाद् आत्मारामस्यापि तस्यानन्दाधिक्यार्थम् एवेताभी रमणम् इति ज्ञेयम् ।

ननु प्रमदा-शत-कोटिभिर् आकुलित \[क्र।दी। ५.५३\] इति क्रम-दीपिकाद्य्-आगम-दृष्ट्या शत-कोटि-सङ्ख्याभिस् ताभिर् एकत्रैव एकदैव एकस्य तस्य रमणं नोपपद्यते ? तत्राह---**योगिनः** सौभर्यादयः, **योगेश्वरा** रुद्रादयः, तेषाम् अपि **ईश्वर** इति । सौभर्यादयः काय-व्यूहं कृत्वैव रमन्ते, कृष्णस् त्व् अतर्क्य-चारतस् तं विना । यद् वक्ष्यते, चित्रं बतैतद् एकेन वपुषा \[भा।पु। १०.६९.२\] इत्य्-आदीति ॥४२॥


______


॥ १०.२९.४३ ॥

ताभिः समेताभिर् उदार-चेष्टितः

प्रियेक्षणोत्फुल्ल-मुखीभिर् अच्युतः ।

उदार-हास-द्विज-कुन्द-दीधितिर्

व्यरोचतैणाङ्क इवोडुभिर् वृतः ॥

**श्रीधर-स्वामी (भावार्थ-दीपिका) : प्रियस्य ईक्षणेन उत्फुल्लानि मुखानि** यासां, ताभिः । **उदार-हासश्** च **द्विजाश्** च तेषु **कुन्द**-कुसुमवद् **दीधितिर्** यस्य सः । **एणाङ्कश्** चन्द्रः ॥४३॥


______


**वंशीधरः (भावार्थ-दीपिका-प्रकाशः) : \[समेताभिः\]** मया शोभया सह वर्तमाना **समा** श्री-राधा, ताम् **इताभिः** प्राप्ताभिः । **उदाराण्य्** अङ्ग-स्पर्श-पुष्पाद्य्-अपर्ण-कटाक्ष-पात-रूपाणि **चेष्टितानि** यस्य, सः । **प्रियेक्सण**- इति मुखानां कमल-वनत्वम् ईक्षणस्य च भास्करत्वं सूचितम् । तेषु **उदार-हास**-युक्त-**द्विजेषु** दन्तेषु । यद् वा, द्विजा एव कुन्दा माध्य-पुष्पाणि **द्विज-कुन्दाः** । उदार-हासेन उत्कृष्ट-हास्येन द्विज-कुन्दानां **दीधितिर्** मरीचिर् यस्य सः । भानुः करो **मरीचिः** स्त्री इत्य् अमरः । **कुन्दा** माध्ये\ऽस्त्री मुकुन्द-समिनिध्य्-अन्तरेषु ना इति मेदिनी । **एणः** कुरङ्गो हरिणः इति हलायुधः । **एणाङ्कश्** चिह्नं यस्य स तथा । कलङ्काङ्कौ लाञ्छनं च चिह्नं लक्ष्म च लक्षणम् इत्य् अमरः । एतेन हरेः कान्त्या तासाम् आच्छादित-कान्तित्वम् उक्तम् ॥४३॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** रमण-प्रकारम् एव---**ताभिर्** इत्य्-आदिभिश् चतुर्भिर् वर्णयन्न् आदौ **ताभिः** सह प्रेम-सङ्गमेन तस्यापि शोभा-विशेषं स-दृष्टान्तम् आह---**ताभिर्** इति । **समेताभिर्** अत्यन्तान्तिकं गताभिः । यद् वा, प्रणय-कोपादि-परित्यागेन मिलिताभिः । यद् वा, मा शोभा परम-सौन्दर्यं, तया सह वर्तते समा, परम-सुन्दरी श्री-राधा, तया इताभिः प्राप्ताभिः । एतेन प्रथमम् उक्ति-प्रत्युक्ति-समये तासां मध्ये श्री-राधा नासीत्, किन्तु कृष्णस्यावहित्थागमे जात एव सा मिलितेति **ताभिर्** **वृतः** परिवृतो वेष्टितः सन् ।

**अच्युतः** कामादिभिर् अनिर्जितोऽपि । तथा च विश्वः---अनिर्जिते चाच्युतस् तु इति । यद् वा, कथम् अपि कस्याश्चिच् छोभाया न च्युत इत्य् अच्युतोऽपि । यद् वा, रस-प्रसरात् कथम् अपि न च्यवते इत्य् अशेष-रस-पूर्णतोक्ता । अत एव **वि**शेषेण **अरोचत** अशोभत ।

समेतत्वे हेतुः---**उदाराणि** रस-विशेषोद्दीपक-विचित्र-वैदग्ध्यादि-मयत्वेन सर्वोत्कृष्टानि परम-सुख-प्रदानि वा **चेष्टितानि** स्पर्शन-पुण्याद्य्-अर्पण-कटाक्षादि-रूपाणि यस्य सः । यद् वा, प्रहस्य \[४२\] इति पूर्वोक्तो हेतुस् तत्र विराजत एव । यद् वा, प्रहस्य अरीरमत् रञ्जयामास, रते रागार्थकत्वात् । तथा च विश्वः---रतिः स्मर-प्रियायां च रागे च सुरते रतिः इति । अयम् एव सङ्गतौ हेतुः ।

ततश् च **उदार-चेष्टितः** इति वक्ष्यमाण-रमणोपकरणं विरोचन-कारणं च ज्ञेयम् । अत एव **प्रियस्येक्षणं** स्व-कर्तृकं तत्-कर्तृकं वा । एवं शक्ति-विशेषेण ऐश्वर्यम् अपि दर्शितम् । परितो वर्तमानास् ताः प्रति साम्येन युगपद् ईक्षणात् । **उत्फुल्ल**-शब्देन **मुखस्य** कमलत्वम् ईक्षणस्य भास्करत्वं ध्वनितम् ।

एवं तासां रस-विशेष-प्रकाश उक्तः । तस्यापि तम् आहुः---**उदारे हासे द्विजेषु** च **कुन्द**-पुष्प-**दीधितिर्** यस्य सः । इति हासस्य विशुद्धता दन्तानां च शुभ्र-कान्तिर् उक्ता । यद् वा, उदार-हासे द्विज-कुन्दानां दीधितिर् यस्य । यद् वा, उदारो हासो यया सा द्विज-कुन्द-दीधितिर् यस्येति श्रीमद्-दन्तानां प्रकाशेन हासस्याधिक-शोभोक्ता ।

स्वतः परम-काष्ठा-प्राप्तस्य नित्य-शोभा-मयस्यापि ताभिः शोभा-विशेषं दृष्टान्तेन साधयति---**एणाङ्कः** इति । पूर्ण-चन्द्रस् ताराभिः सर्वतो विराजमानाभिः सतीभिर् **वृतः** सन् यथा **विरोचते,** तद्वद् इति । एवं ताभिः सह तस्यान्योऽन्यं शोभनत्वं प्रेष्टत्वं नित्य-साहित्यं च सूचितम् ॥४३॥


______


**जीव-गोस्वामी (लघु-वैष्णव-तोषणी) :** रमण-प्रकारम् एव ताभिर् इत्य्-आदिभिश् चतुर्भिर् वर्णयन् तत्-प्रयोजक-कर्तृतां च दर्शयन्न् आदौ ताभिः सह प्रेम-सङ्गमेन तस्यापि शोभा-विशेषं स-दृष्टान्तम् आह---**ताभिर्** इति । **समेताभिः** स्वयम् एव श्री-कृष्णेन कर्त्रा समागताभिः **अरीरमद्** इत्य्-उक्तेः । ततस् ताभिस् तादृशीभिर् **वृतः** परितो वेष्टितः सन् **व्यरोचत** विशेषेणाशोभत । तत्राप्य् **अच्युतः** सर्वाभिः प्रत्येकम् अपि सङ्गमे च्युति-रहितः सन् । अत एव **उदार-चेष्टितः** रूपाणि यस्य सः । अत एव **प्रियस्य वीक्षणं** स्व-कर्तृकं तत्-कर्तृकं वा ज्ञेयम् । **उत्फुल्ल**-शब्देन **मुखस्य** कमलत्वं व्यञ्जितं, तद्-ईक्षणे तद्-अन्तःकरण-तमो\ऽपगमेन तदीय-दिवसतः प्राप्तेर् इति भावः ।

एवं तासां रस-विशेष उक्तः । तस्यापि तम् आह---**उदारो हासो** यया सा । **द्विज-कुन्द-दीधितिर्** यस्येति श्रीमद्-दन्तानां प्रकाशेन हासस्याधिक-शोभोक्ता । स्वतः परम-काष्ठा-प्राप्त-नित्य-शोभामयस्यापि ताभिः शोभा-विशेषं दृष्टान्तेन साधयति---**एणाङ्क** इति । चन्द्रस्य पूर्णत्वं---एणाङ्कस्यैणाकारत्वेनोपलम्भाद् एणाङ्कः पूर्ण-चन्द्रस् ताराभिः सर्वतो विराजमानाभिः सतीभिर् **वृतः** सन् यथा **विरोचते,** तद्वद् इति । एवं ताभिः सह तस्यान्यो\ऽन्यं शोभनत्वं प्रेष्ठत्वं नित्य-साहित्यं तासां ततस् तन्वीत्वं च सूचितम् ॥४३॥


______


**जीव-गोस्वामी (क्रम-सन्दर्भः) :** प्रयोजकत्वम् एवाह---**ताभिर्** इति चतुर्भिः । **समेताभिः** श्री-कृष्णेनैव कर्त्रा सङ्गताभिः ॥४३॥


______


**जीव-गोस्वामी (बृहत्-क्रम-सन्दर्भः) :** तत्-प्रकारम् आह---**ताभिर्** इत्य्-आदि । **समेताभिः** सह मिलिताभिर् **वृतोऽच्युतो** रराज । **उदारं चेष्टितं** लीला यस्य । ताभिः कीदृशीभिः ? **प्रियेक्षणं** प्रिय-कर्तृकं प्रिय-कर्मकं वा यद् दर्शनं, तेन **उत्फुल्लानि मुखानि** यासाम् । **उत्** उत्कृष्ट **आरः** प्रसरणं यस्य । स चासौ **हासश्** चेति, तथा तस्मिन् **द्विज-कुन्दानां दीधितिर्** यस्य । कः काभिर् इव ? **एणाङ्कश्** चन्द्र **उडुभिर्** इव । स कीदृशः ? उदारम् ऊर्ध्वम् इयर्तीत्य् **उदारं चेष्टितं** यस्य । **प्रिय**- इति तुल्यम् । **अच्युतो**ऽनेक-रात्रि-व्यापी उदारो महान् यो **हासः** प्रकाशः, तेन **द्विजानां कुन्दानां** च **दीधितिर्** इव दीधितिर् यस्य । **उडु** वा स्त्रियाम् इति लिङ्ग-विशेषणम् ॥४३॥


______


**नारायण-भट्टः (श्री-रसिकाह्लादिनी) :** आदौ युगपद् एव तासां बह्वीनां सङ्गमं वर्णयन् अग्रे करिष्यमाणं दीर्घ-रमणं सूचयिष्यन् सङ्क्षेपतो रमण-शोभा-विशेष-पुरस्कृतं कथयति---**ताभिर्** अमिताभिः सह **अच्युतः** श्री-कृष्णो **वि**शेषेण **अरोचत** अशोभत विप्रलम्भ-खिन्नायां यासां विक्लवितं श्रुतवान्, **ताभिः** पूर्व-भावना-कलनात् तु दूरे स्थिताः इदानीं प्रहस्यतीति भावः । आकलय्य **समेताभिर्** अन्तिकम् आगताभिः । **अच्युतो** विलास-च्युति-रहितः । मानसे लीलायां सर्वम् आकलितम् एव । अन्य-रसालम्बनैः सहाविनाभ्यो लीलाभ्यो **विशेषेण** आधिक्येन **अरोचत** इति । अन्यत्र लीला धर्मेण कृता, अत्र तु धर्मिणा कृता लीला मधुर-रस-भाविता । अत एव विशेषा उक्ता । सजातीयेभ्य एव न विजातीयेभ्य इति ।

यद् वा, पूर्वं रमणाधिकेन शोभितः कीदृक् ? **उदार-चेष्टितः** । सर्वासां तासां युगपद् एव संमानन-निपुणं सर्वेन्द्रियास्वाद्य-रस-विशेष-भावनानुभवयितुम् **उदार-चेष्टितं** कर-चरणादि-चालनं प्रेक्षणादिकं च यस्य । यद् वा, उदारम् अविद्यां सर्वासां एक-जातीयभावत्वात् । तद् उक्तं रसार्णवे---उक्त-वाक्ये गुणोत्कर्ष-प्रतिभानम् उदारता \[र।सु। १.४३२\] इति ॥

![](मेदिअ।इमगे२।प्न्ग्){wइद्थ्="६.५इन्" हेइघ्त्="१.७०४८६११११११११११२इन्"}

पुनः कीदृशः ? **उदार-हास-द्विज-कुन्द-दीधितिः** उदारः सर्वतः प्रसरण-शीलो हासो येषु ते द्विजा दन्ताः, तेषां कुन्द-कुसुमवत् दीधितिः यस्मिन् । यअद् वा उदारः प्रकटो हासो द्विजानां दन्तानां कुन्द-दीधितौ यस्य । दन्ताः कुन्द-कुसुम-रूपम् ईयते । तेषाम् उपमानायोग्यत्वम् आलक्ष्य हसतीति भावः । हासस्योज्ज्वलत्वेनोज्ज्वल-रसस्य पल्लवितत्वं सूचितम् ।

कीदृशीभिः ? **प्रियेक्षणोत्फुल्ल-मुखीभिः** प्रियस्य प्रीति-विषयस्य कृष्णेक्षणं तत्-कर्तृकं तत्-कर्मकं वा तेन उत्फुल्लानि अतिविकसितानि मुखानि यासां **ताभिर् वृतः व्यरोचत** एकादश-रसालम्बनेभ्यो\ऽधिक-शोभत तत्रानुरूप-दृष्टान्तमाहुः---**उडुभिर्** नक्षत्रैर् **वृत एणाङ्कश्** चन्द्र इव अत्र श्री-कृष्णे भूष्यस् तास् तु भूषण एव परस्परं भूषणं भूष्यत्वं नित्य-संनिहितत्वं च सूचितम् । किं च, **एणाङ्क** इति पदेनोपादेये स-कलङ्कत्वं व्यञ्जितम् । बहुषु प्रेम-युक्तत्वान् नैक-निष्ठत्वं इदम् एव कलङ्कत्वेनोच्यते । गोपीनाम् एक-निष्ठत्वान् निष्कलङ्कत्वं इति निष्कलङ्काभिः सकलङ्कस्यापि तस्य कलङ्काच्छादनं कृतं ताभिर् वृतत्वाद् एको हि दोषो गुण-सन्निपाते निमज्जनीन्दोः किरणैर् इवाङ्क इति प्रसिद्धेः ॥४३॥


______


**विश्वनाथ-चक्रवर्ती (सारार्थ-दर्शिणी) : उदारं** तासां रति-सुख-प्रदं भाव-भक्तानां तच्-छ्रवणाद्यैः प्रेम-प्रदं च **चेष्टितं** लीला यस्य, सः **अच्युतः** युगपद् एव तत् प्रत्येकं रमण-निष्ठा-च्युति-रहितः । **उदारैस्** तासां सुख-प्रदैर् महद्भिर् वा **हासैर्** **द्विजानां** दन्तानां **कुन्दानाम्** इव प्रकाशिता **दीधितिर्** यस्य सः ॥४३॥


______


॥ १०.२९.४४ ॥

उपगीयमान उद्गायन् वनिता-शत-यूथपः ।

मालां बिभ्रद् वैजयन्तीं व्यचरन् मण्डयन् वनम् ॥

**श्रीधर-स्वामी (भावार्थ-दीपिका) :** *न व्याख्यातम्।*


______


**वंशीधरः (भावार्थ-दीपिका-प्रकाशः) : उपगीयमानो** गोपीभिः । स्वयं च चन्द्रमसम् **उद्गायन्न्** अधिकं वर्णयन्---

> कृष्णः शरच्-चन्द्रमसं कौमुदीं कुमुदाकरम् । >
> जगौ गोपी-जनस् त्व् एकं कृष्ण-नाम पुनः पुनः ॥ \[वि।पु। > ५.१३.५१\] इति टीकान्तरोक्तेः ।

**शत**-शब्दोऽनेक-वाची । **यूथस्** तु---

> अर्बुद-दश-कोटीनाम् एकं भवति शैलजे । >
> दशार्बुदं भवेद् यूथम् इति सङ्ख्या-विदो विदुः ॥ इति तन्त्रोक्तेः ।

**वैजयन्ती**-लक्षणं पूर्वम् उक्तम् ॥४४॥

*अतः पश्चात् विश्वनाथः।*


______


**श्रीनाथ-चक्रवर्ती (चैतन्य-मत-मञ्जुषा) : उपगीयमान** इत्य्-आदि-त्रिभिर् व्यतिक्रमेणान्वयः । नद्याः पुलिनम् आविश्य वनं मण्डयन् रमयाञ्चकार \[४५\] इति परेणान्वयः । अन्यथा केवल-पुलिन-स्थले तथा-विध-रमणं न रम्यम् । अतो **व्यचरन्न्** इति क्रियान्तं पृथग् वाक्यम् । **वनिता-शत-यूथप** इति वनिता जनितात्यर्थानुरागायां च योषिति \[अमरः\] इत्य्-आदि तथा-भूतानां शतं यूथपा यत्र, स तथा । **यूथो** हि सजातीयानाम् अपरिमितो व्यूहः, तान् पातीति यूथपाः, तासां शतम् । **शत**-शब्दो\ऽप्य् असङ्ख्य-परः । प्रधान-भूतास् तव **यूथपाः** असङ्ख्या यूथानाम् अनन्तत्वे गणनायाः का कथा ? इति भावः ॥४४॥


______


**सनातन-गोस्वामी (बृहद्-वैष्णव-तोषणी) :** एवं शोभा-विशेषोदयेन श्री-वृन्दावनम् अपि शोभयन् गीतेन पुष्पादि-प्रदर्शनेन च कामम् उद्दीपयितुम् । किं वा, रति-योग्य-श्री-यमुना-पुलिनं गन्तुं, गमन-क्रमेण बभ्रामेत्य् आह---**उप-** इति । रूप-गुण-लीलादि-वर्णनेन स्तूयमानः । यद् वा, बहुधा तद्-गीत-गानेन उप चतुर्षु पार्श्वेषु **गीयमानः** । अतो हर्षेणोच्चैर् **गायन्** । **वनिताः** जनित-पुरुषात्यन्तानुरागाः स्त्रियः । तथा च विश्वः---वनिता जनित-पुरुषात्यन्तानुरागाः स्त्रियः । तथा चामरः---वनिता जनिताऽत्यर्थाऽनुरागायां च योषिति इति । तासां **शतानि यूथानि पाति** सर्व-दुःखाद् रक्षति । यद् वा, पिबति । "पिबन्त इव चक्षुर्भ्याम्" इत्य्-आदिवद् आसक्त्या सेवते इति । यद् वा, अधरामृत-पानादिना साक्षात् पिबतीवेति तथा सः । तासां निज-निज-भाव-साजात्यानुसारेण वर्गशो यूथत्वम् । तत्र श्री-गोलोकादि-वर्तिन्यो नित्य-प्रियाः काश्चित् तेनैव सह ततोऽवतीर्णाः, काश्चित् तद्-अंश-भूता देव्यः । या उद्दिश्य श्री-ब्रह्मणादिष्टं---सम्भवन्तु सुर-स्त्रियः \[भा।पु। १०.१.२३\] इति । काश्चिच् च बहुल-प्रयत्नैर् भाव-विशेष-सिद्ध्या साधन-द्वारा श्री-गोपीत्वं प्राप्ताः । ते द्विविधाः---मुनयः श्रुतयश् च । दण्डकारण्य-वासिनो मानस-सरस्-तीर-महा-तपस्विनश् चेति मुनयः । श्रुतयश् च महोपनिषद्-आद्याः काश्चित् । तत्-तद्-वृत्तं पाद्म-बृहद्-वामनादौ व्यक्तम् एव । तत्रैव भाव-विशेषेणावान्तर-भेदं प्राप्ताः, इत्य् एवं विभागशो वर्तमाना अपि सर्वासां प्रायो भाव-साजात्यात् सर्वा एव ताः साम्येन रमयामासेत्य् अर्थः

______


**वैजयन्ती** पञ्च-वर्ण-पुष्प-ग्रथितां, "पञ्च-वर्णा वैजयन्ती" इति वचनात् । नव-रत्न-खचिताम् इति केचित् । यद्यपि रिरंसया पूर्वं धृतान्य् अन्यान्य् अपि भूषणानि विद्यन्ते, तथा चाग्रे वक्ष्यते---वलयानां नूपुराणां किङ्किणीनां च योषिताम् स-प्रियाणां \[भा।पु। १०.३३.५\] इत्य्-आदि, तथापि तां **बिभ्रद्** इति रात्रौ तया शोभा-विशेषाभिप्रायेण । किं वा, ताभिः सद्यस् तत्रैव विरचय्य समर्पितत्वाद् **व्याचरत्** परिबभ्राम ॥४४॥


______


**जीव-गोस्वामी (लघु-वैष्णव-तोषणी) :** इत्थं शोभा-विशेषोदयेन श्री-वृन्दावनम् अपि शोभयन् गीतेन पुष्पादि-प्रदर्शनेन च भावम् उद्दीपयितुं रति-योग्यं यमुना-पुलिनं गन्तुं च गमन-क्रमेण बभ्रामेत्य् आह---**उपगीयमान** इति । **उद्गायन्** भावोद्दीपनं चन्द्रादिकं हर्षेणोच्चैर् गायन् । ताभिश् च **उपगीयमानः,** उपगायन-रीत्या तैर् एव गीतैर् अनुक्रियमाणैर् वर्ण्यमानः, श्लेषेण तत्रैव सङ्गमितार्थत्वात् । तच् चैवं ज्ञेयम् । यथा श्री-रसामृत-सिन्धौ---

> अखिल-रसामृत-मूर्तिः प्रसृमर-रुचि-रुद्ध-तारका-पालिः । >
> कलित-श्यामा-ललितो राधा-प्रेयान् विधुर् जयति ॥ \[भ।र।सि। > १.१.१\] इति ।

क्वचिद् एक-द्व्य्-अक्षर-परिवर्तनाच् च । यथा,

> यामिनी-कृत-रुचिः शुचि-कान्तिश् चन्द्रकावलि-विभावि-कच-श्रीः । >
> षाट्पदालि[^५१]-कलितैः कल-गीतैः पश्य भाति कुमुदाकर एषः ॥

[^५१]: थे वेर्से इस् रेपेअतेद् wइथ् ओन्ल्य् थिस् wओर्द् छन्गेद् तो
    *सत्-पदालि*।


यद् वा, तदीय-स्वर-तालादि-युक्तेन तन्-नाम्नै तद् उपगायन् तया गीयमानः, मनसि तद्-एकाविष्टतया, वचसि तद्-एक-स्फूर्तेः । यथोक्तं श्री-विष्णु-पुराणे---

> कृष्णः शरच्-चन्द्रमसं कौमुदीं कुमुदाकरम् । >
> जगौ गोपी-जनस् त्व् एकं कृष्ण-नाम पुनः पुनः ॥ \[वि।पु। > ५.१३.५१\] इति ।

तत्रार्थ-द्वयम् अपि रसनीयम् इति । कृष्णश् च नाम च कृष्ण-नाम, तद् एवैकं केवलं जगाव् इति च व्याख्येयम् । वनिता जनिताऽत्यर्थाऽनुरागायां च योषिति इत्य् अमरः । तासां शतानि यूथानि पातीति तन्-नायक इत्य् अर्थः । श्लेषेण यानि पिबति पिबन्त इव चक्षुर्भ्याम् इत्य्-आदिवत् । आसक्त्या सेवते अधरामृत-पानादिना साक्षात् पिबति वेति तथा स तासां निज-निज-भाव-साजात्यानुसारेण वर्गशो यूथत्वम् । **वैजयन्ती** पञ्च-वर्ण-पुष्प-ग्रथितां पञ्च-वर्णा वैजयन्तीति वचनात् । यद्यपि वलयानां नूपुराणाम् \[भा।पु। १०.३३.५\] इति वक्ष्यमाणाद् अन्यान्य् अपि भूषणानि विद्यन्ते, तथापि तां **बिभ्रद्** इति वन-विहार-योग्याङ्गत्वेनोक्तम् । सा च ताभिर् एवाशु निर्माय समर्पिता तद्-वन-देव्या वृन्दयैव वा तद्-अर्थं तत्र तत्र कुञ्जादौ स्थापितेति ज्ञेयम् । **व्याचरत्** परिबभ्राम ॥४४॥


______


**जीव-गोस्वामी (क्रम-सन्दर्भः) :** **उपगीयमानस्** तदीय-स्वर-तालाद्य्-अनुरूपेण तन्-नाम-गानेनोपगायक-रीत्या गीयमानः । तद् उक्तम् श्री-विष्णु-पुराणे---

> कृष्णः शरच्-चन्द्रमसं कौमुदीं कुमुदाकरम् । >
> जगौ गोपी-जनस् त्व् एकं कृष्ण-नाम पुनः पुनः ॥ \[वि।पु। > ५.१३.५१\] इति ॥४४॥


______


**जीव-गोस्वामी (बृहत्-क्रम-सन्दर्भः) :** प्रथमतो हर्षोत्कर्षात् तेन च ताभिर् अपि गानम् आरब्धम् । वस्तुतस् तु सङ्गीत-प्रधानोऽयं रास-विलासः । सङ्गीतं च गान-प्रधानम् । तेनासां मध्ये काः कथं गायन्तीति प्रत्येकं गान-शुश्रूषया स्वयम् अपि गायन् वन-विहारं कृतवान् इत्य् आह---**उपगीयमान** इत्य्-आदि द्वाभ्याम् । **उपगीयमान** इत्य् अर्थात् ताभिर् एव । **गायन्न्** इत्य् अर्थात् ता एव । **वनितानां शतं यूथपं** मुख्यं यस्य, एकैकस्या यूथपायाः कोटिर् यूथत्वेन ज्ञेया । प्रमदा-शत-कोटिभिर् आकुलितः \[क्र।दी। ५.५३\] इत्य् उक्तत्वत् । **वनं मण्डयन् व्यचरत्** । मालां **बिभ्रद्** इति शुकदेवस्य स्फूर्ति-सौभाग्यम् ॥४४॥


______


**नारायण-भट्टः (श्री-रसिकाह्लादिनी) :** पूर्वं श्री-मुखेनोक्तं दृष्टं वनम् \[भा।पु। १०.२९.२१\] इत्य्-आदौ मानस-लीलायां विलासाधिकरणत्वेन वनस्य विचार-गोचरक्षतत्वात् विहारम् आह---**उपगीयमान** इति । ताभिर् **उप** समीपे **गीयमानः** पूर्वं कृष्ण-सम्मानितानाम् अनुरागाधिक्येन गानम्, तद् एव श्री-कृष्ण-गानोद्दीपकं जातम् इति । अत एव श्री-कृष्ण-निष्ठां रूप-गुण-लीलास् ताभिर् गीयमाना श्रुत्वा स्वयम् अप्य् **उच्चैर् गायन्**, तासां सर्वासां रूप-गुणोत्कर्ष-प्रबन्धत्वेन गानं कुर्वन् । कीदृशः ? **वनिता-शत-यूथपः** वनिताः उत्पन्न-नवानुरागास् तासां शतानि असङ्ख्यातानि यूथानि पातीति सः । नवानुराग एव षड्जादि-स्वरालापं भेद-विशेषवान् आविर्भूत इति भावः । काश्चिद् उपनिषदः, काश्चिद् दण्डकारण्य-मुनयः, काश्चिद् उपासना-सिद्धाः, काश्चिद् देव्यः, काश्चिन् नित्य-सिद्धाः । एवं पञ्च-विधास् तासां भाव-साम्यात् रसं पुष्णत् पातीति । पुनः कीदृक् ? **वैजयन्तीं** पञ्च-वर्ण-पुष्प-ग्रथितां नृत्योपयोगिनीं **मालाम्** उरसि **बिभ्रत्**

______


अयम् अभिप्रायः---पञ्च-विधा गोप्यः पञ्च-विधा एव भूषण-सत्त्वेऽपि वृन्दावनोद्भव-माल्य-धारणेन वनस्यापि संमाननं कृतम् इति भावः । अत उक्तं **वनं मण्डयन्** अलङ्कुर्वन् **व्यचरन्**, विशेषेण विजहार । लतादि-पिहित-गह्वर-परिशीलनेन रस-माधुर्य-पराकाष्ठां प्रापयन्न् अलं चकार पुष्प-पल्लवादि-निर्मितासु शय्यासु प्रविश्य प्रियाः पुष्पाद्य्-अलङ्कृतिं लम्भयन् ताभिर् अलङ्कृतो बभूवेति भावः ॥४४॥


______


**विश्वनाथ-चक्रवर्ती (सारार्थ-दर्शिणी) :** ताभिर् **उप** आधिक्येन **गीयमानः** राग-स्वर-तालाद्यैः । तत्र ताल-त्रयेण गीतं, यथा---

> वदनं मधुरिम-सदनं >
> चलनं दलनं करीन्द्र-कीर्तीनाम् । >
> हसितं सुदृग्-अभिलषितं >
> तव सवयः पातु माम् अनिशम्[^५२] ॥ \[निकुञ्ज-केलि-विरुदावली ४८\] > इति ।

[^५२]: हरतु हरे मामकं हृदयम् इति आकरे।


स्वयं च **वनितानां शत-यूथानि पान्ति** यास् ता मुख्यतमाः श्री-राधा-चन्द्रावल्याद्यास् तद्-अनुगान-रीत्या तेनैव गीतेन प्रत्येकम् **उद्गायन्** । क्वचिद् एक-स्वर-परिवर्तेन परस्पर-गानम् उद्गीतं, यथा---

> त्वद्-वदनं सदनं मधुरिम्णां >
> तत्र हन्त दृगन्त-विलासाः । >
> तेष्व् असमां सुषमाम् उपजग्मुः >
> सुन्दरि काम-कलाः सकलास् ताः ॥ इति । >
> कान्ते त्वद्-आस्योदय-दत्तम् >
> इन्दुर् मृगच्-छलाद् दुर्यश एव धत्ते । >
> जानोपहासा सह नो\ऽथवा किं >
> द्विजो\ऽपि मूढो गरलं जघास ॥ \[कृ।भा। १९.७०-७१\] इति ।

अत्र सुन्दरीत्य् अत्र सुन्दरेति कान्ते इत्य् अत्र कान्त इति प्रयुञ्जानः प्रेयसी-जनो\ऽनुगायति स्मेति रीतिः । **वैजयन्तीं**---पञ्च-वर्ण-पुष्प-ग्रथितां पञ्च-वर्णा वैजयन्ती इति वचनात् ॥४४॥


______


॥ १०.२९.४५ ॥

नद्याः पुलिनम् आविश्य गोपीभिर् हिम-वालुकम् ।

रेमे[^५३] तत्-तरलानन्द[^५४]-कुमुदामोद[^५५]-वायुना ॥

[^५३]: जुष्टम् इति वीरराघवादि।


[^५४]: \*आनन्दि इति वल्लभादि-सम्मत-पाठः । सङ्गि इति
    वीरराघवस्य ।


[^५५]: कमलामोद- इति सनातनादि।


**श्रीधर-स्वामी (भावार्थ-दीपिका) :** *न व्याख्यातम्।*


______


**वंशीधरः (भावार्थ-दीपिका-प्रकाशः) : नद्याः** कालिन्द्याः । **हिमाः** शीतलाः **वालुकाः** सिकता यत्र तत् तथा । तस्या नद्याः **तरलैर्** मद-कल्लोलैर् **आनन्दयितुं** शीलम् अस्यास्तीति तत् तरलानन्दी । **कुमुदानाम् आमोदो** यत्र, स **वायुः** कुमुदामोद-वायुः । तत्-तरलानन्दी चासौ कुम्दामोद-वायुश् चेति तथा तेन । यद् वा, तया नद्या तरलानि नृत्यन्तीव स्थितान्य् आनन्दीन्य् उत्फुल्लानि कुमुदानि, तत्-तरलानन्दि-कुमुदानि, तेषाम् आमोदेन सौरभेण सम्पृक्तेन वायुना । एतेन मद-सुगन्धि-शीतलत्व-वैशिष्ट्यं वायोर् ध्वनितम् ।

ननु तावति पुलिने शत-कोटि-स्त्रीभिः कथं विजहार ? दुर्घट-घटना-पटीयस्या भगवन्-मायया सर्वस्यापि सुकरत्वात् । वृन्दावनैक-देशे ब्रह्मणा कोटिशो ब्रह्माण्डानां दृष्टत्वाच् च । तद् उक्तं---

> स तु माथुर-भू-रूपः परिच्छिन्नोऽप्य् अथाद्भुतः । >
> स्फारः सङ्कुचितश् च स्यात् कृष्ण-लीलानुसारतः ॥ >
> अत्रैवाजाण्ड-मालापि पर्याप्तिम् उपगच्छति । >
> वृन्दावन-प्रतीकेऽपि यानुभूतैव वेधसा । >
> इत्य् अतो रास-लीलायां पुलिने तत्र यामुने । >
> प्रमदा-शत-कोट्योऽपि ममुर् यत् ते किम् अद्भुतम् ॥ \[ल।भा। > १.५.५०८-५१०\]

इति भागवतामृतादौ स्फुटम् ॥४५॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** ततः श्री-यमुना-पुलिने ता नीत्वा वैदग्धी-विशेष-प्रकटनेन रमयामसेत्य् आह---नाद्य इति द्वाभ्याम् । **नद्याः** कालिन्द्याः । पुनः पुलिनम् आगत्य कालिन्द्याः \[भा।पु। १०.३०.४५\] इति वक्ष्यमाणत्वात् । तस्या वनस्य च नामाग्रहणं तत्र तयोः प्रसिद्धत्वेन तथोक्त्यापि सुज्ञेयत्वात् । यद् वा, निर्जनत्व-मात्रापेक्षया वनत्वेन तस्य प्रवाहवत्त्वेन च पुलिनोत्तमत्व-मात्रापेक्षया नदीत्वेनैव तस्या उक्तिः । **गोपीभिः** सह आविश्य प्रीत्या प्रविश्येत्य् अर्थः । **हिमाः** शीतलाः **वालुकाः** यस्मिन् तत् । इति श्रमापनोदनत्वेन कोमलत्वेन च रति-शय्या-योग्यता तस्य दर्शिता । **तस्या** नद्यास् **तरलैस्** तरङ्गैर् **आनन्दी** सुख-विहारी चासौ **कमलामोद**-युक्त-**वायुश्** च, तेन । यद् वा, तत्-तरलैर् आनन्दी रात्रौ मुद्रितानाम् अपि कमलानां कम्पनेन प्रकाशमाणः सुख-कारको वा आमोदो यस्मिन् वायौ, तेन जुष्टं सेवितम् । **कुमुद**- इति पाठः केषाञ्चित् सम्मतः । तरङ्गेण सम्बन्धेन शैत्यम् एणईत्य् अनेन जुष्टम् इत्य् अनेन वा मान्द्यं सौरभ्यं च व्यक्तम् एवेति गुण-त्रयम् उक्तम् इति सर्वथा पुलिनस्य रति-भू-योग्यत्वं तेन कामोद्दीपनत्वं चोक्तम् ॥४५॥


______


**जीव-गोस्वामी (लघु-वैष्णव-तोषणी) :** ततः श्री-यमुना-पुलिने ताः प्रापय्य वैदग्धी-विशेषेण रमयामसेत्य् आह---**नाद्य** इति युग्मकेन । **हिम-वालुका** कर्पूरः तद्वद् वालुका यत्र तत् शक-पार्थिवादि । एवं पूर्वत्र वनम् अपि वृन्दावनम् एव । **तस्या** नद्यास् **तरलैस् तरङ्गैर् आनन्दी** सुख-विहारी चासौ **कमलामोद**-युक्त-**वायुश्** च, तेन निशायाम् अपि कमल-विकाशः शरदि मल्लिका-विकाश इव तदीय-तादृश-लीला-रस-मय-प्रभावेनानन्दीति जुष्टम् इति च मान्द्यम् । सौरभ्य-शैत्ये स्पष्टे । कुमुदेति आनन्देति च पाठः एकेषाम् । जुष्टम् इत्य् अत्र रेम इति क्वचित् । अत एव पृथग्-अङ्कः कृतः ॥४५॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**जीव-गोस्वामी (बृहत्-क्रम-सन्दर्भः) :** किं कृत्वा वनं मण्डयन् व्यचरत् ? तत्राह---**नद्याः पुलिनम्** आगत्य । काभिः सह ? गोपीभिः । किम्भूतम् ? **हिम**-वालुकेव **वालुका** यत्र मध्यम-लोपी । हिम-वालुका कर्पूरं तत्-प्रसिद्धम् । **तरलानि आनन्दीनि** यानि **कुमुदानि**, तेषाम् **आमोदा** यत्र, तथा-भूतेन **वायुना** जुष्टं सेवितम् अपीति । अपि-शब्दोऽद्याहार्यः ।

अयम् आशयः---प्रथमं तावद् आभिः सुरत-लीलैव । पश्चाद् एव रास-लास्यम् । पश्चाज् जल-क्रीडेति त्र्य्-अङ्गवतीयं लीलातिरहस्या । सा तु पुलिने न सम्भवति, अनावृतत्वात् । विमान-चारि-दृश्यत्वाच् चेति कृत्वा रास-लास्य-लीलैवात्र कार्येति पुलिनं दृष्ट्वैव पुनर् वनम् अगाद् इति । **आगत्य** इति पूर्व-कालार्थः ॥४५॥

नद्याः पुलिनम् आविश्य गोपीभिर् हिम-वालुकम् ।

रेमे[^५६] तत्-तरलानन्द[^५७]-कुमुदामोद-वायुना ॥

[^५६]: जुष्टम् इति वीरराघवः ।


[^५७]: \*आनन्दि इति वल्लभादि-सम्मत-पाठः । सङ्गि इति
    वीरराघवस्य ।



______


**नारायण-भट्टः (श्री-रसिकाह्लादिनी) :** एवं कुञ्जेषु प्रविश्य माल्यैर् एवालङ्कृतिं विधाय यमुना-पुलिने विहर्तुं यत् कृतवांस् तद् आहुः---**नद्या** इति वन-मध्ये वनिता-यूथानाम् अनन्तत्वात् सङ्कोचेन विहृतम् । पुनः कालिन्द्याः पुलिनं विस्तीर्णम् आलक्ष्य तत्रासङ्कोचेन रन्तुं गोपीभिः सह **नद्याः** कालिन्द्याः **पुलिनम् आविश्य** **रेमे** । कीदृशम् ? **हिम-वालुकं** हिम-जल-सम्बन्धात् शीतल-वालुका यस्मिन् तत् कोमलतया स्पर्श-मात्रेण सुख-हेतुत्वं सूचितम् इति भावः । पुनः कीदृक् ? **तस्याः** कालिन्द्यास् **तरलैस्** तरङ्गैर् **आनन्दो** यस्मिन् चलत् तरङ्गानां भावोद्बोधन-हेतुत्वं सूचितम् इति भावः । पुनः कीदृक् ? **कुमुदामोद-वायुना** उपलक्षितायां रात्रौ विकसितानां कुमुदानाम् आमोदः सौरभ्यं यत्र, तेन वायुनेति । अनेन वायोस् त्रैविध्यम् उक्तं, श्रमापनोदं चोक्तम् । \"जुष्टम्\" इति पाठे रमयाञ्चकार इति अग्रिम-श्लोकेनान्वयः । नदी-तरल-सम्बन्धेन वायौ शैत्यम् उक्तं, वन-नैकट्यात् मान्द्यं, कुमुद-सम्बन्धात् सौगन्ध्यं चोक्तम् इति वनाद् अपि पुलिनस्य विलासाधिकरणत्वं भावोद्दीपकत्वं च सूचितम् इति भावः ॥४५॥


______


**विश्वनाथ-चक्रवर्ती (सारार्थ-दर्शिणी) : तस्या** नद्यास् **तरलैस्** तरङ्गैर् **आनन्दी** इति शैत्य-मान्द्याभ्याम् आनन्द-दायकश् च रात्राव् अपि प्रफुल्लानां **कमलानाम् आमोदो** यतः, स च तेन **वायुना** **रेमे** । \"जुष्टम्\" इति पाठे रमयाञ्चकारेत्य् उत्तरेणान्वयः । \"कुमुदामोद\" इति \"तरलानन्द\" इति च क्वचित् पाठः ॥४५॥


______


॥ १०.२९.४६ ॥

बाहु-प्रसार-परिरम्भ-करालकोरु-

नीवी-स्तनालभन-नर्म-नखाग्र-पातैः ।

क्ष्वेल्यावलोक-हसितैर् व्रज-सुन्दरीणाम्

उत्तम्भयन् रति-पतिं रमयाञ्चकार ॥

**श्रीधर-स्वामी (भावार्थ-दीपिका) : बाहु-प्रसारश्** च **परिरम्भश्** च **करादीनाम्** आलभनं स्पर्शश् च **नर्म** परिहासश् च नखाग्र-पातश् च तैः । **क्ष्वेल्या** क्रीडया । **अवलोकैश्** च **हसितैश्** च कामं तासाम् उद्दीपयंस् ता **रमयामास** ॥४६॥


______


**वंशीधरः (भावार्थ-दीपिका-प्रकाशः) : परिरम्भ** आलिङ्गनम् । **करादीनां** स्पर्शः काम-शास्त्र-विहित-मोचन-लक्षणो ज्ञेयः । यद् वा, **क्ष्वेल्या** **अवलोक-हसितैः** बाल-सिंह-नाद-निरीक्षण-मन्द-हासैः । तद् उक्तं माघे---

> बाहु-पीडन-कुच-ग्रहणाद्यैर् >
> आहितेन नख-दन्त-निखातैः । >
> बोधितस् तनु-शयस् तरुणीनाम् >
> उन्मिमील शनकैर् अपि मारः ॥ \[शि।व। १०.७२\] इति ॥४६॥


______


**श्रीनाथ-चक्रवर्ती (चैतन्य-मत-मञ्जुषा) :** व्रज-सुन्दरीणां **रति-पतिम्** आत्मानम् **उत्तम्भयन्** वर्धयन् नानेकभवन् आलिङ्गन-शैघ्र्यात् पूर्वोक्त-योगेश्वर-प्रतिपादनं वा। अथवा, **व्रज-सुन्दरीणां** **रति-पतिम्** कामं प्रादुर्भावयन् । अथवा, रतिः प्रेम, तस्याः पतिम् आत्मानं **रमयाञ्चकार** ॥४६॥


______


**सनातन-गोस्वामी (बृहद्-वैष्णव-तोषणी) : बाहु-प्रसारादिभिर् उत्तम्भयन्न्** इति सहज-लज्जादिनाच्छाद्यमानम् अपि प्रकाशयन् । यद् वा, प्रेम-विशेष-विलास-रूपत्वेन वर्तमानम् एवाधुना विशेषतो वर्धयन्न् इत्य् अर्थः । अत एव श्लेषेणोक्तम्---रतेः प्रेमैक-लक्षणायाः पतिं पालकम् इति । तथा **रतिपतिम्** इति दग्धाङ्गस्यापि कामस्य रति-सुखार्थं पुनर्-जननेनैव सामग्र्यम् अभिप्रेतम् इति रतौ तस्यासक्तिर् वैदग्धी च परमा दर्शिता । तत्र बाहु-प्रसारो दूरस्थानाम् आकर्षणार्थं, प्राक्-परिरम्भानुकरणं वा । यद् वा, तासाम् एव बाहूनां प्रसारेण परिरम्भो गाढालिङ्गनम् इत्य् अर्थः । क्ष्वेलीः प्रस्तोभनादि-रूपा अधर-पान-दंशनादि-रूपा वा । **व्रज-सुन्दरीणाम्** इति तासाम् अपि तादृशम् एव वैदग्ध्यं सूचितम् । अन्यथा तस्य तादृशी-वैदग्धी-प्रकाशनासम्पत्तिः । रमणे च निज-शक्ति-विशेषेणान्योऽन्यम् अलक्षितं युगपद् एव ज्ञेयम् ॥४६॥


______


**जीव-गोस्वामी (लघु-वैष्णव-तोषणी) :** सहज-लज्जादिनाच्छाद्यमानम् अपि **रतेः** कान्तोचित-प्रीति-लक्षणायाः **पतिं** तद्-उचित-महा-भावाह्वयं परम-प्रेमाणं वा **बाहु-प्रसारादिभिर् उत्तम्भयन्** इति तस्य रत्य्-आसक्तिर् वैदग्धी च परमा दर्शिता । तत्र बाहु-प्रसारः परिरम्भारम्भः । यद् वा, बाहु-प्रसारेण परिरम्भः गाढालिङ्गनम् इत्य् अर्थः । **क्ष्वेलिः** प्रस्तोभनादि-रूपा । **व्रज-सुन्दरीणाम्** इति तद्-योग्यं सौन्दर्यम् अत्र विवक्षितम् । तेन च यत्राकृतिस् तत्र गुणा वसन्ति इति न्यायात् तादृशं वैदग्ध्यम् अप्य् उपलक्ष्यते रमणं च निज-मोहनता-शक्ति-विशेषेणान्योऽन्यम् अलक्षितं ज्ञेयम् ॥४६॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**जीव-गोस्वामी (बृहत्-क्रम-सन्दर्भः) :** अथ प्रथम-लीलाम् आह---बाहु-प्रसारेत्य् आदि । बाह्वोः प्रसारेण यः परिरम्भस् तेन करयोर् अलकानां चोर्वोश् च नीव्याः स्तनयोश् चालभनेन स्पर्शनेन नर्मणा च नखाग्र-पातैश् च क्ष्वेल्या क्रीडयावलोकेन हसितेन च व्रज-सुन्दरीणां रति-पतिम् उत्तम्भयन् वर्धयन् रमयाञ्चकार । वस्तुतस् तु तासां प्रेमैव साहजिकः, न तु कामः । तद्-अभावे सा लीला सुरसा न भवतीति स्वयम् एव तासाम् असन्तम् अपि कामं वर्धयामासेत्य् अर्थः । स च कामः प्राकृतो न भवति, अपि तु स एव भगवान् येनांशेन कामावतारो भवति, स एवांशस् तासां मनस्य् आवेशितः । किं वा रतिः स्थायी भावः, तस्याः पतिं शृङ्गार-रसम् । अथवा, सेवा-समयोऽयं ममेति उपपन्नं काम-देवम् । उत् उत्कर्षेण स्तम्भयन् केवलं धात्व्-अर्थ एव निरस्यन्न् इत्य् अर्थः । त्वया सहायेन मा भूयतां स्वत एव सुरसेयं लीलेति किं त्वयेति तज्-जयो बोद्धव्यः ॥४६॥


______


**नारायण-भट्टः (श्री-रसिकाह्लादिनी) :** एवं पुलिन-दर्शनेन भावोद्बोधने जाते ताभिः सह कृतां विलास-परिपाटीं वक्तुम् आह---बाहु-प्रसारेति । बाहु-प्रसारः पश्चात् परिरम्भ आलिङ्गनं, तद् अनु श्री-कृष्णेन कराभ्याम् अलकोरु-नीवि-स्तनालभनं नर्म नखाग्र-पातैः अलकोरु-नीवी-स्तनानां काम-वसति-स्थितानाम् आलम्भनं स्पर्शस् तेन नर्म च नखाग्र-पातैश् च एतैः। तद् उक्तं रसार्णवे---परिहास-प्रधानं यद् वचनं नर्म तद् विदुः \[र।सु। ३.४५\] इति । क्ष्वेल्या प्रस्तोभनादि-रूपया क्रीडया अधर-पान-दंशादि-रूपया वा अवलोके यानि हसितानि तैः ।

यद् वा, अवलोकैर् हसितैश् च रति-पतिम् उत्तम्भयन् । अयम् अर्थः---प्राकृत-कामस्येयं प्रक्रिया धातु-पाताद् ऊर्ध्वेन न वर्धते । अयं त्व् अलौकिकः कामः धातु-पातम् अन्तरेणापि उत्तरोत्तरं वृद्धिं प्राप्नुवत्, न विश्रान्तो भवतीति भावः ॥४६॥


______


**विश्वनाथ-चक्रवर्ती (सारार्थ-दर्शिणी) :** बाहु-प्रसारस् तासां स्व-स्व-वक्षसि स्वसिकीभूतानां भुजानां प्रसारणं च परिरम्भश् च करादीनाम् आलभनं स्पर्शश् च नर्म-परिहासश् च नखाग्र-पातश् च, तैः क्ष्वेल्या क्रीडोक्त्या अवलोकैश् च हसितैश् च रतिपतिं प्रेमात्मकं कामं तासां स्वस्य च उत्तम्भयन् उद्दीपयन्, तावद्भिर् एव स्वप्रकाशैः प्रत्येकं रमयाञ्चकार ।

ननु च तावत्य् एव पुलिने बहु-गोपी-जन-सङ्घट्टे निरावरणत्वात् सौरत-तल्पाद्य्-अभावाच् च प्रत्येकं ताभिः शत-कोटि-प्रमदाभिः सह-सम्प्रयोग-लीला न सङ्गच्छते ? सत्यं, भगवन्-मूर्तेर् इव वृन्दावन-भूमेर् अपि विभुत्वात् तिलमात्र-प्रदेशस्याप्य् अतिस्फारत्वं सावरण-विविध-कुञ्जवत्त्वं, गन्ध-माल्य-ताम्बूलादि-सहित-विचित्र-सौरत-पुष्प-तल्पवत्त्वं च दुर्घट-घटना-पटीयस्या योगमायैव प्रकाशितं, लीलान्ते पुनर् आवृतं चेति सुसङ्गतिकम् एवैतत् ॥४६॥


______


॥ १०.२९.४७ ॥

एवं भगवतः कृष्णाल् लब्ध-माना महात्मनः ।

आत्मानं मेनिरे स्त्रीणां मानिन्योऽभ्यधिकं भुवि ॥

**श्रीधर-स्वामी (भावार्थ-दीपिका) : महात्मनो** विमुक्त-चित्तात् ॥४७॥


______


**वंशीधरः (भावार्थ-दीपिका-प्रकाशः) : एवं** बाहु-प्रसारादिना । *विमुक्त-चित्ताद्* अनासक्तत्वात् । **स्त्रीणाम्** **अभ्यधिकं** भू-लोकान्तर्गत-सुन्दरीषु वयम् अभ्यधिक-सुन्दर्य इत्य् एवं **मानिन्यो** रूपादि-गर्वोत्सेकाः ॥४७॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** अधुना प्रेम-विशेषोद्रेकेणाग्रे क्रीडा-विशेषार्थं विप्रलम्भ-रूप-विशेषं वक्तुम् आरभते---**एवम्** इति । उक्त-वैदग्धी-विशेष-प्रकटन-प्रकारेण **महात्मन** आत्मारामाद् अपि **लब्धो मानः** सम्मानश् चित्त-समुन्नति-लक्षण-भाव-विशेषो वा याभिस् ताः । तत्र हेतुः---**भगवत** इति । रस-विशेषानुभवार्थं निज-भगवत्ता-प्रकटनाद् इत्य् अर्थः । अत एव **कृष्णाद्** विचित्र-महा-रसार्णवात् परम-चित्ताकर्षकाद् वा । अतो **मानिन्यः** सत्यो **भुवि** वर्तमानानां **स्त्रीणां** मध्ये **आत्मानम् अभ्यधिकं** परम-श्रेष्ठं ता **मेनिरे** ।

यद् वा, **भुवि** विहार-भूमाव् इति सर्वासां सामान्यम् एवाभिप्रेतम् । तथापि **स्त्रीणां** तासाम् एव गोपीनां मध्ये प्रत्येकम् **आत्मानम् अभ्यधिकं मेनिरे,** तेनैव तथा रमणात् । अतो **मानिन्यो**ऽपि बभूवुर् इति पृथक् वाक्यं वा, मद-मानयोर् वक्ष्यमाणत्वात् \[१०.२९.४८\] । वस्तुतस् तु परम-विदग्धानां तासां विदग्ध-वर-प्रिय-सन्तोषार्थं रस-स्वभाव-कृतं सेवा-विलास-रूपम् एव तद् ऊह्यम् ॥४७॥


______


**जीव-गोस्वामी (लघु-वैष्णव-तोषणी) :** अधुना,

> न विना विप्रलम्भेण सम्भोगः पुष्टिम् अश्नुते । >
> कषायिते हि वस्त्रादौ भूयान् रागो\ऽभिवर्धते ॥ \[उ।नी। १५.३\]

इति भरत-न्यायात् प्रेम-विशेषोद्रेकाद् अग्रे क्रीडा-विशेष-वर्णनार्थं विप्रलम्भ-रूप-रस-विशेषं वक्तुम् आरभते---**एवम्** इति । **महात्मनो** दिव्यातिदिव्य-सर्व-नायक-वृन्देभ्यः परमात् । तत्र हेतुः---**भगवतः** स्वयं भगवत इत्य् अर्थः । **कृष्णात्** तथैव प्रसिद्धात् तस्माद् इत्य् अर्थः । **एवं** पूर्वोक्त-तत्-प्रेम-वशता-प्रकारेण **लब्धो मानः** संमानः सौभाग्यं याभिः, तथा-भूता भूत्वा **मानिन्यो** लब्ध-प्रणय-मानाः सत्यो **भुवि** अन्यत्र चात्र च याः **स्त्रियः**, तासां सर्वासां मध्ये प्रत्येकम् **आत्मानम् एवाधिकं मेनिरे** । तं प्रति मानिन्यो बभूवुः, स्त्रियः प्रति गर्वित-चित्ता बभूवुर् इत्य् अर्थः ।

तत्र मानः---

> दम्पत्योर् भाव एकत्र सतोर् अप्य् अनुरक्तयोः । >
> स्वाभीष्टाश्लेष-वीक्षादि-निरोधी मान उच्यते ॥ \[उ।नी। १५.७४\] >
> अहेर् इव गतिः प्रेम्णः स्वभाव-कुटिला भवेत् । >
> अतो हेतोर् अहेतोश् च यूनोर् मान उदञ्चति ॥ \[उ।नी। १५.१०२\]

रस-शास्त्रानुसारात् गर्वश् च अन्यत्रत्यानां तादृश-नायकालाभात् अत्रत्यानां तल्-लाभेऽपि स्व-सदृश-सौभाग्य-लाभामननात् । यथोक्तं---

> सौभाग्य-रूप-तारुण्य-गुण-सर्वोत्तमाश्रयैः । >
> इष्ट-लाभादिना चान्य-हेलनं गर्व ईर्यते ॥ \[भ।र।सि। २.४.४१\] > इति । >
> सञ्चारयन्ति ये भावा ते तु सञ्चारिणो मताः । >
> उन्मज्जन्ति निमज्जन्ति स्थायिन्य् अम्बु-निधाव् इव ॥

इति रस-तन्त्रात् गर्वोऽपि तादृश-तत्-प्रेम-विशेषस्य स्थायिनः सञ्चारि-भावत्वात्, तन्-मय एव ज्ञेयः । अस्य हि रसस्यैवम् एव स्थितिर् उत्कर्षश् चेति ॥४७॥


______


**जीव-गोस्वामी (क्रम-सन्दर्भः) : महात्मनो** दिव्यातिदिव्य-सर्व-नायकेभ्यः परम-श्रैष्ठ्यात् । **मानिन्यः** सत्यो **भुव्य्** अन्यत्र च याः **स्त्रियः,** तासां मध्ये **आत्मानम् अभ्यधिकं मेनिरे**, तस्मिन् प्रणय-मानवत्यो बभूव, स्त्रीषु च गर्वं धृतवत्य इत्य् अर्थः । अन्यत्रत्यानां तादृश-कान्तालाभात्, तत्रत्यानां च तादृश-सौभाग्य-लाभामननाद् इति भावः ।४७॥


______


**जीव-गोस्वामी (बृहत्-क्रम-सन्दर्भः) :** इयं तु लीलातिरहस्या वर्णनीया न भवति, तथापि शुकदेवेन संक्षेपाद् उक्त्वोपसंह्रियते स्म---**एवम्** इत्य् अनेन । **एवम्** इत्य् एवं-प्रकारिकया बहु-विधया लीलयेति वाग्-विषयत्वाभावाद् दूरगम्ययेत्य् एवं-शब्दार्थः । **कृष्णाद् भगवतो लब्ध-माना** लब्ध-पूजाः । **महात्मनो** महेच्छस्य बहु-मान-प्रदत्वात् । **मानिन्यः** सम्मानवत्यः । तद्-दत्त-मानत्वात् **स्त्रीणाम् अभ्यधिकं** **मेनिरे**, \"कृतार्था वयम्\" इत्य् एवं **मेनिरे** ॥४७॥


______


**नारायण-भट्टः (श्री-रसिकाह्लादिनी) :** पूर्वं वन-गमन-मात्रेण विप्रलम्भम् उत्पाद्य, पुनः रस-माधुर्येण पोषितास् ततः स्वाधीन-पतिका जाताः स्व-वैदग्धी-प्रकटनेन आत्मानं गरिष्ठं मन्यमाना रमणे मन्थरां दृष्ट्वा सामान्यतः रस-वृद्धये तद् अनु विप्रलम्भेन रस-विशेषं प्रापणीया इति प्रकरणार्थं शुकोऽनुवदति---**एवम्** इति । **एवं** पूर्वोक्तेन बाहु-प्रसार- \[भा।पु। १०.२९.४६\] इत्य्-आदि-प्रकार-सम्माननेन **कृष्णात्** शृङ्गार-सर्वस्व-रूपात् । कीदृशात् ? **भगवतः** षड्गुणैश्वर्यं तिरोधाय रसैश्वर्येण विराजमानात् । एवम् अपि **महात्मनः** सर्वासु सुन्दरीषु मधुर-रसं चारयितुम् उदार-चित्तान् कृष्णात् **लब्धो मानः** सौभाग्यं सम्पत् याभिस् ताः । अतो **मानिन्यो** भूत्वा **भुवि** सर्वासां **स्त्रीणां** मध्ये । यद् वा, **भुवि** व्रज-भूमौ सजातीयानां व्रज-सुन्दरीणां मध्ये **आत्मानम्** अप्य् अधिकम् \"अहम् एव प्रेष्ठा नान्या\" इति स्वं स्वं **मेनिरे** । श्री-कृष्णेन तथैव सम्मानितत्वात् **मानिन्यो** गर्व-युक्ता बभूवुर् इति । तद् उक्तं रसार्णवे[^५८]---

[^५८]: नोने ओफ़् थे वेर्सेस् चितेद् हेरे चन् बे फ़ोउन्द् इन् ओउर् एदितिओन् ओफ़्
    *रसार्णव-सुधाकर*।


> दम्पत्योर् भाव एकत्र सतोर् अप्य् अनुरक्तयोः । >
> स्वाभीष्टाश्लेष-वीक्षादि-निरोधी मान उच्यते ॥ \[उ।नी। १५.७४\] >
> अहेर् इव गतिः प्रेम्णः स्वभाव-कुटिला भवेत् । >
> अतो हेतोर् अहेतोश् च यूनोर् मान उदञ्चति ॥ \[उ।नी। १५.१०२\] >
> सौभाग्य-रूप-तारुण्य-गुण-सर्वोत्तमाश्रयैः । >
> इष्ट-लाभादिना चान्य-हेलनं गर्व ईर्यते ॥ \[भ।र।सि। २.४.४१\] > इति ।

गर्वस्यापि सञ्चारि-भावान्तर-गतत्वात् ।

> सञ्चारयन्ति ये भावं तेऽत्र सञ्चारिणो मताः । >
> उन्मज्जन्ति निमज्जन्ति स्थायिन्य् अम्बु-निधाव् इव ॥ >
> न विना विप्रलम्भेन सम्भोगः पुष्टिम् अश्नुते । >
> कषायिते हि वस्त्रादौ भूयान् रागो हि वर्धते ॥ \[उ।नी। १५.३\] इति > ॥४७॥


______


**विश्वनाथ-चक्रवर्ती (सारार्थ-दर्शिणी) :** अधुना,

> न विना विप्रलम्भेण सम्भोगः पुष्टिम् अश्नुते । >
> कषायिते हि वस्त्रादौ भूयान् रागो\ऽभिवर्धते ॥ \[उ।नी। १५.३\]

इति भरत-न्यायाद् रस-पुष्ट्य्-अर्थं लीला-शक्त्यैवाविर्भावितम् । विप्रलम्भ-व्याजम् आह---**एवम्** इति । **महात्मनः** दिव्यातिदिव्य-नायक-वृन्देभ्यः श्रेष्ठात् **भगवतः ।** तत्रापि **कृष्णात्** स्वयं-रूपात् **लब्ध-मानाः** प्राप्तादराः श्री-कृष्ण-रमण-प्राप्त्या **भुवि** भूतल-स्थानाम् एव **स्त्रीणां** मध्ये **आत्मानं** प्रत्येकम् एव स्वम् **अभ्यधिकं मेनिरे** । **मानिन्यः** प्रत्येकम् \"अहम् एवातिसुभगा\" इति मननान् **मानिन्यो** गर्ववत्यः ॥४७॥


______


॥ १०.२९.४८ ॥

तासां तत्[^५९] सौभग-मदं वीक्ष्य मानं च केशवः ।

[^५९]: तं, तत्-


प्रशमाय प्रसादाय तत्रैवान्तरधीयत ॥

**श्रीधर-स्वामी (भावार्थ-दीपिका) :** तत् **सौभगेन मदम्** अस्वाधीनताम् । **मानं** गर्वम् । **केशवः** कश् च ईशश् च, तौ वशयतीति तथा सः ॥४८ ॥

इति श्रीमद्-भागवते महा-पुराणे दशम-स्कन्धे पूर्वार्धे

भावार्थ-दीपिकायां टीकायाम् एकोनत्रिंशोऽध्यायः ॥२९॥


______


**वंशीधरः (भावार्थ-दीपिका-प्रकाशः) : तासां** गोप-सुन्दरीणाम् । **केशव** इत्य् उक्ते ब्रह्म-शिवयोः सर्वेश्वरयोर् अपि वश-कर्तारं को वशयेत् ? इति ध्वनितम् । वयं श्री-राधा-समा यतोऽस्मान् अपि तत्-सदृशम् एव मनुत इत्य् अतस् **तासां सौभग-मदम्** । समान-विहारेण च राधाया **मानं च वीक्ष्य,** मानं च **प्रशमनाय** श्री-राधायाः **प्रसादाय** **तत्रैव** व्रज-सुन्दरी-समूहे कृष्णा-तटे वा **अन्तरधीयत** । तासां दृष्ट्या अदृश्यो बभूवेत्य् अर्थः । अन्तर्धानम् अपि सम्भोग-समृद्ध्य्-अर्थम् एव । तद् उक्तं---

> न विना विप्रलम्भेण सम्भोगः पुष्टिम् अश्नुते । \[उ।नी। १५.३\] >
> अहो राज्ञः कुटिलेव प्रेम्णः स्वभावः कुटिला भवेत् ॥ इति[^६०] ।

[^६०]: अहेर् इव गतिः प्रेम्णः स्वभाव-कुटिला भवेत् ॥ \[उ।नी।
    १५.११२\]


**अन्तरधीयत** इत्य् अत्रैकत्वेनाग्रिमाध्याये, कस्याः पदानि चैतानि याताया नन्द-सूनुना \[भा।पु। १०.३०.२७\] इत्य् उक्तेर् द्वयोक्तिर् विरुद्धा नानुसन्धेया प्रसादायेत्य् उक्तेः । प्रसादस् त्व् एकान्त एवोचितस् तया सहैवान्तर्धानं बोध्यम् ।

यद् वा, द्वयोर् ऐक्याभिप्रायेणैकत्वम्---राधा कृष्णात्मिका नित्यं कृष्णो राधात्मको ध्रुवम् इति ब्रह्माण्डोक्तेः । तस्माज् ज्योतिर् अभूद् द्वेधा राधा-माधव-रूपकम् इति संमोहनोक्तेश् च ॥४८॥


______


**श्रीनाथ-चक्रवर्ती (चैतन्य-मत-मञ्जुषा) :** प्रशमायेत्य्-आदि । **सौभग-मदस्य प्रशमाय प्रसादाय** प्रशम-प्रसादायेत्य् अर्थः । **सौभग-मदे** हि चित्तस्य उत्तालता भवति, तस्यां तु रसस्य द्रव-रूपत्वात् । उत्ताले ह्य् असद्-भावः, तेन न विना विप्रलम्भेण सम्भोगः पुष्टिम् अश्नुते \[उ।नी। १५.३\] इत्य्-आदि दिशा पुनः सम्भोग-पुष्टि-करणाय तत्रैव **अन्तरधात्**, न तु स्थानान्तरं गतः, अन्तर्हित एव तत्रैव स्थित इत्य् अर्थः । यद् वा, **प्रसादाय** प्रसादः प्रसन्नता, उत्कण्ठां वर्धयित्वा मान-क्षपणाय अन्योन्य-सौहृदाय च । तं विशिनष्टि---**प्र**-गतः **शम** उपरमो यस्माद् इति तथा तस्मै ॥४८॥


______


**सनातन-गोस्वामी (बृहद्-वैष्णव-तोषणी) : \[तत्\]** तेन निज-वैदग्धी-भरेण । यद् वा, उक्तेन \"अहम् एवानेन रमिता\" इति रमण-प्रकारेण यत् **सौभगं** सौभाग्यं, **तेन** । यद् वा, **तं** स्व-प्रीत्य्-अर्थकम् अपि **सौभगेन मदं वीक्ष्य**, तस्य **प्रशमाय** । अन्यथा स्वाधीनत्वाभावेन निजेष्ट-रास-विलासासिद्धिः । **मानं** च **वीक्ष्य प्रसादाय** मान-रूप-केलिना सन्तोषात् प्रसाद-विशेषं कर्तुम् अन्तर्धानं विना रासार्ह-प्रेम-विशेष-सम्पत्तेर् इति विवेचनीयम् । यद् वा, **मद-मानयोः प्रशमाय** । प्रशमः किम्-अर्थम् ? तद् आह---**प्रसादाय** इति, रासेन अनुग्रह-विशेषाय।

यद् वा, अन्तर्धान-द्वारा, न पारयेऽहं निरवद्य- \[भा।पु। १०.३२.२२\] इत्य्-आदिना वक्ष्यमाण-निज-तद्-अधीनतातिशय-विज्ञापन-रूपाय । यद् वा, **तस्मात्** यत् **सौभगं**, तेन **मदो** मत्तता हर्षो वा । तथा च विश्वः---मदो रेतसि कस्तूर्यां गर्वे हर्षेभदानयोः इति । तद्-रूपं **मानं** मानसोल्लास-विशेषं **वीक्ष्य** । अत एव **प्र**कृष्टः **शमः** सुखं रास-क्रीडात्मकं, तस्मै । **प्रसादाय** च, अन्तर्धानेऽपि तद्-अपरित्याग-तद्-भजन-विशेषाद्य्-अनुग्रहाभिव्यञ्जनाय । तच् चाग्रे व्यक्तं भावि । यद् वा, **प्रशमाय** प्रकृष्ट-सुखाय यः **प्रसादः**, तस्मै । अन्यत् समानम्।

एवं सर्वथानुरञ्जन-विशेषार्थम् एवान्तर्धानम् । न त्व् आत्मारामत्वादिनासूयया वेति ज्ञेयम्। विदग्ध-वरस्य विदग्ध-वरासु तद्-अव्यवहार्यत्वात् । अत एव तेनैवाग्रे वक्ष्यते---मया परोक्षं भजता तिरोहितं \[भा।पु। १०.३२.२१\] इत्य्-आदि । **तत्रैव** इति साक्षात् कुत्राप्य् अगमनात्, अकस्माद् एवादर्शनाच् च । तच् च तस्याशक्यं न स्याद् इत्य् आशयेन परमेश्वरत्वम् आह---**केशव** इति ॥४८॥


______


**जीव-गोस्वामी (लघु-वैष्णव-तोषणी) : तासां** तादृशीनां **तद्** इति तं **सौभग-मदं** सौभाग्य-हेतुकं गर्वम् । तथा च विश्वः---मदो रेतसि कस्तूर्यां गर्वे हर्षेभदानयोर् इति तं **मानं** च **वीक्ष्य** विशेषेण दृष्ट्वा, तत्र गर्व-पक्षे युक्त्य्-अन्तरासाध्यं मत्वा, मान-पक्षे कृतैर् अप्य् अनुनयादिभिर् असाध्यं दृष्ट्वेत्य् अर्थः । गर्वं प्रति **प्रशमाय**, **माणं** तु प्रति **प्रसादाय** प्रसादनाय **तत्रैवान्तरधीयत** अन्तरधात् । धीञ् अनादर इति हि दैवादिकः, न त्व् अन्यत्र गच्छन् दृष्ट इत्य् अर्थः । अत्र वक्ष्यमाणानुसारेण श्री-राधयैव सहान्तर्धानं ज्ञेयं, तच् च तस्य तद्-इच्छायां जातायां योग-माययैव सम्पादितम् इति । यद्यपि स-हेतुकस्येर्ष्या-मानस्यैव शान्तये क्वचित् नायकोपेक्षापेक्ष्यते---

> हेतुजोऽपि शमं याति यथा-योगं प्रकल्पितैः । >
> साम-भेद-क्रिया-दान-नत्य्-उपेक्षा-रसान्तरैः ॥ \[उ।नी। १५.११२\] > इत्य्-उक्तेः ।

निर्हेतुकस्य प्रणय-मानस्य तु विनैव प्रतीकारेण यत्-किञ्चित्-प्रतीकारेण वा, तथापि तच्-छान्त्य्-अर्थम् उपेक्षेयं परस्पर-गर्व-सम्बन्धेन गाढतापत्तेः । तत उभय-भाव-शान्त्य्-अर्थम् एव । सा प्रेम-विपाकयोर् अपि तयोः शमनेच्छा च स्वेच्छा-मय-लीलेच्छया युगपद् एव सर्वा एव प्रति महा-रस-दान-मय-रासेच्छया च । तथा चायं विप्रलम्भः परम-प्रेमार्थम् एवोपयोक्ष्यतीति । वक्ष्यते च नाहं तु सख्य \[भा।पु। १०.३२.२०\] इत्य्-आदि। अन्तर्धाने मूलं कारणं त्व् एकयैव तया सह लीलाया लालसैव ।

अत्र **केशव** इति---

> अंसवो ये प्रकाशन्ते मम ते केश-संज्ञिताः । >
> सर्वज्ञाः केशवं तस्मान् माम् आहुर् मुनि-सत्तम ॥ \[म।भा। > १२.३२८.४३\]

इति भारतीय-वाक्यात् परम-दीप्तिमान् इत्य् अर्थः । ततश् च तद्-अन्तर्धाने सर्वासु शोभासु विद्यमानास्व् अपि तत्र सहसैव शोभा-राहित्यं व्यञ्जितम् इति ॥४८॥


______


**जीव-गोस्वामी (प्रीति-सन्दर्भः ३८६) :** अथ निर्हेतुः प्रणय-मानः । निर्हेतुत्वं च केवल-प्रणय-विलसित्वेन हेत्व्-अभावान् मन्यते । एष नायकस्यापि भवति । भगवत्-प्रीति-मये रसे स तूद्दीपनोऽपि प्रसङ्गाद् अत्रोदाहरणीयः । यथा **तासां तत्-सौभग-मदं वीक्ष्य मानं च केशवः** इत्य्-आदि-प्रकरणं योजनान्तरेण मन्यते । तत्र **मानः** प्रणय-मानः । तस्य हेतुः **सौभग-मदः** । ततो मानस्य **प्रशम**-रूपाय तासां **प्रसादाय** स्वयम् अपि प्रणय-मानेनैव **अन्तरधीयत** ॥४८॥


______


**जीव-गोस्वामी (क्रम-सन्दर्भः) :** **सौभग-मदं** सौभाग्य-जनितं गर्वम्, तस्य **प्रशमनाय मानस्य** च **प्रसादनाय** । **प्रशमाय** इति न तूपेक्षा रसान्तरैः इति रस-शास्त्रोक्तत्वात् । अत्र प्रणय-मानत्वेन उपेक्षाया अयोग्यत्वेऽपि तत्-कृति-गर्व-साहित्यत्वेन गरिष्ठत्वात् ॥४८॥


______


**जीव-गोस्वामी (बृहत्-क्रम-सन्दर्भः) :** अथाभिमानेन पूर्णाभिः सह पुनः क्रीडा सुरसा न भवति । चेतसः प्रवणत्वं हि रस-पोषकम् । तथा च---न विना विप्रलम्भेन सम्भोगः परिपुष्यते \[उ।नी। १५.३\] इति **तत्रैव** अन्तर्धान-लीलां चकारेत्य् आह---**तासाम्** इत्य्-आदि । **तासां तं** तथाविधं **सौभग-मदम्** । तथाविधं **मानं** चित्त-समुन्नतिं **वीक्ष्य** **प्रशमाय** तयोर् उपशमाय **तत्रैव** तत्रस्थ एव **अन्तरधीयत** अन्तर्दधे । कर्तरि कर्म-प्रत्ययः । यथा, कर्म-कर्ता तथा कर्तृ-कर्म च बोद्धव्यम् । यथा, विकार-हेतौ सति विक्रियन्ते येषां न चेतांसि त एव धीराः इत्य्-आदि । तत्रस्थ एव तासाम् अदृश्यो बभूवेत्य् अर्थः । **प्रशमाय** कीदृशाय ? **प्रसादाय** प्रसाद-रूपाय । तयोः प्रशम एव प्रसादः ॥४८॥


______


**नारायण-भट्टः (श्री-रसिकाह्लादिनी) :** इति गर्वोपशमन-द्वारा रस-वृद्धिं कारयितुं श्री-कृष्ण-चिकीर्षितम् अन्तर्धान-प्रकारम् आह---**तासाम्** इति । यासां बाहु-प्रसारण- \[भा।पु। १०.२९.४६\] इत्य्-आदिना सम्माननं कृतं, **तासां** **तत् सौभग-मदं** सौभाग्य-हेतुकं गर्वं **वीक्ष्य**, मदो रेतसि कस्तूर्यां गर्वे हर्षेभ-दानयोः इति विश्वः । **मानं** च स्वाधीनतां च **वीक्ष्य** **मद-मानयोः प्रशमाय**, सत्त्वे रास-विलासानुदयात् कृतेऽपि सम्मानने रस-वृद्धिर् न जाता । अत एव मद-मान-निवृत्तौ सत्यां **प्रसादाय** विलास-विशेष-वैदग्धी-प्रकटनेन प्रसाद-विशेषं दातुं **तत्रैव** गोपी-मण्डल एव **अन्तरधीयत**, तासाम् अदृश्यो भूत्वा, न त्व् अन्यत्र गतः । तासां प्रेमालापान् श्रोतुं रसोत्कर्षं सम्पादयितुं तत्रैव दृष्ट्य्-अगोचरत्वेन स्थितः । अयम् एव प्रेम-विवर्तो यत् पुरः स्थितोऽपि प्रेष्ठो न दृश्यत इति ।

यद् वा, **प्रशमाय** सुखाय अग्रे सुखं दातुं, **प्रसादाय** विशेषेणानुरञ्जनं कर्तुम् । यद् वा, **प्रशमाय** मनोरथाप्राप्ति-जनित-परिताप-शान्तये मद-मान-सत्त्वे तद्-अयोगात्, ततस् तत्-फलाय तासां **प्रसादाय** रमणस्य फलं तत्-प्रसन्नता । अग्रे वक्ष्यति च---न पारयेऽहं निरवद्य-संयुजाम् \[भा।पु। १०.३२.२२\] इति ।

नन्व् अनेक-यूथानां **मद-मानम्** एकेन कथं शक्यम् ? इति चेत्, तत्राह---**केशवः** । कश् च ईशश् च केशौ तौ वशयतीति केशवः । अनेन सर्व-सामर्थ्यम् उक्तम् । यद् वा, प्रशस्ता केशा यस्येति केशवः । यद् वा, कस्य सुखस्य उत्तरोत्तर-शत-गुणितस्येश नियन्तुर् अवधि-भूतं स्वरूप-सुखम् इत्य् अर्थः ।

ननु वाति गच्छति प्राप्नोतीत्य् अर्थः । वा गति-गन्धयोर् इति धातुः । अन्तर्धानं तु मद-मान-निवृत्त्यै उपवने त्व् आत्मारामतया आत्मारामोऽप्य् अरीरमत् \[भा।पु। १०.२९.४२\] इत्य् उक्तार्थम् एव आत्मारामतया तु पूर्वम् उपेक्षितैव । तद् उक्तं मानो मदश् चेति ।

> हेतुजोऽपि शमं याति यथा-योग्यं प्रकाशितैः । >
> साम-भेद-क्रिया-दान-नत्य्-उपेक्षा-रसान्तरैः ॥ \[उ।नी। १५.११२\] > इति ॥४८॥


______


**विश्वनाथ-चक्रवर्ती (सारार्थ-दर्शिणी) :** ततश् च सर्वासु तासु भगवतः साधारण्येनैव रमणात् या सर्व-मुख्यतमा वृषभानु-कुमारी, सा सहसोद्भवद्-ईर्ष्या कषायिताक्षी मानिनी बभूव । ततो न्यूना अन्याः सौभाग्य-गर्ववत्यो बभूवुर् इत्य् अद्भुते वैमत्ये सति भगवतैव यत् तत्र समाहितं, तद् आह---**तासाम्** इति ।

ताश् च सा चेत्य् एक-शेषेण **तासां** व्रज-सुन्दरीणां तस्या वृषभानु-कुमार्याश् चेत्य् अर्थः, क्रमेण **तत्** तं **सौभग-मदं मानं च वीक्ष्य**, स चासौ सौभग-मदश् च तम् इति समासो वा । **तं सौभग-मदम्** इति वा पाठः । **प्रशमाय,** **तासां सौभग-मदं** प्रशमयितुं, **प्रसादाय** तां मानवतीं प्रसादयितुं च ।

**केशवः** को ब्रह्मा ईशश् च ताव् अपि वयते प्रशास्तीति तस्य सौभग-मद-प्रशमने कः प्रयासः ? इति भावः । केशान् वयते संस्करोतीति केश-प्रसाधनादिना तस्याः प्रसादनायां रसिक-शेखरस्य तस्य चातुर्यम् अस्त्य् एवेति भावः । **अन्तरधीयत** इत्य् आर्षम्, अन्तरदधाद् इत्य् अर्थः । धीञ् अनादर इति दैवादिकस्य वा रूपम् । अत्राग्रिम-ग्रन्थ-दृष्ट्या श्री-वृषभानु-नन्दिनीं बलाद् गृहत्वैवेति ज्ञेयम् । तत्रैव, न त्व् अन्यत्र गच्छंस् ताभिर् दृष्ट इत्य् अर्थः । तच् च तस्य तद्-इच्छायां जातायां योगमाययैव सम्पादितम् ॥४८॥

इति सारार्थ-दर्शिन्यां हर्षिण्यां भक्त-चेतसाम् ।

ऊनत्रिंशोऽपि दशमे सङ्गतः सङ्गतः सताम् ॥\*॥


______


इति श्रीमद्-भागवते महा-पुराणे ब्रह्म-सूत्र-भाष्ये

पारमहंस्यं संहितायां वैयासिक्यां

दशम-स्कन्धे रास-क्रीडा-वर्णनं

नामैकोनत्रिंशोऽध्यायः ।

॥ १०.२९ ॥


______


(१०.३०)
