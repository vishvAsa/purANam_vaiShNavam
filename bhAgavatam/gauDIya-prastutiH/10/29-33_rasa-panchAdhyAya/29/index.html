<!DOCTYPE html>
<html lang="en-us">
  <head>
    <meta charset="utf-8">
    <meta http-equiv="X-UA-Compatible" content="IE=edge,chrome=1">
    
    <title>पुराणे विश्वासटिप्पन्यः  | २९</title>
    <meta name="HandheldFriendly" content="True">
    <meta name="MobileOptimized" content="320">

    <meta name="viewport" content="width=device-width,minimum-scale=1">
    <meta name="generator" content="Hugo 0.143.0">
    
    
      <META NAME="ROBOTS" CONTENT="INDEX, FOLLOW">
    

    <link href="/purANam_vaiShNavam/bhAgavatam/gauDIya-prastutiH/10/29-33_rasa-panchAdhyAya/29/" rel="alternate" type="application/rss+xml" title="पुराणे विश्वासटिप्पन्यः" />
    <link href="/purANam_vaiShNavam/bhAgavatam/gauDIya-prastutiH/10/29-33_rasa-panchAdhyAya/29/" rel="feed" type="application/rss+xml" title="पुराणे विश्वासटिप्पन्यः" />

    <meta property="og:url" content="https://vishvAsa.github.io/purANam_vaiShNavam/bhAgavatam/gauDIya-prastutiH/10/29-33_rasa-panchAdhyAya/29/">
  <meta property="og:site_name" content="पुराणे विश्वासटिप्पन्यः">
  <meta property="og:title" content="२९">
  <meta property="og:description" content="{अथोनत्रिंशोध्यायः ।उन्नुम्बेरेद्}
वेणु-नादं श्रुत्वा\ऽगतानां गोपीनां श्री-कृष्णेन सह संवादः, रासारम्भः, तासां मानापनोदाय भगवतो\ऽन्तर्धानं च । {#वेणु-नादं-श्रुत्वागतानां-गोपीनां-श्री-कृष्णेन-सह-संवादः-रासारम्भः-तासां-मानापनोदाय-भगवतोन्तर्धानं-च ।उन्नुम्बेरेद्} ॥ १०.२९.१ ॥
श्री-शुक उवाच—
भगवान् अपि ता रात्रीः शरदोत्फुल्ल-मल्लिकाः ।
वीक्ष्य रन्तुं मनश् चक्रे योगमायाम् उपाश्रितः ॥
श्रीधर-स्वामी (भावार्थ-दीपिका) :
ऊनत्रिंशे तु रासार्थम् उक्ति-प्रात्युक्तयो हरेः ।
गोपीभी रास-संरम्भे तस्य चान्तर्धि-कौतुकम् ॥अ॥
ब्रह्मादि-जय-संरूढ-दर्प-कन्दर्प-दर्पहा ।
जयति श्री-पतिर् गोपी-रास-मण्डल-मण्डनः ॥ब्॥
ननु विपरीतम् इदम्, पर-दार-विनोदेन कन्दर्प-विजेतृत्व-प्रतीतेः । मैवम्, योग-मायाम् उपाश्रितः [भा।पु। १०.२९.१], आत्मारामोऽप्य् अरीरमत् [भा।पु। १०.२९.४२], साक्षान् मन्मथ- मन्मथः [भा।पु। १०.३२.२], आत्मन्य् अवरुद्ध-सौरतः [भा।पु। १०.३३.१७] इत्य्-आदिषु स्वातन्त्र्याभिधानात् । तस्माद् रास-क्रीडा-विडम्बनं काम-विजय-ख्यापनायेत्य् एव तत्त्वम् । किं च, शृङ्गार-कथापदेशेन विशेषतो निवृत्ति-परा इयं पञ्चाध्यायीति व्यक्तीकरिष्यामः । ता रात्रीः याताबला व्रजं सिद्धा मयेमा रंस्यथ क्षपाः [भा।पु। १०.२२.२७] इति प्रतिश्रुता इत्य् अर्थः ॥१॥">
  <meta property="og:locale" content="en_us">
  <meta property="og:type" content="article">
    <meta property="article:section" content="bhagavatam">

  <meta itemprop="name" content="२९">
  <meta itemprop="description" content="{अथोनत्रिंशोध्यायः ।उन्नुम्बेरेद्}
वेणु-नादं श्रुत्वा\ऽगतानां गोपीनां श्री-कृष्णेन सह संवादः, रासारम्भः, तासां मानापनोदाय भगवतो\ऽन्तर्धानं च । {#वेणु-नादं-श्रुत्वागतानां-गोपीनां-श्री-कृष्णेन-सह-संवादः-रासारम्भः-तासां-मानापनोदाय-भगवतोन्तर्धानं-च ।उन्नुम्बेरेद्} ॥ १०.२९.१ ॥
श्री-शुक उवाच—
भगवान् अपि ता रात्रीः शरदोत्फुल्ल-मल्लिकाः ।
वीक्ष्य रन्तुं मनश् चक्रे योगमायाम् उपाश्रितः ॥
श्रीधर-स्वामी (भावार्थ-दीपिका) :
ऊनत्रिंशे तु रासार्थम् उक्ति-प्रात्युक्तयो हरेः ।
गोपीभी रास-संरम्भे तस्य चान्तर्धि-कौतुकम् ॥अ॥
ब्रह्मादि-जय-संरूढ-दर्प-कन्दर्प-दर्पहा ।
जयति श्री-पतिर् गोपी-रास-मण्डल-मण्डनः ॥ब्॥
ननु विपरीतम् इदम्, पर-दार-विनोदेन कन्दर्प-विजेतृत्व-प्रतीतेः । मैवम्, योग-मायाम् उपाश्रितः [भा।पु। १०.२९.१], आत्मारामोऽप्य् अरीरमत् [भा।पु। १०.२९.४२], साक्षान् मन्मथ- मन्मथः [भा।पु। १०.३२.२], आत्मन्य् अवरुद्ध-सौरतः [भा।पु। १०.३३.१७] इत्य्-आदिषु स्वातन्त्र्याभिधानात् । तस्माद् रास-क्रीडा-विडम्बनं काम-विजय-ख्यापनायेत्य् एव तत्त्वम् । किं च, शृङ्गार-कथापदेशेन विशेषतो निवृत्ति-परा इयं पञ्चाध्यायीति व्यक्तीकरिष्यामः । ता रात्रीः याताबला व्रजं सिद्धा मयेमा रंस्यथ क्षपाः [भा।पु। १०.२२.२७] इति प्रतिश्रुता इत्य् अर्थः ॥१॥">
  <meta itemprop="wordCount" content="70134">
  <meta name="twitter:card" content="summary">
  <meta name="twitter:title" content="२९">
  <meta name="twitter:description" content="{अथोनत्रिंशोध्यायः ।उन्नुम्बेरेद्}
वेणु-नादं श्रुत्वा\ऽगतानां गोपीनां श्री-कृष्णेन सह संवादः, रासारम्भः, तासां मानापनोदाय भगवतो\ऽन्तर्धानं च । {#वेणु-नादं-श्रुत्वागतानां-गोपीनां-श्री-कृष्णेन-सह-संवादः-रासारम्भः-तासां-मानापनोदाय-भगवतोन्तर्धानं-च ।उन्नुम्बेरेद्} ॥ १०.२९.१ ॥
श्री-शुक उवाच—
भगवान् अपि ता रात्रीः शरदोत्फुल्ल-मल्लिकाः ।
वीक्ष्य रन्तुं मनश् चक्रे योगमायाम् उपाश्रितः ॥
श्रीधर-स्वामी (भावार्थ-दीपिका) :
ऊनत्रिंशे तु रासार्थम् उक्ति-प्रात्युक्तयो हरेः ।
गोपीभी रास-संरम्भे तस्य चान्तर्धि-कौतुकम् ॥अ॥
ब्रह्मादि-जय-संरूढ-दर्प-कन्दर्प-दर्पहा ।
जयति श्री-पतिर् गोपी-रास-मण्डल-मण्डनः ॥ब्॥
ननु विपरीतम् इदम्, पर-दार-विनोदेन कन्दर्प-विजेतृत्व-प्रतीतेः । मैवम्, योग-मायाम् उपाश्रितः [भा।पु। १०.२९.१], आत्मारामोऽप्य् अरीरमत् [भा।पु। १०.२९.४२], साक्षान् मन्मथ- मन्मथः [भा।पु। १०.३२.२], आत्मन्य् अवरुद्ध-सौरतः [भा।पु। १०.३३.१७] इत्य्-आदिषु स्वातन्त्र्याभिधानात् । तस्माद् रास-क्रीडा-विडम्बनं काम-विजय-ख्यापनायेत्य् एव तत्त्वम् । किं च, शृङ्गार-कथापदेशेन विशेषतो निवृत्ति-परा इयं पञ्चाध्यायीति व्यक्तीकरिष्यामः । ता रात्रीः याताबला व्रजं सिद्धा मयेमा रंस्यथ क्षपाः [भा।पु। १०.२२.२७] इति प्रतिश्रुता इत्य् अर्थः ॥१॥">
<script type="text/javascript">
    
    let baseURL = "https:\/\/vishvAsa.github.io\/purANam_vaiShNavam\/";
    let basePath = "/" + baseURL.split("/").slice(3).join("/");
    let siteParams = JSON.parse("{\u0022build_img\u0022:\u0022https:\/\/github.com\/vishvAsa\/purANam_vaiShNavam\/actions\/workflows\/build.yml\/badge.svg\u0022,\u0022build_url\u0022:\u0022https:\/\/github.com\/vishvAsa\/purANam_vaiShNavam\/actions\/workflows\/build.yml\u0022,\u0022contactlink\u0022:\u0022https:\/\/github.com\/vishvAsa\/purANam_vaiShNavam\/issues\/new\u0022,\u0022env\u0022:\u0022production\u0022,\u0022githubeditmepathbase\u0022:\u0022https:\/\/github.com\/vishvAsa\/purANam_vaiShNavam\/edit\/content\/\u0022}");
    let pageDefaultsList = JSON.parse("[{\u0022scope\u0022:{\u0022pathPrefix\u0022:\u0022\u0022},\u0022values\u0022:{\u0022comments\u0022:true,\u0022layout\u0022:\u0022page\u0022,\u0022search\u0022:true,\u0022sidebar\u0022:\u0022home_sidebar\u0022,\u0022unicode_script\u0022:\u0022devanagari\u0022}}]");
    let sidebarsData = JSON.parse("{\u0022home_sidebar\u0022:{\u0022contents\u0022:[{\u0022url\u0022:\u0022recdir:\/\/\u0022},{\u0022contents\u0022:[{\u0022title\u0022:\u0022ज्यौतिषम्\u0022,\u0022url\u0022:\u0022..\/jyotiSham\/\u0022},{\u0022title\u0022:\u0022संस्कृतम्\u0022,\u0022url\u0022:\u0022..\/sanskrit\/\u0022},{\u0022title\u0022:\u0022संस्कारः\u0022,\u0022url\u0022:\u0022..\/devaH\/\u0022},{\u0022title\u0022:\u0022आगमः\u0022,\u0022url\u0022:\u0022..\/AgamaH\/\u0022},{\u0022title\u0022:\u0022आगमः शैवः\u0022,\u0022url\u0022:\u0022..\/AgamaH_shaivaH\/\u0022},{\u0022title\u0022:\u0022आगमः वैष्णवः\u0022,\u0022url\u0022:\u0022..\/AgamaH_vaiShNavaH\/\u0022},{\u0022title\u0022:\u0022रामानुजीयम्\u0022,\u0022url\u0022:\u0022..\/rAmAnujIyam\/\u0022},{\u0022title\u0022:\u0022माध्वम्\u0022,\u0022url\u0022:\u0022..\/mAdhvam\/\u0022},{\u0022title\u0022:\u0022आगमः ब्राह्मः\u0022,\u0022url\u0022:\u0022..\/AgamaH_brAhmaH\/\u0022},{\u0022title\u0022:\u0022कल्पान्तरम्\u0022,\u0022url\u0022:\u0022..\/kalpAntaram\/\u0022},{\u0022title\u0022:\u0022Notes Home\u0022,\u0022url\u0022:\u0022..\/notes\/\u0022},{\u0022title\u0022:\u0022वेदाः\u0022,\u0022url\u0022:\u0022..\/vedAH\/\u0022},{\u0022title\u0022:\u0022वेदाः - ऋक्\u0022,\u0022url\u0022:\u0022..\/vedAH_Rk\/\u0022},{\u0022title\u0022:\u0022वेदाः - यजुः\u0022,\u0022url\u0022:\u0022..\/vedAH_yajuH\/\u0022},{\u0022title\u0022:\u0022वेदाः - साम\u0022,\u0022url\u0022:\u0022..\/vedAH_sAma\/\u0022},{\u0022title\u0022:\u0022पुराणम्\u0022,\u0022url\u0022:\u0022..\/purANam\/\u0022},{\u0022title\u0022:\u0022पुराणम् वैष्णवम्\u0022,\u0022url\u0022:\u0022..\/purANam_vaiShNavam\/\u0022},{\u0022title\u0022:\u0022महाभारतम्\u0022,\u0022url\u0022:\u0022..\/mahAbhAratam\/\u0022},{\u0022title\u0022:\u0022रामायणम्\u0022,\u0022url\u0022:\u0022..\/rAmAyaNam\/\u0022},{\u0022title\u0022:\u0022काव्यम्\u0022,\u0022url\u0022:\u0022..\/kAvya\/\u0022},{\u0022title\u0022:\u0022ಕನ್ನಡ\u0022,\u0022url\u0022:\u0022..\/kannaDa\/\u0022},{\u0022title\u0022:\u0022मीमांसा\u0022,\u0022url\u0022:\u0022..\/mImAMsA\/\u0022},{\u0022title\u0022:\u0022त्रिपिटकम्\u0022,\u0022url\u0022:\u0022..\/tipiTaka\/\u0022},{\u0022title\u0022:\u0022पाळयः\u0022,\u0022url\u0022:\u0022..\/pALi\/\u0022},{\u0022title\u0022:\u0022भाषान्तरम्\u0022,\u0022url\u0022:\u0022..\/bhAShAntaram\/\u0022},{\u0022title\u0022:\u0022English Lit\u0022,\u0022url\u0022:\u0022..\/english\/\u0022},{\u0022title\u0022:\u0022Book pub\u0022,\u0022url\u0022:\u0022..\/book-pub\u0022}],\u0022title\u0022:\u0022सङ्ग्रहान्तरम्\u0022},{\u0022title\u0022:\u0022Vishvas\u0027s home page\u0022,\u0022url\u0022:\u0022..\/\u0022},{\u0022title\u0022:\u0022\\u003ci class=\\\u0022fas fa-hand-holding-heart\\\u0022\\u003e\\u003c\/i\\u003eDonate Via Vishvas\u0022,\u0022url\u0022:\u0022https:\/\/vishvAsa.github.io\/interests\/dharma-via-vishvas\/\u0022}],\u0022title\u0022:\u0022भागाः\u0022}}");
    
    var pageRelUrlTree = {};
</script>

    
    <script type="text/javascript">
  let pageVars = {};
  pageVars.pageUrlMinusBasePath = "\/purANam_vaiShNavam\/bhAgavatam\/gauDIya-prastutiH\/10\/29-33_rasa-panchAdhyAya\/29\/".replace(basePath, "/");
  pageVars.pageParams = {};
  pageVars.pageSource = "bhAgavatam\/gauDIya-prastutiH\/10\/29-33_rasa-panchAdhyAya\/29.md";
  console.log(pageVars.pageSource);
  var pageDefaults;
  for (let possiblePageDefaults of pageDefaultsList) {
    if (pageVars.pageSource.startsWith(possiblePageDefaults.scope.pathPrefix)) {
      pageDefaults = possiblePageDefaults.values
    }
  }
    
</script>


    <script src="/purANam_vaiShNavam/webpack_dist/uiLib-bundle.js"></script>







    <link rel="stylesheet" href="/purANam_vaiShNavam/webpack_dist/uiLib.css">
<link rel="stylesheet" href="/purANam_vaiShNavam/css/uiLibPrint.css" media="print" >
<link rel="stylesheet" href="/purANam_vaiShNavam/css/fonts.css" >
<link rel="stylesheet" href="/purANam_vaiShNavam/css/@fortawesome/fontawesome-free/css/solid.min.css">

<link rel="stylesheet" href="/purANam_vaiShNavam/css/@fortawesome/fontawesome-free/css/fontawesome.min.css">


<link rel="alternate" hreflang="sa-Deva" href="https://vishvAsa.github.io/purANam_vaiShNavam/bhAgavatam/gauDIya-prastutiH/10/29-33_rasa-panchAdhyAya/29/" />
<link rel="alternate" hreflang="sa-Deva" href="https://vishvAsa.github.io/purANam_vaiShNavam/bhAgavatam/gauDIya-prastutiH/10/29-33_rasa-panchAdhyAya/29/?transliteration_target=devanagari" />

<link rel="alternate" hreflang="sa-Knda" href="https://vishvAsa.github.io/purANam_vaiShNavam/bhAgavatam/gauDIya-prastutiH/10/29-33_rasa-panchAdhyAya/29/?transliteration_target=kannada" />
<link rel="alternate" hreflang="sa-Mlym" href="https://vishvAsa.github.io/purANam_vaiShNavam/bhAgavatam/gauDIya-prastutiH/10/29-33_rasa-panchAdhyAya/29/?transliteration_target=malayalam" />
<link rel="alternate" hreflang="sa-Telu" href="https://vishvAsa.github.io/purANam_vaiShNavam/bhAgavatam/gauDIya-prastutiH/10/29-33_rasa-panchAdhyAya/29/?transliteration_target=telugu" />
<link rel="alternate" hreflang="sa-Taml-t-sa-Taml-m0-superscript" href="https://vishvAsa.github.io/purANam_vaiShNavam/bhAgavatam/gauDIya-prastutiH/10/29-33_rasa-panchAdhyAya/29/?transliteration_target=tamil_superscripted" />
<link rel="alternate" hreflang="sa-Taml" href="https://vishvAsa.github.io/purANam_vaiShNavam/bhAgavatam/gauDIya-prastutiH/10/29-33_rasa-panchAdhyAya/29/?transliteration_target=tamil" />
<link rel="alternate" hreflang="sa-Gran" href="https://vishvAsa.github.io/purANam_vaiShNavam/bhAgavatam/gauDIya-prastutiH/10/29-33_rasa-panchAdhyAya/29/?transliteration_target=grantha" />

<link rel="alternate" hreflang="sa-Gujr" href="https://vishvAsa.github.io/purANam_vaiShNavam/bhAgavatam/gauDIya-prastutiH/10/29-33_rasa-panchAdhyAya/29/?transliteration_target=gujarati" />
<link rel="alternate" hreflang="sa-Guru" href="https://vishvAsa.github.io/purANam_vaiShNavam/bhAgavatam/gauDIya-prastutiH/10/29-33_rasa-panchAdhyAya/29/?transliteration_target=gurmukhi" />
<link rel="alternate" hreflang="sa-Shar" href="https://vishvAsa.github.io/purANam_vaiShNavam/bhAgavatam/gauDIya-prastutiH/10/29-33_rasa-panchAdhyAya/29/?transliteration_target=sharada" />
<link rel="alternate" hreflang="sa-Dogr" href="https://vishvAsa.github.io/purANam_vaiShNavam/bhAgavatam/gauDIya-prastutiH/10/29-33_rasa-panchAdhyAya/29/?transliteration_target=dogra" />
<link rel="alternate" hreflang="sa-Phag" href="https://vishvAsa.github.io/purANam_vaiShNavam/bhAgavatam/gauDIya-prastutiH/10/29-33_rasa-panchAdhyAya/29/?transliteration_target=phags_pa" />
<link rel="alternate" hreflang="sa-Tibt" href="https://vishvAsa.github.io/purANam_vaiShNavam/bhAgavatam/gauDIya-prastutiH/10/29-33_rasa-panchAdhyAya/29/?transliteration_target=tibetan" />
<link rel="alternate" hreflang="sa-Sidd" href="https://vishvAsa.github.io/purANam_vaiShNavam/bhAgavatam/gauDIya-prastutiH/10/29-33_rasa-panchAdhyAya/29/?transliteration_target=siddham" />
<link rel="alternate" hreflang="sa-Newa" href="https://vishvAsa.github.io/purANam_vaiShNavam/bhAgavatam/gauDIya-prastutiH/10/29-33_rasa-panchAdhyAya/29/?transliteration_target=newa" />
<link rel="alternate" hreflang="sa-Modi" href="https://vishvAsa.github.io/purANam_vaiShNavam/bhAgavatam/gauDIya-prastutiH/10/29-33_rasa-panchAdhyAya/29/?transliteration_target=modi" />
<link rel="alternate" hreflang="sa-Tirh" href="https://vishvAsa.github.io/purANam_vaiShNavam/bhAgavatam/gauDIya-prastutiH/10/29-33_rasa-panchAdhyAya/29/?transliteration_target=tirhuta_maithili" />
<link rel="alternate" hreflang="sa-Gong" href="https://vishvAsa.github.io/purANam_vaiShNavam/bhAgavatam/gauDIya-prastutiH/10/29-33_rasa-panchAdhyAya/29/?transliteration_target=gondi_gujala" />
<link rel="alternate" hreflang="sa-Gonm" href="https://vishvAsa.github.io/purANam_vaiShNavam/bhAgavatam/gauDIya-prastutiH/10/29-33_rasa-panchAdhyAya/29/?transliteration_target=gondi_masaram" />


<link rel="alternate" hreflang="sa-Orya" href="https://vishvAsa.github.io/purANam_vaiShNavam/bhAgavatam/gauDIya-prastutiH/10/29-33_rasa-panchAdhyAya/29/?transliteration_target=oriya" />
<link rel="alternate" hreflang="sa-Beng-t-sa-Beng-m0-assamese" href="https://vishvAsa.github.io/purANam_vaiShNavam/bhAgavatam/gauDIya-prastutiH/10/29-33_rasa-panchAdhyAya/29/?transliteration_target=assamese" />
<link rel="alternate" hreflang="sa-Beng" href="https://vishvAsa.github.io/purANam_vaiShNavam/bhAgavatam/gauDIya-prastutiH/10/29-33_rasa-panchAdhyAya/29/?transliteration_target=bengali" />
<link rel="alternate" hreflang="sa-Mtei" href="https://vishvAsa.github.io/purANam_vaiShNavam/bhAgavatam/gauDIya-prastutiH/10/29-33_rasa-panchAdhyAya/29/?transliteration_target=manipuri" />
<link rel="alternate" hreflang="sa-Sinh" href="https://vishvAsa.github.io/purANam_vaiShNavam/bhAgavatam/gauDIya-prastutiH/10/29-33_rasa-panchAdhyAya/29/?transliteration_target=sinhala" />
<link rel="alternate" hreflang="sa-Limb" href="https://vishvAsa.github.io/purANam_vaiShNavam/bhAgavatam/gauDIya-prastutiH/10/29-33_rasa-panchAdhyAya/29/?transliteration_target=limbu" />
<link rel="alternate" hreflang="sa-Lepc" href="https://vishvAsa.github.io/purANam_vaiShNavam/bhAgavatam/gauDIya-prastutiH/10/29-33_rasa-panchAdhyAya/29/?transliteration_target=lepcha" />


<link rel="alternate" hreflang="sa-Cyrl" href="https://vishvAsa.github.io/purANam_vaiShNavam/bhAgavatam/gauDIya-prastutiH/10/29-33_rasa-panchAdhyAya/29/?transliteration_target=cyrillic" />
<link rel="alternate" hreflang="sa-Latn-t-sa-Zyyy-m0-iso" href="https://vishvAsa.github.io/purANam_vaiShNavam/bhAgavatam/gauDIya-prastutiH/10/29-33_rasa-panchAdhyAya/29/?transliteration_target=iso" />
<link rel="alternate" hreflang="sa-Latn-t-sa-Zyyy-m0-iast" href="https://vishvAsa.github.io/purANam_vaiShNavam/bhAgavatam/gauDIya-prastutiH/10/29-33_rasa-panchAdhyAya/29/?transliteration_target=iast" />
<link rel="alternate" hreflang="sa-Aran" href="https://vishvAsa.github.io/purANam_vaiShNavam/bhAgavatam/gauDIya-prastutiH/10/29-33_rasa-panchAdhyAya/29/?transliteration_target=urdu" />
<link rel="alternate" hreflang="sa-Avst" href="https://vishvAsa.github.io/purANam_vaiShNavam/bhAgavatam/gauDIya-prastutiH/10/29-33_rasa-panchAdhyAya/29/?transliteration_target=avestan" />

<link rel="alternate" hreflang="sa-Brah" href="https://vishvAsa.github.io/purANam_vaiShNavam/bhAgavatam/gauDIya-prastutiH/10/29-33_rasa-panchAdhyAya/29/?transliteration_target=brahmi" />
<link rel="alternate" hreflang="sa-Khar" href="https://vishvAsa.github.io/purANam_vaiShNavam/bhAgavatam/gauDIya-prastutiH/10/29-33_rasa-panchAdhyAya/29/?transliteration_target=kharoshthi" />
<link rel="alternate" hreflang="sa-Zanb" href="https://vishvAsa.github.io/purANam_vaiShNavam/bhAgavatam/gauDIya-prastutiH/10/29-33_rasa-panchAdhyAya/29/?transliteration_target=zanbazar_square" />
<link rel="alternate" hreflang="sa-Bhks" href="https://vishvAsa.github.io/purANam_vaiShNavam/bhAgavatam/gauDIya-prastutiH/10/29-33_rasa-panchAdhyAya/29/?transliteration_target=bhaiksuki" />

<link rel="alternate" hreflang="sa-Bali" href="https://vishvAsa.github.io/purANam_vaiShNavam/bhAgavatam/gauDIya-prastutiH/10/29-33_rasa-panchAdhyAya/29/?transliteration_target=balinese" />
<link rel="alternate" hreflang="sa-Java" href="https://vishvAsa.github.io/purANam_vaiShNavam/bhAgavatam/gauDIya-prastutiH/10/29-33_rasa-panchAdhyAya/29/?transliteration_target=javanese" />
<link rel="alternate" hreflang="sa-Laoo" href="https://vishvAsa.github.io/purANam_vaiShNavam/bhAgavatam/gauDIya-prastutiH/10/29-33_rasa-panchAdhyAya/29/?transliteration_target=lao" />
<link rel="alternate" hreflang="sa-Laoo-t-sa-Laoo-m0-Laopali" href="https://vishvAsa.github.io/purANam_vaiShNavam/bhAgavatam/gauDIya-prastutiH/10/29-33_rasa-panchAdhyAya/29/?transliteration_target=lao_pali" />
<link rel="alternate" hreflang="sa-Mymr" href="https://vishvAsa.github.io/purANam_vaiShNavam/bhAgavatam/gauDIya-prastutiH/10/29-33_rasa-panchAdhyAya/29/?transliteration_target=burmese" />
<link rel="alternate" hreflang="sa-Mymr-t-sa-Mymr-m0-Mon" href="https://vishvAsa.github.io/purANam_vaiShNavam/bhAgavatam/gauDIya-prastutiH/10/29-33_rasa-panchAdhyAya/29/?transliteration_target=mon" />
<link rel="alternate" hreflang="sa-Cham" href="https://vishvAsa.github.io/purANam_vaiShNavam/bhAgavatam/gauDIya-prastutiH/10/29-33_rasa-panchAdhyAya/29/?transliteration_target=cham" />
<link rel="alternate" hreflang="sa-Khmr" href="https://vishvAsa.github.io/purANam_vaiShNavam/bhAgavatam/gauDIya-prastutiH/10/29-33_rasa-panchAdhyAya/29/?transliteration_target=khmer" />
<link rel="alternate" hreflang="sa-Thai" href="https://vishvAsa.github.io/purANam_vaiShNavam/bhAgavatam/gauDIya-prastutiH/10/29-33_rasa-panchAdhyAya/29/?transliteration_target=thai" />

  </head>

  <body class="ma0 bg-near-white">
    


    
<header class="p-1 bg-yellow noPrint">
    <nav role="navigation" class="col">
      <div id="div_top_bar" class="row">
        <div class="col-md-3 justify-content-start">
          <a  href="/" class="btn col border">
            <i class="fas fa-gopuram ">पुराणे विश्वासटिप्पन्यः <br/> २९</i>
          </a>
        </div>
        <div id="div_top_bar_right" class="col-md-auto d-flex justify-content-center">
          <button class="btn btn-light"  href="#transliterationDropdown" data-toggle="collapse">
            ✍
          </button>
          <select id="transliterationDropdown" size="1" class="collapse" onchange="module_uiLib.default.content.updateTransliteration()">
            <optgroup label="🌍">
              <option value="iso">āISO</option>
              <option value="iso_vedic">āi-āu</option>
              <option value="cyrillic">пу</option>
              <option value="urdu">نس</option>
              <option value="??">🌍??</option>
            </optgroup>
            <optgroup label="🛕🧭S">
              <option value="kannada">ಅ</option>
              <option value="malayalam">അ</option>
              <option value="telugu">క</option>
              <option value="tamil_superscripted">க²</option>
              <option value="tamil_extended">க</option>
              <option value="grantha">𑌅</option>
            </optgroup>
            <optgroup label="🛕🧭N">
              <option value="devanagari" selected="">स</option>
              <option value="gujarati">અ</option>
              <option value="gurmukhi">ਅ</option>
            </optgroup>
            <optgroup label="🛕🧭E">
              <option value="oriya">ଅ</option>
              <option value="assamese">অস</option>
              <option value="bengali">অ</option>
            </optgroup>
            <optgroup label="🛕🏺📜">
              <option value="sharada">𑆑𑇀𑆰</option>
              <option value="brahmi">𑀅</option>
            </optgroup>
            <optgroup label="🛕🌋">
              <option value="balinese">ᬩᬮᬶ</option>
            </optgroup>
          </select>
          <div>
          <button class="btn btn-outline-secondary btn-sm"  href="#transliterationDropdownAlt" data-toggle="collapse">
          (✍)
          </button>
          <select id="transliterationDropdownAlt" size="1"  style="font-size:12px" class="bg-light-yellow collapse" onchange="module_uiLib.default.content.updateTransliteration()">
            <optgroup label="🌍">
              <option value="iso">āISO</option>
              <option value="iso_vedic">āi-āu</option>
              <option value="cyrillic">пу</option>
              <option value="urdu">نس</option>
              <option value="??">🌍??</option>
            </optgroup>
            <optgroup label="🛕🧭S">
              <option value="kannada">ಅ</option>
              <option value="malayalam">അ</option>
              <option value="telugu">క</option>
              <option value="tamil_superscripted">க²</option>
              <option value="tamil_extended">க</option>
              <option value="grantha">𑌅</option>
            </optgroup>
            <optgroup label="🛕🧭N">
              <option value="devanagari" selected="">स</option>
              <option value="gujarati">અ</option>
              <option value="gurmukhi">ਅ</option>
            </optgroup>
            <optgroup label="🛕🧭E">
              <option value="oriya">ଅ</option>
              <option value="assamese">অস</option>
              <option value="bengali">অ</option>
            </optgroup>
            <optgroup label="🛕🏺📜">
              <option value="sharada">𑆑𑇀𑆰</option>
              <option value="brahmi">𑀅</option>
            </optgroup>
            <optgroup label="🛕🌋">
              <option value="balinese">ᬩᬮᬶ</option>
            </optgroup>
          </select>
          </div>
          <div class="row col d-flex  dropdown">
            <button class="btn btn-secondary-outline btn-sm dropdown-toggle" type="button" data-toggle="dropdown" aria-haspopup="true" aria-expanded="false">
              A±
            </button>
            <div class="dropdown-menu" aria-labelledby="dropdownMenuButton">
            <a class="btn btn-secondary btn-sm" onclick="module_uiLib.changeTextSize(2)">A+</a>
            <a class="btn btn-secondary btn-sm" onclick="module_uiLib.changeTextSize(-2)">A-</a>
            </div>
          </div>
          <button class="btn btn-light btn-sm"  href="#commentStyleDropdown" data-toggle="collapse">
            🗨
          </button>
          <select id="commentStyleDropdown" class="collapse" size="1" onchange="module_uiLib.default.content.updateCommentStyleFromDropdown()">
            <option value="on">✔</option>
            <option value="hidden">✗</option>
          </select>
          <div><a id="expandAllButton" class="btn btn-secondary" onclick="module_uiLib.default.query.setParamsAndGo({'expandDetails': '.*'})">↕️️</a></div>
          <div id="printStyleDiv" class="row col d-flex  dropdown">
          <button class="btn btn-light btn-sm dropdown-toggle"  href="#printStyleDropdown" data-toggle="dropdown" aria-haspopup="true" aria-expanded="false">
          🖨
          </button>
            <div class="dropdown-menu col" aria-labelledby="printStyleDropdown">
              <div class="row justify-content-center">
                <p>Cols:</p>
                <input type="number" min="1" max="10" value="2" step="1" id="tbColumns" style="width: 3ch;"  accesskey="c"/>
              </div>
              <div class="row justify-content-center">
                <p>A±:</p> <input type="text" id="tbBodyFontSize" value="0.4cm" style="width: 6ch;"  accesskey="f"></input>
              </div>
              <div class="row justify-content-center">
                <p>Incl:</p> <input checked type="checkbox" id="tbIncludeStyle" value="on"></input>
                <button id="btnPrintStyle" onclick="module_uiLib.default.content.updatePrintStyle()">🖨
                </button>
              </div>
            </div>
        </div>
        </div>
        <div id="audioDiv" class="row col d-flex  dropdown">
          <button class="btn btn-secondary-outline btn-sm dropdown-toggle" type="button" id="audioDropdownMenuButton" data-toggle="dropdown" aria-haspopup="true" aria-expanded="false">
            🎧
          </button>
          <div class="dropdown-menu" aria-labelledby="dropdownMenuButton">
          <a id="speakerButton" class="btn btn-outline-secondary btn-sm" onclick="module_uiLib.default.content.handleSpeakToggle()">⏯</a>
          <button id="speakerPauseButton" class="btn btn-outline-secondary btn-sm">⏸</button>
            <div id="audioOptionsDiv" class="row justify-content-center" >
              <div>
                <p class="lead">Vol</p>
                <input type="range" min="0" max="1" value="1" step="0.1" id="volume" />
                <span id="volume-label" class="ms-2">1</span>
              </div>
              <div class="mx-5">
                <p class="lead">Rate</p>
                <input type="range" min="0.1" max="10" value="1" id="rate" step="0.1" />
                <span id="rate-label" class="ms-2">1</span>
              </div>
              <div>
                <p class="lead">Pitch</p>
                <input type="range" min="0" max="2" value="1" step="0.1" id="pitch" />
                <span id="pitch-label" class="ms-2">1</span>
              </div>
            </div>
          </div>
        </div>
        <a href="https://vishvAsa.github.io/purANam_vaiShNavam/search"  class="btn btn-light btn-sm">🥽🔦</a>
        <div class="row col  d-flex justify-content-center">
          <div><a id="previousPage" href="" class="btn btn-secondary">###<i class="fas fa-caret-left"></i></a></div>
          <div ><a id="nextPage" href="" class="btn btn-secondary"><i class="fas fa-caret-right"></i> ### </a></div>
        </div>
        <ul id="top-bar-right-custom" class="list-group list-group-horizontal">
        </ul>
      </div>
    </nav>
</header>

    
    <div class="row" name="contentRow">
      
      <aside class="col-md-3 card border noPrint " id="sidebar">
          <div id="fastSearch">
              <datalist id="pageDataList"></datalist>
              <input id="searchInput" placeholder="शीर्षिकान्विष्यताम्" list="pageDataList" onchange="module_uiLib.default.navigation.pageLoader()">
          </div>
          <details open  class="bg-light-gray" >
              <summary id="sidebarToggleLink" onclick="module_uiLib.default.navigation.sidebarToggleHandler()">
            Menu
              </summary>
              <ul id="sidebarBody" class="list pl2 p-0 bg-yellow">
              </ul>
          </details>
      </aside>
      <main class="col p-3" role="main" data-pagefind-body>
        
<header class='border d-flex justify-content-between'>
    <h1 id="२९">२९</h1>
    
    <a id="editLink" class="btn btn-primary noPrint"  href="https://github.com/vishvAsa/purANam_vaiShNavam/edit/content/bhAgavatam/gauDIya-prastutiH/10/29-33_rasa-panchAdhyAya/29.md"><i class="fas fa-edit"></i></a>
    
</header>
<article>
  <aside id="toc_card" class="card border noPrint ">
    <details id="toc_header">
        <summary>What's in this page?</summary>
      <div id="toc_body" class="p-0">
        
        <ul id="toc_ul" class="list p-0">
        </ul>
      </div>
    </details>
    <div id="progressBarDiv" class="row d-flex justify-content-center">
      🐎💪<progress id="progressLoading" value="0" max="100"> 32% </progress>
    </div>
  </aside>
  <div id="post_content">
  <p>{अथोनत्रिंशोध्यायः ।उन्नुम्बेरेद्}</p>
<h2 id="वण-नद-शरतवऽगतन-गपन-शर-कषणन-सह-सवद-रसरमभ-तस-मनपनदय-भगवतऽनतरधन-च--वण-नद-शरतवगतन-गपन-शर-कषणन-सह-सवद-रसरमभ-तस-मनपनदय-भगवतनतरधन-च-उननमबरद">वेणु-नादं श्रुत्वा\ऽगतानां गोपीनां श्री-कृष्णेन सह संवादः, रासारम्भः, तासां मानापनोदाय भगवतो\ऽन्तर्धानं च । {#वेणु-नादं-श्रुत्वागतानां-गोपीनां-श्री-कृष्णेन-सह-संवादः-रासारम्भः-तासां-मानापनोदाय-भगवतोन्तर्धानं-च ।उन्नुम्बेरेद्}</h2>
<p>॥ १०.२९.१ ॥</p>
<p>श्री-शुक उवाच&mdash;</p>
<p>भगवान् अपि ता रात्रीः शरदोत्फुल्ल-मल्लिकाः ।</p>
<p>वीक्ष्य रन्तुं मनश् चक्रे योगमायाम् उपाश्रितः ॥</p>
<p><strong>श्रीधर-स्वामी (भावार्थ-दीपिका) :</strong></p>
<p>ऊनत्रिंशे तु रासार्थम् उक्ति-प्रात्युक्तयो हरेः ।</p>
<p>गोपीभी रास-संरम्भे तस्य चान्तर्धि-कौतुकम् ॥अ॥</p>
<p>ब्रह्मादि-जय-संरूढ-दर्प-कन्दर्प-दर्पहा ।</p>
<p>जयति श्री-पतिर् गोपी-रास-मण्डल-मण्डनः ॥ब्॥</p>
<p>ननु विपरीतम् इदम्, पर-दार-विनोदेन कन्दर्प-विजेतृत्व-प्रतीतेः । मैवम्, योग-मायाम् उपाश्रितः [भा।पु। १०.२९.१], आत्मारामोऽप्य् अरीरमत् [भा।पु। १०.२९.४२], साक्षान् मन्मथ- मन्मथः [भा।पु। १०.३२.२], आत्मन्य् अवरुद्ध-सौरतः [भा।पु। १०.३३.१७] इत्य्-आदिषु स्वातन्त्र्याभिधानात् । तस्माद् रास-क्रीडा-विडम्बनं काम-विजय-ख्यापनायेत्य् एव तत्त्वम् । किं च, शृङ्गार-कथापदेशेन विशेषतो निवृत्ति-परा इयं पञ्चाध्यायीति व्यक्तीकरिष्यामः । <strong>ता रात्रीः</strong> याताबला व्रजं सिद्धा मयेमा रंस्यथ क्षपाः [भा।पु। १०.२२.२७] इति प्रतिश्रुता इत्य् अर्थः ॥१॥</p>
<hr>
<p><strong>वंशीधरः (भावार्थ-दीपिका-प्रकाशः) :</strong> <em>गोपीभिः सह हरेः उक्तिः</em> पूर्व-पक्षः । <em>प्रत्युक्तिर्</em> उत्तर-पक्षः । <em>रासस्य</em> नृत्य-विशेषस्य <em>संरम्भे</em> प्रारम्भे । उत्सवे वा कर्तव्य इति शेषः । <em>तस्य</em> हरेः । <em>अन्तर्धेर्</em> अन्तर्धानस्य <em>कौतुकं</em> कुतूहलं च ॥अ॥</p>
<p><em>ब्रह्मादीनां जयेन संरूढः</em> प्राप्तो <em>दर्पो</em> यस्य एतादृशश् चासौ <em>कन्दर्पः</em> कामः, तस्य <em>दर्पं</em> गर्वं <em>हन्तीति</em> तथा । मण्डयति शोभयतीति <em>मण्डनः</em> ॥ब्॥</p>
<p>रासानौचित्यं शङ्कते&mdash;<em>नन्व्</em> इति । <em>इदं</em> रास-क्रीडनम् । परिहरति&mdash;<em>मैवम्</em> इति । न हि प्राकृतवद् भगवतो विनोदः, स्वातन्त्र्याद् अनन्याधीनत्वात् । <em>विडम्बनम्</em> अनुकरणम् । <em>अपदेशः</em> छद्म । <em>निवृत्ति-पराः</em> निवृत्ति-तात्पर्यिका । आत्मा कामाद् विरज्येत कामानाम् अतिसेवयाइत्य्-आद्य्-उक्तेः । ऐहिकामुष्मिक-सर्व-विषय-त्याग-पूर्वक-व्रजाङ्गना-कृत-भगवत्-पर-प्रेम्णो निवृत्तेः परावस्थत्वं स्फुटीभविष्यति । ताः काः ? <em>या</em> इत्य् एवं <em>प्रतिश्रुताः</em> प्रतिज्ञातः । इत्य् अर्थ इति&mdash;न त्व् इह तच्-छब्दः प्रसिद्धि-पर इति ज्ञेयम् ।</p>
<p>यद् वा, <strong>ता</strong> अज्ञाः प्रजा वीक्ष्य । किम्भूताः ? <strong>रात्रीः</strong> रात्रिवत् तमो-व्याप्ताः । तथा <strong>शर</strong> इव <strong>द्यन्ति</strong> खण्डयन्तीति शरदा दुःखदा पुत्राद्यास् तेषु <strong>उत्फुल्ल-मल्लिकादिवत्</strong> सुख-बुद्धयः, ताः । स्व-रमणादि विना तद्-उद्धारम् अपश्यन् । <strong>अयोगेषु</strong> या <strong>माया</strong> कृत्वा, ताम् । अशुभाद्य्-अयोगाय वा स्वस्मिन् योगाय या माया, ताम् <strong>उपाश्रितः</strong> । माया कृपायां लालायां मूलाज्ञाने छले तथा इति शाश्वतः</p>
<hr>
<p>यद् वा, ता जिज्ञासु-रूपाः प्रजाः । किं-भूताः ? रा दाने इत्य् अस्मात् त्री रा-त्रीः उदारास् त्याग-शीला आत्म-निवेदिका वा । तथा शर इव द्यन्ति उत्फुल्ल-मल्लिकोपलक्षिताणि विषय-सुखानि याः, ता विरक्ताः, तासाम् अयोगाय उपाध्य्-अध्यास-बाधाय कृपाम् आश्रितः ।</p>
<p>यद् वा, योगाय ब्रह्माभेदाय या मा प्रमा, तद्-अर्थं ताभिर् उपाश्रितो वा</p>
<hr>
<p>यद् वा, ता गोपी रात्रीः स्वात्म-समर्पिकाः । स्व-वियोगे शर इव द्यति इति शरदा, ताः उत्फुल्ल-मल्लिका यासां ताः, तासां कुल-लज्जादिभिर् अयोगाय स्वस्मिन् योगाय वा कृपाम् आश्रितः ।</p>
<p>यद् वा, अयोगा अन्यायोग्या स्वस्यैव योग्या वा, या मा तद्-अङ्ग-शोभा, तस्यां दत्त-चित्तः ।</p>
<p>यद् वा, यो भगवान् याम् उपाश्रितः सा राधा । किं-भूता ? अगमा नित्या मा अङ्ग-शोभा यस्याः सा । योगे संयोग एव मा शोभा यस्यास् तस्यां दत्त-चित्तः सोऽपि । समानम् इतरत् ।</p>
<p>यद् वा, योगाय व्रज-सुन्दरीणां संयोगाय मायः शब्दो यस्याः सा योग-माया वंशी । माङ्-शब्देऽपि इत्य् अस्य घञि रूपम् । ताम् उपाश्रितः जठर-पटयोर् अन्तरतो निष्कास्याधरे दधौ ।</p>
<p>यद् वा, योगस्य संभोगस्य मा शोभा तां याति प्राप्नोति योगमाया श्री-राधा तां मनसोपाश्रितः रास-क्रीडायाश् च तद्-धेतुत्वाद् इति ।</p>
<p>यद् वा, योगैर् योगिभिर् ब्रह्मादिभिर् मीयते ज्ञायत इति योग-मा राधा, यच् चिन्त्यम् अखिलेश्वरैः इति ब्रह्माण्डे नारदोक्तिः ।</p>
<p>यत्-तेजः रन्तुं मनश् चक्रे । याम् उपाश्रितो भगवान् अपि रन्तुं मनश् चक्रे इत्य् अर्थः । किं कृत्वा ? उत्फुल्ल-मल्लिका वीक्ष्य । किं-भूताः ? तारा नक्षत्राणि त्रपन्ते लज्जन्ते याभ्यस् तास् ता रात्रीः । तारोपपदात् त्रपतेर् औणादिको डट् । केन साधनेन ? शरेभ्यः काम-बाणेभ्यो दयते रक्षतीति शरत् स्त्री-सङ्घः, तेन शरदा । क्विप्य् आर्ष आ-लोपः । गोपी-समूहेनेत्य् अर्थः ।</p>
<p>यद् वा, यो भगवान् श्री-कृष्णः आपिता रक्षकान्तर-रहितः स्वतन्त्र इति यावत् । सोऽप्य् अगमाय कामाय जेतुं <strong>रन्तुं मनश् चक्रे</strong> । अग्रे हिमाद्रौ मीयते हिंस्यते शिवेनेत्य् अगमः, तस्मै, क्रियार्थोपपदस्य च कर्मणि स्थानिनः इति चतुर्थी । एतद् वृत्तं शैवे स्फुटम् । किं कृत्वा? अरात् काम-शास्त्रात् त्रायन्त इत्य् अर्तात्र्यस् ताः । स्त्री-पङ्क्तीर् इत्य् अर्थः । याम् आश्रित्येन्द्रियारातीन् दुर्जयान् [भा।पु। ३.१४.१९] इत्य्-आद्य्-उक्तेः । किम्-भूताः ? उत्फुल्ल-मल्लिकाः तत्-पुष्पाणि यासु ताः । कृत-शृङ्गारा इत्य् अर्थः । वीक्ष्य ।</p>
<p>यद् वा, शराच् छरवद् दारणत्व-भावात् संसाराद् दयते पालयतीति शरदाः शुद्ध-बुद्धिः, तया । अमनम् आमु संसारे भ्रमणं, ततः पातीत्य् आमुपं ज्ञानम्, तद्-आश्रितः । अयं कामः स्त्रीभिर् लीला-मिषेण मया जेय इति बुद्ध्या विचार्य रमणं चक्र इति भाव इत्य् अलं प्रपञ्चेन ॥१॥</p>
<p>अत आरभ्यैतत् *-चिह्नतः परं विश्वनाथ-चक्रवर्ति-कृतां स-वैष्णव-तोषणी-रास-पञ्चाध्यायी-व्याख्यां सर्वाम् एव प्रतिपद्य निवेशयामः । एतद् अल्प-पर्यायैर् अपरितोषात् ।<sup id="fnref:1"><a href="#fn:1" class="footnote-ref" role="doc-noteref">1</a></sup></p>
<hr>
<p><strong>श्रीनाथ-चक्रवर्ती (चैतन्य-मत-मञ्जुषा) :</strong> भगवान् अपीत्य् आदि । <strong>भगवान् अपि</strong> कर्तुम् अकर्तुम् अन्यथा कर्तुं समर्थोऽपि तस्मिन् रास-विलासे दुर्घटन-घटना-पटीयसीं <strong>योगमायाम् उपाश्रितः</strong> । अत्र भगवत्या यद् दुर्घटं तत् समर्थनीयम् इत्य्-आदिष्टवान् सन्, <strong>रन्तुं मनश् चक्रे</strong> इत्य् अन्वयः । योगमाया-कार्यं तु, कार्यार्थे सम्भविष्यति [भा।पु। १०.१.२५] इति दिशा सर्वम् एवेदम् । तथा हि गोपीनां गृहाद् विनिर्गमे तत्-पति-पुत्रादीनाम् अगोचरत्वम्, मन्यमानाः स्व-पार्श्व-स्थान् स्वान् स्वान् दारान् व्रजौकसः [भा।पु। १०.३३.३८] इत्य्-आदि तेषां तथा ज्ञानम् । अश्नन्तोऽपास्य भोजनम् [भा।पु। १०.२९.६] इत्य्-आदिना यथा-स्थितागमनादिषु, रास-लास्य-समये तत्-तद्-अनुकूल-वेश-भूषादि सम्पादनम् । तादात्म्य-दशायां प्रतिकूल-पूतनादि-रूप-ग्रहणं, रासान्ते जल-विहारानन्तरं वस्त्र-भूषान्तरादि-सम्पादनम्, एवम् अन्यद् अप्य् ऊह्यम्</p>
<hr>
<p><strong>ता रात्रीर्</strong> इत्य् अत्र बह्वीनां रात्रीणाम् एकदा दर्शनाभावात् । अयम् एवार्थः&mdash;तथा हि वस्तुतस् तु बहु-रात्रि-सम्पाद्येयं रास-लीला, तेन बह्व्य एव रात्रय एकत्र मिलिता भवन्त्व् इति यः सङ्कल्पः कृतः, तेन तत्-क्षणम् एव तथा मूर्तिमतीर् बद्धाञ्जलीर् उपस्थिता रात्रीर् वीक्ष्येति बहु-वचन-द्योत्यं वस्तु सर्व-नाम्नो मर्यादा चेयम् । <strong>शरदा</strong> संवत्सरेण या रात्रीर् इति वा । <strong>उत्फुल्लानि मल्लिका</strong>-कुसुमानि यासु । यद् वा, उत्फुल्ला उल्लसिता मल्लिका हंस-विशेषा यासु शरत्-कालीया रात्रीर् इत्य् अर्थः । तेन शरत्-काले या रात्र्यो रात्रयस् ता इति वा ॥१॥</p>
<hr>
<p><strong>सनातन-गोस्वामी (बृहद्-वैष्णव-तोषणी) :</strong> नमः श्री-रास-रसिकेभ्यः । अत्र टीकायां <em>रास-संरम्भ</em> इति तन्-निमित्ते रासारम्भ-सम्बन्धिनं मानं वीक्ष्येत्य् अर्थः । <em>कन्दर्प-जेतृत्व-प्रतीतेर्</em> इति कन्दर्प-कर्तृकस्यैव जेतृत्वस्य प्रत्ययाद् इत्य् अर्थः ।</p>
<p>अथ मूले <strong>श्री-बादरायणिर् उवाचेति</strong> वक्ष्यमाण-महा-महिम्नः प्रसङ्गस्यास्य बलात् तद् इदं लम्भयति, बदरिकाश्रमे महा-तपश्-चरणात् भगवान् श्री-बादरायणः वेद-व्यासः, तच् च तपः श्री-कृष्णोपासन-लक्षणम् एव सर्वज्ञस्य तस्य परमोत्तमे तस्मिन्न् एव व्यवसायौचित्यात् तस्य तादृश-तपः-फल-रूपः पुत्र इति सर्वज्ञत्व-श्री-भगवत्-प्रेम-रसमयत्वादिकं तत्राधिकं यद्यपि स्फुरति, तथापि तन्-नाम-निरुक्तेर् माहात्म्य-पर्यवसानम् अत्रैव जातं । ततस् तादृश-भक्त्यैव तत् श्रोतव्यम् इति व्यञ्जितम् । <strong>श्री-शुक उवाचेति</strong> पाठे तु परमोज्ज्वल-रसत्वाभाव्येन परम-कोमलालापता दर्शिता । ततस् तादृश-चित्ततयैव श्रोतव्यम् इदम् इति व्यञ्जितम् ।</p>
<p>तथा हि सर्वातिशायि-प्रेमवतीनां श्री-व्रज-सुन्दरीणां मनोरथ-परिपूरणम् एव प्रिय-मात्र-सुखार्थं सर्वं कुर्वतः श्री-भगवतो मुख्यतर-प्रयोजनम् इति दर्शयन् तद् एव तस्य सर्वातिशायि-सुखम् इति च प्रकटयन् तत्र च&mdash;साक्षान् मन्मथ-मन्मथः [भा।पु। १०.३२.२] इति, त्रैलोक्य-लक्ष्म्यैक-पदं वपुर् दधत् [भा।पु। १०.३२.१४] इति, गोप्यस् तपः किम् अचरन् [भा।पु। १०.४१.३१] इति दृष्ट्या सर्वात्मारामैर् अपि दुर्लभानां भगवद्-रूप-रस-गन्ध-स्पर्श-शब्दानां वैशिष्ट्येनानुभवात् तदीय-रसस्याधरामृतस्य तु सर्वथैवान्यत्रासम्भवात् प्रेम-विशेस-विस्तार-सुसिद्ध्या तद्-योग्याभिस् ताभिः सह रास-क्रीडां पञ्चेन्द्रिय-तुल्य-प्रियैः पञ्चभिर् अध्यायैर् वर्णयति&mdash;यत्र पीत्वा मुकुन्द-मुख-सारघम् अक्षि-भृङ्गैः [भा।पु। १०.१५.४४] इत्य्-आदिना, गोपीनां परमानन्द आसीद् गोविन्द-दर्शने [भा।पु। १०.१९.१६] इत्य्-आदिना, इत्थं शरत् स्वच्छ-जलम् [भा।पु। १०.२१.१] इत्य्-आदिना, हेमन्ते प्रथमे मासि चरम् [भा।पु। १०.२२.१] इत्य्-आदिना च तासां तस्य च नव-रागं विशिष्य स्वेन वर्णित-चरम् ।</p>
<p>शरद्-उदाशये साधु जात सत् सरसिज [भा।पु। १०.३१.२] इत्य्-आदिना, प्रहसितं प्रिय [भा।पु। १०.३१.१०] इत्य्-आदिना, दिन-परीक्षये [भा।पु। १०.३१.१२] इत्य्-आदिना, रहसि संविदं हृच्-छयोदयम् [भा।पु। १०.३१.१७] इत्य्-आदिना च ताभिः स्वयं वर्णयिष्यमाणं च स्मृत्वातिविशिष्टतया वर्णयितव्यत्वेन नव-सङ्गमं स्मरन्न् आह&mdash;<strong>भगवान् अपि</strong> इति ।</p>
<p><strong>अपि</strong>-शब्देन तासां पूर्व-पूर्व-वर्णितं नव-रागं विस्मारयति&mdash;पूर्वेण वाक्येन तु सङ्गमस्यास्य नवत्वम् एवावगमयति&mdash;एतावन्तं कालं ता अनुराग-चपल-चित्ततया रन्तुं मनः कुर्वन्त्य एवासन् । भगवांस् तु जातानुरागत्वेऽपि धैर्येण समय-विशेषं प्रतीक्षमाणो न चक्रे । सम्प्रति ताः कैशोर-मध्य-प्राप्ताः सर्व-सुख-प्रदतया सर्व-मङ्गलतया प्रकटित-वेणु-शिक्षादि-विशेषतया च विलक्षणः कुमारीषु च मयेमा रम्यथ क्षपाः [भा।पु। १०.२२.२७] इति प्रतिश्रुता रात्रीर् वीक्ष्य तत्रापि राका-रात्रेर् आगमनारम्भ दीप्तानुरागत्वेन गलित-धैर्यतया तच् चक्र एवेति प्रतिपत्तेः श्लेषेण, आत्मारामाश् च मुनयः इत्य्-आदिवत् भगवन् सर्वार्थ-परिपूर्णोऽपि ता रात्रीर् वीक्ष्य उद्दीपनत्वेनानुभूयेति कैमुत्येनालम्बन-रूपाणं तासां प्रेम-महिमा दर्शितः । तत एव व्यक्त-सर्वार्थं तस्य कैशोरम् अपि मानितं जातम् इति श्री-विष्णु-पुराणे दर्शितम्&mdash;</p>
<blockquote>
<p>सोऽपि कैशोरक-वयो मानयन् मधुसूदनः । &gt;
रेमे ताभिर् अमेयात्मा क्षपासु क्षपिताहितः ॥ [वि।पु। ५.१३.६०] इति &gt; ।</p></blockquote>
<p>हरि-वंशे&mdash;</p>
<blockquote>
<p>युवतीर् गोप-कन्याश् च रात्रौ सङ्कल्प-कालवित् । &gt;
कैशोरकं मानयानः सह ताभिर् मुमोद ह ॥ [ह।वं। २.२०.१८] &gt; इति ।</p></blockquote>
<p>इत्य् अत्र कालविद् इत्य् अस्य व्याख्यातं <strong>ता रात्रीर् वीक्ष्य</strong> इति सह <em>ताभिर् मुमोद ह</em> इत्य् अस्य सूचकं <strong>रन्तुं मनश् चक्रे</strong> इति आत्मनेपद-निर्देशः । खल्व् अयं स्वार्थ-क्रियतां बोधयति स्वरितञ् इतः कर्त्र्-अभिप्राये क्रिया-फले [पा। १.३.७२] इति विशेष-विध्य्-आश्रयणात् तद् एवं <strong>ता</strong> इत्य् अनेन स्वस्यापि चमत्कार-करं काल-वैशिष्ट्यं व्यज्य तद्-उज्ज्वलितां श्री-वृन्दावन-शोभाम् अपि दर्शयति&mdash;<strong>शरद-</strong> इति । <strong>शरदा</strong> हेतुना <strong>उच्</strong>चैः <strong>फुल्ला मल्लिका</strong> यासु, ताः परस्पर-योगाप्रसिद्धेर् अनेनास्याः शरदो मल्लिकानां चापूर्वत्वं व्यञ्जितम् । तेन च सर्वान्य् एव पुष्पाणि लक्ष्यन्ते इत्य् आलम्बन-काल-देशानां श्री-कृष्णाय प्रेम-मय-परम-सुख-प्रदत्वं दर्शितं यस्मात् ह्लादिनी-शक्तिर् विलास-लक्षण-तत्-प्रेम-विशेष-मय्य् एवैषा रिरंसा, न तु प्राकृत-काममयीति तेषां कन्दर्प-दर्पहा इति व्याख्यानम् अपि तथा युक्तम् एव । निवृत्ति-परा इयं पञ्चाध्यायी इत्य् अपि स्वयम् एव च वक्ष्यति&mdash;</p>
<p>द्वात्रिंशे विरहालाप-विक्लिन्न-हृदयो हरिः ।</p>
<p>तत्राविर्भूय गोपीस् ताः सान्त्वयामास मानयन् ॥</p>
<p>स्व-प्रेमामृत-कल्लोल-विह्वली-कृत-चेतसः ।</p>
<p>सद् अयं नन्दयन् गोपीर् उद्गतो नन्द-नन्दनः ॥ [भा।भा।दी १०.३२.१] इति ।</p>
<p>श्री-मुनीन्द्रेणापि इदम् एव वक्ष्यते&mdash;विक्रीडितं व्रज-वधूभिर् इदं च विष्णोः [भा।पु।१०.३३.४०] इत्य्-आदौ तत्र दुर्घट-घटनां समादधद् आह&mdash;<strong>योगमाया</strong> पराख्याचिन्त्य-शक्तिः ताम् <strong>उप</strong> सामीप्येन <strong>आश्रितः,</strong> यत्र यत्र विहरति तत्र तत्रैव तां सूर्यः स्व-दीधितिम् इव सदा प्राप्त इति स्वाभाविक-तादृश-शक्तित्वं व्यञ्जितम् । तेन च दुर्घट-तल्-लीला च सेत्स्यतीति भावः । श्लेषेण <strong>योगः</strong> संयोगः तद्-अर्थं <strong>माया</strong> कृपा, माया दम्भे कृपायां च इति विश्वः । ताम् <strong>उप</strong> आधिक्येन <strong>आश्रितः</strong> ।</p>
<p>किं च, ताः <strong>वीक्ष्य</strong> क्रमेण राका-पर्यन्तम् अधिकम् अधिकं मनोरथं <strong>चक्र</strong> इत्य् अर्थत्वे लब्धे विशेषोऽयम् अपि ज्ञेयः । तस्यां राकायां सायं गृहम् आगतो भोजनादिकं विधाय, मातुः स्थानात् शय्या-गृह-चन्द्र-शालिका-द्वारं गतः सन् सद्यः सम्पाद्यत्वेन निश्चितवान् इत्य् अर्थः ॥१॥</p>
<hr>
<p><strong>जीव-गोस्वामी (लघु-वैष्णव-तोषणी) :</strong> नमः कृष्णाय रास-रसिकाय । <strong>श्री</strong>-युक्त-<strong>बादरायणिर् उवाच</strong> इति । बदरिकाश्रमे महा-तपश्-चरणाद् भगवान् श्री-व्यासो बादरायणः । तस्य तपः-फल-रूपः पुत्र इति सर्वज्ञत्व-श्री-भगवत्-प्रेम-रसमयत्वादिकं ध्वनितम् । तेनोक्तत्वाद् अस्याख्यानस्य सर्वथा यथा साधन-साध्यत्वं प्रेम-रस-मयत्वं चाभिप्रेतम् । अतो भक्त्यैतच् छ्रोतव्यम् इति भावः ।</p>
<p>इदानीं श्री-गोपिका-मनोरथ-परिपूरण-द्वारा प्रेम-विशेष-विस्तारण-रूपं तद्-अवतार-मुख्यतर-प्रयोजनं दर्शयन्,</p>
<p>ताभिः सह विहरणम् एव तस्य सर्वातिशायि सुखम् इति च प्रकटयन्,</p>
<p>तत्र चाधरामृत-पानादिना स्त्री-सदृशीनाम् एव श्री-भगवद्-रूपादि-माधुरी-विशेषानुभवात् प्रेम-विशेष-विस्तार-सुसिद्ध्या तद्-योग्याभिः सह श्री-रास-क्रीडां पञ्च-प्राण-तुल्य-पञ्चाध्याय्या वर्णयन्, आदौ तत्-सामग्रीर् दर्शयन्,</p>
<p>तत्र च श्री-गोपिका-वर्गाकर्षणं कथयन्,</p>
<p>तद्-धेतुत्वेन श्री-भगवतो भाव-विशेष-प्राकट्यम् आह&mdash;<strong>भगवान्</strong> इति ।</p>
<p>एषा च क्रीडा तद्-उचित-काले कैशोरे ज्ञेया । तथा चोक्तं श्री-विष्णु-पुराणे&mdash;</p>
<p>सोऽपि कैशोरक-वयो मानयन् मधुसूदनः ।</p>
<p>रेमे ताभिर् अमेयात्मा क्षपासु क्षपिताहितः ॥ [वि।पु। ५.१३.६०] इति ।</p>
<p>श्री-हरि-वंशे च&mdash;</p>
<p>युवतीर् गोप-कन्याश् च रात्रौ सङ्कल्प-कालवित् ।</p>
<p>कैशोरकं मानयानः सह ताभिर् मुमोद ह ॥ [ह।वं। २.२०.१८] इति</p>
<hr>
<p>तच् च रासारम्भे तस्य सौन्दर्यादि-विशेष-स्मारणेन परम-मोहनत्वात् श्री-बादरायणिना&mdash;ततश् च पौगण्ड-वयः-श्रितौ व्रजे [भा।पु। १०.१५.१] इत्य्-आदिवद् व्यक्तं वक्तुं न शक्तम् । क्रीडा सा च समग्रम् एव कैशोरं व्याप्येत्य्-आदिकं सर्वम् अग्रे यथा-स्थानं विवरणीयम् तत्रोपलक्षणार्थं कैशोरारम्भे प्रथमैक-रात्र-क्रीडेयम् उच्यते।</p>
<p><strong>भगवान्</strong> इति रास-क्रीडायां निजाशेष-भगवत्ता-सार-प्रकटनाभिप्रायेण । नन्दादयः परमानन्द-निर्वृताः [भा।पु। १०.२८.१७] बभूवुः । <strong>भगवान् अपि</strong> स्वयं परमानन्द-निर्वृतो भवितुं <strong>रन्तुं</strong> क्रीडा-विशेषं कर्तुं <strong>मनश् चक्रे</strong> ऐच्छद् इति अपि-शब्दार्थः ।</p>
<p><strong>ता रात्रीर्</strong> इति तैर् व्यञ्जितार्थम् एव । यद् वा, <strong>ता</strong> अनिर्वचनीयाः सर्व-काल-श्रेष्ठतराः परमानन्द-रस-मयीस् तत्-क्रीडा-योग्या इत्य् अर्थः । बहु-वचनेन बह्वीषु रात्रिष्व् एव तत्-क्रीडा बोध्यते, तच् चास्ते स-विशेषं व्यक्तं भावि । <strong>शरदा</strong> कृत्वा <strong>उच्चैः फुल्ला</strong> विकसिता <strong>मल्लिका</strong> यासु ताः, यद्यपि सर्व-र्त्व्-आश्रये श्री-वृन्दावने सदा सर्व-पुष्पाण्य् उद्भवन्ति, विशेषतश् च शरदि जाति-कुमुद-कमलादीन्य् अपि विकसन्ति, तथाप्य् उत्फुल्ल-मल्लिका इति रात्रि-विषयक-विकास-विशेषाभिप्रायेण । एवम् अग्रेऽपि कुमुद्वन्तम् [भा।पु। १०.२९.३] इत्य् उद्दीपनानि <strong>वीक्ष्य</strong> रति-योग्या इति आलोच्य <strong>योगमाया</strong> पराख्य-सच्चिदानन्द-शक्ति-विशेषस् ताम् उपकरणत्वेनाश्रितः प्रकटितवान् सन्, इति सर्व-लीलातो विशेषेण रास-क्रीडायाः परमानन्द-विशेषादिकम् अभिप्रेतम्। सर्वस्या अपि लीलायाः सच्चिदानन्द-रूपत्वं प्राग् अष्टमाध्याये बाल्य-लीलायां विवृतम् एवास्ति ।</p>
<p>यद् वा, <strong>योग</strong> ऐश्वर्यं तद्-युक्ता <strong>माया</strong> दया, माया दम्भे कृपायां च इति विश्वः । <strong>ताम् उपाश्रित</strong> उपाधित्वेन प्राप्तः सन् रास-क्रीडया स्वस्यैश्वर्यं कृपां च विस्तारयामासेत्य् अर्थः।</p>
<p>यद् व, <strong>अपि</strong>-शब्दस्यात्रैवान्वयः, <strong>योग</strong> आत्मारामता <strong>माया</strong> आवरणात्मिका वा कापट्यं वा, योग-युक्तां मायाम् <strong>उप</strong> सामीप्येन नित्यम् <strong>आश्रितो</strong>ऽपि इति तदानीं <strong>योगो माया</strong> च नातिष्ठन् । किन्तु निज-पदाब्ज-प्रेम-सम्पद्-विस्तारण-रूप-सत्य-स्वभावो व्यक्तोऽभूद् इत्य् अर्थः ।</p>
<p>यद् वा, <strong>योगे</strong> संयोगे या <strong>माया</strong> यज्ञ-पत्नीष्व् इव वञ्चना, ताम् <strong>उपाश्रितोऽपि</strong> । इति तदानीं तस्य सङ्गमे माया न निवृत्तेत्य् अर्थः । सर्वाभिर् एव गोपीभिः सह साक्षात् संयोग-विशेष-सिद्धेः, सिद्धिं गताभिर् अपि तत्-प्राप्तेः ।</p>
<p>यद् वा, युनक्ति नित्यं वक्षसि संयोगं प्राप्नोतीति <strong>योगा</strong> <strong>या</strong> <strong>मा</strong> लक्ष्मीः, तस्यां नित्यं वर्तमानः, तया सदा सेव्यमानोऽपीत्य् अर्थः । इति रास-क्रीडा तया न सम्पद्येत, तद्-दुर्लभा च सेत्य्-आद्य् अभिप्रेतम् ।</p>
<p>यद् वा, योगाय संयोगाय मायः-शब्दो यस्याः, सा <strong>योगमाया</strong> वंशी । मां माने शब्दे च इत्य् अस्य घञि रूपं, ताम् उपाश्रितः ।</p>
<p>यद् वा, योगस्य संयोगस्य मायो मानं पर्याप्तिर् यस्यां, सा <strong>योगमाया</strong> श्री-राधा । अथवा योगस्य संयोगस्य मा लक्ष्मीः सम्पत्तिर् इति यावत् तां याति प्राप्नोतीति <strong>योगमाया</strong> श्री-राधैव, तां मनसा <strong>उपाश्रितः</strong>, रास-क्रीडायास् तद्-धेतुकत्वात् तत् पाद्मे प्रसिद्धम् एव ॥१॥</p>
<hr>
<p><strong>जीव-गोस्वामी (क्रम-सन्दर्भः) : भगवान् अपि</strong> इत्य् <strong>अपि</strong>-शब्देन तत्-प्रेयस्योऽपीति समुच्चीयन्ते । <strong>ता</strong> निज-माधुर्येणाप्य् अस्मन्-मनो-हारिणीः । <strong>शरदा</strong> अपि <strong>मल्लिकोत्फुल्ल</strong>-तादृश-रस-मय-लीला-समय-रूपत्वात् । <strong>योगमायां</strong> दुर्घट-घटना-शक्तिम् । <strong>उप</strong> समीपे <strong>आश्रितः</strong> । तादृश-तत्-सेवावसरापेक्षया निकटस्थ-तादृश-शक्तिम् इत्य् अर्थः ॥१॥</p>
<hr>
<p><strong>जीव-गोस्वामी (बृहत्-क्रम-सन्दर्भः) :</strong> अथ ब्रह्मेन्द्राग्नि-वरुणादीनां <em>दर्पं</em> शमयित्वा <em>कन्दर्पस्य दर्पं</em> शमयितुं युगपद् अनेक-रमणी-कदम्ब-संवलितं रासाख्यं लास्यम् आरिप्सुर् <strong>भगवान्</strong> एकदा स्व-योग-वैभवं प्रादुश्चकार । तत्र रासस्य लक्षणं यथा&mdash;</p>
<p>नर्तकीभिर् अनेकाभिर् मण्डले विचरिष्णुभिः ।</p>
<p>यत्रैको नृत्यति नटस् तद् वै हल्लीशकं विदुः ॥</p>
<p>तद् एवेदं ताल-बन्ध-गति-भेदेन भूयसा । रासः स्यान् न स नाकेऽपि वर्तते किं पुनर् भुवि ? इत्य् अस्य दुष्करतया परम-रमणीयतया च बहु-काल-साम्याच् च तथा च बह्वीर् एव <strong>रात्रीर्</strong> एकत्र कर्तुं कृत-सङ्कल्पत्वात् तत्-कालं समुपस्थिताः, रात्र्य्-अभिमानिनीर् बह्वीर् एव देवताः पुरतो <strong>वीक्ष्य</strong> <strong>रन्तुम्</strong> इच्छां <strong>चकार</strong> इत्य् आह&mdash;<strong>भगवान् अपि</strong> इत्य्-आदि । <strong>भगवान्</strong> अचिन्त्य-वैभवोऽ<strong>पि योग-मायाम् उपाश्रितः</strong> सन् <strong>रन्तुं मनश् चक्रे</strong> ।</p>
<p>अयं भावः&mdash;अस्मिन् विलासे बह्व्य एव दुर्घट-सङ्घटनाः सम्भाव्याः, तास् तु केवलं योगैश्वर्य-साध्याः स्वयम् इच्छा-मात्रेण कर्तुं शक्या अप्य् अग्रिम-रसस्य मधुर-कोमलतायाम् ऐश्वर्य-प्रकाशनं नातिसुरसम् इति तत्-तत्-कर्मणि कार्यार्थे सम्भविष्यति [भा।पु। १०.१.२५] इति प्राग् एवावतीर्णां मूर्तिमतीं स्व-योग-शक्तिं, &quot;त्वयास्मिन् विलासे सर्वम् एव समर्थनीयम्&quot; इत्य् <strong>उपाश्रितः,</strong> विधेयत्वेन <strong>उपाश्रित</strong> आज्ञप्तवान् इत्य् अर्थः । इत्य् अयम् <strong>अपेर्</strong> अर्थः ।</p>
<p>किं कृत्वा ? <strong>ता रात्रीर् वीक्ष्य</strong> &quot;ताः पूर्व-सङ्कल्पिता अनेका रात्रय एकत्र मिलिता भवन्तु&quot; इति मनसि कृत्वेत्य् अयं <strong>तच्</strong>-छब्दार्थः । अनेकानां रात्रीणां क्रमाद् आगामिनीनां युगपद् दर्शनाभावात् <strong>रात्रीर्</strong> इति रात्राधिष्ठातृ-देवता इत्य् अयं बहु-वचनार्थः । आनन्द-घने श्री-विग्रहेऽन्तः-करणाभावाद् इच्छा-शक्ति-मात्रस्यैव सम्भवाद् अलौकिक-कृति-साध्य-क्रिया-विषयत्वेऽपि लौकिक-कृति-साध्य-क्रिया-विषयत्वाय <strong>मनश् चक्रे</strong>, मनः स्वीचकारेति मनः-शब्दार्थः । मनः-स्वीकारान् मनोभवस्यापि स्वीकारः ।</p>
<p><strong>रात्रीः</strong> कीदृशीः ? <strong>शरदोत्फुल्ल-मल्लिकाः</strong> । शरत्-सम्बन्धिन्यः शारद्यः । <strong>उत्फुल्ल-मल्लिका</strong> उन्मल्लिकाः फुल्ल-मल्लिकाश् च । वसन्ते उन्मुख-मल्लिकाः । ग्रीष्मे फुल्ल-मल्लिकाः । पश्चात् कर्म-धारये पुंवद्-भावात् सिद्धम्। एतेन शरद्-वसन्त-ग्रीष्म-सम्बन्धिन्यो रात्रय एकत्र मिलिताः सत्यो अशीत्य्-उत्तर-शत-रात्र्य्-अभिमानिन्यो देवता एव युगपद् आगता इत्य् अर्थः । न केवलं शारद्य एव, <strong>भगवान्</strong> इति ऐश्वर्य-परम् । तथा सति माता-पितृ-समीपे पूर्ववद् एक-रात्रम् इव शयितवद् आसीत् । इदं हि तस्यैश्वर्यम् ॥१॥</p>
<hr>
<p><strong>जीव-गोस्वामी (प्रीति-सन्दर्भः २९६) : योग-मायां</strong> तासाम् असङ्ख्यानाम् असङ्ख्य-वाञ्छा-पूरिकां स्व-शक्तिं स्वभावत एव <strong>आश्रित्य</strong> इत्य् अर्थः ॥१॥</p>
<hr>
<p><strong>नारायण-भट्टः (श्री-रसिकाह्लादिनी) :</strong></p>
<p>वन्दे गुरुं कृपा-सिन्धुं सच्-चिद्-आनन्द-विग्रहम् ।</p>
<p>प्रापुर् भागवतं ज्ञानं बहवो यद्-अनुग्रहात् ॥</p>
<p>सर्व-वेदान् समुन्मथ्य क्षीर-बाद्धैर् इवामृतम् ।</p>
<p>तच्-छ्री-भागवतं ज्ञानं प्रोक्तं भगवता स्वयम् ।</p>
<p>तत्-सार-भूत-निखिला पञ्चाध्यायी निगद्यता ॥</p>
<p>तत्र तावत् दशम-स्कन्धार्थो निरोधो निर्णीतः । अतोऽत्र पञ्चाध्यायां श्री-कृष्ण-प्रिय-वर्गयोः परस्पर-निरोधोऽनुवर्ण्यते । स तु इतर-रसाभिभव-पूर्वकं विलासात्मकं प्रेमणि देहेन्द्रिय-मनसा स्थितिः निरोध इति । प्रेम-लक्षणं रसार्णवे&mdash;स प्रेमा भेद-रहितं यूनोर् यद् भाव-बन्धनम् [र।सु। २.११२] इति ।</p>
<p>अत्र प्रेम्णि श्री-कृष्ण-प्रिय-वर्गयोः क्षीर-नीरवद् आश्लेषः सामरस्यान् न्यूनाधिक-भावेन विवेक्तुं न शक्यते । तद् उक्तम्&mdash;</p>
<p>स्वान्तयोः सर्व-भावेन सेव्य-सेवकयोस् तथा ।</p>
<p>क्षीर-नीरवद् आश्लेषो विषयाधारता तथा ॥</p>
<p>अङ्गानाम् अपि तादृक्त्वं स प्रेमा विनिगद्यते ।</p>
<p>द्वाविंशति-विधः श्लेषो विज्ञेयोऽत्र सुबुद्धिभिः ॥</p>
<p>तथा हि, प्रिय-वर्ग-श्री-कृष्ण-मनसोः सर्वांशेन संश्लेषः क्षीर-नीरवत् अन्यत् सर्वं भक्ति-रस-तरङ्गिण्यां विवृतम् एव । तत्र हृदयेन्द्रिय-मनसां श्री-कृष्ण-देहेन्द्रिय-मनःसु एकीकरणं, व्रज-देवीभिः स्व-हृदयम् एवोद्वादितं वक्ष्यमाण-श्लोकेन&mdash;</p>
<blockquote>
<p>चित्तं सुखेन भवतापहृतं गृहेषु &gt;
यन् निर्विशत्य् उत कराव् अपि गृह्य-कृत्ये । &gt;
पादौ पदं न चलतस् तव पाद-मूलात् &gt;
यामः कथं व्रजम् अथो करवाम किं वा ॥ [भा।पु। १०.२९.३४]</p></blockquote>
<p>स्व-चित्तेन संश्लेषो व्रज-देवी-कर्तृकः । श्री-कृष्ण-कर्तृकम् आह&mdash;बाहु-प्रसार-परिरम्भ- [भा।पु। १०.२९.४६] इत्य्-आदिनोक्तः । अन्यत्र गत्यानुराग- [भा।पु। १०.३०.२] इति । अयं संश्लेषस् तु निरोधेनैव, तत्रोदाहरणम्&mdash;</p>
<blockquote>
<p>कपोतौ स्नेह-गुणित-हृदयौ गृह-धर्मिणौ । &gt;
दृष्टिं दृष्ट्याङ्गम् अङ्गेन बुद्धिं बुद्ध्या बबन्धतुः ॥ इति ।</p></blockquote>
<p>तत्र,</p>
<blockquote>
<p>भोगार्थं सृष्टिर् इत्य् अन्ये, क्रीडार्थम् इति चापरे । &gt;
देवस्यैव स्वभावोऽयम् आप्त-कामस्य का स्पृहा ॥ [गौडपाद-कारिका &gt; १.९] इति ।</p></blockquote>
<p>लोकवत् तु लीला-कैवल्यम् [वे।सू। २.१.३३] सुत्राच् च कुत्रचित् लीला, कुत्रचित् क्रीडा, कुत्रचित् कर्मेति। तत्र <strong>योगमाया</strong>-कर्तृका क्रिया लीला, प्रिय-वर्गैः सहाविर्भाविता क्रिया (क्रीडा?) । क्रीडा-सामान्यात् तु शरीर-व्यापारं कर्मेति । एतत् त्रितयम् अपि विलासं न व्यभिचरति । मधुर-रसाविर्भाविता क्रिया-विलास इति लक्षणान्त-लीलोदाहरणं, योगेश्वरेण कृष्णेन तासां मध्ये द्वयोर् द्वयोः प्रविष्टेन [भा।पु। १०.३३.३] उक्तिः । अनायासेन तत्-तन्-मध्ये प्रवेशो लाघव-शक्त्या, सा लीला विलास एव ताभिः समेताभिर् उदार-चेष्टितः [भा।पु। १०.२९.४३] इति ।</p>
<p>क्रीडा विलास एव । ततश् च कृष्णोपवन [भा।पु। १०.३३.२५] इति सामान्यतः शरीर-व्यापारोऽपि विलास एव । अन्यत्र स तु भिन्नान्य् अधिकारिणि वत्सल-सख्यादि-रसेषु इह तु समानाधिकरणत्वम्, एवं भिन्न-रसालम्बनेभ्यो निरोधम् उक्त्वात्र सजातिभ्यो निरोध उच्यते । आजग्मुर् अन्योन्यम् अलक्षितोद्यमा [भा।पु। १०.२९.४] इति [देहःसु]{।मर्क्} ऐश्वर्यात् ।</p>
<p>श्री-कृष्णस्य निरोध उच्यते मुनीन्द्रेण&mdash;<strong>भगवान् अपि</strong>, सम्बन्ध-विषय-प्रयोजन-विशिष्टेन ग्रन्थस्योत्कर्षम् आह&mdash;प्रतिपाद्य-प्रतिपादकः सम्बन्धः । तत्र प्रतिपाद्यं प्रिय-वर्ग-श्री-कृष्णयोर् विलासः । प्रतिपादकः श्री-शुकः । तस्य विलास-प्रतिपादने प्रवृत्तिः निरोधेनैव । तद् उक्तं&mdash;</p>
<blockquote>
<p>परिनिष्ठितोऽपि नैर्गुण्य उत्तम-श्लोक-लीलया । &gt;
गृहीत-चेता राजर्षे आख्यानं यद् अधीतवान् ॥ [भा।पु। २.१.९] इति &gt; ।</p></blockquote>
<p>आत्मारामोऽप्य् अरीरमत् [भा।पु। १०.२९.४२], <strong>भगवान् अपि</strong> इति ऐश्वर्यान् निरोधः । यथा श्री-कृष्णस्य ऐश्वरान् निरोधेनैव विलासे प्रवृत्तिः, तथा मुनीन्द्रस्यापि विलास-व्याख्याने प्रवृत्तिः । अतः प्रतिपाद्य-प्रतिपादक-सम्बन्धस्योत्कर्षम् आह&mdash;प्रिय-वर्गस्य श्री-कृष्णो विषय आधारश् च चन्द्र-चन्द्रिकावत्, श्री-कृष्णस्य प्रिय-वर्गो विषय आधारश् च । अन्यथा एकतराभावे आभासः स्यात्, प्रिय-वर्ग-स्वान्तस्य श्री-कृष्णो विषय आधारश् च चन्द्र-चन्द्रिकावत् । श्री-कृष्ण-स्वान्तस्य प्रिय-वर्गो विषय आधारश् च । प्रिय-वर्गस्य श्री-कृष्णाङ्गं विषय आधारश् च । प्रिय-वर्ग-स्वान्तस्य श्री-कृष्णो विषय आधारश् च । श्री-कृष्ण-स्वान्तस्य प्रिय-वर्गो विषय आधारश् च प्रिय-वर्गस्य श्री-कृष्णाङ्गं विषय आधारश् च । प्रिय-वर्ग-स्थितस्य श्री-कृष्ण-चित्तं विषय आधारश् च । श्री-कृष्णस्य प्रिय-वर्गाङ्गं विषय आधारश् च । श्री-कृष्ण-चित्तस्य प्रिय-वर्ग-चित्तं विषय आधारश् च । प्रिय-वर्ग-चक्षुषः श्री-कृष्णो विषयः श्री-कृष्ण-चक्षुषश् च । एवम् अन्योन्यस्य विषयी-विषयस्यावस्थोक्ता ग्रन्थस्यापि स एव विषय उक्तो नान्य इति ।</p>
<p>अनेन विषय-वैशिष्ट्यम् उक्तं प्रयोजन-वैशेष्यम् आह&mdash;नित्य-किशोर-विलास-स्फूर्त्या हृद्-रोगस्य प्राकृत-कामस्य शान्ति-द्वारा लौकिक-कामेन श्री-कृष्ण-प्रिय-वर्गयोः परस्पर-विहार-दर्शनौत्कण्ठ्य-तद्-अनुकूलत्वं चेदम् एव प्रयोजनम् अग्रे वदिष्यति&mdash;विक्रीडितं व्रज-वधूभिर् [भा।पु। १०.३३.४२] इति । एतद्-अनुसन्धानवान् मुनीन्द्रः स्वाभिप्रेतं विलासं कथयिष्यन् तावच् छ्री-कृष्णस्य मानसीं लीलां विवृणोति&mdash;<strong>भगवान्</strong> इति । तत्रादौ भावोत्पत्तिम् आह&mdash;तद् उक्तं रसार्णवे&mdash;निर्विकारस्य चित्तस्य भावः स्याद् आदि-विक्रिया [र।सू। १.१९२] । साहित्य-दर्पणे&mdash;निर्विकारात्मके चित्ते भावः प्रथम-विक्रिया [सा।द। ३.९३] ।</p>
<p>प्रेम-लक्षणं&mdash;स प्रेमा भेद-रहितं यूनोर् यद् भाव-बन्धनम् [र।सू। २.११२] इति । भाव-विशेष एव प्रेमा, द्वयोर् अपर-पर्यायत्वम् । यद्यप्य् अखण्डो नित्य-सिद्ध एव प्रेमा तत्-साधकाश् च नित्य-सिद्धा एव, तथाप्य् अङ्गाङ्गिनोः क्रमेण सम्बन्धस्योत्पत्तिः सम्बन्धिन्य् उपचर्यते, राज्य-सम्बन्धवत् । अथावधि-भूतो भाव उच्यते । तद् उक्तं तत्र&mdash;</p>
<blockquote>
<p>प्रेम्णस् तु प्रथमावस्था भाव इत्य् अभिधीयते । &gt;
सात्त्विकाः स्वल्प-मात्राः स्युर् अत्राश्रु-पुलकादयः ॥ [भ।र।सि। &gt; १.३.२] &gt;
भ्रू-नेत्रादि-विकारैस् तु सम्भोगे वा प्रवर्तकः । &gt;
भाव एवाल्प-संलक्ष्य-विकारो हाव इष्यते ॥ &gt;
हाव एव विलासस्य पूर्णतां प्रतिपद्य वै । &gt;
हेला नाम समाख्याता प्रेम पूर्वं गताग्गता ॥ &gt;
तत्र विभावैर् अनुभावैश् च सात्त्विकैर् व्यभिचारिभिः । &gt;
विषयैः परिचारयंश् च कृष्णे हि रतिम् आप्नुयात् ॥</p></blockquote>
<p>तत्रालम्बन-विभावः श्री-कृष्णः प्रिय-वर्गश् च । उद्दीपन-विभावश् चन्द्र-चन्द्रिका-चन्दन-लेपन-<strong>शरद्</strong>-ऋतु-<strong>मल्लिकाद्याः</strong> । परस्परं यूनोर् भ्रू-नेत्रादि-विकारा अनुभावाः । व्यभिचारिणस् तु त्रयस्त्रिंशत्-नेत्रागोचरे प्रिये ग्लानि-मोह-मूर्च्छा-दैन्यादयः । विषयास् त्व् अन्योन्यम् उभयोर् अङ्गादीनि, परिवारस् तु सखी इत्य्-आदि । एतैः स्थायी-भाव एष्यते । भावस् तु मानसो धर्मः । उद्दीपन-विभावेन मनसि विकारम् आपन्ने सति भावोद्बोधः । तस्मिंश् च सति उज्ज्वल-स्थायि-भावः सिध्यति । तस्मिंश् च सिद्धे श्री-कृष्ण आत्मानन्द-पूर्णं मन्यते, अतस् तद्-अर्थं मयारम्भः ।</p>
<p>तत्राचार्यैर् उपोद्घातत्वेनोक्तं पद्यं व्याख्यायते&mdash;</p>
<blockquote>
<p>ब्रह्मादि-जय-संरूढ-दर्प-कन्दर्प-दर्पहा । &gt;
जयति श्री-पतिर् गोपी-रास-मण्डल-मण्डनः ॥ [भावार्थ-दीपिका &gt; १०.२९.१ब्]</p></blockquote>
<p>तथा-भूतो जातः ।</p>
<p>यद् वा, <em>गोपी-रास-मण्डलं मण्डनं</em> यस्य, स साधारणो भूषण-भूष्य-भाव इत्य् उक्तात् प्राकृत-कामस्येदं पौरुषं यच् चरम-धातु-पातेन ब्रह्मादीन् अप्य् अभिभवतीति कामस् तु श्री-कृष्णेनाभिभूतः । अग्रे वक्ष्यते&mdash;आत्मन्य् अवरुद्ध-सौरतः [भा।पु। १०.३३.२६] इति लिङ्गात् निरोध-लक्षणेन अलौकिकेन कामेन जित एव, यतः <em>श्रीपतित्वम्</em> उपेक्ष्य <em>गोपी-रास-मण्डल-मण्डनो</em> जातः । वक्ष्यति च&mdash;आत्मारामोऽप्य् अरीरमत् [भा।पु। १०.२९.४२] । अपि च आत्मारामता गौणीकृता दृश्यते, गोपी-रमणेन मधुर-रस-स्फूर्त्या स्वरूप-लाभस्य विवक्षितत्वाच् च ।</p>
<p>किं च, साक्षात् मन्मथ [भा।पु। १०.३३.१] इत्य् अनेन मन्मथस्यापि मोहेन सामर्थ्याभावोऽत्र आत्मन्य् अवरुद्ध-सौरतः [भा।पु। १०.३३.२६] इत्य् अयम् एव चित्रम्। यद् व्रज-सुन्दरीणां विलासैः श्री-कृष्ण-मनसि निरुद्धे सति मनो-जन्य-कार्यस्यापि निरोधोऽतो मनः-कार्य-विशेषस्य चरम-धातोर् अपि निरोधो जात इति । <em>अयम् अर्थः</em> इति ज्ञेयम्,अन्यथानेक-यूथवतीनां व्रज-बल्लवीनां समाधानं न स्याद् इति तासां निरोधस्य वैलक्षण्यान्तरं निरूपयिष्यते&mdash;</p>
<blockquote>
<p>तद्-अङ्ग-सङ्ग-प्रमुदाकुलेन्द्रियाः &gt;
केशान् दुकूलं कुच-पट्टिकां वा । &gt;
नाञ्जः प्रतिव्योढुम् अलं व्रज-स्त्रियो &gt;
विस्रस्त-मालाभरणाः कुरूद्वहः ॥ [भा।पु। १०.३३.१८] इति ।</p></blockquote>
<p>प्रस्तुतम् आह&mdash;</p>
<blockquote>
<p>लीलात्र त्रिविधा प्रोक्ता मानसी वाचिकी तथा । &gt;
शरीरेण तृतीया च तासां भेदा पृथक् पृथक् ॥</p></blockquote>
<p>मानसी लीला, यथा&mdash;</p>
<blockquote>
<p>आगतासु विधास्येऽहं स्वागतं तासु सुन्दरम् । &gt;
भयं प्रदर्शयिष्येऽहम् इहामुत्र च यन् महत् ॥ &gt;
पश्चाद् धर्मं प्रवक्ष्यामि तासां हार्द-परीक्षया । &gt;
श्रोष्यामि तासु युक्तिं च धैर्य-च्युतिम् अहं पराम् ॥ &gt;
रास-क्रीडां करिष्यामि ताभिः सर्वाभिर् अद्भुताम् । &gt;
आलिङ्गनं नखोल्लेखं संलाप-नर्म चोत्तमम् ॥ &gt;
ताभिः सह करिष्यामि वर-दानं यथा कृतम् । &gt;
एवं हि मानसी लीला ध्यानानन्द-मयी स्वयम् ॥</p></blockquote>
<p>किं च&mdash;</p>
<blockquote>
<p>स्वागतं वो महाभागाः प्रियं किं करवाणि वः । &gt;
तासां भाव-परीक्षार्थम् इत्य् आद्या वाचिकी स्मृता । &gt;
बाहु-प्रसारितेत्य् आद्या शरीरा बहुधा मता ॥ इति ।</p></blockquote>
<p>ननु यदि वेद-पुराण-प्रमान्या लीला नित्यत्वं श्रूयते<sup id="fnref:2"><a href="#fn:2" class="footnote-ref" role="doc-noteref">2</a></sup> विष्णु-पुराणे&mdash;सोऽपि कैशोरक-वयो मानयन् मधुसूदनः [वि।पु। ५.१३.६०] इति । सदा रास-रसोन्मत्तः, तद् व्रज-देवी-कदम्ब-स्थः क्रीडत्य् एव सादिवद् रास-क्रीडा कथम् उच्यते ? तत्राह । यथोक्तं&mdash;पुण्यं मधुवनं यत्र सांनिध्यं नित्यदा हरेः [भा।पु। ४.८.४२] । अन्यच् च, मथुरा भगवान् यत्र नित्यं संनिहितो हरिः [भा।पु। १०.१.२८] इति मथुरायां नित्याधिष्ठानत्वे देवक्याम् आविर्भावेन सादित्वम् इव वर्ण्यते ।</p>
<p>तथात्र कुमारीणां वर-दान-प्रयुक्तोऽयम् रास-विलासः सादिर् इव निरूप्यते । अत्र वृन्दारण्ये त्व् ऋतवो देश-विभागेन तदावर्तन्त एव तथा शरद्-ऋतु-निवास-प्रदेशे शरत्-सम्पादितां श्रियं दृष्ट्वा प्रतिश्रुता रात्रयः स्मृति-पथम् अवतीर्णाः, मयेमा रंस्यथ क्षपाः [भा।पु। १०.२२.२७] इति <strong>ताः</strong> प्रतिश्रुता <strong>रात्रीर् वीक्ष्य</strong> <strong>शरदा उत्फुल्ला-मल्लिकाश्</strong> च <strong>वीक्ष्य</strong> रात्रि-विशेषणम् । <strong>भगवान् अपि</strong> ऐश्वर्य-सुपूर्णोऽपि तद् उपेक्ष्य निरोधात्मक-विलासेनैव व्रज-सुन्दरीभिः सह <strong>रमणे</strong> <strong>मनश् चक्रे</strong> मनश् चकारेत्य् अर्थः</p>
<hr>
<p>व्रजे पञ्च-विधा गोप्यः&mdash;नित्य-सिद्धाः, उपासना-सिद्धाः, श्रुतयः, ऋषयः, देव्यश् च । नित्य-सिद्धा दृष्टाः । श्रुतीनां रिरंसाजनि । तद् उक्तं बृहद्-वामन-पुराणे&mdash;तत्-कदम्बक-मध्य-स्थः किशोराकृतिर् अच्युत इति तं दृष्ट्वा रिरंसा जाता । ताभ्यो भगवता वरो दत्तः&mdash;पुरा सारस्वते कल्पे व्रजे गोप्यो भविष्यथ । एता कुमार्यस् तु श्रुतय इदानीम् अपि पूर्वानुरागं दृष्ट्वा कात्यायन्य्-अर्चन-प्रभव-पुण्या व्याजेन वरो दत्तो मयेमा रंस्यथ क्षपाः [भा।पु। १०.२२.२७] इति । तास् तु कुमार्यो नवानुरागेण रिरंसया तं कालं प्रतीक्ष्यमाणा एव स्थिताः&mdash; &quot;कदास्मान् आहूय रमयिष्यति ?&quot; इति । अतः तस्मिंस् तस्मिन् प्रतिश्रुते समये <strong>ताः</strong> प्रतिश्रुता <strong>रात्रीर् वीक्ष्य रन्तुं मनश् चक्रे</strong> । इदानीं शरत्-कालीना रात्रय एव भावोद्बोधिका जाता इति भावः । भावोद्बोधे लिङ्गे अग्रे वक्ष्यति&mdash;जगौ कलं वाम-दृशां मनो-हरम् [भा।पु। १०.२९.३] इति । यद्यपि व्रजे द्वादशा रसाधिकारिणो वर्तन्ते, सर्वैर् अपि ध्वनिर् आकर्णत्, तथापि वेणु-ध्वनिना मधुर-रसाधिकृतानाम् एवाकर्षणं नान्येषाम् इति ।</p>
<p>ननु वर-दान-समय एव किम् इति नाभिरमिताः ? तत्रायम् अभिसन्धिः पूर्वम् अल्प-वयस्कत्वेन रमणार्थम् आकारणं नोचितम् इति । अधुना रमणानुकूल-वयस्त्वेन योग्या दृष्टा आकारिताः । श्री-कृष्णस्य सदा कैशोरकम् एव वयो जातं ततो रमण-योग्यता जाता । एतद् उक्तं पराशरेण&mdash;</p>
<blockquote>
<p>सोऽपि कैशोरक-वयो मानयन् मधुसूदनः । &gt;
रेमे ताभिर् अमेयात्मा क्षपासु क्षपिताहितः ॥ [वि।पु। ५.१३.६०] इति &gt; ।</p></blockquote>
<p>हरि-वंशे&mdash;</p>
<blockquote>
<p>युवतीर् गोप-कन्याश् च रात्रौ सङ्कल्प-कालवित् । &gt;
कैशोरकं मानयानः सह ताभिर् मुमोद ह ॥ [ह।वं। २.२०.१८] &gt; इति ।</p></blockquote>
<p><strong>उत्फुल्ल-मल्लिका</strong> इत्य् अनेन वृन्दावन-लतानाम् उद्दीपनत्वं सूचितम् । <strong>शरदा</strong> इति शरद्-ऋतोऽपि साहय्यं सूचितम् ।</p>
<p>नन्व् एकेन श्री-कृष्णेन बहूनां तासां रमणं कथम् ? सर्वासाम् एवैकदैव सांनिध्यं च कथम् ? वक्ष्यति चाग्रे&mdash;तासां मध्ये द्वयोर् द्वयोः प्रविष्टेन [भा।पु। १०.३३.३] इति चेत्, तत्राह&mdash;<strong>योगमायाम् उपाश्रित</strong> इति । तत्र केचिद् वाहुः&mdash;योगमाया लीलोपयोगिनी काचिद् अचिन्त्य-शक्तिः । अग्रे वक्ष्यति योगेश्वरेण [भा।पु। १०.३३.३] अचिन्त्य-शक्तिमतेति । ताम् <strong>उप</strong> समीपे <strong>आश्रितः</strong> । सा च कृष्ण-स्व-स्व-रसाधिकारेषु ते ते निरुद्ध्यन्ते । अग्रे वक्ष्यति&mdash;मन्यमानाः स्व-पार्श्व-स्थान् स्वान् स्वान् दारान् व्रजौकसः [भा।पु। १०.३३.३७] इति ।</p>
<p>यद् वा, <strong>योगे</strong> संयोगे या <strong>माया</strong> कृपा स्नेह इति यावत्, ताम् <strong>उपाश्रितः,</strong> स्यात् कृपा-दम्भयोर् माया इति विश्वः ।</p>
<p>यद् वा, <strong>योगो</strong> व्रज-सुन्दरीभिः संयोगः । तस्मिन् या मा लक्ष्मीः शोभेति यावत्, तस्या आयः प्राप्तिः यया मुरल्या, तां मुरलीम् <strong>उप</strong> समीपे <strong>आश्रितः</strong> । कदाचिद् अपि न त्यजति । यथान्योऽपि नायको नायिकाभिसरणे रतिम् आश्रितो भवति, तथा श्री-कृष्णोऽपि मुरलीं सहचरीम् इव मन्यमानस् तद्-आश्रित एव तिष्ठति । जगौ कलम् [भा।पु। १०.२९.३] इति लिङ्गाच् चेति ।</p>
<p>यद् वा, <strong>योगस्य</strong> ऐश्वर्यादेर् <strong>मा</strong> सम्पत्, तत्र <strong>उपाश्रितो</strong>ऽपि <strong>रन्तुं मनश् चक्रे</strong> ।</p>
<p>यद् वा, <strong>योगस्य</strong> ऐश्वर्यादेर् <strong>मा</strong> सम्पत्, तस्याम् <strong>उप</strong> समीपे स्थितायाम् अपि ताम् अनादृत्येत्य् अर्थः। रमणानुकूलत्वेन <strong>वीक्ष्य</strong> प्रतिश्रुता <strong>रात्रीर्</strong> एव <strong>आश्रित</strong> इत्य् अन्वयः ।</p>
<p>यद् वा, <strong>योगमायां</strong> योगे वक्षसो योगे निमित्ते सप्तमी वर्तमाना <strong>या मा</strong> लक्ष्मीस् तथा स्थितायाम् अपि ताम् उपेक्ष्येत्य् अर्थः । याभिः सह रमणं चिन्तनं <strong>ता</strong> एव <strong>आश्रित</strong> इत्य् अर्थः । आर्थिकोऽयम् अर्थः व्यञ्जना-वृत्त्या वा ।</p>
<p>यद् वा, <strong>योगमायां</strong> कांचिद् वृद्धां तपस्विनीं रमणानुकूलाम् <strong>उपाश्रितः</strong> ।</p>
<p>यद् वा, अभिज्ञास् त्व् एवं वदन्ति&mdash;<strong>योगे</strong> सम्भोग-लक्षणे संयोगे या <strong>माया</strong> अघटित-घटना-चातुरी, <strong>ताम्</strong> उप आधिक्येन <strong>आश्रित,</strong> उपाधिके चेति कर्म प्रवचनीयत्वं, यया एकेन स्वरूपेण बह्वीनां सांनिध्यं तासां मध्ये द्वयोर् द्वयोः [भा।पु। १०.३३.३] इति वक्ष्यमाणत्वाच् च स्वैक-निकटत्व-मान इति ।</p>
<p>यद् वा, <strong>योगे माया</strong> स्वाभाविकी लाघव-शक्तिर् एवेति, <strong>रात्रीर् वीक्ष्य</strong> इति रात्रयोऽपि स्त्रियः, <strong>शरद्</strong> अपि स्त्री, <strong>मल्लिका</strong> अपि स्त्री-जातयः । अतः एवं-भूते पुरुष-प्रवेश-शून्ये वृन्दावन-प्रदेशे रमण-योग्यां नित्य-सिद्धां सामग्रीं दृष्ट्वा व्रज-देवीभिः सह <strong>रन्तुं मनश् चक्रे</strong> पूर्ण-मनोरथं चकारेत्य् अन्वयः । तस्य सत्य-कामत्वात् सत्य-सङ्कल्पत्वाच् च&mdash;सत्य-कामः सत्य-सङ्कल्पः [छा।उ। ८.७.१] इति श्रुतेः ।</p>
<p>यद् वा, <strong>भगवान् अपि,</strong> भगो भागः, तद्वान् अपि नन्द-पुत्रत्वात् वात्सल्य-रसालम्बनत्वात् नन्द-यशोदाभ्यां लाल्यमानत्वात् सकल-सुख-पूर्णोऽपि वर्ष-पर्यन्तं धैर्यम् अवलम्बमानोऽपि <strong>ता</strong> प्रसिद्धाः मधुर-रसोद्दीपका <strong>रात्रीर् वीक्ष्य रन्तुं मनश् चक्रे</strong> । रात्रि-दर्शनेन धैर्य-च्युतिर् जातेति सूचितम् । तत्रापि विशेषं व्याचष्टे&mdash;<strong>शरदा</strong> इति <strong>उत्फुल्ल-मल्लिका</strong> इति । शरत्-कृत्-साहाय्यम् इति भावः ।</p>
<p>यद् वा, <strong>अयोगे माया</strong> दम्भका पद्यम् इति यावत्, ताम् <strong>उपाश्रितः</strong> व्रजौकसां समीपे कपट-प्रकाशनात् । अयम् अर्थः&mdash;व्रज-सुन्दरीभिः सदा सम्बन्धेऽपि नान्योपल-क्षितो विलासं करोत्य् एव यतो रसः परोक्षं प्रकाशते इति श्रुते स्यात् । कृपा-दम्भयोर् माया इति विश्वः । मधुर-रसावलम्बनाश्रयम् अन्तरेण नात्मानं पूर्णं मन्यते । अत एव <strong>रन्तुं मनश् चक्रे</strong> ।</p>
<p>यद् वा, <strong>योगं</strong> <strong>भगवान् अपि</strong> सोऽप्य् ऐश्वर्यं तिरस्कृत्य <strong>रन्तुं मनश् चक्रे</strong> । अगमायाम् अङ्गेषु स्थावरेषु तरुषु या <strong>माया</strong> कृपा, ताम् <strong>उप</strong> समीप एव <strong>आश्रितः,</strong> वृन्दावन-तरुषु स्नेहम् आश्रितः । तेषाम् असङ्कोचनं कुर्वन् एते विलासोपयोगिनो मद्-विलास-साक्षिण इत्य् एवं विचार्य तेषां मध्ये स्थितः सन् <strong>रन्तुं मनश् चक्रे</strong> इति व्रज-सुन्दरी-मनोऽनुरञ्जनानुकूलं सङ्कल्पं कृतवान् इत्य् अर्थः । अहो अमी देव-वरामरार्चितम् [भा।पु। १०.१५.५] इति तरुषु श्री-कृष्ण-स्नेहस्य प्रसिद्धत्वाच् च ॥१॥</p>
<hr>
<p><strong>विश्वनाथ-चक्रवर्ती (सारार्थ-दर्शिणी) :</strong></p>
<p>श्री-राम-कृष्ण-गङ्गा-चरणान् नत्वा गुरून् उरु-प्रेम्णः ।</p>
<p>श्रील-नरोत्तम-नाथ-श्री-गौराङ्ग-प्रभुं नौमि ॥</p>
<p>प्रणम्य श्री-गुरुं भूयः श्री-कृष्णं करुणार्णवम् ।</p>
<p>लोकनाथं जगच्-चक्षुः श्री-शुकं तम् उपाश्रये ॥</p>
<p>गोप-रामा-जन-प्राण-प्रेयसेऽतिप्रभुष्णवे ।</p>
<p>तदीय-प्रिय-दास्याय मां मदीयम् अहं ददे ॥</p>
<p>अथ पञ्चभिर् अध्यायैः पञ्च-प्राण-समैर् मुनिः ।</p>
<p>रासं प्राह हरेः सर्व-लीला-सम्पच्-छिरोमणिम् ॥</p>
<p>रासो जयति यद् दत्त-सौभाग्या गोप-योषितः ।</p>
<p>धरास्था अधरीचक्रुः सर्वोर्ध्वस्थां रसाम् अपि ॥</p>
<p>ऊनत्रिंशे वेणु-नाद-पारुष्य-विष-वर्षणम् ।</p>
<p>गोपिका-चातकीषाभिः क्रीडान्तर्धिश् च वर्ण्यते ॥</p>
<p>इह खलु सप्त-वर्ष-वयसि वर्तमानेन भगवता कार्तिकस्यामावस्यायां कर्म-वादोत्थापनेन इन्द्र-मख-भङ्गः कृतः । तच्-छुक्ल-प्रतिपदि गोवर्धन-मखोत्सव । द्वितीयायां यमुना-तीरे भ्रातृ-द्वितीया-भोजनोत्सवः, श्री-मुनीन्द्रेणावर्णितोऽपि ज्ञेयः । तत्रैव वर्णिता इन्द्र-कोपोक्तयश् च, तृतीयाम् आरभ्य नवमी-पर्यन्तं गोवर्धन-धारणम् । दशम्यां गोपानां विस्मय-कथा-बाहुल्यं, एकादश्यां गोविन्दाभिषेकं, द्वादश्यां वरुण-लोक-गमनं, पौर्णमास्यां ब्रह्म-लोक-गमनम् । ततश् च शरदः समाप्तत्वात् तद्-उत्तरे वर्षे अष्ट-वर्ष-वयस्त्वे सत्याश्विन-पूर्णिमायां रासोत्सवः सर्व-लीलोत्सव-मुकुट-मणिः, तं वक्तुम् आरभते&mdash;<strong>भगवान् अपि</strong> षड्-ऐश्वर्य-पूर्णोऽपि <strong>रन्तुं मनश् चक्रे</strong> रमणस्योद्दीपनालम्बनानां काल-देश-पात्राणां शरद्-यामिनी वृन्दावन-व्रज-वनितानां सर्वोत्कृष्ट-माधुर्येणाकृष्टत्वाद् इति भावः ।</p>
<p>शत-कोटि-विलासिनीनाम् उज्ज्वल-रस-चिन्तामणीनां सौस्वर्य-सौन्दर्य-सौकुमार्य-सौरभ्य-माधुर्य-वैदग्ध्य-तौर्यत्रिकाणि बहु-विधानि परम-रुचिराणि स्वीय-श्रोत्रादीन्द्रियैर् जिघृक्षुः स्वीय-सौन्दर्यादीनि तदीय-श्रोत्रादिभिस् ता जिग्राहयिषुश् च बभूव, प्रेम-वश्यत्वाद् एकस्याम् एव रजन्याम् अव्यवधानेन यदा, तदा सत्य-सङ्कल्पता-शक्त्या प्रेरितया <strong>योगमायया</strong> दुर्घट-घटना-पटीयस्या शक्त्या प्रहर-चतुष्टयवत्यास् तस्या एव रात्रेर् मध्ये तावद्-विलास-समापयित्र्यः परः शत-कोटि-रात्र्य आनीय दर्शिताः । अत एव <strong>ता रात्रीर्</strong> <strong>वीक्ष्य</strong> इति बहु-वचनम् । ब्रह्म-रात्र उपावृत्त [भा।पु। १०.३३.३८] इत्य् अग्रेऽपि वक्ष्यते प्रसिद्धार्थ-तत्-पदोपन्यासान् नाना-गुणवतीर् इति रात्रीणाम् उत्कर्षः । <strong>शरदा</strong> तावन्तः शरदायाम् अपि <strong>उत्फुल्ला मल्लिका</strong> यासु ताः । शरद्य् अपि मल्लिकाः कुन्द-स्रजः कुल-पतेर् इह वातिगन्धः इति कुन्दान्य् अपि । रेमे तत्-तरलानन्दि-कमलामोद-वायुना इति रात्राव् अपि कमलानि पुष्पन्तीति वृन्दावनस्योत्कर्षः । &quot;शरदोत्फुल्ल-मल्लिकाः&quot; इति पाठे शारद्यश् च ता उत्फुल्ल-मल्लिकाश् चेति ता रन्तुम् आरेभे । रेमे इत्य् उक्ते आत्मारामस्य स्वत एव पूर्ण-कामस्य भगवतस् तस्य व्रज-वनितासु रमणं बाह्यं नव-विडम्बनम् एवेति कश्चिद् व्याचक्षतेत्य् अतो <strong>रन्तुं मनश् चक्रे</strong> इत्य् उक्त्या रमणम् इदम् आन्तरम् एव, न तु बाह्यम् इति ज्ञापितम् । सत्यम् आन्तरम् एवेदं रमणं किन्तु व्रज-सुन्दरीणां भक्तत्वात् तद्-अनुरोधेनैवेति कश्चिद् व्याचक्षीतेत्य् अतश् चक्र इत्य् आत्मने-पदं प्रयुक्तम् । रमणस्य स्व-सुखार्थकत्वं बोधयति, ततश् च इत्थम्भूत-प्रेमाणो व्रज-सुन्दर्यो यत् तासु भगवान् स्वतः सर्व-सुख-पूर्णोऽपि <strong>रन्तुं मनश् चक्रे</strong>&mdash;आत्मारामाश् च मुनयः [भा।पु। १.७.११] इत्य् अत्र इत्थम्भूत-गुणो हरिः इतिवत् । अतो व्रज-सुन्दरीणाम् अपि परमोत्कर्षः । तथा&mdash;</p>
<blockquote>
<p>सोऽपि कैशोरक-वयो मानयन् मधुसूदनः । &gt;
रेमे ताभिर् अमेयात्मा क्षपासु क्षप्ताहितः ॥ [वि।पु। ५.१३.६०] इति &gt; । &gt;
युवतीर् गोप-कन्याश् च रात्रौ सङ्कल्प-कालवित् । &gt;
कैशोरकं मानयानः सह ताभिर् मुमोद ह ॥ [ह।वं। २.२०.१८]</p></blockquote>
<p>इति श्री-विष्णु-पुरान-हरि-वंशयोर् मानयन् आदृतं कुर्वन्न् इत्य् अर्थः । ताभिः सह विहाराभावे स्वीय-कैशोरयोऽप्य् अवमानितं स्याद् अत एवोक्तम् अभियुक्त-महानुभावैः । कैशोरं सफलीकरोति कलयन् कुञ्जे विहारं हरिः [भ।र।सि। २.१.२३१] इति सर्वथैव व्रज-वनितानाम् अप्य् उत्कर्षो ध्वनितः । तत्र चोक्तानुक्त-सर्वेति कृत्य-समाधानार्थम् आह&mdash;<strong>योगमायां</strong> स्वीयाचिन्त्य-चिच्-छक्ति-वृत्तिम् <strong>उप</strong> आधिक्येन <strong>आश्रित</strong> इति स्वाश्रितानाम् अपि ताम् आश्रित इति प्रयोगात् तस्या अप्य् अत्र सौभाग्याधिक्यम् ॥१॥</p>
<hr>
<p>॥ १०.२९.२ ॥</p>
<p>तदोडु-राजः ककुभः करैर् मुखं</p>
<p>प्राच्या विलिम्पन्न् अरुणेन शन्तमैः ।</p>
<p>स चर्षणीनाम् उदगाच् छुचो मृजन्</p>
<p>प्रियः प्रियाया इव दीर्घ-दर्शनः ॥</p>
<p><strong>श्रीधर-स्वामी (भावार्थ-दीपिका) :</strong> तदा तस्मिन्न् एव क्षणे तत्-प्रतीतये उडु-राजश् चन्द्र उदगाद् उदितः । किं कुर्वन् ? दीर्घ-कालेन दर्शनं यस्य स प्रियः स्व-प्रियाया मुखम् अरुणेन कुङ्कुमेन यथा विलिम्पति तथा प्राच्याः ककुभो दिशो मुखं शन्तमैः सुखतमैः करै रश्मिभिर् अरुणेनोदय-रागेण विलिम्पन्न् अरुणीकुर्वन्न् इत्य् अर्थः । स प्रसिद्ध उडु-राजः । तथा चर्षणीनां जनानां शुचस् ताप-ग्लानीर् मृजन्न् अपनयन् ॥२॥</p>
<hr>
<p><strong>वंशीधरः (भावार्थ-दीपिका-प्रकाशः) :</strong> तदा भगवतो रिरंसा-समये । तस्य हरेः प्रीतये । तमसि गोपाङ्गना-स्फुट-दर्शनं स्याद् इत्य् अभिप्रेत्येत्य् अर्थः । उडुभिस् ताराभिः राजत इति । यथाहम् उडुभी राकेशे राजे तथा भगवान् अपि व्रजाङ्गनाभी राजत्व् इत्य् अभिप्रायक उडुराज इति शब्दः । दीर्घं बृहत् दर्शनं स्वरूपं यस्य सः । पूर्णिमेन्दोः पूर्ण-कलत्वाद् इत्य् अर्थः । प्रियः भर्ता । स्व-प्रियायाः । अरुणं कुङ्कुमे रक्ते सन्ध्या-रागे\ऽर्क-सारथौ इति धरणिः । प्राच्याः ककुभ इन्द्रेशाञाः । पर-पत्न्याः इत्य् अर्थः । अनेन, यद् यद् आचरति श्रेष्ठः [गीता ३.२६] इति न्यायेन यद्य् यस्मद्-वंश-प्रवर्तकश् चन्द्र इन्द्र-भार्यायाः प्राच्या मुखं विलिम्पति, तदा कुल-परम्परा-गतत्वाद् अस्माकम् एतत् सदृश-कर्मणि न दोष इति विमृश्य भगवान् प्रीतो भवत्व् इत्य् उक्तं स्वामि-चरणैः&mdash;तत्-प्रीतये इति । इत्य् अर्थ इति&mdash;अरुणतापादनम् एवात्र विलिम्पन-पदार्थः । चर्षणीनां मनुष्याणां वा सस्यानां,</p>
<blockquote>
<p>अर्यम्णो मातृका-पत्नी तयोश् चर्षणयः सुताः । &gt;
यत्र वै मानुषी जातिर् ब्रह्मणा चोपकल्पिता ॥ [भा।पु। ६.६.४२] &gt; इत्य् उक्तेश् चर्षणयो मनुष्याः ।</p></blockquote>
<p>चर्षणिर् मानुषे सस्ये श्रान्ते चाध्वनि वाहने इति निरुक्ति-कोशः । सस्य-पक्षे खर-किरण-सन्ताप-म्लान-रूपाः शुच इति ज्ञेयम् ॥२॥</p>
<hr>
<p><strong>श्रीनाथ-चक्रवर्ती (चैतन्य-मत-मञ्जुषा) :</strong> तदेत्य् आदि । तदा तस्मिन्न् एव समये यदा रन्तुं मनश् चक्रे तदैवेत्य् अर्थः । सेवा समयम् आकलय्य भृत्य इवोपसन्न इति यावत् ॥२॥</p>
<hr>
<p><strong>सनातन-गोस्वामी (बृहद्-वैष्णव-तोषणी) :</strong> एवं निज-रिरंसया चन्द्रम् अपि प्राची-दिशा स प्रियम् एव रन्तुम् उद्यतं मन्यमानस्य श्री-भगवतो भावम् अभिव्यञ्जयन्न् इव तद्-रिरंसा-स्मरणेनोदित-भाव-विशेषः प्राची-दिशा नायिकया सह चन्द्रस्य नायक-भाव-प्रदर्शनेनोदयम् आह&mdash;तदेति । यदा मनश् चक्रे तदानीम् एव उडूनां तारकाणां राजेति ता अपि तत्-परिवारत्वेनोदगुर् इति ध्वनितम् । तासां च पूर्ण-चन्द्र-रात्राव् अल्प-प्रकाशता-विवक्षया परिवारत्वापेक्षया चोदयस्य गौणतयोक्तिः । विशेषेण लिम्पन्न् इति पूर्ण-चन्द्राभिप्रायेणैव पूर्णत्वं च तस्य पौर्णमास्या किं वा तया विनापि तिथ्य्-अन्तरे भगवद्-रिरंसापेक्षया,शन्तमैर् अमृत-मयैर् इत्य् अर्थः । सर्व-तापापहारित्वात् स काम्य् अम्बुराशि-परिवर्धनतया प्रसिद्धः ।</p>
<p>न केवलम् एवम् अमुना प्राची-दिश एव तापो\ऽपहृतःकिन्तु सर्वेषां जनानाम् अपीत्य् आह&mdash;चर्षणीनाम् इति शुचः शरद्-अर्क-ज-सन्ताप-दुःखानि एतच् च श्री-भगवतो रिरंसोद्दीपन-द्वारा प्रायो गोप-कन्या-वर्ग-चिर-विरह-तापापनोदनाभिप्रायेण, जगत्-पूज्यानां तासां शुग्-अपनोदनेन जगताम् एव स्वतः शुग्-अपनोदन-सिद्धेः । प्रियः प्रियाया इवेति स-रागत्व-साधुत्वानन्यत्वादिनान्योन्यं प्रीति-विशेषेषो दर्शितः । अत एव परिजनानां शोकाश्रूणि मार्जयन् यथासौ परम-सुखमय-करेण लिम्पति । दीर्घ-दर्शन इत्य् अनेन परम्-औत्कण्ठ्यं सूचितम् । एवं सर्वम् इदं श्री-भगवद्-रिरंसाविर्भावनम् ऊह्यम् ॥२॥</p>
<hr>
<p><strong>जीव-गोस्वामी (लघु-वैष्णव-तोषणी) :</strong> एवं निज-रिरंसया चन्द्रम् अपि प्राची-दिशा प्रियः प्रिययेव रन्तुम् उद्यतं मन्यमानस्य श्री-भगवतो भावम् अभिव्यञ्जयन्न् तासां रात्रीणाम् उत्तमाङ्ग-रूपायाम् अस्याम् अभिव्यक्त-सर्व-मङ्गल-सूचकम् अन्यद् अप्य् आह&mdash;तदेति । उडूनां राजेति ता अपि तत्-परिवारत्वेनोदगुर् इति ध्वनितम् । रश्मिभिर् अरुणेनेति करण-द्वयम् उभयेषाम् अपि साधकतमत्वात् रश्मि-धृतेन रागेणेत्य् अर्थः । विशेषेण लिम्पन्न् इति पूर्ण-चन्द्राभिप्रायेणैव ततो राकैवेयं तिथिः पूर्णत्वं च तस्य तिथ्य्-अन्तरे श्री-भगवद्-इच्छापेक्षया तदेत्य् उक्त्या स्वारस्यात् । किं वा, उत्फुल्ल-मल्लिका-रात्रीर् वीक्ष्येतिवत् तस्याप्य् उद्दीपनत्वेन सहजोद्गमौचित्यात् । राकेश-कर-रञ्जितम् इति वक्ष्यमाणानुसारेण तत्-तिथाव् एव तात्पर्यात् स इति ता इतिवत् न केवलम् एवम् अमुना प्राची-दिश एव तापोपहृतः, किन्तु सर्वेषां जनानाम् अपीत्य् आह&mdash;चर्षणीनाम् इति । शुचः शरद्-अर्क-ज-सन्ताप-दुःखानि । यद् वा, मनो-दुःखानि भगवतः सर्व-शक्त्य्-आश्रय-परम-शक्ति-रूपाणां तासाम् अनुल्लासोल्लासाभ्यां स्वत एव सर्वेषां तत्-तद्-भावात् श्री-कृष्ण-जन्म-दिनादिवत् प्रियः प्रियाया इवेति स-रागत्व-साधुत्वानन्यत्वादिनान्योन्यं रुचि-विशेषेषो दर्शितः । अत एव तत्-परिजनानां शोकाश्रूणि मार्जयन् यथासौ परम-सुख-करेण लिम्पति । तथेति व्यञ्जितं दीर्घ-दर्शन इत्य् अनेन परमौत्कण्ठ्यं च सूचितम् । एवं सर्वम् इदं श्री-भगवतो रिरंसाविर्भावनम् ऊह्यम् ॥२॥</p>
<hr>
<p><strong>जीव-गोस्वामी (क्रम-सन्दर्भः) :</strong> करैर् अरुणेन तद्-गतोदय-रागेण ॥२॥</p>
<hr>
<p><strong>जीव-गोस्वामी (बृहत्-क्रम-सन्दर्भः) :</strong> तदोक्त-प्रकारासु सर्वास्व् एव रात्रिषु पूर्णत्वेन चन्द्रमा अप्य् एक एव नायकत्वेनासीद् इत्य् आह&mdash;तदोडुराज इत्य्-आदि । तदा तस्मिन्न् एव समये यदा भगवान् रन्तुं मनश् चक्रे । तदैव सेवकस्येयम् एव रीतिर् ईश्वरेच्छा सम-कालम् एवोपसत्तिर् इति यत्, स इति पूर्णत्वेन प्रसिद्धः । उडुराज उदगाद् उदियाय । किं कुर्वन् ? करैः किरणैः प्राच्याः ककुभो मुखम् अरुणेन अरुणिम्ना, गुण-वचनोऽयम् । विलिम्पन् रञ्जयन्न् इत्य् अर्थः । यद्यपि बह्वीनां रात्रीणां पतिस् तथापि प्राची दिग् एव तस्य प्रियेति ताम् एवादौ सादरम् अनुनयन् । पुनः किं कुर्वन् ? चर्षणीनां जनानां शुचौ मृजन् निर्मलीभावं कुर्वन् । तत्र दृष्टान्तः । प्रियः श्री-कृष्णः सर्वासां व्रज-देवीनां वल्लभोऽपि चर्षणीनां सखी-जनानां शुचो मृजन् अरुणेन कुङ्कुमेन करैः कर-व्यापार-विशेषैः प्रियाया राधाया मुखं लिम्पन्न् इति वाक्यार्थोपमा । कीदृशः ? उडु-राजः प्रियो वा दीर्घ-दर्शनः । बह्वीषु रात्रिषु परिपूर्णतयैक-रूपेयेण वर्तिष्यमाणत्वाद् दीर्घम् अपरिच्छिन्नं दर्शनं यस्य। पक्षे प्रियया सह दीर्घं सर्व-कालीनं दर्शनं यस्य, स्वाधीन-भर्तृकत्वात् तस्याः । अथवा, दीर्घ-दर्शनो दीर्घ-लोचन इत्य् अर्थः ॥२॥</p>
<hr>
<p>**नारायण-भट्टः (श्री-रसिकाह्लादिनी) :**तद् एवं श्री-कृष्ण-मनसि रिरंसा-पूर्णेऽपि भाव-रूपां प्रथम-विक्रियाम् आपन्ने सति चन्द्रस्यापि तत्-कार्यत्वाद् उद्दीपन-विभावत्वाच् च चन्द्रमा मनसो जात इति श्रुतेः । कार्योन्मुखे सति कार्यं स्वयम् एवोदेति । यथा रात्री-शरन्-मल्लिकानाम् उद्दीपन-विभावत्वं तथा चन्द्रस्यापि उद्दीपन-विभावत्वम् । अतः तस्योदयम् आह&mdash;तदेति । तास्व् अनुराग-शैथिल्यं कुर्वन्, यथा श्री-कृष्णो रमायाम् अनुराग-शैथिल्यं कृतवान् तथैव चन्द्रोऽपि स्वकीयासु पूर्णम् उज्ज्वल-रसं प्राप्नुवत् परकीयायां प्राच्यां दिशि पूर्णं रसम् अनुभवितुम् उदत् । प्राची इन्द्रस्यैव स्याद् दिग्-देवानाम् इति श्रुतेः । किं कुर्वन् ? प्राच्याः ककुभो मुखं शन्तमैः करैर् अरुणेन विलेपनं प्राची पूर्वानुरागवती । अतस् तस्याः सूर्येण सम्बन्ध-मात्रं ज्ञात्वा सक्रोध इवारुण्यम् अभिव्यञ्जन् उदगात् फुल्लैः कुमुद-कुन्दादिभिर् मुख-विकासेन पूर्वानुरागं विचिन्त्य ताम् अनुसरन् शन्तमैः करैर् अस्माभिः कर-तुल्यैह् प्रणय-कोपं कुर्वन् तेनोदय-रागेण तस्याः ककुभो मुखं विलिम्पन् दिवाकरे तस्या अनुराग-भावम् आलक्ष्य यत् परित्यज्यान्यत्र गतत्वात् वस्तुतस् तु श्री-कृष्ण-मनसोऽनुराग एव चन्द्रमस्यम् इत्य् उक्तम् आसीत् मनः कार्यत्वात् नव-कुङ्कुमारुणम् इत्य् उत्तर-श्लोके वक्ष्यति&mdash;&quot;कारण-गुणा हि कार्य-गुणान् आरम्भन्ते&quot; इति न्यायात् ।</p>
<p>पुनः किं कुर्वन् ? चर्षणीनां कृताकृत-ज्ञानवतां जनानां शुचः दिवा शरद्-अर्कांशुजां तापान् मृजन्न् आशयन् यद् वा चर्षणीनां सर्वत्र यदि भ्रमतां भगवद्-भजनम् अन्तरे क्वचिद् दैत्य-भय-प्राप्नुवतां जनानां शुचः पश्चात् तापान् मृजन् दूरीकुर्वन् भगवद्-आनन्दस्य पूर्ण-चन्द्र-द्वाराभिव्यञ्जितत्वात् तस्मिन्न् एव समये सर्वेषां व्रजौकसां ताप-मार्जनं जातम् इति भावः । अन्यार्थेऽप्य् आकुला भवेयुर् इति । वक्ष्यति च मन्यमाना स्व-पार्श्व-स्थान् इति । तस्मिन्न् उदिते सर्वेषां परमानन्दो भवत्य् एव । ताप-हरणम् अवान्तर-व्यापार अन्धकार-निवृत्तिश् च किं च यथा श्री-कृष्णस्य व्रज-वल्लवी-मनोऽनुरञ्जनम् उद्देश्यं तथा चन्द्रस्यापि प्राचितापापनोदनम् उद्देश्यं सर्व-जनतां पाप-हरणम् आनुषङ्गिकमिति । चन्द्रेण कार्य-द्वयं साधितम् इत्य् अत्रानुरूपं दृष्टान्तम् आह&mdash;प्रियः प्रियाया इवेति दीर्घ-कालेन दर्शनं यस्य स प्रियः प्रीति-विषयः दीर्घोत्कण्ठा-युक्तः प्रिया-दर्शनेन गत-व्यथः प्रियाया विरह-तापम् अपनेष्यन् नव-कुङ्कुमेन मुखं विलम्पतीतिवत् अनेन विरह-ताप-हरणं परमानन्द-दातृत्वं च कार्य-द्वयं सूचितम् इति ॥२॥</p>
<hr>
<p><strong>विश्वनाथ-चक्रवर्ती (सारार्थ-दर्शिणी) :</strong> तदैवोद्दीपनान्तरं च प्रादुर्बभूवेत्य् आह&mdash;<strong>तदा उडु-राजश्</strong> चन्द्र <strong>उदगात्</strong> । किं च, न केवलम् अयम् उद्दीपन एव अपि तु गोप-स्त्री-रमणस्य तस्य प्रमाणीभूत इत्य् आह&mdash;<strong>ककुभ</strong> इति । <strong>दीर्घ</strong>-कालेन <strong>दर्शनं</strong> यस्य स प्रियो रमणः प्रियायाः स्व-रमण्या मुखम् <strong>अरुणेन</strong> कुङ्कुमेन स्वकर-धृतेन यथा विलिम्पति तथा प्राच्याः ककुभो दिशः मुखं <strong>शन्तमैः</strong> सुखतमैः <strong>करैः</strong> किरणैर् धृतेन <strong>अरुणेन</strong> उदय-रागेण लिम्पन्न् अरुणीकुर्वन्न् इत्य् अर्थः । स प्रसिद्ध एव <strong>चर्षणीनां</strong>&mdash;अर्यम्नो मातृका पत्नी तयोश् चर्षणयः सुताः यत्र वै मानुषी जातिर् ब्रह्मणा परिकल्पिता [भा।पु। ६.६.४२] इति षष्ठोक्तेर् मानुष-जातीनां शुचः सन्तापान् मृजन् अपनयन् । अयम् अर्थः&mdash;कृष्णस्य स्व-कुलादि-पुरुषः स पुरातनोऽपि द्विज-राजोऽपि रमणार्ह-बहुतर-स्व-स्त्रीमान् अपि प्राच्या दिश इन्द्र-भार्यात्वात् पर-स्त्रियो मुखं स्व-करैः स्पृशति, स्पृशन्न् एव स्वयं तस्याम् अनुरक्तस् ताम् अप्य् अनुरागवतीं करोति यदि तदा कृष्णस्य तद्-वंशस्य नवीन-वयसो गोप-जातेर् अलब्ध-विवाहत्वात् स्वीय-स्त्री-रहितस्यार्थं च स्व-सौन्दर्येण मानुषी जातीर् आनन्दयतो गोप-स्त्री-रमणे कः खलु दोष इति ॥२॥</p>
<hr>
<p>॥ १०.२९.३ ॥</p>
<p>दृष्ट्वा कुमुद्वन्तम् अखण्ड-मण्डलं</p>
<p>रमाननाभं नव-कुङ्कुमारुणम् ।</p>
<p>वनं च तत्-कोमल-गोभिर् अञ्जितं</p>
<p>जगौ कलं वाम-दृशां मनोहरम् ॥</p>
<p><strong>श्रीधर-स्वामी (भावार्थ-दीपिका) :</strong> कुमुत् कुमुदं विकसनीयं विद्यते यस्य तं <strong>कुमुद्वन्तम्</strong> । न <strong>खण्डं मण्डलं</strong> यस्य तम् । <strong>रमा</strong>या <strong>आनन</strong>स्याभेव <strong>आभा</strong> यस्य तम् । नव-कुङ्कुमम् इवारुणम् एवं-विधं चन्द्रं दृष्ट्वा । तथा वनं च तस्य <strong>कोमलैर्गोभी</strong> रश्मिभी रञ्जितं <strong>दृष्ट्वा कलं</strong> मधुरं <strong>जगौ</strong> अगायत । कथम् ? <strong>वाम-दृशां</strong> वामा मनोहरा <strong>दृशो</strong> यासां, तासां <strong>मनोहरं</strong> यथा ॥३॥</p>
<hr>
<p><strong>वंशीधरः (भावार्थ-दीपिका-प्रकाशः) :</strong> कुमुदं रात्रि-विकाशि कमलम् । विकसनीयं प्रकाशनीयम् । यद् वा, कौ भूमौ मुद् यतः सा प्रभा तद्वन्तम् । तस्य चन्द्रस्य । गोभिः किरणैः । नृ-स्त्रियो स्वर्ग-वज्राम्बु-रश्मि-दृग्-बाण-लोमसु इति केशवोक्तेः । रञ्जितं मण्डितम् । कलम्, कलं शुल्के त्रिष्व् अजीर्णे नाट्योक्त-मधुर-ध्वनौ इति मेदिनी ।</p>
<p>गूढार्थस् तु&mdash;वाम-दृक् ई-कारस् तद्-युक्तं कलं क्लीम् इति बीजम् । अं वासुदेवं मानयति विज्ञापयतीति, अं मनः सान्तोऽयं द्वितीयाया अ-लुग् आर्षः । तच् छ्रुत्वा वासुदेवो वादयतीति ज्ञायते । पुनः औ अ-कारौ हरति त्यजतीत्य् अ-हरम् । कलम् इत्य् अत्र अ-कारयोस् त्याग-पूर्वकम् ई-कार-सङ्गत्या क्लीम् इति सम्पद्यते । तथा च&mdash;काम-बीजं जगौ । वंश-पर्व-द्वारा विरह-कर्षित-प्रेम-रसार्द्र-तद्-धृदय-क्षेत्रे कामम् उद्भावयामास वपनेनेवेति तत्त्वम् ॥३॥</p>
<hr>
<p><strong>श्रीनाथ-चक्रवर्ती (चैतन्य-मत-मञ्जुषा) :</strong> वनं चेत्य् आदि । तत् कोमल-गोभिर् अञ्जितं म्रक्षितं तत्-कोमल-गोभिर् अञ्जितम् इति समस्तं वा पदम् । <strong>जगौ कलम्</strong> इति गानम्, अतो मुरली-करणकम् इति ज्ञेयम् । चुकूज वेणुम् [भा।पु। १०.२१.२] इति पूर्व-पूर्वोक्तत्वात् । कलम् इत्य् अस्यायं भावः&mdash;ध्वनौ तु मधुरास्फुटे कलः । अस्फुटत्वे सति सर्वासाम् एव मन्-नाम्ना गीतम् इति प्रतीतिर् अभूत् ॥३॥</p>
<hr>
<p><strong>सनातन-गोस्वामी (बृहद्-वैष्णव-तोषणी) :</strong> ततश् च भाव-विशेषाविर्भावेन श्री-गोपीनाम् आकर्षणार्थं मोहन-मन्त्रम् इव वेणुना किञ्चिद् गीतम् अगायद् इत्य् आह&mdash;दृष्ट्वेति । कुमुत् कुमुदम् । तथा च विश्वः&mdash;कुमुदे\ऽपि कुमुत् प्रोक्तम् इति तद्वन्तम् इति । कुमुदानि च तदानीं विकसितानीत्य् अर्थः । अत एव वक्ष्यते श्री-गोपीभिः&mdash;वृन्दावने कुमुद-कुन्द-शशाङ्क-रम्ये [भा।पु। १०.४७.४३] इति । यद् वा, कुः पृथिवी तस्या मुत् हर्षः । तद्वन्तम् इति तद्-उदयेन सर्वेषाम् एवानन्दो\ऽभूद् इत्य् अर्थः । तत्र हेतवः&mdash;<strong>अखण्ड</strong>- इत्य्-आदीनि । अखण्ड-मण्डलत्वाद् रमाननाभम् इति । लक्ष्मी-मुख-स्मारणेन रिरंसा विभावितेति ज्ञेयम् ।</p>
<p>ननु रमाननं सदा सत्-कुङ्कुमाक्तं, चन्द्रस् तु शुक्ल एव । तत् कथं तत्-सादृश्यम् ? तत्राह&mdash;नवेति । एतच् च प्रथमोदय-मात्र-विवक्षया । नव-कुञ्कुमस्य भावोद्दीपनत्वेनैव प्रयोगः । एवं कालस्य इति योग्यतां प्रदर्श्य स्थानस्यापि दर्शयति&mdash;वनं चेति । तस्य चन्द्रस्य कोमलैः प्रथमोदयेनाल्प-मात्र-प्रकाशवद्भिर् गोभिर् अभितो रञ्जितं रक्तीकृतम् अनुराग-विषयीकृतं वा ।</p>
<p>यद् वा, गोभिर् इति तृतीयान्तं पदं, अञ्जितं म्रक्षितम्, अत्रापि स एवार्थः । एवं भावोद्दीपनम् एव दर्शितम् । कलं मधुरं किञ्चिद् गीतम् ।</p>
<p>यद् वा, <strong>कलं</strong> यथा स्यात् तथा <strong>जगौ</strong> वेणुनेति ज्ञेयम् । का स्त्र्य् अङ्ग ते कल-पदामृत-वेणु-गीत [भा।पु। १०.२९.४०] इत्य्-आदि-वक्ष्यमाणत्वात् । <strong>वामा</strong> मनोहरा <strong>दृशो</strong> नेत्राणि यासां, परम-सुन्दरीणाम् इत्य् अर्थः ।</p>
<p>यद् वा, वामा कुटिला दृक् दृष्टिर् यासां परम-विदग्धानाम् इत्य् अर्थः । एतच् च स्वरूप-निरूपण-मात्रम् । व्रज-स्त्रीणां सर्वासाम् एव स्वभावतस् तादृशत्वात् मनो हरति आकर्षति सङ्केत-विशेषेण राग-तालादि-विशेषेण वा मनोहरं तद् यथा स्यात् इति दिनान्तरापेक्षया तदानीं गान-विशेषो\ऽभिप्रेतः । दिनान्तरेषु वेणु-गीतेन तादृशत्वावृत्तेः ॥३॥</p>
<hr>
<p><strong>जीव-गोस्वामी (लघु-वैष्णव-तोषणी) :</strong> ततश् च तं दृष्ट्वा भाव-विशेषाविर्भावेन वनम् आगत्य तच् च तद्-राश्मिभी रञ्जितं दृष्ट्वा तत्र यमुना-तीर-भागम् अद्यापि रासौलीति प्रसिद्ध श्री-वज्र-स्थापितं ग्राम-चत्वरम् आगत्य चाकर्षण-वेणुना किम् अपि गीतम् अगायद् इति पूर्ववत् तस्यां रात्रौ प्रकटित-वेणु-शिक्षा-विशेषत्वम् अप्य् आह&mdash;दृष्ट्वेति ।</p>
<p>तं च रमाननाभं रमयन्तीति रमाणां परम-रमा-रूपाणाम् एव वा तासां तत्-प्रेयसीनां मध्ये परम-प्रेयसी या राधा यत्-प्राप्त्य्-अर्थम् एव वेणु-शिक्षा-विशेषं प्रकटयितुं नूनम् एतावन्तं कालं तासाम् अपि सङ्गमे शिथिलो\ऽभूत्, तस्या यत् आननं तद्-आभं दृष्ट्वा तत् तया वितर्क्य तेन तत् स्मृत्वा वा स्व-प्रकाशनाय कलं जगाव् इत्य् अन्वयः ।</p>
<p>वितर्कापद्य् उपादनाय साम्येन विशेषणानि&mdash;कुमुत् कुमुदम् । तथा च विश्वः&mdash;कुमुदे\ऽपि कुमुत् प्रोक्तम् इति तद्वन्तम् इति वा स्व-प्रकाशनाय कुमुदानि च तदानीं विकसितानीति ध्वन्य्-अर्थः । अत्र विशेषणैर् एव विशेष्यश् चन्द्रो लभ्यते । अयम् उदयति मुद्रा-भञ्जनः पद्मिनीनाम् इतिवत् । आननस्य पक्षे, कोः पृथिव्याः मुत्-कर्तव्यत्वेन विद्यते यस्य तद् इति विशेष्य-वशाल् लिङ्ग-विपरिणामेन ज्ञेयम् । परम-रमा-रूपत्वात् तस्याः ।</p>
<p>अखण्ड-मण्डलं षोडश-कलम् । पक्षे, यथावत् परिमाण-संवलितं मण्डलम् अवयव-वृन्दं यत्र नव-कुङ्कुम-रागेणारुणम् ।</p>
<p>एवं कालस्य रति-योग्यतां प्रदर्श्य स्थानस्यापि दर्शयति&mdash;वनं चेति । तस्य प्रथमोदयेनाल्प-मात्र-प्रकाशवद्भिर् गोभिर् अभितो रञ्जितम् । यद् वा, भावे निष्ठा तैर् अभिरञ्जितं, अर्थात् कृष्णस्याभिरञ्जना यत्र तत् दीर्घत्वाभावः छान्दसः । एवं भावोद्दीपनम् एव दर्शितम्</p>
<hr>
<p>कलं मधुरम् अस्फुटं च यथा स्यात् तथा जगौ वेणुनेति ज्ञेयम् । का स्त्र्य् अङ्ग ते कल-पदामृत-वेणु-गीत [भा।पु। १०.२९.४०] इत्य्-आदि-वक्ष्यमाणात् । तत्र मधुरत्वं मनोहरणाय अस्फुटत्वं सर्वासाम् अपि तासां स्व-स्व-नाम-मयत्वादि-भ्रमाय अन्येषां वेणु-वाद्यम् इदम् इति विशेषानवधारणाय च ।</p>
<p>ननु मधुरत्वेन कथं सर्वेषाम् एवाकर्षणं नाभूत् ? तत्राह&mdash;वाम-दृशां तादृश-भाववतीनाम् एव मनोहरं यथा स्यात् तथेत्य् आदि-रस-मात्रोद्दीपनं राग-विशेषं जगाव् इत्य् अर्थः । वक्ष्यते च अनङ्ग-वर्धनम् इति । नूनं मध्यमादि-नामा यत उक्ते मौडव-राग-भेदे&mdash;</p>
<blockquote>
<p>मध्यमादिर् म-ग्रहान्तो मध्यम-ग्राम-रागजः । &gt;
अयं सायं तु गातव्यः शृङ्गारे ऋ-ध-वर्जितः ॥ इति ।</p></blockquote>
<p>मेति मध्यमः ऋ-धेति ऋषभ-धैवतौ स्वरौ&mdash;ग्रहः स्वरस इत्य् उक्तो यो गीतादौ समर्पितः इति पूर्वं तु, इति वेणु-रवं राजन् सर्व-भूत-मनोहरम् इति सामान्य-विषयकत्वात् स्वभावानुसारेण तासां मोहन-मात्रं जातम् । अधुना तु रस-विशेषोद्दीपनत्वाद् आकर्षणम् इति तत्र तत्र वंश्या अपि वैशिष्ट्यम् अस्ति, यथोक्तम्&mdash;</p>
<blockquote>
<p>अर्धाङ्गुलान्तरोन्मानं तारादि-विवराष्टकम् । &gt;
ततः सार्धाङ्गुलाद् यत्र मुख-रन्ध्रं तथाङ्गुलम् ॥ &gt;
शिरो वेदाङ्गुलं पुच्छं त्र्य्-अङ्गुलं सा तु वंशिका । &gt;
नव-रन्ध्रा स्मृता सप्त-दशाङ्गुल-मिता बुधैः ॥ &gt;
दशाङ्गुलान्तरा स्याच् चेत् सा तार-मुख-रन्ध्रयोः । &gt;
महानन्देति व्याख्याता तथा संमोहिनीति च ॥ &gt;
भवेत् सूर्यान्तरा सा चेत् तत आकर्षिणी मता । &gt;
आनन्दिनी तदा वंशी भवेद् इन्द्रान्तरा यदि ॥ &gt;
गोपानां वल्लभा सेयं वंशुलीति च विश्रुता । &gt;
क्रमान् मणिमयी हैमी वैणवीति त्रिधा च सा ॥ [भ।र।सि। &gt; २.१.३६८-७२]</p></blockquote>
<p>अतो द्वादश्याङ्गुलान्तरे तार-मुख-रन्ध्रा हैमीयं ज्ञेया । एवं गान-वैशिष्ट्यम् अपि ज्ञेयं वाम-दृशाम् इति । श्लेषेण स्वस्मिन् कुटिलम् एव पश्यन्तीनां तासां मनो-रूप-मूलाकृष्ट्या दृष्ट्यादि-सर्वेन्द्रिय-वृन्दम् एवाकृष्टम् इवेत्य् अर्थः ।</p>
<p>अत्र श्लेषेण काम-बीजं जगाव् इति रहस्यं, यतो वाम-दृक्-सम्बन्धि यत् तत् सहितं कलम् इति प्रथमाक्षर-त्रयं व्यञ्जितं । कीदृशं ? मनोहरं मनः-शब्देन तद्-अधिष्ठाता चन्द्र उच्यते । स च तद्-आकारत्वेन लवकः, तं हरति आकर्षतीति तत्-संवलितम् इत्य् अर्थः । नाद-युक्तत्वं तु वेणु-नाद-स्वाभाव्याद् एवेति भावः । तद् उक्तं, कला तु माया लवका तु मूर्तिः कल-क्वणद्-वेणु-निनाद-रम्यः इति ॥३॥</p>
<hr>
<p><strong>जीव-गोस्वामी (क्रम-सन्दर्भः) :</strong> महा-लक्ष्मी-रूपत्वेन । यद् वा, श्री-कृष्ण-स्मरण-हेतुत्वेन रमात्र श्री-राधा&mdash;इति वेणु-रवं राजन् सर्व-भूत-मनोहरम् [भा।पु। १०.२९.६] इति पूर्वोक्तात् । वैशिष्ट्यम् आह&mdash;वाम-दृशां मनोहरम् इति । आदि-रसोद्दीपन-गान-विशेषाद् इति भावः ॥३॥</p>
<hr>
<p><strong>जीव-गोस्वामी (बृहत्-क्रम-सन्दर्भः) :</strong> भगवान् अपि तम् उदितं दृष्ट्वा विहारार्थं क्षणम् अपि विलम्बं नाकरोद् इत्य् आह&mdash;दृष्ट्वेत्य् आदि । कुमुद्वन्तं प्रकाश्येन कुमुदं वर्तते अस्येति कुमुद्वान्। नडादित्वाद् अतो लोपः । चन्द्रस् तं दृष्ट्वा कलं जगौ गीतवान् वेणुनेति शेषः, चुकूज वेणुम् इत्य्-उक्तेः । किं जगौ ? इत्य् अत्राह&mdash;वाम-दृशां मनोहरं यत् तद् एवेत्य् अर्थः । वाम-दृशाम् इत्य् अस्यायम् अर्थः । यज् जगौ तद् वाम-दृश एव शुश्रुवः, न तु पूर्व-पूर्वोक्तवत् सर्व-भूत-मनोहरम् इति । तथा सति सर्व एवाश्रोष्यन् । तन् न चेद् वाम-दृश एवाजग्मुर् न तु सखायः, सखीनां तु मते पित्रोर् गृह एव वर्तते । पित्रोर् अपि तथैव पूर्व-पूर्व-दिनवत् यथा-स्थानं यथा-कालं शयनादि-क्रियां कुर्वन्न् एवास्ते । दृश्यते च ताभ्याम् । तथेदृश्य् एव तस्य योग-शक्तिर् अचिन्त्या । अनयैव दिशा वृन्दावन-स्थो नित्य इति यन् मतं तद् अपि साधयितव्यम् ।</p>
<p>कुमुद्वन्तं कीदृशम् ? अखण्ड-मण्डलं पूर्णम् । पुनः कीदृशम् ? रमाननाभं रमां विहाय गोपीभिः सह क्रीडायां तस्याः सदैव कोपेनारुणम् आननं तत्-समानम् । तद् एव प्रकटयति&mdash;नव-कुङ्कुमारुणम् । न केवलं तं दृष्ट्वा, वनं च कीदृशम् ? तत्-कोमल-गोभिर् अञ्जितं तस्य कोमलैर् गोप्भिः किरणैर् अञ्जितं म्रक्षितम् । अभिरञ्जितम् इति समस्तं वा पदम् । अत एव नव-कुङ्कुमारुणम् इति वनस्य च विशेषणम् अवगन्तव्यम् ॥३॥</p>
<hr>
<p><strong>नारायण-भट्टः (श्री-रसिकाह्लादिनी) :</strong> एवम् उद्दीपन-विभावस्योदयम् उक्त्वा विलासाधिकरणस्यापि श्रैष्ठ्यम् आह&mdash;उद्दीपन-विभावं दृष्ट्वा शब्दात्मिकालीलां प्रादुश्चकार दृष्टेति कुमुद्वन्तं चन्द्रं दृष्ट्वा कलं यथा स्यात् तथा जगौ वेणुं वादितवान् इति । आकाश-स्थितोऽपि कौ पृथिव्याम् उत् आनन्दो विद्यते यस्य स कुमुद्वान् पृथिव्याम् इति पृथिवी-स्थ-जनेष्व् आनन्द-दातृत्वं सूचितम् इति । यद् वा कुमुत् कुमुदं विकसितं यस्मिन् अन्योपलक्षणं रात्री-विकाशिनि अन्यान्य् अपि पुष्पाणि विकसितानीत्य् अर्थः । श्री-कृष्ण-मनसि रस-पूर्णे अखण्डने सति चन्द्रस्याप्य् अखण्डत्वं जातं तत्-कार्यत्वाद् इत्य् आह&mdash;न खण्डं मण्डलं यस्य । अनेन सर्व-जने पूर्णानन्द-दातृत्वं सूचितम् ।</p>
<p>पुनः किं-भूतं ? रमाया आननस्येवाभा यस्य लक्ष्मी-सहोदरत्वात् । अत एव चन्द्र-दर्शने रमा-मुख-स्मरण-हास्य-भावोद्दीपकत्वं व्यञ्जितम् । मुनीन्द्रोऽपि मत्य्-अभिज्ञया सादृश्यं वदतीति । यद् वा, रमयतीति रमा या काचिद् व्रज-देवी तद्-आनन-तुल्यं । पुनः कथम्-भूतं ? नव-कुङ्कुमारुणम्, अस्य दर्शनेनैतत् सूचितं रमाननं विवाह-समये नव-कुङ्कुमेन रञ्जितम् । अत एवारुणं चन्द्रस्योदयारुण्यं नरस्याननस्याप्य् आरुण्यम् अनुमीयते । उद्दीपके पुनः कुङ्कुमस्यापि गणितत्वात् वनम् अपि मधुर-रसोद्दीपकं दृष्ट्वा, तच् च तस्य चन्द्रस्य कोमलैः सुख-स्पर्शेन नवानुराग-संवलितैर् गोभिः किरणैः अभि निशङ्कं यथा स्यात् तथा रञ्जितं । यद्यपि पत्राणां हरितत्वं पुष्पाणां श्वेतत्वं, तथापि किरणै रुद्धयारुण्येनारुणी-कृतम् इति पोषकत्वम् उक्तम् । यद् वा, तस्य कोमलैः सुख-स्पर्शैर् उदय-राग-पिञ्जीरितैर् गोभिर् अञ्जितं कान्ति-विशेषं शयितम् । अञ्जु-व्यक्ति-ग्लक्षण-कान्ति-गतिषु इति धातुः । न केवलं वनम् एव रञ्जितं किन्तु श्री-कृष्ण-मनोऽपि रञ्जितं यतः कोमलम् अव्यक्तं मधुरं जगौ वेणुं वादितवान् ।</p>
<p>अयं भावः&mdash;कृष्णस्यापि मनः कृष्णम् एव तेन चन्द्रमसा स्वस्योदय-रागेण रक्तं कृतम् इतीदम् एव चित्रम् । यद् वा, कुं मुखं लाति गृह्णातीति कलं मुखं पूर्णम् इत्य् अर्थः । तच् च गानं, कीदृशं वाम-दृशां मनोहरं वामा मनोहरा दृशो यासां तासाम् । यद् वा, वामा वक्रा दृशोर् अपाङ्गा यासाम् । यद् वा, वामा शोभना दृशो दर्शनानि ज्ञानानीति यावत् यासाम्, मुनीनाम् अपि मनोहर-मोहकम् इत्य् अर्थः । अयम् अभिप्रायः व्रजे द्वादश रसाधिकारिणो वर्तन्ते तथापि मधुर-रसाधिकृतानां निरोधो वर्णितः तद्-अवधि-कृतानां सुख-विशेषानुभवे तन्-निरोधो वर्णितः तत्रैव स्थिता यतो वेणु-ध्वनि-मार्गेणागता ॥३॥</p>
<hr>
<p><strong>विश्वनाथ-चक्रवर्ती (सारार्थ-दर्शिणी) :</strong> ततश् च तद्-दर्शनेनाद्भुत-कन्दर्प-विकारो, यद् यद् आचरति श्रेष्ठस् तत् तद् एवेतरो जनः [गीता ३.२१] इति स्मृत्वा स्व-कुलादि-पुरुषस्य तस्य धर्मं स्वस्मिन्न् अपि पश्यन् निःशङ्कम् एव पर-स्त्रीर् आनेतुं कम् अप्य् अमोघं यत्नम् अकरोद् इत्य् आह&mdash;दृष्ट्वेति । कुमुत् कुमुदं, कुमुदेऽपि कुमुत् प्रोक्तम् इति [विश्वः]{।मर्क्} । तद्-विकासनीयत्वेन वर्तते यस्य तम् आत्मानं च दृष्ट्वेत्य् अपि व्याख्येयम्, विशेष्य-विशेषणानुक्तेः, न अखण्ड-मण्डलं विश्वं स्वरूपं यस्य तं पूर्णम् इत्य् अर्थः । रमा लक्ष्मीस् तद्-भातृत्वात् तद्-आननाभम् । यद् वा, सर्व-लक्ष्मी-मयी सर्व-कान्तिः सम्मोहिनी परा इति स्मृतेः रमा श्री-राधा । रमन्ते रमयन्तीति वा रमा गोप्यश् च तासाम् आननस्येवाभा यस्य तम् इति । तद्-दर्शनेन ताः स्मृति-पथारूढा इति भावः । पक्षे, रमाणां तासाम् आनने आभा अन्तः-कन्दर्प-विकार-द्योतनी सम्यक् कान्तिर् यतस् तम् आत्मानं, उदय-राग-व्याप्तत्वात् नव-कुङ्कुम-पिण्डवद् अरुणम् । पक्षे, नव-कुङ्कुम-चर्चया अरुणम् ।</p>
<p>तथा वनं च तस्य कोमलैर् गोभिः किरणै रञ्जितं म्रक्षितम् अभिरञ्जितम् इति समासो वा । पक्षे, तैः प्रसिद्धैर् गोभिः स्वाङ्क-कान्तिभिः स्व-पाल्यमान-गवीभिर् वा अभिरञ्जितम्, अभिरञ्जित-चरम् इत्य् अर्थः । टजभाव् आर्षः । इत्य् उद्दीपनालम्बन-विभावौ दृष्ट्वा कलं मधुरम् अगायत वेणुनेति शेषः&mdash;का स्त्र्य् अङ्ग ते कल-पदामृत-वेणु-गीते [भा।पु। १०.२९.४०] इत्य् अग्रिमोक्तेः ।</p>
<p>कथम् ? वामा मनोहरा दृशो यासां तासां युवतीनाम् एव मनोहरं यथा स्यात् तथा गायन्तं स्त्रियः कामयन्त इति श्रुतेः । श्लेषेण कलं क-कार-ल-कारं वाम-दृशाम् इति लुप्त-विभक्तिकं पदं वाम-दृक् चतुर्थः स्वरः, तया सह पञ्च-दश-स्वरं काम-बीजं जगाव् इति रहस्यम् । मनोहरं मनस आकर्षकत्वात् स्व-स्वरूप-भूत-महा-मन्मथ-मन्त्रम् इत्य् अर्थः ॥३॥</p>
<hr>
<p>॥ १०.२९.४ ॥</p>
<p>निशम्य गीतं तद्-अनङ्ग-वर्धनं</p>
<p>व्रज-स्त्रियः कृष्ण-गृहीत-मानसाः ।</p>
<p>आजग्मुर् अन्योन्यम् अलक्षितोद्यमाः</p>
<p>स यत्र कान्तो जवलोल-कुण्डलाः ॥</p>
<p><strong>श्रीधर-स्वामी (भावार्थ-दीपिका) :</strong> असापत्न्याय <strong>अन्योन्यम्</strong> <strong>अलक्षितो</strong> न ज्ञापित <strong>उद्यमो</strong> याभिस् ताः । <strong>स कान्तो यत्र,</strong> तत्र गीत-ध्वनि-मार्गेण <strong>आजग्मुः</strong><sup id="fnref:3"><a href="#fn:3" class="footnote-ref" role="doc-noteref">3</a></sup> । <strong>जवेन</strong> वेगेन <strong>लोलानि</strong> चञ्चलानि <strong>कुण्डलानि</strong> यासां ताः ॥४॥</p>
<hr>
<p><strong>वंशीधरः (भावार्थ-दीपिका-प्रकाशः) :</strong> असापत्न्याय सापत्न्य-निवृत्तये । सहगमने त्व् ईर्ष्या स्याद् इत्य् अर्थः । <strong>स</strong> कृष्णः । यत्र स्थाने । कुण्डलानां रथत्वं पक्षत्वम् अङ्कुशत्वं च, किं वा भूमिः सङ्कुचिता सैवाग्रे विवृता भविष्यतीति । जव-लोल-कुण्डला इत्य् अनेन ध्वनितम् ॥४॥ (विश्वनाथ, तोषणी)</p>
<hr>
<p><strong>श्रीनाथ-चक्रवर्ती (चैतन्य-मत-मञ्जुषा) :</strong> अनङ्ग-वर्धनम्&mdash;अनङ्गो मत्-कामो\ऽङ्गी प्रेम्णा अङ्गे वर्धनम् इत्य् अर्थः । अन्योन्यम् अलक्षितोद्यमा इति संवाद-विरहात् । यद् वा, पत्य्-आदिभिर् अलक्षितोद्यमाः सत्यो\ऽन्योन्यं मिलित्वा आजग्मुः । जव-लोल-कुण्डला इति जवेनापि कुण्डलयोर् एवे लोलत्वं, तेन मान्थर्यातिशयस् तेन च कलहंस-गामित्वम् । कुण्डलानां च पाश्चात्य-देशीय-कुण्डल-विजातीयत्वम् । यद् वा, अजव-लोल-कुण्डलाः&mdash;न जवेन लोलानि कुण्डलानि यासां ताः, ईषल्-लोला इत्य् अर्थः ॥४॥</p>
<hr>
<p><strong>सनातन-गोस्वामी (बृहद्-वैष्णव-तोषणी) :</strong> तत्-पूर्वोक्त-प्रकारं श्री-कृष्ण-वेणूद्गतम् अनङ्गं श्री-भगवद्-विषयकं कामं प्राग्-वर्तमानम् एवाधुना वर्धयतीति तथा तत् । यद्यपि वाम-दृशां मनोहरम् इत्य् अनेनानङ्ग-वर्धनत्वम् आयातम् एव, तथापीयं विशेषोक्तिस् तद्-अतिशय-विवक्षया अनङ्ग-शब्द-प्रयोगश् च तासां प्रेम-रूप-काम-विशेषेण ग्राम्य-धर्म-हेतु-प्राकृत-कामांशाभाव-विवक्षया ।</p>
<p>यद् वा, श्री-भगवद्-विषयत्वेनानङ्गस्यापि साङ्गीभावाद्य्-अभिप्रायेणेति दिक् । व्रजस्य व्रजे वा याः स्त्रियो नव-युवत्यस् ताः । कृष्णेन परमाकर्षकेण पूर्वम् एव गृहीतम् आकृष्टम् आविष्टं वा मानसं मनस् तदीयाशेषं वा यासां ताः । विशेषतश् चेदानीं तादृशं गीतं श्रुत्वा आजग्मुः ।</p>
<p>यद् वा, स्व-यूथे मिथः सख्यवतीनाम् अपि तासाम् अन्यो\ऽन्यम् अलक्षितोद्यमत्वे हेतुः&mdash;कृष्णेति । तदानीं कृष्णाकृष्ट-चित्तत्वेन विचारागमाद् इति भावः ।</p>
<p>यद् वा, तेनैव प्रेम-विशेष-स्वाभाविक-तद्-विलासात्मक-सापत्न्यस्य यूथान्तरे प्रादुर्भावात् ।</p>
<p>यद् वा, गमने\ऽत्यन्त-त्वरया तज्-ज्ञापनाशक्तेः, अत एव जवेन गमन-वेगेन लोलानि कुण्डलानि कर्ण-भूषणानि यासां ताः । आजग्मुर् इति श्री-बादरायणेः श्री-कृष्णान्तिके सदैवात्म-स्थितेः परिस्फूर्तेः ।</p>
<p>किं वा, तासां तद्-गमन-वार्तया भाव-विशेषोदयेन तस्मिन्न् इव स्वस्यापि तत्र गमन-स्फूर्त्या साक्षाद् इव श्री-कृष्णान्तिकतायाः परिस्फूर्तेः ।</p>
<p>यद् वा, आजग्मुर् अभिसस्रुर् इत्य् अर्थः । यद् वा, आ सम्यक् सर्व-परित्यागेन जग्मुर् ययुर् इत्य् अग्रे बहुशो वक्ष्यमाणत्वात् । स परम-मोहन-वेणु-गीत-गायकः । यद् वा, चिरं व्रतादिनाभीप्सितः, यतः कान्तः स्वामी निज-मनोहर इति वा । यद् वा, कस्य सुखस्यान्तो निष्ठा यस्मात् सः ॥४॥</p>
<hr>
<p><strong>जीव-गोस्वामी (लघु-वैष्णव-तोषणी) :</strong> अन्ये तु च तद्-गीतं न श्रुतवन्तः किन्तु तेन ता एव चाकृष्टा इति तस्य शक्ति-विशेषं द्योतयन्न् आह&mdash;निशम्येति । तत्-पूर्वोक्तं प्रकारं श्री-कृष्ण-वेणूद्गतम् अनङ्गं श्री-भगवद्-विषयं कामं प्राग्-वर्तमानम् एवाधुना वर्धयतीति तथा तत् । यद्यपि वाम-दृशां मनोहरम् इत्य् अनेनानङ्ग-वर्धनत्वम् आयातम् एव, तथापीयं विशेषोक्तिस् तद्-अतिशय-विवक्षया अनङ्ग-शब्द-प्रयोगश् च पूर्वं बीजाङ्कुर-रूपेणैव स्थितः सम्प्रति तु पल्लवित इत्य् अर्थं बोधयति । एतेन तद्-गानस्यामृत-सेकत्वम् अप्य् उत्प्रेक्ष्यते । सद्यस् तथाभावात् व्रजस्य स्त्रियस् तद्-विशेषाः प्रकारण-बलात् । अत एव कृष्णेन परमाकर्षकेण पूर्वम् एव गृहीतम् आकृष्टम् मानसं मनस् तदीयाशेषं वा यासां ताः । विशेषतश् चेदानीं गीतं श्रुत्वा आजग्मुः अन्योन्यालक्षितत्वे हेतुस् तैर् व्याख्यातः ।</p>
<p>यद् वा, स्व-यूथे मिथः सख्यवतीनाम् अपि तासाम् । तत्र हेतुः&mdash;कृष्णेति । तदानीं कृष्णाकृष्ट-चित्तत्वेन विचारागमाद् इति भावः । अत एव जवेनेति आजग्मुर् इति श्री-बादरायणेः श्री-कृष्णान्तिके सदैव स्व-स्थिति-स्फूर्तेः । किं वा, तासां तद्-गमन-वार्तया भाव-विशेषोदयेन तासाम् इव स्वस्यापि तत्र गमन-स्फूर्त्या साक्षाद् इव श्री-कृष्णान्तिकतायाः स्फुरणात् । अग्रे तु ययुर् इति चलनार्थकम् एव स इति रमणः यत्रेति तत्रैव परम-सुखमय-स्थान इत्य् अर्थः । तस्य वेणु-वाद्यस्य परमाकर्षण-विद्या-रूपत्वाद् अन्यत्र भ्रमणादिकम् अपि नासीद् इति भावः ॥४॥</p>
<hr>
<p><strong>जीव-गोस्वामी (क्रम-सन्दर्भः) :</strong> आजग्मुः प्राप्तवत्यः ॥४॥</p>
<hr>
<p><strong>जीव-गोस्वामी (बृहत्-क्रम-सन्दर्भः) :</strong> वाम-दृशां मनोहरम् इति यद् उक्तं, तद् एवानन्य-साधारण्यम् आह&mdash;निशम्येत्य् आदि । यत् कलं वेणु-गीतं व्रज-स्त्रियो निशम्य श्रुत्वा आजग्मुः । नान्यः कोऽपि&mdash;तच्-छ्रवणाभावात् । कुत्र आजग्मुर् इत्य् आह&mdash;स यत्रेत्य् आदि । स कीदृशः ? कान्तः कमनः । कीदृशं गीतम् ? अनङ्ग-वर्धनम् । अङ्गं काम-कला, अङ्गी प्रेमा । अतोऽनङ्ग-वर्धनम् अङ्गि-वर्धनं प्रेम-वर्धनम् इति यावत् । ताः कीदृश्यः ?कृष्णेन गृहीतं मानसं यासाम् । तेन तत्रानङ्गस्य नावसरः । अन्योन्यम् अलक्षित उद्यमो याभिः । आकस्मिकत्वेन पूर्व-संवादाभावात्, न त्व् ईर्षया । यद्यप्य् एवं तथापि सर्वा एक-सूत्र-नद्धा दारु-पुत्रिका इव एकदैव जग्मुर् न तु पौर्वापर्य-क्रमेण । जवेन वेगेन लोलानि कुण्डान्य् एव यासां तादृश-वेगवता गमनेनापि कुण्डलानाम् एव लोलतासीद् इति गमनस्य स्वाभाविक-गाम्भीर्य-सूचनम् ॥४॥</p>
<hr>
<p><strong>नारायण-भट्टः (श्री-रसिकाह्लादिनी) :</strong> ततो वेणु-गीत-स्व-स्व-नामाङ्कितम् आह्वानं श्रुत्वा किं कृतम् इत्य् अपेक्षाम् आह&mdash;निशम्येति । तद्-गीतं निशम्य व्रज-स्त्रिय आजग्मुः । सर्वा एवागता यद्यपि श्री-कृष्णेन याभ्यो वरो दत्तस् ता एवाकारितास् तथापि पूर्वानुभूत-कृष्णानन्दाः सर्वा एव समागताः । कीदृशं गीतम् ? अनङ्ग-वर्धनं श्री-कृष्ण-विषयकम् अलौकिकं कामम् एव वर्धयति पूर्व-सिद्धम् एवेदानीं वृद्धिं प्राप्तः । अनङ्ग-वृद्धौ आकारण-संवलित-वेणु-गीतस्यैवासाधारण-कारणत्वम् । अनङ्गस् तु मानसो धर्मो मनो भवत्वात् नान्योपलक्ष्यः । पूर्वं श्री-कृष्णस्यैवम् अनङ्ग आविर्भूतो यतो रन्तुं मनश् चक्रे स एवानङ्गो वेणु-नाद-द्वारा व्रज-सुन्दरी-सञ्चारितः । एतासां पूर्व-सिद्धो सुरूपो वर्तत एवातोऽनेन सह सम्भूय महतीं वृद्धिं प्राप्त इति भावः । श्री-कृष्णस्य कामेनैव तासां कामं स्वस्मिन् क्रोडीकृतस् तद्-द्वारा आसां श्री-कृष्णेनैव गृहीतम् आकृष्टं मानसं यासां ता मनस्य् आकृष्टे सति मनो धर्मस्य स्वत एवाकर्षणादीत्य् अर्थः ।</p>
<p>यद् वा, तद्-अनङ्ग-वर्धनं तस्य श्री-कृष्णस्यैव पूर्वम् अनङ्गं वर्धयतीति तथा । यद् वा, तत् मोहनार्थं प्रयुक्तं गीतम् अनङ्गा नित्य-सिद्धः स्थित एवालौककस् तं कामं वर्धयति उच्छलितं करोतीति । तथा मोहनार्थं प्रयुक्तो कृष्णेन स्वरूपेण माधुर्येण च गृहीतं मानसं यासां ताः न तु केवलेन मोहन-गीतेन ।</p>
<p>यद् वा, अन्योन्यम् अनङ्ग-वर्धनं, यथाजग्मुर् इति प्रवक्तृणा श्री-शुकेन स्वानुभवोक्तिः कृतेति, यद्यपि स्व-स्व-यूथेन चलिताः, तथापि अन्योन्य-ज्ञापकम् अलक्षितोद्यमाः श्री-कृष्णाकृष्टं मनस् तेन देहेन्द्रियाणाम् अप्य् आकर्षणात् परस्परम् अलक्षितो न ज्ञापित उद्यमो याभिस् ता इन्द्रियाणां मध्ये वाग्-इन्द्रियस्यापि तेनाकर्षणात् स्वाभीष्टं नोक्तवत्त्य इति भावः । शरीरानुसन्धानम् अकुर्वत्यो यतो वेणु-गीतम् आगतं तेनैव मार्गेणागताः कुत्रेत्य् अपेक्षायां स इति समये दृष्ट-चरः कान्तः कोटि-कन्दर्प-कमनीय-स्वरूपस् तत्रानुराग-संवलितो वर-दान उद्दीपन-विभाव-संस्कृते रहसि प्रथमं कुमार्य एवागता अनास्वादित-रमणानन्दास् तल्-लिङ्गं जव-लोल-कुण्डलाः, कुमारीणाम् एव कुण्डल-धारणम्, अन्यासां सामान्य-पूर्वाणां ताटङ्क-धारणम् इति विवेकः</p>
<hr>
<p>यद् वा, यत्र कान्तः कस्य रमणात्मकस्य परम-सुखस्यान्तः परा काष्ठा यस्मिन् सः । यद् वा, अधिकरणस्यैव विशेषणम् ॥४॥</p>
<hr>
<p><strong>विश्वनाथ-चक्रवर्ती (सारार्थ-दर्शिणी) :</strong> कल-गीत-सूत्र-गुम्फिताः पञ्चालिका इव ताः कृष्णान्तिकम् आयाता इत्य् आह&mdash;तद् गीतं मनोहरम् अपि मनोज-वर्धनम् । किं च, कृष्णो हि वेणु-गीताख्यं महा-चौरं व्रजे प्रेषितवांस् तेन च व्रज-स्त्रीणां निष्कपाटेन कर्ण-द्वारेणान्तःकरणं कोषागारं प्रविश्य मनसा सह धैर्य-लज्जा-भय-विवेकादीनि महा-धनान्य् अपहृत्य झटित् एवानीय कृष्णाय दत्तानीत्य् आह&mdash;कृष्णेन <strong>गृहीतानि मानसानि</strong> मनांसि च मानसानि मनः-सम्बन्धीनि धृति-स्मृति-विवेक-लज्जा-भीतिमतादीनि यासां ता <strong>आजग्मुः</strong> महा-चौर-चक्रवर्तिनः कृष्णात् तानि स्व-स्व-धनानि प्रार्थयितुम् इवेति भावः । तदैवं मन्ये तं महा-चौरं धर्तुं व्यग्राणाम् <strong>अन्योन्यं न लक्षित उद्यमो</strong> यासां ताः । चौरस्य पश्चात् पश्चाद् एवाजग्मुः । क्व ? स कान्तो यत्र जवेन वेगेन <strong>लोलानि कुण्डलानि</strong> कुण्डलोपलक्षितानि कङ्कण-किङ्किण्य्-आदीन्य् अपि यासां तास् तेन सह तासां बहिष्करण-गृह-स्थितानिधनान्य् अल्प-मूल्यत्व-बुद्ध्या चौरेण तेन नापहृतानीति भावः ॥४॥</p>
<hr>
<p>॥ १०.२९.५-७ ॥</p>
<p>दुहन्त्योऽभिययुः काश्चिद् दोहं हित्वा समुत्सुकाः ।</p>
<p>पयोऽधिश्रित्य संयावम् अनुद्वास्यापरा ययुः ॥</p>
<p>परिवेषयन्त्यस् तद् धित्वा पाययन्त्यः शिशून् पयः ।</p>
<p>शुश्रूषन्त्यः पतीन् काश्चिद् अश्नन्त्योऽपास्य भोजनम् ॥</p>
<p>लिम्पन्त्यः प्रमृजन्त्योऽन्या अञ्जन्त्यः काश् च लोचने ।</p>
<p>व्यत्यस्त-वस्त्राभरणाः काश्चित् कृष्णान्तिकं ययुः ॥</p>
<p><strong>श्रीधर-स्वामी (भावार्थ-दीपिका) :</strong> श्री-कृष्ण-सूचक-शब्द-शर्वणेन तत्-प्रवण-चित्तानां तत्-क्षणम् एव त्रैवर्गिक-कर्म-निवृत्तिं द्योतयन्त्य इवार्धावसितं कर्म विहाय ययुः । तद् आह&mdash;दुहन्त्य इति । पयः स्थाली-स्थं चुल्ल्याम् अधिश्रित्यैतत् क्वाथमप्रतीक्षमानाः काश्चिद् ययुः । संयावं गोधूम-कणान्नं पक्वम् अनुद्वास्यानुत्तार्य ॥५-६॥</p>
<p>अन्याः प्रमृजन्त्यः अङ्गोद्वर्तनादि कुर्वन्त्यः । काश्च काश्चित् कृष्णतुष्ट्यर्थं कर्म तदासक्तम् अनसामन्यथा कृतम् अपि फलत्य् एवेति द्योतयन्न् आह&mdash;व्यत्यस्तेति । स्थानतः स्वरूपतश् चोर्ध्वाधोधारणेन विपर्ययं प्राप्तानि वस्त्राभरणानि यासां ताः ॥७॥</p>
<hr>
<p><strong>वंशीधरः (भावार्थ-दीपिका-प्रकाशः) :</strong> श्री-कृष्ण-सूचक-शब्दो वेणु-नादः । तस्मिन् श्री-कृष्णे प्रवणं संलग्नं चित्तं येषां ते, तथा प्रवणं नत-लग्नयोः इति धरणिधरः । तत्-क्षणं भगवत्-सम्बन्धि-शब्द-श्रवण-क्षण इत्य् अर्थः । हरि-संलग्न-मनसाम् अपि लोक-सङ्ग्रहार्थं त्रैवर्गिक-कर्म कार्यम् इति सूचयितुम् इव-शब्दम् आह&mdash;द्योतयन्त्य इवेति । अर्धावसितम् अर्ध-समाप्तम् । अवसितम् ऋद्धे ज्ञातेऽप्य् अवसान-गते च वाच्य-लिङ्गं स्यात् इति मेदिनी । तत् अर्धावसितम् । चुल्ल्याम् अग्नि-संरोध-यन्त्रे उद्धाने, चुल्ली चितायाम् उद्धाने इति मेदिनी । अधिश्रित्य श्रपयितुम् आरोप्य । एतत् क्वाथं पयः-क्वथनम् । प्रतीक्षमाणाः काल-विलम्बम् असहमानाः । अनवतार्य अनन्वरोप्य ॥५॥</p>
<p>परिवेषयन्त्यः भुञ्जानानां पात्रेषु भोक्तव्यं विन्यस्यन्त्यः । सुतान् पयः क्षीरं पाययन्त्यः । स्तन-पानं कारयन्त्य इत्य् अर्थः । शुश्रूषन्त्यः पाद-संवाहनादिना । अश्नन्त्यः भुञ्जानाः । अपास्य हित्वा ॥६॥</p>
<p>तद्-आसक्त-मनसां कृष्णासक्त-चेतसाम् । स्थानतो विपर्ययः पाद-भूषणं बाह्वोर् बाहु-भूषणं पादयोः । उपर्य्-अङ्गावरकम् अधोऽङ्गे, अधोऽङ्गावरकम् ऊर्ध्वाङ्गे इति । स्वरूपतो विपर्ययः अधो-वस्त्रस्योर्ध्व-भागेन धृतिर् ऊर्ध्व-वस्त्रस्याधो-भागेन । एवं भूषणेष्व् अपि ज्ञेयम् ॥७॥</p>
<hr>
<p><strong>श्रीनाथ-चक्रवर्ती (चैतन्य-मत-मञ्जुषा) :</strong> <em>न व्याख्यातम्।</em></p>
<hr>
<p><strong>सनातन-गोस्वामी (बृहद्-वैष्णव-तोषणी) :</strong> परम-मोहन-तद्-गीतेन निज-देह-दैहिकाद्य्-उपेक्षया आत्म-कर्म-लोक-धर्मादिकं परित्यज्य गता इति श्लोक-त्रय्या वर्णयन् तत्रादौ कासाञ्चित् स्व-जाति-कर्म-परित्यागम् आह&mdash;दुहन्त्य । दुहन्त्यो गा दोहं दोहनं दुग्धं वा । तदानीम् अत्र गोपीनाम् अपि कृष्णार्थं गो-दोहने प्रवृत्तेः । यद् वा, अन्तर्भूत-ण्य्-अन्तं दोहयन्त्य इत्य् अर्थः ।</p>
<p>अभिययुः वेणु-गीताभिमुखं ययुः । काश्चिद् इत्य्-आदिकं बहुल-यूथ-भेदापेक्षया, वनिता-शत-यूथपः [भा।पु। १०.२९.४४] इति वक्ष्यमाणत्वात् । तत्-तन्-नाम्नाम् अग्रहणं गौरव-भरात् । किं वा, तेषां स्मरण-विशेषत्वेन प्रेम-वैकल्पादन-भयात् । एतच् च श्री-भागवतामृत-पूर्व-खण्डे विवृतम् एव ।</p>
<p>तथाभियाने हेतुः समुत्सुकाः काल-विलम्ब-सहनाद्य्-असमर्थाः । एष हेतुर् अग्रेऽपि सर्वत्रानुवर्त्यः । अपरा इत्य् अस्य पूर्वेण परेणाप्य् अन्वयः । एवम् अग्रेऽपि । अन्यत् तैर् व्याख्यातम् ।</p>
<p>यद् वा, पयश् चुल्ल्याम् अधिश्रित्य अनुद्वास्य पक्वम् अपि ततो नोत्तार्य संयावं चाधिश्रित्यानुद्वास्येति ॥५॥</p>
<p>एवं कासाञ्चित् सायन्तन-मुख्य-कर्म-त्रय-परित्यागम् उक्त्वा, तत्रैव कासाञ्चिल् लोक-धर्म-त्यागं पाद-त्रय्या वदन् । तत्रादौ कासाञ्चित् सामान्य-बन्धु-भृत्यादि-परित्यागम् आह&mdash;परीति पादेन । परिवेषयन्त्यः बन्धून् भृत्यादींश् च प्रति अन्नादिकं संविभाज्यार्पयन्त्यः स्थिताः। तत्-परिवेषणं हित्वा ययुर् इति पूर्वेणैवान्वयः । यद्यप्य् एतद् अपि सायन्तन-कृत्यान्तरेव प्रविशति, तथापि स्त्रीणां भर्तुर् बन्धु-भृत्याद्य्-उपेक्षया लोक-धर्म-त्यागान्तरेव सुखं सङ्गच्छेतेति दिक् ।</p>
<p>अनुपेक्ष्याणाम् अपि परित्यागं कासाञ्चिद् आह&mdash;पाययन्त्य इति पादाभ्याम् । हित्वेत्य् अनुवर्तते । शिशून् भगिनी-पुत्रादीन् हित्वा । एवं लोक-परित्यागम् उक्त्वा धर्म-परित्यागम् आह&mdash;<strong>शुश्रूषन्त्यः</strong> शुश्रूषमाणाः, स्नानाद्य्-अर्थोष्णोदकार्पणादिना सेवमानाः । अश्नन्त्य आशयन्त्य इत्य् अन्तर्-भूत-ण्य्-अन्त्यम् । पतीन् भोजयन्त्यो भोजनं भोजयितृत्वम् ।</p>
<p>यद् वा, एवं पूर्वं धर्मादि-पराणाम् अपि परम-सतीनां लोक-धर्म-त्याग उक्तः । एवं कासाञ्चित् सायन्तन-मुख्य-कर्म-त्रय-परित्यागम् उक्त्वा तत्रैव कासाञ्चित् लोक-धर्म-त्याग उक्तः । कासाञ्चित् देहापेक्षात्यागम् आह&mdash;अश्नन्त्य इति पादैस् त्रिभिः । अश्नन्त्यो भुञ्जानाः । एवं भोजन-त्यागेन भगवत्-प्रीणनस्य देहस्योपेक्षोक्ता । अनेन तत्-प्रेमाविष्टेषु दैहिक-शुद्ध्य्-अशुद्धि-विचारो नास्तीति गम्यते । लिम्पन्त्यश् चन्दन-पकादिना निज-देहानुलेपं कुर्वत्यः । लेपनादिकम् अपास्येति ज्ञेयम् । एवं भोग-संस्कारस्यापि त्यागेन देहोपेक्षा सिद्धवः ॥६॥</p>
<p>कासाञ्चिच् च परमोत्कण्ठया श्री-भगवत्-सन्तोषणार्थं तद्-भजन-साधन-निजाङ्ग-भूषण-परित्यागम् अप्य् आह&mdash;लिम्पन्त्य इत्य्-आदिना लिम्पन्त्योऽङ्ग-रागं कुर्वत्यः लेपनादिकम् अप्य् अपास्येति ज्ञेयम् । अन्या इत्य् अस्य लिम्पन्त्य इति पद-त्रयेणान्वयः । तत्रैव हेतुं दर्शयन् किं वक्तव्यम् ? दैहिक-देहाद्य्-अपेक्षा परित्यक्तेति । कासाञ्चिद् देहाविस्मृतिर् अपि जातेत्य् आह&mdash;व्यत्यस्तेति । पूर्वोक्त-सर्व-त्याग-भावकस्यौत्सुक्यस्य विभ्रमाख्योऽयम् अनुभावः । यथोक्तं&mdash;</p>
<blockquote>
<p>वल्लभ-प्राप्ति-वेलायां मदनावेश-सम्भ्रमात् । &gt;
विभ्रमो हार-माल्यादि-भूषा-स्थान-विपर्ययः ॥ [उ।नी। ११.३९] इति &gt; ।</p></blockquote>
<p>अनेन तद्-विधानां प्रेम-भगवतो यथापेक्षितं न तथावेशाद् इति गम्यते, किन्तु पश्चात् तेनैव परिहितस्य स्वयं यथावत् परिधापितम् इति ज्ञेयम् । एवं दोहनादीनाम् एषाम् अवश्यापेक्ष्यत्वेन यथोत्तरं श्रैष्ठ्यम् ऊह्यम् ।</p>
<p>यद् वा, केवलम् अत्र प्रारब्ध-निज-निज-कर्म-परित्याग एव तात्पर्यम् । तत्र च व्यत्यस्त-वस्त्राभरणत्वे वस्त्रादि-धारण-रीति-त्याग एव, सर्वत्र च तत्र तत्र हेतुः&mdash;कृष्ण-गृहीत-मानसा इति । समुत्सुका इति च प्रोक्तम् । एवं सर्वा अपि कृष्णस्य परमाकर्षकस्य श्यामसुन्दरस्य श्री-यशोदा-नन्दनस्य अन्तिकम् एव ययुः । न तु लज्जादिना विघ्नादिना वा दूरे तस्थुर् इत्य् अर्थः, परम-मोहितत्वात् । यद्यपि स यत्र कान्तस् तत्राजग्मुर् इत्य् अनेन तद्-अन्तिक-गमनम् एवोक्तं, तथापि परम-मोहेनातिवेगेनात्यन्त-निकट-गमन-विवक्षया पुनर् विशेषोक्तिर् इति दिक् ॥७॥</p>
<p>तद् एवं सर्वा अपि कृष्णस्यान्तिकं प्रति ययुः प्रस्थितवत्यः ॥७॥</p>
<hr>
<p><strong>जीव-गोस्वामी (लघु-वैष्णव-तोषणी) :</strong> एवं तत्-प्राप्तिम् उक्त्वापि परम-मोहन-तद्-गीतेनावेगान् निज-देह-दैहिकाद्य्-उपेक्षया आत्म-कर्म-लोक-धर्मादिकं परित्यज्य चलितानां श्लोक-त्रय्या विशेष-प्रतिपत्तये पुनः प्रस्थानोद्यमम् एव वर्णयन् तत्रादौ कासाञ्चित् स्व-जाति-कर्म-परित्यागम् आह&mdash;दुहन्त्य इति युग्मकम् इदम् । दुहन्त्यो गाः अन्तर्भूत-ण्य्-अर्थत्वम् दोहन्त्य इत्य् अर्थः । अभिययुः वेणु-गीताभिमुखं ययुः । काश्चिद् इत्य्-आदिकं बहुषु यूथेषु कासाञ्चिद् एक-कार्या-सङ्घट्टनात् । वनिता-शत-यूथपः [भा।पु। १०.२९.४४] इति वक्ष्यमाणत्वात् । दोहं दोहनं दुग्धं वा । तथाभियाने हेतुः समुत्सुकाः काल-विलम्ब-सहनाद्य्-असमर्थाः । एष हेतुर् अग्रेऽपि सर्वत्रानुवर्त्यः । अपरा इत्य् अस्य पूर्वेण परेणाप्य् अन्वयः । एवम् अग्रेऽपि । अन्यत् तैः ।</p>
<p>यद् वा, पयश् चुल्ल्याम् अधिश्रित्य अनुद्वास्य पक्वम् अपि ततोऽनवतार्य संयावं च अधिश्रित्यानुद्वास्येति ।</p>
<p>एवं कासाञ्चित् सायन्तन-मुख्य-कर्म-त्रय-परित्यागम् उक्त्वा तत्रैव कासाञ्चित् लोक-धम-त्यागं पाद-त्रय्या वदन् । तत्रादौ कासाञ्चित् सामान्य-बन्धु-भृत्यादि-परित्यागम् आह&mdash;परीति पादेन । परिवेषयन्त्यः बन्धु-भृत्यादिभ्यः इति शेषः । तत्-परिवेषणं हित्वा ययुर् इति पूर्वेणैवान्वयः । अतिस्निग्ध-परित्यागम् अपि कासाञ्चिद् आह&mdash;पाययन्त्य इति पादेन । हित्वेत्य् अनुवर्तते । वक्ष्यमाणानुसारेण भ्रातृ-पुत्रादीन् हित्वा । अन्यथा रसाभासापत्तेः । एवं लोक-परित्यागम् उक्त्वा धर्म-परित्यागम् आह&mdash;<strong>शुश्रूषन्त्यः</strong> शुश्रूषमाणाः स्नानाद्य्-उष्णोदकार्पणादिना सेवमानाः स्थापयिष्यते । कासाञ्चिद् देहापेक्षा-त्यागम् अप्य् आह&mdash;अश्नन्त्य इति । अश्नन्त्यो भुञ्जानाः अनेन तत्-प्रेमाविष्टेषु दैहिक-शुद्ध्य्-अशुद्धि-विचारो नास्तीति गम्यते ॥५-६॥</p>
<p>कासाञ्चिच् चाहरहस् तत्-प्रत्याशया विरहेऽपि अङ्गेष्व् आभरणं करोति बहुशः इति गीत-गोविन्द-रीत्या श्री-भगवत्-प्रेम-विलसितस्यापि निजाङ्ग-वेषस्य परमोत्कण्ठया परित्यागम् आह&mdash;लिम्पन्त्य इत्य्-आदिना । लिम्पन्त्यः अङ्ग-रागं कुर्वत्यः लेपनादिकम् अप्य् अपास्येति ज्ञेयम् । अन्या इत्य् अस्य लिम्पन्त्य इति पद-द्वयेनान्वयः । तत्रैव हेतुं दर्शयन् किं कर्तव्यं दैहिक-देहाद्य्-अपेक्षा परित्यक्तेति । कासाञ्चिद् देहावयव-विशेषाननुसन्धानम् अपि जातम् इति व्यनक्ति&mdash;व्यत्यस्तेति । पूर्वोक्त-सर्व-त्यागानुभावस्यौत्सुक्यस्य विभ्रमाख्योऽयम् अनुभावः । यथोक्तं&mdash;</p>
<blockquote>
<p>वल्लभ-प्राप्ति-वेलायां मदनावेश-सम्भ्रमात् । &gt;
विभ्रमो हार-माल्यादि-भूषा-स्थान-विपर्ययः ॥ [उ।नी। ११.३९] इति &gt; ।</p></blockquote>
<p>अनेन तद्-विधानां प्रेम-भगवतो यथापेक्षितं न तथावेशाद् इति गम्यते, किन्तु पश्चात् तेनैव परिहितस्य स्वयं तथावत् परिधापितम् इति ज्ञेयम् । एवं दोहनादीनाम् एषाम् अवश्यापेक्ष्यत्वेन यथोत्तरं श्रैष्ठ्यम् ऊह्यम् । तद् एवं सर्वा अपि कृष्णस्यान्तिकं प्रति ययुः प्रस्थितवत्यः ॥७॥</p>
<hr>
<p><strong>जीव-गोस्वामी (प्रीति-सन्दर्भ ३४४) :</strong> आवेगश् चित्त-सम्भ्रमे दुहन्त्य इत्य्-आदि । स्पष्टम् ॥५॥</p>
<hr>
<p><strong>जीव-गोस्वामी (क्रम-सन्दर्भः) :</strong> दुहन्त्यो दोहयन्तोऽभिययुश् चलितवत्यः ॥५॥ शिशून् भगिनी-यातृ-पुत्रादीन् । पयो गव्यं सुतान् स्तनम् इत्य् उक्तेर् आलम्बन-वैरूप्यात्, सर्वाः शरत्-काव्य-कथा-रसाश्रयाः [भा।पु। १०.३३.२५] इति वक्ष्यमाण-रसाश्रयत्वे विरोधाच् च । <strong>शुश्रूषयन्त्य</strong> इत्य् अन्तर्-गृह-रीतिकाः काश्चिद् एव ज्ञेयाः । अन्यासां, यत् पत्य्-अपत्य-सुहृदाम् [भा।पु। १०.२९.३२] इत्य्-आदिना तद्-अस्वीकारात् ॥६॥</p>
<hr>
<p><strong>जीव-गोस्वामी (बृहत्-क्रम-सन्दर्भः) :</strong> अथ तासाम् औत्कण्ठ्याधिक्य-प्रकटनाय पूर्वम् आजग्मुर् इत्य् अतीत-कालं निरूप्य पुनर्-आगमन-प्रकारम् आदितः कथयन्न् आवेग-नामानं भावं दर्शयति&mdash;दुहन्त्योऽभिययुर् इत्य्-आदि बभुभिः । दुहन्त्यो इत्य् अन्तर् णिज्-अन्तम् । भ्रात्रादि-द्वारा दोहयन्त्य इत्य् अर्थः । दोहं हित्वेति दोह-स्थानात् पुनर् गृहं न गतास् तत एवाययुर् इत्य् अर्थः । पराः पयोऽधिश्रित्य, न त्व् अपाश्रित्य । अपराः संयावम् अनुद्वास्य नावतार्य, काश्चित् परिवेषयन्त्यो भुञ्जानेषु गुरुषु परिवेषणं कुर्वत्यः । तद्-अपराः शिशून् बालान् रक्ष्य-तोकान् गव्यं पयः पाययन्त्यो लिम्पन्त्योऽनुलेपनं कुर्वत्योऽन्याः प्रमृजन्त्यः प्रकर्षेणाङ्ग-मार्जनं कुर्वत्योऽञ्जन्त्यो नयनम् अञ्जनेन रञ्जयन्त्यः, काश्चित् पतीन् पत्य्-अभिमानिनः शुश्रूषयन्त्य उपचारादिनानुरञ्जयन्त्यः । अन्या अश्नन्त्यो भोजनं कुर्वत्यस् तद् अपास्य ॥५-७॥</p>
<hr>
<p><strong>नारायण-भट्टः (श्री-रसिकाह्लादिनी) :</strong> एवं कृष्णाकृष्ट-मनस्त्वेन सामान्यतो गमनम् उक्त्वा देह-दैहिकाद्य्-अनादरं कुर्वन्त्य ऐहिक-पारलौकिक-कर्मस्व् अभिनिवेशेम् अकुर्वन्त्यो योगिन इवाप्रत्यभिपत्ति-रूपेण गृहादि-त्यागेन ययुर् इत्य् आह दुहन्त्य इति । तत्र काश्चिद् दुग्धाभिनिवेशवत्त्वं स्व-जीवन-भूत-दुग्धाग्रहं हित्वा चलिता इत्य् आह दुहन्त्य इति, उपासनासिद्धानाम् आगमनम् उक्तम् । दुहन्त्य णिज्-अर्थोऽन्तर्भूत एव दोहयन्त्य इत्य् अर्थः । दुह्यत इति दोहो दोहन-कर्म दुग्धं वा पात्रं वा तत्रैव त्यक्त्वा कथं भविष्यतीत्य् अनुसन्धानम् अप्य् अकुर्वन्त्यो ययुः अभिनिशङ्कं यथा तथा पत्य्-आदिभ्यो भयम् अकुर्वन्त्यो ययुर् इति यतः समुत्सुकाः काल-विलम्बम् असहमानाः काश्चित् पय आनीतं दुग्धं चुल्याम् अधिश्रित्य क्वथितम् अप्रतीक्षमाणा ययुः । अपराः संयावं गो-धूम-कणाम् अपक्वम् अप्य् अनुनूर् ययुः । समुत्सुका इति सर्वासां विशेषणम् ॥५॥</p>
<p>एवं लौकिक-जीवनोपाय-युक्तानां गृहं त्यक्त्वा कासाञ्चिद् गमनम् उक्तम् । इदानीं पत्यादि-शुश्रूषण-लक्षणस्य धर्मस्य त्यागम् आह&mdash;परिषेवयन्त्य इति । काश्चित् सिद्धम् अन्नं बन्धुभ्यः परिवेषयन्त्यस् तेष्व् अपेक्षितम् अदत्त्वा ययुः परिषेवयन्त्य इति ऋषि-रूपाणाम् आगमनम् उक्तम् । काश्चित् वात्सल्य-प्रेम-विषयान् स्तनन्धयान् शिशून् स्तन्यम् अपाययन्त्यस् तेषां तृप्तिम् अप्रतीक्षमाणाः स्नेहं त्यक्त्वा ययुः । पाययन्त्य इति दण्डकारण्य-वासि-रूपाणाम् उक्तम् । काश्चिद् पतीन् शुश्रूषन्त्यस् तच् छुश्रूषा-लक्षणं धर्मं त्यक्त्वा ययुः । शुश्रूषन्त्य उपासना-सिद्धाणां मुनि-रूपाणाम् आगमनम् उक्तम् । यद्यपि पति-शुश्रूषणया धर्मः सिद्ध्यतीति काम-ताप-शान्तिश् च भवति । तथा च, लौकिक-धर्मेण लौकिक-धर्मेति रसम् उक्तम् । लौकिकतापापनोदन-हेतूनाम् अपि&mdash;अलौकिक-काम-तापः निर्वायते सामर्थ्याभाव-सूचितः । काश्चिद् अश्नन्त्यो भोजनं कुर्वत्यस् तद् अपास्य त्यक्त्वा ययुः । उदर-पूर्तिम् अप्रतीक्ष्यमाणाः ॥६॥</p>
<p>एवं तावद् देह-पर्यन्तं श्री-कृष्णाकृष्टं मनस् तेन सर्व-सङ्ग-परित्यागम् उक्त्वा भूषितम् एतद्-अङ्गं रमण-योग्यं स्याद् इत्य् अननुसन्धानवत्यः स्वाङ्ग-भूषाम् अप्य् अनादृत्य ययुर् इत्य् आह&mdash;लिम्पन्त्य इति । काश्चिल् लिम्पन्त्यः स्वाङ्गे चन्दनादिना लेपं कुर्वन्त्यः । तद्-अर्धावसितम् अपास्य ययुः । अन्या प्रमृजन्त्य अङ्गोद्वर्तनादि कुर्वन्त्यः सर्वावयवोद्वर्तनम् अप्रतीक्षमाणा ययुः । काश्चिल् लोचने अञ्जनम् अञ्जं त्यक्त्वा ययुः । काश्चिद् व्यत्यस्त-वस्त्राभरणाः । एवं देह-दैहिकाननुसन्धान-जाते वस्त्राभरणादाव् अपि हस्त-पादादिषु उद्ध्वार्ध-धारणादि-व्यत्ययेन विभ्रमो वार्णितः स चौत्सुक्य एव क्रीडा-कृतः । एवं सर्वा अपि कृष्णान्तिकं ययुः । कुमार्यस् तु प्रतीक्षन्त्य एवाप्रमत्ताः स्थिताः । तास् तु गृह-त्यागम् एव कृत्वागता अन्य-पूर्वास् तु देह-गेह-सम्बन्धिष्व् अनुसन्धानं त्यक्त्वा ययुर् इति ॥७॥</p>
<hr>
<p><strong>विश्वनाथ-चक्रवर्ती (सारार्थ-दर्शिणी) :</strong> तासां तत्-पार्श्व-गमन-काले परमोत्कण्ठया विलम्बस्यासह्यत्वात् ममताहन्तास्पद-कर्मापेक्षाभावं श्लोक-त्रय्या वदन् कासाञ्चित् स्व-जाति-धर्म-परित्यागम् आह&mdash;<strong>दुहन्त्यो</strong> गा दोहयन्त्यस् तं <strong>दोहं</strong> दोहन-कर्म <strong>हित्वा</strong> <strong>अभिययुः</strong> अभिसस्रुः । <strong>पयो</strong> दुग्धं पात्रस्थं चुल्ल्याम् <strong>अधिश्रित्य</strong> अध्यारोह्य एतत् क्वाथम् अप्रतीक्षमाणाः काश्चित् <strong>संयावं</strong> गोधूम-कणान्नं पक्वम् अप्य् <strong>अनुद्वास्य</strong> अनवतार्य ॥५-६॥</p>
<p>स्त्री-मात्र-धर्म-त्यागम् आह, परिवेषयन्त्यस् तत्-परिवेषणं पतीन् उष्णोदक-प्रदानादिना <strong>शुश्रूषन्त्यः</strong> कासाञ्चिद् आवश्यक-दैहिक-वेश-त्यागम् आह&mdash;लिम्पन्त्यः देहे अनुलेपं चन्दनादिना कुर्वत्यः प्रमृजन्त्यः उद्वर्तनादिकं कुर्वत्यः कासाञ्चिद् आवेग-वशाद् देहावयव-विशेष-परिचयस्याप्य् अभावम् आह&mdash;व्यत्यस्तेति । विभ्रमाख्येऽनुभावोऽयम् । यद् उक्तं&mdash;</p>
<blockquote>
<p>वल्लभ-प्राप्ति-वेलायां मदनावेश-सम्भ्रमात् । &gt;
विभ्रमो हार-माल्यादि-भूषा-स्थान-विपर्ययः ॥ [उ।नी। ११.३९] इति &gt; ॥७॥</p></blockquote>
<hr>
<p>॥ १०.२९.८ ॥</p>
<p>ता वार्यमाणाः पतिभिः पितृभिर् भातृ-बन्धुभिः ।</p>
<p>गोविन्दापहृतात्मानो न न्यवर्तन्त मोहिताः ॥</p>
<p><strong>श्रीधर-स्वामी (भावार्थ-दीपिका) :</strong> न च कृष्णाकृष्ट-मनसां विघ्नाः प्रभवन्तीत्य् आह&mdash;ता वार्यमाणा इति ॥८॥</p>
<hr>
<p><strong>वंशीधरः (भावार्थ-दीपिका-प्रकाशः) :</strong> हरि-परायणानां सर्व-विघ्न-हानिर् इत्य् आह&mdash;न चेति । प्रभवन्ति समर्था भवति । पतिभिः पत्नी-शुभाशुभ-भागित्वाद् वार्यमाणा धर्मोपदेशेन हस्तादिना वा, स्नेहात् पितृभिः, दुष्कीर्ति-भयात् स्नेहाच् च भ्रातृभिः, कुल-दोष-शङ्कया बन्धुभिर् इति । रक्षेत् कन्यां पिता प्रौढां पतिः पुत्रस् तु वार्धके, अभावे ज्ञातयस् त्व् एवम् इति स्मृतेश् चत्वारा रक्षकाः । प्रायः पुत्रानुत्पत्तेस् तेऽत्र नोक्ता इति भावः । गोविन्देनापहृत आत्मा जीवाख्यो यासाम् इति । निवृत्तौ जीवनेन विच्छेदः स्याद् इति जीवनार्थं गता इति भावः । मोहिता मोहावेश-वशाद् अपि निवृत्ति-ज्ञान-शून्या बभूवुर् इति भावः ॥८॥</p>
<hr>
<p><strong>श्रीनाथ-चक्रवर्ती (चैतन्य-मत-मञ्जुषा) :</strong> ता वार्यमाणा इत्य्-आदि । पद्य्-आदिभिर् वार्यमाणा बभूवुर् इति । न-कारेण दूरेणान्वयः । अतो मा न्यवर्तन्त, यत ऊहितास् तर्किताः । किं गृहे तिष्ठसि ? किं कार्यान्तराय क्वचिद् गता इति वितर्किताः । श्री-कृष्ण-मुरली-नादापहृत-चेतसस् तत्र गच्छन्तीति न ज्ञाताः । अतः मन्यमानाः स्व-पार्श्व-स्थान् स्वान् स्वान् दारान् व्रजौकसः [भा।पु। १०.३३.३८] इति वक्ष्यमाण-सङ्गतिः ।</p>
<p>अथवा, ता वा इति च्छेदः । पत्य्-आदिभिस् ता वा अर्यमाणा गम्यमाना न, वा-शब्दो\ऽत्र काकु-परः । पत्य्-आदयस् तासाम् अनुगता नेत्य् अर्थः । कुतः ? मोहिताः । मा ऊहिताः न वितर्किताः । यतो गोविन्दापहृतात्मानः, गोविन्देनापहृत्य आत्मानो देहा यासाम् । अतस् तैर् न लक्षिताः । अथवा, पत्य्-आदिभिर् वार्यमाणाः सत्यो न न्यवर्तन्त, योतो मोहिता मा ऊहिताः ॥८॥</p>
<hr>
<p><strong>सनातन-गोस्वामी (बृहद्-वैष्णव-तोषणी) :</strong> अधुना स्वीयैः प्रबोध्यमानानाम् अपि श्री-भगवद्-अपहृत-चित्ततया तासाम् अशेष-विचारान्तर्धानम् आह&mdash;ता इति । सर्वा एव ताः पत्य्-आदिभिर् वार्यमाणा धर्म-प्रदर्शनादिना हस्त-धारणादिना च गन्तुं निरुध्यमान अपि न न्यवर्तन्त, किन्तु ययुर् एवेत्य् अर्थः । कुतः ? मोहिता हत-विवेकाः । तत् कुतः ? गोविन्देन गोकुलेन्द्रेण । यद् वा, गा इन्द्रियाणि ईश्वरत्वेन विन्दतीति तथा, तेनापहृत आत्मा चित्तं यासां ताः । महत्तमेनापहृते द्रव्ये स्वल्पानां, पक्षान्तरे च अन्तरीश्वरेण महा-मोहनेन प्राण-कोटि-प्रेष्ठेनान्तर् अपहृते बाह्यानाम् अन्येषां तत्-प्रत्यर्पण-सामार्थ्याभावात् । अत्र प्रवाह-वेग-नीयमाना नौर् यथा तटस्थानां तिष्ठ तिष्ठेत्य् आद्य् उक्त्या नाव्-आरूढानां वा नौ-धारणेनापि न तिष्ठेद् इति दृष्टान्तो द्रष्टव्यः । गोविन्देनापहृत आकृष्ट आत्मा जीवाख्यो यासाम् इति निवृत्तौ जीवेन विच्छेदः स्याद् इति जीवनार्थम् एव गता इति श्लेषार्थः ।</p>
<p>तत्रादौ पतिभिर् इति तेषां पत्नी-शुभाशुभ-भागिव्त्वेन मुख्यत्वात्, ततश् च केवलं कन्या-वैगुण्येन दोष-स्पर्शात् स्नेहाच् च पितृभिः, ततश् चदुष्कीर्ति-भयात् स्नेह-विशेषाच् च भ्रातृभिः, ततश् च कुल-दोष-शङ्कया बन्धुभिर् इति ।</p>
<blockquote>
<p>रक्षेत् कन्यां पिता प्रौढां पतिः पुत्रस् तु वार्धके । &gt;
अभावे ज्ञातयस् त्व् एवं न स्वातन्त्र्यं क्वचित् स्त्रियः ॥</p></blockquote>
<p>इति स्मृत्य्-उक्तेश् चत्वारो रक्षका अत्रोक्ताः । तत्र प्रायः पुत्रानुत्पत्तेर् अत्र पुत्रा नोत्काः । पत्य्-आदीनां चैषां यथोत्तरं न्यूनत्वम् ऊह्यम् । तासाम् उत्तरोत्तरं तत्-तद्-वश्यता-सम्बन्धयोर् न्यूनत्वात् । तथापि पूर्व-पूर्वेषां निवारणे प्रवृत्ताव् अपि पर-परेषां तत्र प्रवृत्तिः, कुटुम्ब-समुदायतापेक्षया ।</p>
<p>यद् वा, पूर्व-पूर्वैः परित्यागे कृते पर-पराश्रयण-शङ्कया तैस् तैः क्रमेण निवारणम् । यद् वा, तत्-तद्-अन्तिक-वर्तिभिः पतिभिः काश्चित् पित्रादिभिश् च काश्चन तत्र च पतिभिः पत्न्य एव पित्रादिभिश् च प्रायोऽविवाहिताः स्व-वासिन्यश् च पुत्र्य इति विवेचनीयम् । अन्यत् समानम् ॥८॥</p>
<hr>
<p><strong>जीव-गोस्वामी (लघु-वैष्णव-तोषणी) :</strong> अधुना स्वैः स्वीयैर् बलात्कारित-बाह्यानुसन्धानाम् अपि तासां कुल-वधू-स्वाभाविकत्वेन परम-दुस्त्यजस्य लज्जादेर् अपि त्यागम् आह&mdash;ता इति । सर्वा अपि ताः पत्य्-आदिभिः क्व नु रात्रौ बहिर् गम्यत इत्य्-आदि निर्बन्धेन मुहुर् वार्यमाणा अपि न न्यवर्तन्त, किन्तु ययुर् एवेत्य् अर्थः । कुतः ? मोहिताः हत-विवेकाः । तत् कुतः ? गोविन्देनापहृत आत्मा चित्तं यासां ताः । अयं पत्य्-आदीनाम् अपि शैथिल्ये हेतुर् ज्ञेयः, तद्-भक्ति-मात्रस्य सर्व-विघ्नापहारि-प्रभावत्वात् तत्-तद्-अन्तिक-वर्तिभिः पतिभिः कश्चित् पित्रादिभिश् च काश्चन तत्र च पित्रादिभिर् अविवाहिताः स्व-वासिन्यश् चेति&mdash;</p>
<blockquote>
<p>रक्षेत् कन्यां पिता प्रौढां पतिः पुत्रस् तु वार्धके । &gt;
अभावे ज्ञातयस् त्व् एवं न स्वातन्त्र्यं क्वचित् स्त्रियः ॥ इति स्मृतेः &gt; ॥८॥</p></blockquote>
<hr>
<p><strong>जीव-गोस्वामी (क्रम-सन्दर्भः) :</strong> <em>न व्याख्यातम्।</em></p>
<hr>
<p><strong>जीव-गोस्वामी (बृहत्-क्रम-सन्दर्भः) :</strong> ननु कथं तासां पितृ-पति-भ्रातृभिर् वारणं न कृतम् इत्य् आह&mdash;ता वार्यमाणा इत्य्-आदि । ताः पतिभिः पितृभिर् भ्रातृभिर् बन्धुभिश् च न वार्यमाणा बभूवुर् इत्य् अर्थः । ऊढाः पतिभिः, अनूढाः पित्र्-आदिभिः, अत एव न न्यवर्तन्त, बाधकाभावात् । कथं तैस् तैर् न वारिताः ? तत्राह&mdash;मा ऊहिता वितर्किता योगमाया-प्रभावात् ते ते तास् ताः समीपस्था एव विदुः । ता एव वा कथं विचारेण न न्यवर्तन्त ? तत्राह&mdash;गोविन्दापहृतात्मानः । आत्मनि सति बुद्ध्य्-आदयो गुणाः स्युः । तेषु सत्सु विचाराः प्रवर्तन्ते। आत्म-हरणेन सर्व-हरणम् इत्य् अर्थः । काकाक्षि-गोलक-न्यायेन न-कार उभयत्र योज्यः ॥८॥</p>
<hr>
<p><strong>नारायण-भट्टः (श्री-रसिकाह्लादिनी) :</strong> यदा देह-गेहादि-कार्य-व्यग्राणां पत्य्-आदि-शुश्रूषा-व्यग्राणाम् अपि ममतां त्यक्त्वागमनं दृष्टं तदा काश्चित् पत्य्-आदि-निवारिताः स्मृतिश् च&mdash;</p>
<blockquote>
<p>रक्षेत् कन्यां पिता प्रौढां पतिः पुत्रस् तु वार्धके । &gt;
अभावे ज्ञातयस् तेषां न स्वातन्त्र्यं क्वचित् स्त्रियाः ॥ [याज्ञ। &gt; १.८५]</p></blockquote>
<p>इति पूर्वम् ऐहिक-पारलौकिको धर्म-त्यक्ता एव कुल-वधूत्वेन लज्जा-युक्ता अपि लज्जां प्रतिबन्धं चावगम्य ययुर् इत्य् आह&mdash;ता इति । या ऊधागमन-समयेन बन्धूनां दृष्टि-गोचरम् अवतीर्णास् तास् तु तैर् एव निवारिताः परन्तु न न्यवर्तन्त गता एव यतो मोहिता । अयं भावः&mdash;एतास् तु कृष्णेनाहूताः । वेणु-गीत-श्रवणेनासां सम्भ्रमम् आलक्ष्य निवारणे प्रवृत्ता । अनन्तरं वेणु-गीतं श्रुत्वा तेऽपि तासां निवारणात् इथिला जाताः । अत एव दृढ-प्रयत्नेन न निवारिताः । ततोऽनन्यवर्ततन्ते चेद् वेणु-गीत-सुखेति मग्ना न भवेयुस्, तदा पत्यादीन् अवगणय्य कथम् आसाम् आगमनं भवेत्, यत एते मोहिताः । पूर्वम् एवोक्तं योगमायाम् उपाश्रित इति । अग्रे वक्ष्यति च&mdash; मन्यमानाः स्व-पार्श्वस्थान् इति । तत्र हेतुम् आह&mdash;गोविन्देनापहृत आत्मा चित्तं देहश् च यासां ताः । किं च, यथा गङ्गा समुद्रं गच्छन्ती पर्वतादि-प्रतिबन्धनम् अवगणय्य समुद्रम् एव प्रविशति तस्मिन् प्रेमाधिक्यात् तथा एता अपि पत्यादिभिर् दृष्टा भय-प्रदर्शनेन निबध्यमाना अपि न न्यवर्तन्त किन्तु मोहिताः हत-विवेकाः कृष्ण-प्राप्त्य्-अतिरिक्त-विवेक-रहिताः ॥८॥</p>
<hr>
<p><strong>विश्वनाथ-चक्रवर्ती (सारार्थ-दर्शिणी) :</strong> ननु, ताः प्रेम-प्राबल्यात् सर्वापेक्षां तत्यजुर् इत्य् उचितम् एव, तासाम् अपेक्षां तत्-पत्यादयः कथं तत्यजुस् तत्राह&mdash;ताः कुल-वध्वः <strong>पतिभिः</strong> कुल-कन्याश् च ताः <strong>पित्रादिभिर्</strong> <strong>वार्यमाणा</strong> अपि न <strong>न्यवर्तन्त</strong> तत्र हेतुर् <strong>गोविन्द</strong> इति भय-लज्जादीनां का वार्ता, तासाम् आत्मनाम् अपि गोविन्देनापहृतत्वात्, <strong>मोहिता</strong> मूर्च्छित इति सूत्र-सञ्चालित-पाञ्चालिका इवेत्य् अर्थः । पत्य्-आदिभिर् गत-प्राणानाम् अपि भार्यादि-देहानाम् अप्रतिष्ठाभयाद् एवान्यत्र सञ्चारो नसह्यत इति चेत् ? सत्यं विप्रतिपत्तिर् इयं योगमायैव सम्हिता ज्ञेया, तच् च समाधानतयैव कल्पितानां तत्-तत्-क्षण एव तादृश-गोपीनां स्व-स्वभार्यादिकत्वेन प्रयायितानां स्व-स्व-गृहान् प्रति पत्य्-आदिभिः परावर्तनम् एव प्रकारश् चाग्रे वक्ष्यते ॥८॥</p>
<hr>
<p>॥ १०.२९.९ ॥</p>
<p>अन्तर्-गृह-गताः काश्चिद् गोप्योऽलब्ध-विनिर्गमाः ।</p>
<p>कृष्णं तद्-भावना-युक्ता दध्युर् मीलित-लोचनाः ॥</p>
<p><strong>श्रीधर-स्वामी (भावार्थ-दीपिका) : न लब्धो निर्गमो</strong> याभिस् ताः । प्राग् अपि <strong>तद्-भावना-युक्तास्</strong> तदा नितरां <strong>दध्युर्</strong> इत्य् अर्थः ॥९॥</p>
<hr>
<p><strong>वंशीधरः (भावार्थ-दीपिका-प्रकाशः) : अन्तर्-गृहं</strong> गृह-मध्यं तत्र <strong>गतास्</strong> तत्र निरुद्धाः काश्चिन् महा-लक्ष्म्य्-अंश-भूताः । <strong>विनिर्गमो</strong> बहिर्-गमनम् । यद् वा, न लब्धो\ऽन्य-गोपीवत् वीनां पक्षिणाम् इवातिशीघ्रं निःसरणं याभिः । यद् वा, वेः पक्षिणो\ऽपि निर्गमो यस्माच् छिद्रात्, तद् अपि न लब्धं याभिस् तद्-अधिकं कृत्वा तस्करावेशवन् निःसरणार्थम् इति भावः । <strong>तस्य</strong> कृष्णस्य <strong>भावना</strong> भक्ति-संस्कारस् तया <strong>युक्ताः</strong> । प्राक् वेणु-नाद-श्रुतेः पूर्वम् अपि । तदा वेणु-ध्वनि-श्रवण-क्षणे । इत्य् अर्थ इति&mdash;त-छ्रवणस्य तद्-आविर्भाव-बोधकत्वेन ध्यान-हेतुतेत्य् अर्थः ॥९॥</p>
<hr>
<p><strong>कैवल्य-दीपिका :</strong> पारवश्य-हेतुकम् आह&mdash;<strong>अन्तर्-गृह</strong>- इति । <strong>अलब्धो विनिर्गमो</strong> याभिः । <strong>तद्-भावना</strong> भर्तृ-भावना ॥९॥ फ़्१५]</p>
<hr>
<p><strong>श्रीनाथ-चक्रवर्ती (चैतन्य-मत-मञ्जुषा) :</strong> अन्तर्-गृह-गता इत्य्-आदि । यस्यान्तर्-गृहस्य द्वारि गुरव उपविश्यासन्न् इति बोद्धव्यम् । अथवा, काश्चिद् इति गमनानधिकारवत्यः, अन्यथा शुश्रूषन्त्यः पतीन् काश्चिद् [भा।पु। १०.२९.६] इत्य् अत्र, परिवेशयन्त्यस् तद् धित्वा इत्य् अत्र च, अशनन्त्यो\ऽपास्य भोजनम् इत्य् अत्र चान्तर्-गृह-वर्तित्वं पत्यादि-सन्निहितत्वं किलास्ति । तत् कथं तास् तत्र गताः । यत एता गोप्य एव याः किल बालापत्या इति प्राक् लिखिताः । तासां तद्-अङ्ग-सङ्गे न योग्यतेति भाव इति वा ॥९॥</p>
<hr>
<p><strong>सनातन-गोस्वामी (बृहद्-वैष्णव-तोषणी) :</strong> यदि तास् तादृश-विघ्नेन वारिता अभविष्यन्, तर्हि सद्य एव दशमीं दशाम् अगमिष्यन्न् इति तासां सर्वासाम् एव भाव-विशेषं दृष्टान्तेन प्रदर्शयन् कासाञ्चिद् अवस्था-विशेषम् आह&mdash;अन्तर् इति त्रिभिः । काश्चित् महा-लक्ष्म्य्-अंश-भूताः साधन-सिद्धाः वा गृहम् अवस्थिताः, अत एव नाम-मात्र-पत्य्-आदिभिर् द्वारादि-निरोधात् । यद् वा, पित्रादीनां द्वार-देशोपवेशान् न लब्धो विशिष्टः श्री-भगवद्-अभिसरण-योग्यः । यद् वा, अन्य-गोपीवत् वीनां पक्षिणाम् इवातिशीघ्र-गमनार्थं निर्गमो बहिर् निःसरणं पन्था वा । यद् वा, वेः पक्षिणो\ऽपि निर्गमो यस्मात् छिद्रात् तादृशम् अपि याभिस् ताः । अत एव कृष्णं निज-चित्ताकर्षकं परमानन्द-घन-मूर्तिं वा दध्युर् विशेषतश् चिन्तयामासुः । ध्येयम् आपदि [भा।पु। १०.३१.१३] इत्य्-आद्य्-उक्त-न्यायेन । तन् महापन्-निस्तारार्थं, किं वा, अभीष्टाप्राप्त्या स्वत एव तच्-चिन्ता-विशेषोत्पत्तेः । कथं दध्युः ? तस्य प्रस्तुतस्य श्री-कृष्णेन सह विलासस्य । किं वा, सुगोप्यस्य सम्भोगस्य या भावना तया युक्ताः संयुक्ता योगवत्यो वा सत्यः । किं च, मीलित-लोचना अर्ध-मुद्रित-नेत्राः सत्य इत्य् अर्थः । यद् वा, दुःख-विशेषेण ध्यान-विशेषेण वा मुद्रित-नेत्राः सत्यः । यद् वा, मीलितम् अन्तर्हितं लोचनम् अन्याशेष-ज्ञानं यासां तथाभूताः सत्यः ॥९॥</p>
<hr>
<p><strong>जीव-गोस्वामी (लघु-वैष्णव-तोषणी) :</strong> यदि च तास् तादृश-विघ्नेन वारिता अभविष्यन् तर्हि सद्य एव दशमीं दशाम् इव दशाम् अगमिष्यन्न् इति तासां सर्वासां भाव-विशेषं दृष्टान्तेन प्रदर्शयन् तासां प्रस्थितवतीनाम् एव मध्ये कासाञ्चिद् अवस्था-विशेषम् आह&mdash;अन्तर् इति त्रिभिः । अयम् अर्थः&mdash;श्री-कृष्णस्य व्रजे प्रेयस्यः खलु द्विविधा । नित्य-सिद्धाः साधन-सिद्धाश् च तत्रैकासां नित्य-सिद्धात्वम् अष्टादशाक्षरादौ ताभिर् विशिष्टत्वेनैव तद्-आराधन-विधानाद् व्यक्तं तच्-छ्रुतीनां तद्-आराधनानां चानाद्य्-अनन्त-भावित्वात् अतो ब्रह्म-संहितायां&mdash;</p>
<blockquote>
<p>चिन्तामणि-प्रकर-सद्मसु कल्प-वृक्ष- &gt;
लक्षावृतेषु सुरभिर् अभिपालयन्तम् । &gt;
लक्ष्मी-सहस्र-शत-सम्भ्रम-सेव्यमानं [ब्र।सं। ५.२९] इति, &gt;
आनन्द-चिन्मय-रस-प्रतिभाविताभिस् &gt;
ताभिर् य एव निज-रूपतया कलाभिः । &gt;
गोलोक एव निवसति [ब्र।सं। ५.३७] इति ।</p></blockquote>
<p>श्रियः कान्ताः कान्तः परम-पुरुषः [ब्र।सं। ५.५६] इत्य् एता एव तदीय-लक्ष्मीत्वेनोक्ताः । तत्र च श्री-राधिकाया वैशिष्ट्यं, बृहद्-गौतमीये&mdash;</p>
<blockquote>
<p>देवी कृष्णमयी प्रोक्ता राधिका पर-देवता । &gt;
सर्व-लक्ष्मी-मयी सर्व-कान्तिः सम्मोहिनी परा ॥ इति ।</p></blockquote>
<p>अत एव ऋक्-परिशिष्टे परस्परम् अव्यभिचारित्वं प्रोक्तं&mdash;राधया माधवो देवो माधवेनैव राधिका विभ्राजन्ते जनेष्व् आ इति । अतो मात्स्यादौ&mdash;रुक्मिणी द्वारवत्यां तु राधा वृन्दावने वने इति शक्तित्व-साधारण्येनानयोर् गणने\ऽपि वैशिष्ट्यं ज्ञेयम् अथावरासां साधन-सिद्धत्वं यथा पाद्मोत्तर-खण्डे&mdash;</p>
<blockquote>
<p>पुरा महर्षयः सर्वे दण्डकारण्य-वासिनः ।\ &gt; दृष्ट्वा रामं हरिं तत्र भोक्तुम् ऐच्छन् सुविग्रहम् ॥\ &gt; ते सर्वे स्त्रीत्वम् आपन्नाः समुद्भूताश् च गोकुले ।\ &gt; हरिं सम्प्राप्य कामेन ततो मुक्ता भवार्णवात् ॥ [भ।र।सि। &gt; १.२.३०१-२] इति ।</p></blockquote>
<p>गोकुल इत्य् अस्य हरिं सम्प्राप्येत्य् अत्राप्य् अन्वयात्, ये यथा मां प्रपद्यन्ते [गीता ४.११] इति न्यायाच् च महर्षयः पूर्वं तादृश-भावेन श्री-कृष्णोपासका इत्य् अर्थः । अतो रामं दृष्ट्वेति सारूप्येण जातत्वोपासना-संस्काराः हरिं स्वोपास्यं श्री-कृष्णम् एवोपभोक्तुम् ऐच्छन् लज्जया तु साक्षान् न वृतवन्तः ततश् च कल्प-वृक्षस्येवावदतो\ऽपि श्री-रामस्य प्रसादात्तेषाम् इष्ट-सिद्धिर् जातेत्य् आह&mdash;ते सर्व इति । गोकुले गर्भतः स्त्रीत्वम् आपन्ना गोकुल एव समुद्र-भूताः गोकुल एव च हरिं श्री-कृष्णं कामेन स्व-वासनानुसारेण सम्प्राप्य तस्मिन्न् अन्तर्-गृह एव स्वयम् आविर्भूतं लब्ध्वा ततस् तद्-अनन्तरम् एव भवार्णवात् मुक्ता इति, न च वक्तव्यं गोकुल-जातानां प्रापञ्चिक-देहादित्वं न सम्भवतीति अवतार-लीलायाः प्रापञ्चिक-मिश्रत्वात् श्री-देवकी-देव्याम् अपि षड्-गर्भ-संज्ञकानां जन्म श्रूयते इति कदाचित् श्रुतयो गोप्यो जाता इति बृहद्-वामन-प्रसिद्धिः । अत एव तथा व्याख्यास्यते&mdash;</p>
<blockquote>
<p>स्त्रिय उरुगेन्द्र-भोग-भुज-दण्ड-विषक्त-धियो &gt;
वयम् अपि ते समाः सम-दृशोऽङ्घ्रि-सरोज-सुधाः ॥ [भा।पु। &gt; १०.८७.२३]</p></blockquote>
<p>इति गायत्री च तासु जातेति पाद्मे सृष्टि-खण्डे यथा ब्रह्मणा गोप-कन्या-रूपाया गायत्र्या उद्वाहे गोपेषु श्री-विष्णु-वचनम्&mdash;</p>
<blockquote>
<p>यथा ज्ञाता ततः कन्या दत्ता चैषा विरिञ्चये । &gt;
युष्माकं च कुले चाहं देवकार्यार्थ-सिद्धये । &gt;
अवतारं करिष्यामि मत्-कान्ता तु भविष्यति ॥ इति ।</p></blockquote>
<p>अतः तत्-प्रियार्थं सम्भवन्तु सुर-स्त्रियः [भा।पु। १०.१.१३] इत्य् अत्रापि तथा व्याख्यातम् । अत एव तासां च चतुर्विधत्वम् उक्तं पाद्मे&mdash;</p>
<blockquote>
<p>गोप्यस् तु श्रुतयो ज्ञेया ऋषिजा गोप-कन्यकाः । &gt;
देव-कन्याश् च राजेन्द्र न मानुष्यः कथञ्चन ॥ इति ।</p></blockquote>
<p>अत्र गोप-कन्या एव नित्याः, न मानुष्याः कथञ्चनेति प्राकृत-मानुषत्व-निषेधात् आसु च पाद्मोत्तर-खण्ड-निर्दिष्टानाम् अन्तर्-गृह-गता इत्य् उक्तानाम् अप्य् एकत्वं मुक्तत्व-सादृश्येन लब्धानां लभ्यते । यत एव शुश्रूषन्त्यः पतीन् काश्चित् [भा।पु। १०.२९.६] इति प्रोक्ताः । इति ज्ञेयाः ।</p>
<p>आसां दोहनादि पृथक्-कर्मानुक्तेः अन्तर्-गृह-गतत्वस्य पति-शुश्रूषायाम् एव तात्-पर्याच् च एतासां च साधकत्वं देह-त्याग-श्रवणात् पाद्मोत्तर-खण्डाच् च कल्प्यते तथा च सति याः काश्चिद् गोकुले समुद्भूताः साधन-वशात् सिद्ध-पूर्ण-भावा, न तु सिद्ध-देहा नितराम् अन्या इव नित्य-सिद्धाः पति-शुश्रूषणार्थम् अन्तर्-गृह-गता एव पत्य्-आदिभिः साग्रह-द्वारादि-निरोधात् न लब्धो विशेषेण केनापि प्रकारेण निर्गमो याभिस् ताः । अत्र तासां साक्षाद् गोविन्द-सङ्गमे तादृश-देह-स्थितेर् एव विग्नत्वात् पूर्ववत् तद्-भक्तेः पति-शैथिल्य-विधानादाव् अप्रवृत्तिर् इति ज्ञेयम् । अलब्ध-निर्गमत्वाद् एव तद्-भावनायुक्तास् तस्मिन् श्री-कृष्णे समुत्कण्ठित-चित्ताः सत्यः कृष्णं निज-चित्तापकर्षकं तम् एव दध्युर् यातवत्यः तत्रानुभावम् आह&mdash;दुःख-विशेषेण ध्यानावेशेन च मुद्रित-नेत्राः । यद् वा, मीलितम् अन्तर्हितं लोचनम् अन्याशेष-ज्ञानं यासां ताः ॥९॥</p>
<hr>
<p><strong>जीव-गोस्वामी (कृष्ण-सन्दर्भः १४५) :</strong> तद् एवम् एव तासां श्री-कृष्णवद् आनन्द-विग्रहाणां तैर् एव विग्रहैः श्री-कृष्ण-सङ्गः प्रोक्तः । उक्तं च तासां विग्रह-माहात्म्यं तत्रातिशुशुभे ताभिर् भगवान् देवकी-सुतः [भा।पु। १०.३३.६] इत्य्-आदिभिः । श्रीमद्-उद्धवेन च तान् नमस्यता प्रथमम् एताः परं तनु-भृतः [भा।पु। १०.४७.५८] इत्य् अनेन तासाम् एव परम-तनु-भृतत्वं प्रदर्श्य, मध्ये क्वेमाः स्त्रियः [भा।पु। १०.४७.५९] इत्य् अनेन परमतम् अनूद्य, तत् खण्डयता नायं श्रियोऽङ्ग [भा।पु। १०.४७.६०] इत्य् अनेन लक्ष्मीतोऽपि विलक्षणं तासु तत्-प्रेयसी-रूपत्वं प्रदर्श्य परम-नित्यत्वं स्थापयित्वा, तत्र च यः प्रसाद उदगात् इत्य् अनेन तत्-प्रसादस्य सदान्तर्भूय स्थायित्वं सूचयित्वा पुनः आसाम् अहो चरण [भा।पु। १०.४७.६१] इत्य्-आदिना स्वीय-परम-पुरुषार्थ-चरण-रेणुत्वं दर्शितम् । यत्र भेजुर् मुकुन्द-पदवीं श्रुतिभिर् विमृग्याम् [भा।पु। १०.४७.६१] इत्य् अनेन यद् एव पुरुषार्थतया स्थापितम्, यत्र वृन्दावने [भा।पु। १०.४७.६१] इत्य्-आदिना वृन्दावनस्य च तादृशत्वं स्थापितम्, तद् एतद् व्यतिरेकेण द्रढयितुम् अन्यासाम् आगन्तुकानाम् असिद्ध-देहानां विग्रह-त्यागेनैव तत्-सङ्ग-प्राप्तिर् इत्य् आह&mdash;<strong>अन्तर्-गृह-गता</strong> [भा।पु। १०.२९.९] इत्य्-आदिकेन, न चैवं विस्मयः कार्यः [भा।पु। १०.२९.१६] इत्य् आद्य्-अन्तेन । <strong>अन्तर्-गृह-गताः</strong> शुश्रूषन्त्यः पतीन् काश्चित् [भा।पु।१०.२९.६] इत्य् अत्रोक्ता इत्य् अर्थः । अत्र अन्तर् इति स्फुटम् एव ॥९॥</p>
<hr>
<p><strong>जीव-गोस्वामी (क्रम-सन्दर्भः) :</strong> <strong>अन्तर्</strong> इत्य्-आद्य् अष्टकम् ॥९॥</p>
<hr>
<p><strong>जीव-गोस्वामी (बृहत्-क्रम-सन्दर्भः) :</strong> अपत्यवत्यस् त्व् अधिकाराभावात् तद्-वपुर् हित्वा वपुर्-अन्तरेण सद्य एव तत्र गता इति दर्शयन्न् आह&mdash;अन्तर्-गृह-गता इत्य्-आदि त्रिभिः । काश्चिद् अपत्यवत्योऽनधिकारवत्यो दैवाद् अन्तर्-गृह-गताः । अनधिकारित्वेनाङ्ग-सङ्गायोग्या अपि दर्शन-मात्र-काङ्क्षया बहिर् गन्तुम् इच्छन्त्योऽप्य् अलब्ध-विनिर्गमास् तद्-भावना-युक्ताः सत्यः कृष्णं दध्युः । भावना-लिङ्गम् आह&mdash;मीलित-लोचनाः ॥९॥</p>
<hr>
<p><strong>नारायण-भट्टः (श्री-रसिकाह्लादिनी) :</strong> किं च ताः सर्वाः प्रतिबन्धक-शैथिल्येन कृष्णान्तिकं प्राप्ता यास् तु प्रतिबन्धक-प्राबल्येन निरुद्धास् तासां सद्यो देह-पातं कथयन् ताभ्यः पूर्वम् एव तासां श्री-कृष्णान्तिके प्राप्ति-कारम् आह&mdash;अन्तर् इति । काश्चिद् उपासना-सिद्धाः कस्यचिद् गृह-कर्मणश् चिकीर्षयात् गृह-गताः । वेणु-गीत-श्रवणान्तरम् एवान्यासाम् आगमन-सम्भ्रमम् आलोक्य पत्य्-आदिभिर् अवरुद्धा जाता अत एवालब्ध-विनिर्गमा न लब्धो विनिर्गमो याभिस् ताः । तद् उक्तम्&mdash;</p>
<blockquote>
<p>गोप्यस् तु श्रुतयो ज्ञेया ऋषिजा गोप-कन्यकाः । &gt;
देव-कन्याश् च राजेन्द्र न मानुष्यः कथञ्चन ॥ इति ।</p></blockquote>
<p>किं च&mdash;</p>
<blockquote>
<p>नित्यं मे मथुरां विद्धि वनं वृन्दावनं तथा । &gt;
यमुनां गोप-कन्याश् च तथा गोपाल-बालकान् ॥ इति ।</p></blockquote>
<p>एतास् तु सादयो नित्याश् च प्रतिबन्ध-निरासार्थं कृष्णम् एव दध्युर् ध्यातवत्यः । स-क्रोधं यथा तथा पत्य्-आदि-मुखं पश्यन्त्यो निर्गम-द्वारम् अलभमाना मीलित-लोचना जाताः । कीदृश्यः ? निरोधात् प्राग् अपि तद्-भावना-रहस्य-भावना-युक्ताः । यदा तस्य भावना-युक्ता आसन्&mdash;विघ्ने जाते प्रेम-पूरस्य प्राबल्यं भवती इति श्रूयते । यथा नदी-प्रवाहस्य पर्वतादिना प्रतिबन्धत्वं प्रतिवेत्सतीति वेगाधिक्यं भवतीति । अतो, यथा पूर्वं श्री-कृष्णेनाभिरमिताश् चुम्बनालिङ्गनादिभिर् आनन्दिता तयैव भावनया युक्ता दध्युः । न ह्य् अननुभूतं स्मर्यते । यद् वा, तद्-भावना तत्-पूर्व-रमणं भावयन्त्यः । युक्ताः श्री-कृष्ण-स्वरूपे योगं प्राप्ताः । यद् वा, युक्ता योगिन इव । अत्र इवार्थो द्रष्टव्यः । स्व-देह-विस्मरण-पूर्वकं तत्-तद्-अङ्ग-विभावन-पूर्वकं दध्युः स्मृतिवत्यः । कीदृश्यः ? मीलित-लोचनाः । अबहिर्-वृत्ति-नेत्राः । यद् वा, मीलितं शिथिलीकृतं लोचनं विचार-सामर्थ्यं याभिस् ताः । अन्य-ज्ञान-रहिता अपि तम् एव दध्युः श्री-कृष्ण-प्राप्तये ध्यानम् अन्तरेणोपायान्तर-विचारे शैथिल्यं जातम् इति भावः ॥९॥</p>
<hr>
<p><strong>विश्वनाथ-चक्रवर्ती (सारार्थ-दर्शिणी) :</strong> अत्रोज्ज्वल-नीलमण्य्-उक्त-रीत्या विविच्यते । गोप्यस् तावद् द्विविधाः&mdash;नित्य-सिद्धाः साधन-सिद्धाश् च । साधन-सिद्धाश् च द्विविधाः&mdash;यौथिक्योऽयौथिक्यश् च । यौक्थिक्यश् च द्विविधाः&mdash;श्रुति-यूथ-भूतत्वात् श्रुति-चर्यः, ऋषि-यूथ-भूतत्वाद् ऋषि-चर्यश् च । ततश् चासां चतुर्विधत्वम् उक्तं पाद्मे&mdash;</p>
<blockquote>
<p>गोप्यस् तु श्रुतयो ज्ञेया ऋषिजा गोप-कन्यकाः । &gt;
देव-कन्याश् च राजेन्द्र न मानुष्यः कथञ्चन ॥ इति ।</p></blockquote>
<p>गोपीत्वेनैव मानुषत्वे लब्धेऽपि न मानुष्य इति निषेधस् तासां प्राकृत-मानुषत्वाभावं ज्ञापयति । अत्र गोप-कन्यका एव नित्य-सिद्धास् तासां साधनाश्रवणात् । गोपीत्वे सत्य् अपि कात्यायन्य्-अर्चनस्य तु साधन्त्वं नर-लीलत्वम् एव ज्ञापयति, गोपीत्वस्य सिद्धत्वाद् एवेति तत्-प्रसङ्ग एव प्रपञ्चितम् । तासां नित्य-सिद्धत्वं तु आनन्द-चिन्मय-रस-प्रतिभाविताभिः इति ब्रह्म-संहितोक्त्या तासां ह्लादिनी-शक्तित्व-प्रतिपादनात् । ह्लादिनी या महा-शक्तिः इति बृहद्-गौतमीयाच् च ताभिः सह कृष्णस्य रमणस्यानादित्वाच् च, दशाष्टदशाक्षरादि-मन्त्रेषु तासां निर्देशात् । तन्-मन्त्रोपासनानां तद्-विधायक-श्रुतीनां चानाद्य्-अन्त-काल-भावितत्वाच् च । सम्भवन्त्व् अमर-स्त्रियः [भा।पु। १०.१.२३] इति प्रमाणावगतानां देव-कन्यानां नित्य-सिद्ध-गोपिकांश-भूतत्वं व्याख्यातम् उज्ज्वल-नीलमणौ । श्रुति-चरीणां साधन-सिद्धत्वं&mdash;</p>
<blockquote>
<p>कन्दर्प-कोटि-लावण्ये त्वयि दृष्टे मनांसि नः । &gt;
कामिनी-भावम् आसाद्य स्मर-क्षुब्धान्य् असंशयः ॥ &gt;
यथा त्वल्-लोक-वासिन्यः काम-तत्त्वेन गोपिकाः । &gt;
भजन्ति रमणं मत्वा चिकीर्षाजनिनस् तथा ॥</p></blockquote>
<p>इत्य्-आदि-बृहद्-वामन-वचनेभ्योऽवगतम् । ऋषि-चरीणां च । गोपालोपासकाः पूर्वम् अप्राप्ताभीष्ट-सिद्धयः [उ।नी। ३.४४] इत्य् उज्ज्वल-नीलमण्य्-उक्तानां तथा-भूतत्वम्&mdash;</p>
<blockquote>
<p>पुरा महर्षयः सर्वे दण्डकारण्य-वासिनः ।\ &gt; दृष्ट्वा रामं हरिं तत्र भोक्तुम् ऐच्छन् सुविग्रहम् ॥\ &gt; ते सर्वे स्त्रीत्वम् आपन्नाः समुद्भूताश् च गोकुले ।\ &gt; हरिं सम्प्राप्य कामेन ततो मुक्ता भवार्णवात् ॥ इति &gt; पाद्मोत्तर-खण्डात् ।</p></blockquote>
<p>अत्र रामं दृष्ट्वा हरिं भोक्तुम् ऐच्छन्न् इति राम-सौन्दर्य-दर्शनेन स्वोपास्यस्य हरेर् गोपालस्य स्मरनात् तम् एव भोक्तुम् ऐच्छन्न् इत्य् अर्थः । लज्जया तु साक्षात् तं न वृतवन्तः । ततश् च कल्प-वृक्षस्येवावदतोऽपि श्री-रामस्य प्रसादात् तेषाम् अभीष्ट-सिद्धिर् जातेत्य् आह&mdash;ते सर्वे इति । हरिं कामेन सम्प्राप्येत्य् अनुसंहितं फलम् । ततः कामाद् एव हेतोर् भवार्णवात् संसारान् मुक्ता इत्य् अननुसंहितं फलम् । अत्र मातरः पितरः पुत्राः [भा।पु। १०.२९.२०] इति, यत् पत्य्-अपत्य-सुहृदाम् अनुवृत्तिर् अङ्ग [भा।पु। १०.२९.३२] इति, पति-सुतान्वय-भ्रातृ-बान्धवान् इत्य् आद्य्-अग्रिम-ग्रन्थ-दृष्टेर् अपत्यवत्यो गोप्य एवान्तर्गृह-निरुद्धा बभूवुर् इति श्री-कवि-कर्णपूर-गोस्वामि-कृत-दशम-स्कन्ध-टीकायां दृष्टम् । अतस् तद्-अनुसारेण सार्वत्रिकं (मूलार्थम् अवाप्यैव व्याख्यायते) ।</p>
<p>अत्रेदं तत्त्वम्&mdash;गोपालोपासका ऋषयस् ते श्री-राम-मूर्ति-माधुरी-दर्शनाद् राग-मय-भक्तेर् निष्ठा-रुच्य्-आसक्तिर् अत्यङ्कुर-भूमिका आरूढाः सम्यग्-अपरिपक्व-कषाया अपि श्री-योगमायया देव्या गोकुलम् आनीय गोपी-गर्भे जनिताः कन्यका बभूवुः । तासाम् एव मध्ये काश्चिन् नित्य-सिद्ध-गोपी-सङ्ग-भूम्ना वयः-सन्धि-दशाम् आरभ्यैव लब्ध-पूर्वानुरागाः स्फूर्ति-प्राप्त-कृष्णाङ्ग-सङ्गाः । दग्ध-सम्यक्-कषायाः प्रेम-स्नेहादि-भूमिका आरूढाः । गोपैर् व्यूढा अपि योगमाययैव तद्-अङ्ग-स्पर्श-दोषाद् रहिताश् चिन्मय-देही-भूताः कृष्णोपभुक्तास् तस्यां रात्रौ वेणु-वादन-समये पतिभिर् वार्यमाणा अपि योगमाया-साहाय्य-प्रसादान् नित्य-सिद्ध-गोपीभिः सहिता एव प्रेष्ठम् अभिसस्रुः । काश्चित् तु नित्य-सिद्धादि-गोपी-सङ्ग-भाग्याभावाद् अलब्ध-प्रेमत्वाद् अदग्ध-कषाया गोपैर् व्यूढा गो-गोपोपभुक्ता अपत्यवत्यो बभूवुः । ताः खलु तद्-अनन्तरम् एव नित्य-सिद्धादि-गोपी-सङ्ग-भूम्ना कृष्णाङ्ग-सङ्ग-स्पृहोद्रेकात् पूर्वरागवत्यस् तासां कृपा-पात्रीभवन्त्योऽपि कृष्णाङ्ग-सङ्गायोग्य-देहत्वेन योग-माययासाहाय्याकरणात् पतिभिर् वारिताः कृष्णम् अभिसर्तुम् अक्षमा महा-विपद्-ग्रस्ताः पति-भ्रातृ-पित्रादीन् स्व-प्राण-वैरीत्वेन पश्यन्त्यो मरण-दशायाम् उपस्थितायां सत्यां यथान्या मात्रादि-स्व-बन्धु-जनं स्मरन्ति । तथैव स्व-प्राणैक-बन्धुं कृष्णं सस्मरुर् इत्य् आह&mdash;अन्तर् इति । <strong>न लब्धो विनिर्गमो</strong> याभिस् ता इति पतिभिर् वार्य् एव स-तर्जनं स-यष्टिकम् उपविष्टत्वाद् इति भावः । सदैव <strong>तद्-भावनया युक्ता</strong> अपि तदानीं <strong>दध्युः</strong>&mdash;हा हा प्राणैक-बन्धो ! वृन्दावन-कला-निधे ! जन्मान्तरेऽपि त्वत्-प्रेयसी-भूयासम् अस्मिन्न् अन्त-काले त्वन्-मुख-चन्द्रं चक्षुषा नापश्यम् । भवतु, मनसापि पश्यामीति प्रत्येकं स्व-गतम् अनुलपन्त्यो मुद्रित-<strong>लोचनाः</strong> सत्यो नितरां दध्युः ॥९॥</p>
<hr>
<p>॥ १०.२९.१०-११ ॥</p>
<p>दुःसह-प्रेष्ठ-विरह-तीव्र-ताप-धुताशुभाः ।</p>
<p>ध्यान-प्राप्ताच्युताश्लेष-निर्वृत्या क्षीण-मङ्गलाः ॥</p>
<p>तम् एव परमात्मानं जार-बुद्ध्यापि सङ्गताः ।</p>
<p>जहुर् गुण-मयं देहं सद्यः प्रक्षीण-बन्धनाः ॥</p>
<p><strong>मध्वाचार्यः (भागवत-तात्पर्यम्) :</strong></p>
<blockquote>
<p>कृष्ण-कामास् तदा गोप्यस् त्यक्त्वा देहं दिवं गताः । &gt;
सम्यक् कृष्णं पर-ब्रह्म ज्ञात्वा कालात् परं ययुः ॥\ &gt; पूर्वं च ज्ञान-संयुक्तास् तत्रापि प्रायशस् तथा ।\ &gt; अतस् तासां परं ब्रह्म गतिर् आसीन् न कामतः ।\ &gt; न तु ज्ञानम् ऋते मोक्षो नान्यः पन्थेति हि श्रुतिः ॥\ &gt; काम-युक्ता तदा भक्तिर् ज्ञानं चातो विमुक्तिगाः ।\ &gt; अतो मोक्षेऽपि तासां च कामो भक्त्यानुवर्तते ॥\ &gt; अतोदकत्वेन सदा द्वेषिणाम् अधरं तमः ।\ &gt; मुक्ति-शब्दोदिता चैद्य-प्रभृतौ द्वेष-भागिनः ॥\ &gt; भक्त्-इमार्गी पृथङ् मुक्तिम् अगाद् विष्णु-प्रसादतः ।\ &gt; कामस् त्व् अशुभ-कृच् चापि भक्त्या विष्णोः प्रसाद-कृत् ।\ &gt; द्वेषि-जीव-युतं चापि भक्तं विष्णुर् विमोचयेत् ।\ &gt; अहोऽतिकरुणा विष्णोः शिशुपालस्य मोक्षणात् ॥ इति स्कान्दे ॥</p></blockquote>
<p>जगत्-प्रपितामहे जार-बुद्धिर् न युक्ता तथापि ब्रह्मतया न सम्यक् ॥११-१३॥</p>
<p><strong>श्रीधर-स्वामी (भावार्थ-दीपिका) :</strong> किं च, तदानीम् एवं तं परमात्मानं कृष्णं ध्यानतः प्राप्ताः सत्यो गुण-मयं देहं जहुर् इत्य् आह श्लोक-द्वयेन&mdash;दुःसहेति । ननु कथं जहुः परमात्मेति ज्ञानाभावाद् इत्य् आशङ्क्याह&mdash;जार-बुद्ध्यापीति । न हि वस्तु-शक्तिर् बुद्धिम् अपेक्षते । अन्यथा मत्वापि पीतामृतवद् इति भावः । ननु तद् अपि प्रारब्ध-कर्म-बन्धने सति कथं जहुस् तत्राह&mdash;सद्यः प्रक्षीण-बन्धना इति । ननु कथं भोगम् अन्तरेण प्रारब्धं कर्म क्षीणं भोगेनैव सद्यः क्षीणम् इत्य् आह&mdash;दुःसहेति । दुःसहो यः प्रेष्ठ-विरहस् तेन तीव्रस् तापस् तेन धुतानि गतान्य् अशुभानि यासाम् । तद्-अप्राप्ति-परम-दुःख-भोगेन पापं क्षीणम् इत्य् अर्थः । तथा ध्यानेन प्राप्ता अच्युतस्य आश्लेषेण या निर्वृतिः परम-सुख-भोगस् तया क्षीणं मङ्गलं पुण्य-बन्धनं यासां ताः । अतो ध्यानेन परमात्म-प्राप्तेस् तत्-काल-सुख-दुःखाभ्यां निःशेष-कर्म-क्षयाद् गुण-मयं देहं जहुर् इति ॥१०-११॥</p>
<hr>
<p><strong>वंशीधरः (भावार्थ-दीपिका-प्रकाशः) :</strong> न केवलं दध्युर् एव, किन्तु तम् एवापुर् इत्य् आह&mdash;किं चेति । तदानीम् एव ध्यान-सम-कालम् एव । गुण-मयं त्रिगुण-कार्यम् । ननु देह-त्यागो\ऽस्तु यथा-कथञ्चिद् भेदेन रूपेण तत्-सङ्गस् त्व् अज्ञानाम् अतिदुःशक इत्य् आशङ्कते&mdash;नन्व् इति । वस्तुनो बह्व्य्-आदेः शक्तिर् दाहिकादि-रूपा । बुद्धिम् अयम् अग्निर् दाहक इत्य् एवं-रूप-ज्ञानवन्तम् एव दहति, ज्ञानं नापेक्षते नेच्छति । अन्यथा मत्वापि जलम् इदम् इत्य् एवं ज्ञात्वापि यथा जल-बुद्ध्या पीतामृतो जरामृत्यु-वर्जितो भवति, तद्वद् इति ज्ञेयम् । इति भाव इति तात्पर्यम् । अन्यथा पीतामृतो\ऽपि मृतो भवेद् इति ।</p>
<p>अवश्यम् एव भोक्तव्यं कृतं कर्म शुभाशुभम् इत्य्-आदि स्मृतिम् अनुसृत्य पुनर् आशङ्कते&mdash;<em>नन्व्</em> इति । तथापि ज्ञाने सत्य् अपि वस्तु-शक्त्या तत्-प्राप्तिर् अस्तु, देहं कथं जहुर् इति ज्ञेयम् । तत्र प्रश्ने । सद्यः तत्-क्षणम् एव । किं च, बन्धन-ध्वंसो\ऽपि प्रारब्ध-पुण्य-पाप-प्रणाशेनैव दृष्टः स चात्र कथम् इति शङ्कते&mdash;नन्व् इति । अत्रोत्तरं&mdash;दुःसहेति । दुःसहः सोढुम् अशक्यो यः प्रेष्ठस्य परमात्मनः श्री-कृष्णस्य विरहः सांसारिको वियोगस् तेन तीव्रो\ऽत्युत्कटस् तापो ज्वरानुभवस् तेन धुतानि निरस्तान्य् अशुभानि पापानि । तद्-अप्राप्ति-रूपं यत् परम-दुःखं तद्-भोगेनानुभवेन । इत्य् अर्थ इति&mdash;दुःख-भोगेनैव पापं क्षीयत इति तात्पर्यम् । कथम् इत्य् आकाङ्क्षायाम् आह&mdash;तथेति । यतः परमात्म-प्राप्तिर् एव गुण-मय-देह-त्यागे हेतुर् अतो हेतोः । यदि कश्चिद् अनारब्ध-फलानां कुतो नाश इत्य् आशङ्कते तं प्रत्य् आह&mdash;जारेति । जारः उपपतिः पत्युर् अप्य् अधिक-प्रियो भवति, तं कृष्णं परमात्मानं नारायणम् एव सङ्गताः सम्यग् ज्ञातवत्यः । गत्य्-अर्थानां ज्ञानार्थता-प्रसिद्धेः । अनेन बिम्ब-भूत-हरि-ज्ञानेनारब्ध-कर्मणाम् अपि नाश इति सूचितम् । तद्-अधिगमः&mdash;उत्तर-पूर्वयोर् असंश्लेष-विनाशौ इति सूत्रात् । तस्य सुहृदः साधु-कृत्यां द्विषन्तः पाप-कृत्याम् इति श्रुतेः । तस्य ज्ञानिन इत्य् अर्थः । किं चाहि-कञ्चुकवत्-त्यक्त-देहानाम् अप्य् अन्तर्धापनं योगमायया कृतं यावद्-अब्दम् अघासुर-शरीरान्तर्धापनवत्, तथा रोधकानां विस्मृतिश् च जनिता, अन्यथा रोधनादि-कृतो लोकापवादो दुर्वारः स्याद् इति ॥१०-११॥</p>
<hr>
<p><strong>श्रीनाथ-चक्रवर्ती (चैतन्य-मत-मञ्जुषा) :</strong> दुःसह-प्रेष्ठ-विरह-तीव्र-ताप-धुताशुभाः धुताशुभत्वं क्षीण-मङ्गलत्वं च तद्-देहारम्भकं प्रारब्ध-रूप-दुःख-सुख-भावत्वम् । अतो\ऽमूर् नृ-देहा एव पूर्व-श्लोक-व्याख्या संवादात् स्वभाव-सिद्धानां तु तस्मिन् देहे श्री-कृष्ण-दर्शनादर्शन-जन्य-सुख-दुःखयोस् तु न नाशः, ते तु न नश्वरे नित्ये एव तयोर् द्वयोर् एवानन्दमयत्वात् ॥१०॥</p>
<p>अतो गुण-मयं देहं जहुः, न तु देहे त्यक्त्वा कैवल्यम् अवापुः, निर्गुणं श्री-कृष्णाङ्ग-सङ्कोचितं देहं प्रापुर् इत्य् अर्थः । जार-बुद्ध्या इति जार-शब्दः केवलं प्रतीति-परः । यद् वा, जरयति गुण-मय-देहम् इति जारः । जारा चासौ बुद्धिश् चेति तथा यया बुद्ध्या गुण-मयं देहं जहुः । निर्गुणं देहं प्राप्य किम्भूता बभूवुः ? तत्राह&mdash;सङ्गता अपि बभूवुर् इत्य् अर्थः । तं कीदृशम् ? परमात्मानम् । ताः कीदृश्यः ? गोप्यः केवलं गोप-वध्व एव । पुनर् अन्तः अन्तःकरणे लब्ध-विनिर्गमाः । कृष्ण-सङ्गो\ऽनेन देहेन न भावीति लब्धो विनिर्गमो नैराश्यं याभिः पुनर् गृह-गता गृह एव स्थिताः सत्यः । अथवा, गृहं शरीरं मानुष्यं तत्र स्थिताः केवल-गोप-वधूत्वात् पुनः सद्यः प्रक्षीण-बन्धनाः बन्धनं गृहादिः निर्गुण-देह-लाभाद् इति त्रिभिः सहान्वयः । अथवा, जार-बुद्ध्या गुण-मयं देहं जहुः । एतेन गोप्यो विविधा इति प्राग् एवोक्तम् ॥११॥</p>
<hr>
<p><strong>सनातन-गोस्वामी (बृहद्-वैष्णव-तोषणी) :</strong> ततश् च सद्य एव श्री-कृष्णेन सह संयोगं प्राप्ता इत्य् आह&mdash;दुःसहेति द्वाभ्याम् । ध्यानेन विशेषतस् तद्-रूप-गुणादि-परिस्फूर्त्या दुःसहः प्रेष्ठ-विरहः । अत एव तेन तीव्र-तापः, तेन धुताशुभाः । परमात्मनम् अपि तं कृष्णं जार-बुद्ध्यैव । प्रेमाग्नि-विशेषेण सदा जरयतीति जार उपपतिस् तद्-बुद्ध्या तद्-भावेनैव । न तु परमात्म-बुद्ध्या सङ्गताः सम्यक् प्राप्तास् तेन सह मिलिता इत्य् अर्थः । इति नित्य-परम-प्रेम-सङ्गो\ऽभिप्रेतः ।</p>
<p>कथं गुण-मयं देहं जहुः ? किं तु गुणातीतं नित्य-भगवत्-प्रेम्-सङ्गति-योग्यं देहं प्रापुर् इत्य् अर्थः । सच्चिदानन्द-घन-रूप-प्राप्त्या सङ्गताः इति भावः । सङ्गतिश् च नित्य-वक्षः-स्थ्ल-स्थ-श्रीवत् महा-शक्त्य्-आदिवद् वा नित्य-संयोग-लक्षणा ज्ञेया । तत्रापि जार-बुद्ध्या सङ्गतत्वाद् विशेषः कश्चिद् ऊह्यः । तथा चोद्धव-द्वारा श्री-भगवद्-उक्तौ&mdash;</p>
<blockquote>
<p>या मया क्रीडता रात्र्यां वनेऽस्मिन् व्रज आस्थिताः । &gt;
अलब्ध-रासाः कल्याण्यो मापुर् मद्-वीर्य-चिन्तया ॥ [भा।पु। &gt; १०.४७.३७]</p></blockquote>
<p>अत्र च कल्याण्य इत्य् अनेन मद्-वीर्य-चिन्तयेत्य् अनेन च प्राप्ति-विशेष एवाभिप्रेतः । तच् चाग्रे तत्रैव व्यक्तं भावि । अन्यत्रैव व्यञ्जितम् एव । तत्र दुःसह-शब्देन तीव्र-शब्देन चानन्त-कोटि-कल्पेषु महा-नरकादि-भोगैर् यावां स्तापस् ततो\ऽपि कोटि-गुणस् तापः सूच्यते । तथा अच्युत-शब्देन निर्वृति-शब्देन चानन्त-कोटि-कल्पेषु साम्राज्य-स्वाराज्यादि-भोगैर् यत् सुखं मोक्ष-सुखं च ततो\ऽधिकम् अपि तत् सुखं ध्वन्यते । श्री-भगवद्-आश्लेष-सुख-महोदधेस् तत् सर्वस्य कर्ण-मात्र-रूपत्वात् । तत्र च श्री-भगवत्-सम्बन्धेन तत्-तद्-वासनाक्षयो\ऽपि ज्ञेयः । अत एव प्रक्षीणेति प्र-शब्दः ।</p>
<p>तथा अशुभं नाम श्री-भगवन्-नित्य-संयोग-प्रतिबन्धक-कर्म-विशेष एव । मङ्गलं च मानादिषु श्री-भगवद्-अनुनयादि-जन्य-सुख-विशेष-हेतुः सत्-कर्म-विशेषः । तत्-तत्-प्रत्क्षयश् च नित्य-संयोग-सिद्धेः । अत एव विरहेण मानादिना च सम्पद्यमान-प्रेमानन्द-विशेषाभावात् तासाम् अत्र स्थिताभ्यो\ऽन्याभ्यः सौभाग्ये न्यूनतोह्या ।</p>
<p>अथवा, ततश् च सर्व-सद्-गुण-मयम् अपि देहं सद्यो जहुः । पत्य्-आदिभिर् गृहान्तर्-निरुद्धेन तेन श्री-कृष्ण-प्राप्तेः । अतस् तद्-योग्य-देहान्तरेण तं श्री-नन्द-किशोरम् एव सङ्गता इत्य् अर्थः । कुतः ? परमात्मानं परम-प्रियम् इत्य् अर्थः । तत्र हेतुः&mdash;जार-बुद्ध्येति । अन्यत् समानम् ।</p>
<p>यद् वा, ध्यान-प्रभावेण सद्यः प्रकर्षेण क्षीणानि बन्धनानि पत्य्-आदि-कृत-द्वार-बन्धा यासां तथा-भूता अपि गुण-मयं सर्व-सद्-गुण-मयम् अपि देहं जहुः । दुःसहो यः प्रेष्ठस्य प्रियतमस्य श्री-कृष्णस्यापि विरहः । अत एव तेन यस् तीव्र-तापः, अन्तर्-महा-ज्वरस् तेन धुता नष्टा आशु शीघ्रम् । यद् वा, आशु अभिनवा भा कान्तिर् यासां ताः ।</p>
<p>किं च, ध्याने ध्यानेन वा हेतुना प्राप्तः सङ्गतो यो\ऽच्युतः, मया परोक्षं भजता<sup id="fnref:4"><a href="#fn:4" class="footnote-ref" role="doc-noteref">4</a></sup> [भा।पु। १०.३२.२१] इत्य्-आदि तद्-वचन-प्रामाण्येन विरहे\ऽपि च्युति-रहितो भगवान् श्री-कृष्णस् तस्य । किं वा, अच्युतेन अविच्छिन्नेन । अर्थात्, प्रेष्ठस्यैवाश्लेषेण या निर्वृतिः परम-सुखम् । किंवा, आश्लेष-रूपा निर्वृतिस् तया ध्यान-विशेषेणैव साक्षात् सम्भोग-सुख-मयत्वेन प्रतीयमानया निर्वृत्या विशिष्टा अपि जहुः ।</p>
<p>कुतः ? क्षीण-मङ्गला अन्तर्-गृहे निरोधाय पत्यादिभिर् धारणादिना बहिर्-निःसरणार्थोद्यमे भित्त-कपाटादि-संसर्गेण वा नष्ट-तिलकादि-मङ्गलाः, महोत्ताप-जर्जरत्वात् । कान्ति-विनाशेन तिलकादि-क्षयेण च तादृङ्-मलिन-प्रक्षीण-देहस्य श्री-भगवत्-सेवायाम् अयोग्यत्व-मननाद् इत्य् अर्थः ।</p>
<p>यद् वा, प्रश्लेषेण ध्यान-प्राप्ताच्युताश्लेष-निर्वर्त्या अक्षीणं क्षयम् अप्राप्तं मङ्गलं रास-क्रीडादि-लक्षणं वा यासां तयैवाशेष-रति-सुख-सिद्धेः, तथाभुता अपि जहुः । कुतः? दुःसह-प्रेष्ठ-विरह-तीव्र-तापेन धुतम् । धुतिर् निधूननं पीडनम् इति यावत् । तद् एवाशुभम् अमङ्गलं महा-दौर्भाग्यं वा यासां ताः । पुनर् विरह-भयाद् इत्य् अर्थः।</p>
<p>यद् वा, धुता कम्पिता अपगता आशुः शीघ्रा अविलम्बा भा प्रतिभा यासाम् । अत्यन्त-विरह-तापेन विचारापगमाद् इति भावः । अत एव सद्यः प्रक्षीण-बन्धनाः । सद्यः सपदि प्रकर्षेण क्षीणं बन्धनम् आशा-बन्धो यासां, देह-रक्षया रासादि-केलिं प्राप्स्याम इत्य् आशा-बन्धो\ऽपि नष्ट इति भावः । अन्यथा अन्य-गोपीवत् श्री-वृन्दावने व्रजान्तः-साक्षाद्-अवस्थित्य्-आदि-परित्यागायोगः । अत एव ताभ्यो\ऽत्र निवसन्तीनां श्री-गोपीनां सौभाग्यम् अधिकम् एव, केवलं नित्य-संयोगेन विरह-दुःखाभावात्, कैश्चिद् भाव-विशेषेणातृप्तास् ताः प्रशंस्यन्ते । विरहे\ऽपि प्रेम-विशेषोदयेनानन्द-विशेषः स्याद् इति श्री-भागवतामृते विवृतम् एवास्ति ।</p>
<p>यद् वा, जहुर् अन्तर्धापयामासुः । यद् वा, तं परमात्मानं जार-बुद्ध्यैव सङ्गम् आसक्तिं प्राप्ता अपि । दुःसह-प्रेष्ठ-विरह-तीव्र-तापेनैव धुताशुभाः धुतं विनाशितं जगताम् एवाशुभं ताप-त्रयं याभिः, तादृक् ताप-विशेषस्य श्री-भगवदीय-गाढ-प्रेमोद्रेकमयत्वात् जगत्-ताप-त्रय-नाशकत्वम् । तथा ध्यान-प्राप्ताच्युताश्लेष-निर्वृत्या अक्षीण-मङ्गलाः । अक्षीणं पुष्टं बुद्धिम् एव गतं जगतां मङ्गलं याभ्यः । तादृग्-ध्यानस्य जगताम् अभ्युदय-कारित्वान् मङ्गल-वृद्धि-कारित्वम् । एवम्भूतः सत्यो गुण-मयं देहं जहुः । गुणा भावास् तत्रान्तरा भावा आर्जव-स्थैर्य-मार्दव-बहिर्-निष्क्रमोपायाज्ञता-गुरु-जनादि-सङ्कोचादयः, बाह्याः सन्तप्तता-गृहान्तस्थता-बद्धतादयः, तन्-मयं तत्-प्रधानं देहं जहुर् इति । तत्-तद्-भाव-त्याग एवात्र देह-त्याग उक्तः । यथा सृष्टि-प्रसङ्गे ब्रह्मणस् तत्-तद्-भाव-त्याग एव देह-त्याग इति तृतीय-स्कन्धे कथितम् । अतः प्रक्षीण-बन्धनाः प्रक्षीणानि बन्धनानि दिनान्तरे श्री-भगवत्-केलि-प्राप्तौ प्रतिबन्धा आन्तरा बाह्या आर्जव-सन्तप्तादयो यासां तद्-रात्रौ अच्युताश्लेष-निर्वृत्या काल-क्षेपाद् अलब्ध-रासाः कल्याण्य इति । एवं ज्ञानेन मोक्षो भवेत्, प्रीति-भक्त्या वैकुण्ठ-लोकः प्रेम्णा च श्री-भगवद्-वशीकरणं, तत्र च जारतया प्रेम-विशेषेण नित्य-प्रेष्ठतया व्रजे संयोग इति सिद्धान्तः । अतस् ताद्र्श-भावोत्पत्तये रास-क्रीडा सर्वथा सर्वैः सेव्येति तात्पर्यम् ॥१०-११॥</p>
<hr>
<p><strong>जीव-गोस्वामी (लघु-वैष्णव-तोषणी) :</strong> ततश् च सद्य एव श्री-कृष्णेन सह संयोगं प्राप्ता इत्य् आहुः&mdash;दुःसहेति युग्मकेन । तत्रोत्कण्ठा-परिणामं दुःसहेत्य् अर्धेन ध्यान-परिणामं ध्यानेत्य् अर्धेनाह&mdash;उत्कण्ठया दुःसह-संयोगम् प्राप्ता इत्य् आहुः&mdash;दुःसह-प्रेष्ठ-विरहः विप्रलम्भाख्यो भावः, तेन तीव्र-तापः, तेन धुताशुभाः । ध्यानेन हेतुना प्राप्ता याच्युतस्य निज-भक्तेषु च्युत-रहितत्वेन प्रसिद्धस्याश्लेष-निर्वृतिः, तया क्षीण-मङ्गलाः । अत्र दुःसह-शब्देन तीव्र-शब्देन च दुःखस्य पराकाष्ठा दर्शिता, अच्युत-शब्देन निर्वृति-शब्देन च सुखस्य । अशुभं भगवन्-नित्य-संयोग-प्राप्ति-प्राचीन-दशायां दुःख-जनिका तद्-विरह-स्फूर्तिः मङ्गलं च तद्-दशायाम् एव सुख-जनिका प्राप्तव्य तत्-संयोग-स्फूर्तिः यावतीभ्यां ताभ्यां वृत्तीभ्याम् एव प्रौढ-भावः साधकः सिद्ध्यति तावत्योश् च तयोः शनैर् भोग्ययोर् अपि सम्प्रति युगपद् एव भोगो जात इति धुतत्वं क्षीणत्वं चोक्तम् ॥१०॥</p>
<p>अतस् तत्रैव तं श्री-कृष्णम् एव सङ्गता मिलिताः, तथा च वासना-भाष्य-धृतं मार्कण्डेय-वचनम्&mdash;</p>
<blockquote>
<p>तदानीम् एव ताः प्राप्ताः श्रीमन्तं भक्त-वत्सलम् । &gt;
ध्यानतः परमानन्दं कृष्णं गोकुल-नायिकाः ॥ इति ।</p></blockquote>
<p>तयोः शब्दयोः पाप-पुण्य-पर्यायत्वाभावात् तयोः स्व-स्व-प्रतिनियत-फल-दातृत्वात् पापस्य तु सुतरां भगवद्-विरह-मय-प्रेम-स्फोरकत्वाभावात्, न कर्म-बन्धनं जन्म वैष्णवानां च विद्यते इति पाद्मोत्तर-कार्तिक-माहात्म्य-खण्डानुसारेण तासां सुतरां तत्-प्रारब्ध-जन्मत्वाभावात्, किन्तु गुरु-पुत्रम् इहानीतम् [भा।पु। १०.४५.४५] इति न्यायेन प्रारब्ध-रक्षणारक्षणयोः स्व-प्रेम-वर्धन-विदग्ध-श्री-भगवद्-इच्छैक-मयत्वात् नान्यथा व्याख्यातम् ।</p>
<p>ननु किं जारत्वेन सङ्गताः नेत्य् आह&mdash;तादृश-रागौत्सुक्येन सोपानीकृततया जार-बुद्ध्यापि परमात्मानं सर्वांशि-परम-स्वरूपत्वेनापि सर्वेषाम् अपि स्वभावत एव यद् उपपत्य्-आदि-शब्दवत् पालकत्वेन पतित्वे सिद्धे भाव-विशेष-धारिणीनां तासां रमणत्वेनापि पतिर् असाव् इति पति-रूपम् एवेत्य् अर्थः । रमणत्वालाभेनैव जार-बुद्ध्यापि तस्मिन् सङ्गम्यमाने\ऽपि रमणत्व-लिप्साया प्रगल्भत्वात् जारत्वस्य तस्मिन् सर्वांशिन्य् असम्भवात् जिघांसयापि हरय इत्य्-आदिवत् जार-बुद्ध्यापीति हेयतयैव निर्देशात् प्राचीनस्य पत्युर् देहस्य च त्यागात् इति भावः । तथा हि, पटोल-मूले रमणं स्यात् तथा रमणः प्रिय इति विश्व-कोशात्, धवः प्रियः पतिर् भर्ता जारस् तूपपतिः समौ इत्य् अमर-कोशाच् च रमण-पत्य्-आदि-शब्द-वाच्य-जारादि-शब्द-वाच्ययोर् नैकत्वं मन्तव्यं किन्तु पूर्वस्य स्वामित्वाद् उत्तरस्य चोरत्वाद् विरुद्ध-वस्तुत्वम् एव । तत्रापि सभ्य-शब्दान्तरम् अप्रयुज्य प्रयुक्तस्यासभ्यस्य जार-शब्दस्य जिघांसा-शब्दस्येव निन्दा-तात्पर्यम् एव प्रतीयते । जारः पाप-पतिः इति त्रिकाण्ड-शेषादि-कोशाल् लोकाच् च । किन्तु येन रागेण वा जार-भाव-मयं निन्द्यं लोक-धर्म-मर्यादातिक्रमम् अपि ताः कृतवत्यस् तं सूचयित्वा तस्यैव प्रशस्तत्वं दर्शिते चेष्टा-विशेष-साम्यात् कामतया व्यपदिष्टत्वे\ऽपि प्रियानुकूल्य-तात्पर्यत्वेन प्रेमैकरूपत्वं च । तथा च वक्ष्यते&mdash;यत् ते सुजात-चरणाम्बु-रुहं स्तनेषु [भा।पु। १०.३१.१९] इत्य्-आदि । अत एवोक्तं तादृशैर् अपि आसाम् अहो चरण-रेणु-जुषाम् इत्य्-आदौ, या दुस्त्यजम् आर्य-पथं च हित्वा [भा।पु। १०.४७.६१] इत्य्-आदि, एताः परम् इत्य्-आदि वाञ्छन्ति यद् भव-भियो मुनयो वयं च [भा।पु। १०.४७.५८] इति ।</p>
<p>एवं हेयांश-परित्याग-पूर्वकम् महा-प्रेम-रसनीय-कृष्ण-लक्षण-परम-पुरुषार्थ-शिरोमणि-प्राप्तिर् दर्शिता तत्रानुषङ्गिकं फलम् आह&mdash;गुणमयं च देहं जहुर् इति यतः पूर्वोक्त-प्रकारेण सद्यः प्रक्षीण-बन्धनाः, एवं सच्चिदानन्द-देह-प्राप्तिर् अपि सूचिता। एतद् उक्तं भवति&mdash;अपिर् अत्र जार-बुद्धेर् हेयत्वं&mdash;जिघांसयापि हरये स्तनं दत्त्वाप सद्-गतिम् [भा।पु। १०.६.३५] इत्य् अत्र जिघांसाया इव व्यनक्ति गर्हा-वचनेन तत्-तच्-छब्देनान्वयात् । अत्र हेतुः परमात्मानम् इति नहि परमात्मा तादृश-निन्द्य-शब्द-वाच्यो\ऽपि भवितुम् अर्हति । तत्र च हेतुः&mdash;हरये इति । हरि-शब्दो\ऽत्र कारुण्यादि-महा-गुणैः सर्व-मनोहरता-परः न ह्य् एवं-भूतो जिघांस्यो भवितुम् अर्हति तत्-तद्-अनर्हत्वे\ऽपि सा सा च कथञ्चित् जाता चेत् तर्हि परमात्मत्वाद् धरित्वाच् च सर्वाहित-कारित्वेनासौ परित्याजय-देवायोग्यांशं तस्याम् इवामुषु पुनश् च तस्या भक्त्याभास-वेषं द्वेषं स्तन-दान-मात्रत्वेन भक्तिं मत्वा तद्-उपलक्षितां धात्री-गतिं ददाव् एव अमुषु तु दुःसह-प्रेष्ठ-विरहेत्य् आदि पद्योक्त-महा-भक्ति-विशेषेणान्तः-सङ्गमम् अनुभवंस् तद्-उचित-निज-प्रेयसीं गतिं कथं न दद्याद् इति सङ्गतिश् चेयं पूर्वोक्ते गोलोकाख्ये गोकुल-प्रकाश-विशेषे एव ज्ञेया । अत एवोद्धव-द्वारा श्री-भगवता सन्दिष्टम्&mdash;</p>
<blockquote>
<p>या मया क्रीडता रात्र्यां वनेऽस्मिन् व्रज आस्थिताः । &gt;
अलब्ध-रासाः कल्याण्यो मापुर् मद्-वीर्य-चिन्तया ॥ [भा।पु। &gt; १०.४७.३७]</p></blockquote>
<p>रासश् चायं तद्-दिन-गत एव ज्ञेयः तस्येव विवक्षितत्वात् तस्मिन्न् अपि प्रकाशे गोप-लीलत्वेन दिनान्तरे\ऽपि तत्-सम्भवात् किं त्व् अत्र, नासूयन् खलु कृष्णाय [भा।पु। १०.३३.३८] इति वक्ष्यमाणानुसारेण तत्-पत्य्-आदिषु दुःखाद्य्-अनुपत्तये तन्-माययैव त्यक्तानां देहानाम् अन्तर्धापनं तत्-सदृशी-नाम-न्यासां स्फोरणं च गम्यते । एवं तावत्-कालम् एव तद् रहस्यं लब्ध-रासाः श्री-भगवत्-प्रेयस्यो\ऽपि नाजानन् यावद्-उद्धव-द्वारा यथार्थानुभावक-प्रभावं या मयेत्य् आदि सन्देशं नाशृण्वन्न् इति च ।</p>
<p>अथवा, तासां मुरली-वाद्यानुसरणेन तद्-अन्तिक-गतौ किम् आश्चर्यं, यतः काश्चिन् निरुद्ध्यमाना अप्य् अन्तर्-गृह एव तं प्राप्ता, इत्य् आह&mdash;अन्तर् इति । तादृश-तीव्र-तापेन धुतं श्री-कृष्ण-कृपया खण्डितम् अशुभं विरह-रूपं यासां ताः तेन जगताम् अपि धुतम् अशुभं याभिस् ता इति वा, मद्-भक्ति-युक्तो भुवनं पुनाति<sup id="fnref:5"><a href="#fn:5" class="footnote-ref" role="doc-noteref">5</a></sup>[भा।पु। ११.४०.२४] इतिवत् । तथा तादृश-निर्वृत्याक्षीणं क्षीणता-विरुद्धं पुष्टं मङ्गलं निज-तादृश-तत्-संयोग-रूपं यासां ताः । तथा पुष्टं जगताम् अपि मङ्गलं याभ्यस् ता इति वा पूर्ववत् गुण-मयं विरह-भाव-मयं देहम् आवेशम् इत्य् अर्थः । तथा तृतीये सृष्टि-प्रसङ्गे ब्रह्मणो दर्शितम् । अन्यत् समानम् । सङ्गतिस् तस्मिन्न् अन्तर्-गृहे एव तस्य प्राकट्यात् अन्तर्-गृह-गता इत्य् अन्वयात् । अत एव सद्यः प्रक्षीणं बन्धनं सर्व-तत्-सङ्ग-विरोधो यासां ताः । एवम् अलब्ध-रासाः । इति तस्याम् एव रात्रौ ज्ञेयं पूर्व-हेतोर् एव ॥११॥</p>
<p><strong>जीव-गोस्वामी (कृष्ण-सन्दर्भः १४५) : अशुभं</strong> श्री-कृष्ण-प्राप्ताव् अन्तराय-रूपं गुरु-भयादिकम् । <strong>मङ्गलं</strong> श्री-कृष्ण-प्राप्तौ साधनं सख्यादि-साहाय्य-चिन्तनम् । न कर्म-बन्धनं जन्म वैष्णवानां च विद्यते [प।पु। ६.२२९.५८] इति ह्य् उक्तम् एव । दृश्यते चान्यत्रापि तद्-असम्भव-स्थले तच्-छब्द-प्रयोगः&mdash;वत्स्यत्य् उरसि मे भूतिर् भवत्-पाद-हतांहसः [भा।पु। १०.८९.११] इत्य्-आदौ । तत्र यथा श्री-भगवद्-वाक्य-याथार्थ्यायार्थान्तरम् अनुसन्धेयं, तद्वद् इहापीति ॥१०॥</p>
<p><strong>परमात्मानम्</strong> इति ब्रह्म-स्तवान्त-निर्दिष्ट-सिद्धान्त-रीत्या श्री-कृष्णस्य स्वभावत एव परम-प्रेमास्पदत्वं दर्शितम् । <strong>जार</strong> इति या <strong>बुद्धिस्</strong> तयापि तन्-मात्रेणापि <strong>सङ्गताः,</strong> न तु साक्षाद् एव जार-रूपेण प्राप्तिर् इति । तद्-भाव-पुरस्कारेण भजनस्य प्राबल्यं व्यञ्जितम् । जार-शब्देन निर्देशात् लोक-धर्म-मर्यादातिक्रमं दर्शयित्वा तथाविध-भावस्यातिनिरर्गलत्वं दर्शितम् । <strong>बन्धनं</strong> श्री-कृष्ण-प्राप्ति-विरोधि-गुरु-जन-मध्य-वासादि-रूपम् ॥११॥</p>
<hr>
<p><strong>जीव-गोस्वामी (क्रम-सन्दर्भः) :</strong> <em>न व्याख्यातम्।</em></p>
<hr>
<p><strong>जीव-गोस्वामी (बृहत्-क्रम-सन्दर्भः) :</strong> दुःसहेन प्रेष्ठस्य श्री-कृष्णस्य विरहेण तीव्र-तापस् तेन धूतान्य् अशुभानि यासां तेनाशुभ-कर्म-क्षयः । ध्याने प्राप्तो योऽच्युतस्याश्लेषस् तत्-कृतया निर्वृत्या क्षीणानि मङ्गलानि शुभ-कर्माणि यासां तास् तथा । अनेन शुभ-कर्म-क्षयः । यावद् दुःख-क्षय एकेन कृष्ण-विरह-दुःखेन जात इति तद्-विरहस्य दुःखत्वाधिक्यम् । एवं यावत् सुख-क्षय एकेन कृष्णस्य ध्यानानन्देन जात इति तद्-ध्यानानन्दस्य सर्व-सुखातिरिक्तत्वं व्यङ्ग्यम् ॥१०॥</p>
<p>तथा तदा शुभाशुभ-कर्म-क्षये तद्-आरब्ध-देह-पात उपसन्ने यद् अभूत् तदाह&mdash;तम् एवेति । जार-बुद्ध्या गुण-मयं देहं जहुः । अस्मिन् देहे सति असौ जारो भवति, तद् अयं देहस् त्याज्य इति । जार-बुद्धिस् तत्-त्यागे कारणम् । गुण-मयं जहुः । निर्गुणं देहम् अवापुर् इत्य् आक्षेपः । तास् त्व् अन्ते तद्-अङ्ग-सङ्ग-योग्यं वपुर् आसेदुर् इति दर्शयति । सद्यस् तत्-क्षणेनैव तम् एव श्री-कृष्णम् एव परमात्मानं सङ्गता अपि बभूवुर् इत्य् अर्थः । एतेन शुभाशुभ-कर्मारब्धं लौकिकम् एव शरीरम् अलौकिकं तु भक्त-शरीरं श्री-कृष्ण-लीलारब्धम् इत्य् आयातम् अत एतास् तत्-काल-सिद्धाः प्राग्-उक्त-यज्ञपत्नीवत् । अतः प्रक्षीण-बन्धना नित्य-मुक्ताः ॥११॥</p>
<hr>
<p>**नारायण-भट्टः (श्री-रसिकाह्लादिनी) :**किञ्चिद् इदानीं तासां मनश् चेन्द्रियाणां च श्री-कृष्णाकृष्टत्वेन तन्-निरोधे पत्य्-आदीनां सामर्थ्याभावात् देह-मात्र-प्रतिबन्धे जाते किं वृत्तम् इत्य् अपेक्षायां तद्-वृत्तान्ताभिज्ञो मुनीन्द्रः प्रत्यक्षम् इव दृष्ट्वाह विप्रकृष्टं व्यवहितं सम्यक् पश्यन्ति योगिन इत्य् उक्तम् एव । ततश् च प्राकृतानां मानुषी-भाव-प्रतीत्या गुणमयत्वेन प्रतीयमानं देहं पत्य्-आदिम् अनाविष्टम् अन्तर्धाय छाया-मयं तत्रैव स्थापयित्वा सद्य एव श्री-कृष्णं प्राप्ता इत्य्-आदि श्लोक-युग्मेन दुःसहेति । दुःसहः सोढुम् अशक्यः प्रेष्ठस्यातीव-प्रियस्य विरहो विप्रलम्भस् तेन तीव्रो यस् तापस् तेन धूतान्य् अशुभान्य् अमङ्गलानि यासां ताः । दुःसह-शब्देन प्रतिक्रिया-शून्यत्वम् उक्तम् । अन्यत्र विप्रलब्धे सख्योऽपि तैस् तैर् हित-कथनैर् आसां बन्धादिभिः प्राण-रक्षां कुर्वन्ति । अत्र तु सख्यादि-साहचर्याभावात् स्वयम् एव विरह-तापम् अनुभूतवत्यः । यद् वा, दुःसहो यः प्रेष्ठस्य विरहस् तस्मात् तीव्रोऽनिवार्यस् तापस् तेन धूतो निरस्तोऽशुभः श्री-कृष्ण-सङ्गति-प्रतिबन्ध-रूपो शुभाभावनाख्यो वा संस्काराख्यो वादेवत्व-प्रापकं कृत्वादि-जन्यं यासां ताः ।</p>
<p>ननु, कृत्वादि-जन्या पूर्वस्याशुभत्वं कथम् उच्यते । परिणामे स्वर्ग-सुख-जनकत्वात् न त्व् अशुभेन शुभं जन्यत इति च तत्र समाधत्ते साम्प्रतं दुःख-प्रदत्वेन प्रतीयमाणत्वात् शुभत्वं तपोवत् । यथा तपः काय-क्लेश-जनकत्वाद् अशुभम् इव प्रतीयते तेन शुभं स्वर्गादि-सुखं जन्यत एव, तथात्रापि अशुभेन कृत्वाद्य्-अपूर्वेण शुभं मङ्गल-रूपं स्वर्ग-सुखम् उत्साद्यत एव । यथा योगे तम् उभयम् अपि हेयं ब्रह्म-प्राप्ति-प्रतिबन्धकत्वात्, तथा श्री-कृष्ण-प्रियाणाम् अप्य् उभयं प्रतिबन्धकम् एवोक्तम् ।</p>
<p>धुताशुभाः अशुभ-जनस्य शुभस्यापि निरसनम् आह&mdash;ध्यानेति । ध्यानेन प्राप्तस्यास्याच्युतस्य क्षण-मात्रम् अपि विलास-च्युति-रहितस्य कृष्णस्याश्लेषालिङ्गन-सर्वायव-संस्पर्शेन या निवृत्तिः सुखम् । यद् वा, ध्याने प्राप्ता अच्युतश्लेष-निवृत्तिः श्री-कृष्ण-सुखं तेन क्षीणं दूरीकृतम् अमङ्गलं शुभं कृत्वादि-फलं स्वर्गादि-सुखं यासां ताः कारण-नाशे कार्य-नाशस्यावश्यं भावित्वात् । अत एव ता शुभात्मकत्वेन प्रतीतं गुणमयं देहं जहुः । शुभाशुभ-परित्यागस्य गुणमय-देहस्यागेनोपचर्यमाणत्वाद् इति ।</p>
<p>ननु, कृष्ण-प्रियाणां देहस्य गुणमयत्वं कथम्, अप्राकृतत्वाद् अलौकिकत्वाच् च ? सत्यं, साकं विजह्रुः कृत-पुण्य-पुञ्जा इतिवत् । उपासना-सिद्धानां पूर्व-कृत-पुण्य-पुञ्जानां देहस्य पुण्य-विशिष्टत्वात् ॥१०॥</p>
<p>अलौकिक्या उपासनया श्री-कृष्ण-विलास-योग्य-देहस्य प्राप्तत्वात् देवत्व-प्रापकं कूट-रूपं तद्-अपूर्वं स्थितम् एवासीत् । अत एव तद्-गुण-मयं देहं जहुर् इति गुण-त्यागे गुण-मयस्यापि त्याग उक्तः&mdash;सद्य एव सम्बन्ध-त्यागः सम्बन्धिन्य् उपचर्यते राज्य-त्यागवत्। स्फुटत्व-प्रदर्शनार्थं पृथग् उक्तो गुणमयं जहुर् इति । किं च, यद्य् एतासां कृत्वादि-जन्यं देवत्वद् देवत्वादि-प्रापकम् अपूर्वं नाभविष्यत् तदा पत्य्-आदिभिर् एताः प्रतिबद्धा नाभविष्यन्न् इति क्रियातिपत्या ज्ञायतेऽनुमीयते च । एताः कृत्वाद्य्-अपूर्व-विशिष्टाः पत्य्-आदि-निरुद्धत्वात् प्राकृत-स्त्रीवत् । अत एव कारणस्यापूर्वस्य नष्टत्वाज् जहुर् इति । प्राकृत-गुण-रहितेन विलास-प्रधानेन माधुर्य-पुञ्जात्मकेन नित्य-सिद्ध-व्रज-देवी-सदृशेन देहेन तं प्रापुर् इति ।</p>
<p>नन्व् अलौकिक-देह-प्राप्तौ किं कारणम् इत्य् उक्तम् ? आह&mdash;ध्यान-प्राप्ताच्युताश्लेष-निवृत्य्-आलिङ्गना क्षीणं परिपुष्टं मण्डल-प्रवेश-हेतुर् यासां ताः ।</p>
<p>ननु, देह-त्यागे सति चैतन्येन देहान्तरेण वा तत्-प्राप्तेः चेत् तर्हि गुणमयेत्य् उक्ते वैयर्थ्यं देहं जहुर् एतावद् एव वक्तुम् उचितम् । तत्र समाधत्ते&mdash;देवाङ्गनानां देवत्वाद् एव नित्यत्वं सिद्धेस् तु नित्येन चैतन्य-घनेन देहेन तत्-प्राप्तिर् उच्यते । न तु देवाङ्गना-सदृशेन तत्र हेतुम् आह&mdash;सद्यः प्रक्षीण-बन्धनाः । प्र-शब्देनातिशयोक्तिः स-वासनस्य बन्धनस्य देवत्वादि-संस्कारस्य क्षीणत्वान् नित्य-सिद्धानादि-सदृशेन प्रापुर् एव ताः समञ्जसः । न हि देवांश-रूपया देवानाम् इव पुनर् अपि देवत्व-प्रापकं सर्वदैव तासां कृष्ण-प्रियाणां प्रारब्धम् अस्तीति । न च चैतन्येनाशरीरिणा सर्व-लावण्य-विशिष्टस्यालिङ्गनं रस-जनकं केनाप्य् अत्यपगम्यत इति । यद् वा, दुःसहो यः प्रेष्ठस्य विरहस् तेन यस् तीव्र-तापस् तेन दुतम् अपास्तम् पत्य्-आदि-निरोध-लक्षणम् अशुभं यासां ताः, मधुर-रसस्य विप्रलम्भ-सम्भोगात्मकत्वात् । विप्रलम्भस्य दुःखवत् प्रतीयते। धुताशुभा इति वाचो युक्तिः । वस्तुतस् तु विप्रलम्भस्यापि परिणाम्तः सुख-रूपत्वोक्तेर् मानत्वात् विरह-तापन दुःख-भोगात्रुटिर् द्रष्टव्या बन्धन-विशिष्टं जहुर् इति । जार-बुद्धिस् तु न त्यक्ता रस-विशेष-जनकत्वात् संस्कार-जन्या प्रतीतिः । संस्कार-सिद्धयेऽनुयोगिनम् अपेक्षते न प्रतियोगिनम् इति ।</p>
<p>ननु, जार-बुद्धिर् निन्द्यत एव यस्यां विद्यमानायां नित्य-मण्डल-प्रवेशे सम्भावनानुत्पद्यते तत् कथम् उच्यते तम् एव सङ्गताः ? इति चेत् तत्राह&mdash;यद्य् एतासां जार-बुद्धिर् गर्हिता स्यात् तदा परम-तत्त्व-विदा महा-भागवतेनोद्धवेन चरण-रजः-प्रार्थना कथं क्रियत इति ? एताः परं तनुभृतः [भा।पु। १०.४७.५८] इति । अत्र एवाग्रे श्री-मुखेनोद्धवं प्रत्य् उक्तं&mdash;</p>
<blockquote>
<p>या मया क्रीडता रात्र्यां वनेऽस्मिन् व्रज आस्थिताः । &gt;
अलब्ध-रासाः कल्याण्यो मापुर् मद्-वीर्य-चिन्तया ॥ [भा।पु। &gt; १०.४७.३७] इति ।</p></blockquote>
<p>इदम् अत्र तत्त्वम्&mdash;याः पत्य्-आदिभिर् निवार्तितास् तास् तेभ्यश् छायामयं दत्त्वा व्यासाय छायाशुकवत् श्री-कृष्ण-ध्यानानुभावेन स्व-देहम् अन्तर्धाप्य तत्-सदृशेन लौकिकेन देहेन तं प्रापुर् इति । अत एवाग्रे वक्ष्यति&mdash;मन्यमाना स्वपार्श्व-स्थान् स्वान् स्वान् दारान् व्रजौकसः [भा।पु। १०.३३.३७] इति तासां पत्य्-आदयोऽपि न दुःखं प्रापणीया इति । एतेऽपि स्व-स्व-रसे आकुलवन्तः पाल्याश् चेति । अस्यानुसन्धानस्य योग-माययैव कृत्वात् । यद् वा, तम् एव देहं ध्रुववद् अलौकिकं विधाय तत्-सदृशं तत्रैव स्थापयित्वा तं प्रापुस् तद्-अभिप्रायेणोक्तं गुणमयं जहुः पत्य्-आदिभ्यः समर्पितवत्य इत्य् अर्थः ।</p>
<p>ननु, कपाटादिभिः संवृत्ते अन्तर्-गृहे रुद्धस्य देहस्यालौकिकत्वे जातेऽपि श्री-कृष्णान्तिके कथं गमनं सम्भवेत् ? तत्र समाधानं&mdash;यथार्जुनेन शर-पञ्जरावृते ब्राह्मण-पुत्रस्य दर्शनम् उक्तं महा-काल-पुर-गमनं चोक्तं, न चायं योग-मायाया अतिभारः, तस्या अचिन्त्य-शक्तित्वात् । यद् वा, तद्-भावना-युक्तास् तं ध्यातवत्यस् तद्-विषयक-रमण-भावना-युक्ताः, तद्-रमण-योग्यं देहं जगृहुः । पत्य्-आदिषु रमण-भावना-युक्तं जहुर् इति । अत्र तु भावना-त्यागस्य शरीर-त्यागेन विवक्ष्यमाणत्वात् शरीर-त्यागस् तु सर्वथा न विवक्षित इति शरीरान्तर्धाप्य विवक्षितत्वात् च छाया-मयस्य तत्रैव स्थापितत्वात् यथा ब्रह्मणो भावना-त्याग एव शरीरत्यागत्वेनोक्त इति । अत एव गुण-मय-देह-त्याग-पूर्वक-परमात्म-प्राप्तेर् एव सर्व-जन-प्रतीत्या मुक्ति-पदत्वेनाभिधास्य मानत्वम् इति न किञ्चिद् असमञ्जसम् ॥११॥</p>
<hr>
<p><strong>विश्वनाथ-चक्रवर्ती (सारार्थ-दर्शिणी) :</strong> अत्र गोपीनां प्राप्यम् अतिरहस्यं वस्तु बहिरङ्ग-लोकेभ्यो गोपयंस् तान् प्रति बाह्यार्थम् अन्तरङ्गान् भक्ति-सिद्धान्त-विज्ञान् प्रति तु स्वाभीप्सितम् आभ्यन्तरम् एवार्थं ज्ञापयंस् तन्त्रेणाह&mdash;दुःसहेति । तत्र बहिर्मुखान् प्रति ताभ्यः कृष्णो मोक्षं ददाव् इत्य् आह&mdash;<strong>दुःसहो</strong> यः <strong>प्रेष्ठ-विरहस्</strong> तेन <strong>तीव्र-तापस्</strong> तेन <strong>धूतानि</strong> गतानि <strong>अशुभानि</strong> यासां ताः । <strong>ध्यानेन</strong> <strong>प्राप्तस्याच्युतस्याश्लेषेण</strong> या <strong>निर्वृतिर्</strong> आनन्दस् तया <strong>क्षीणं मङ्गलं</strong> पुण्यं यासां ताः । अतः <strong>प्रक्षीण</strong>-प्रारब्ध-<strong>बन्धनाः</strong> । <strong>जार-बुद्ध्यापि</strong> तम् एव <strong>परमात्मानं</strong> प्राप्ता <strong>देहं</strong> <strong>जहुर्</strong> ।</p>
<p>अन्तर्मुखान् प्रति तु तदानीं स्व-प्रेष्ठ-विरह-संयोगोत्थानि दुःख-सुखान्य् अपरिमितानि प्राप्य लब्ध-मनोरथा एव ताः क्रमेण बभूवुर् इत्य् आह&mdash;दुःसहेन प्रेष्ठ-विरहेण यस् तीव्र-तापस् तेन धूतानि कम्पितीकृतान्य् अशुभानि याभिस् ताः यासां प्रेष्ठ-विरह-तापस्य तीव्रतां वीक्ष्य कोटी-ब्रह्माण्ड-स्थवाडवानल-महा-काल-कुटादि-रूपाणि परः-सहस्राण्य् अपि अशुभानि स्व-तीव्रताहङ्कारं परित्यज्य स्व-पराजय-बुद्ध्या चकम्पिरे इत्य् अर्थः । ध्यानेन प्राप्तः स्फूर्त्या आगतो योऽच्युतस् तेन तदैवाद्भुतस्य तस्य प्रेम-पूर्ण-चिन्मयस्य तादृश-स्वभावाभिमानादिमतो देहस्य य आश्लेषस् तेनाश्लेषेण या निर्वृतिस् तया क्षीणानि कृशीभूतानि मङ्गलानि प्राकृताप्राकृतानि यासां ताः, यासां स्फूर्ति-प्राप्त-प्रेष्ठाश्लेषोत्थ-सुखं वीक्ष्य कोटी-ब्रह्माण्ड-गत-विषय-सुख-निर्विषय-ब्रह्मानुभव-सुख-सहस्राणि मङ्गल-शब्द-वाच्यानि क्षीणानि यद्-अपेक्षया निकृष्टान्य् एव बभुवुर् इत्य् अर्थः । भगवद्-विरह-संयोगोत्थ-दुःख-सुखाभ्यां प्रारब्ध-पाप-पुण्यानि नष्टानि तेषां स्व-फल-भोगैक-नाश्यताद् इति व्याख्या तु वैष्णवानां मते न युज्यते ।</p>
<p>भगवद्-विरह-संयोगयोः पाप-पुण्य-फलत्वाभावात् तादृशानां प्रारब्ध-नाशस् तु भजन-दशायाम् एवानर्थ-निवृत्ति-भूमिकारूढानाम् इत्य् आहुः । ततश् च तम् एव परमात्मानं परम-प्रेमास्पदं जार-बुद्ध्या अतिनिकृष्टयापि सङ्गताः । अत्युत्कृष्ट-पति-बुद्धिमतीभ्यो रुक्मिण्यादिभ्यः सकाशाद् अपि सम्यक्-प्रकारेण प्राप्ताः । पति-बुद्धेः सकाशाद् अपि जार-बुद्धौ&mdash;या दुस्त्यजं स्व-जनम् आर्य-पथं च हित्वा [भा।पु। १०.४७.६१] इत्य् आद्य्-उद्धव-वाक्य-निर्धारितात् निरङ्कुश-प्रेमोत्कर्षात् तथास्मिन्न् अवतारे निकृष्ट-वस्तून्य् उत्कृष्टीकुर्वत्य् एव लीला दृश्यते । यथा महा-राज-राजेश्वरत्व-लीलातः सकाशाद् अपि&mdash;विजय-रथ-कुटुम्ब आत्ततोत्रे धृत-हय-रश्मिनि तत् श्रियेक्षणीये [भा।पु। १.९.३९] इति भीष्मोक्तेः पार्थसारथित्व-लीलाया उत्कर्षः । तथा उत्कृष्टात् शान्त-रसाद् अपि निकृष्टस्य शृङ्गार-रसस्य तत्रापि दाम्पत्य-भावाद् अपि औपपत्य-भावस्य, तथा उत्कृष्टाद् रत्नालङ्काराद् अपि निकृष्टस्य गुञ्जा-गैरिक-शिखि-पुच्छादेर् उत्कर्षो दृष्ट एवेति । सङ्गताः काश्चिद् योगमायाकृतानुकूल्यान् निरोधम् उक्त्वा अभिसृत्य तस्याम् एव रात्रौ रास-विहारिणं तं प्राप्ताः काश्चिद् अन्यस्याम् अपि।</p>
<p>ननु, पुरुषान्तरो प्रभुक्त-देहाभिस् ताभिः सह भगवद्-विलासो न युज्यत इति । तत्राह&mdash;जहुर् इति । देहम् इति जात्य्-अपेक्षया एकत्वम् । तस्य देहस्य योगमाययैवालक्षितम् अन्तर्धापनम् इत्य् एके, अन्ये त्व् एवम् आहुः&mdash;अत्र हेयो देहो गुणमय एव भवत्य् अतो गुणमयम् इति विशेषणस्याधिक्यात् तासां देहा वेणु-वादनात् पूर्वं द्विधाभूता गुणमयाश् चिन्मयाश् चासन्न् इति बुध्यते तत्र ये गुणमयाः स्वपत्य्-उपभुक्ता देहास् तान् एव जहुः । अयम् अत्र विवेको गुरूपदिष्ट-भक्त्यारम्भ-दशात एव भक्तानां श्रवण-कीर्तन-स्मरण-दण्डवत्-प्रणति-परिचर्यादि-मय्यां शुद्ध-भक्तौ श्रोत्रादिषु प्रविष्टायां सत्यां&mdash;निर्गुणो मद्-अपाश्रयः [भा।पु। ११.२५.२६] इति भगवद्-उक्तेर् भक्तः स्व-श्रोत्रादिभिर् भगवद्-गुणादिकं विषयीकुर्वन् निर्गुणो भवति । व्यवहारिक-शब्दादिकम् अपि विषयीकुर्वन् गुणमयोऽपि भवतीति भक्त-देहस्यांशेन निर्गुणत्वं गुण-मयत्वं च स्यात् । ततश् च&mdash;भक्तिः परेशानुभवो विरक्तिः [भा।पु। ११.२.४२] इति तुष्टिः पुष्टिः क्षुद्-अपायोऽनु-घासम् इति न्यायेन भक्ति-वृद्धि-तारतम्येन निर्गुण-देहांशानाम् आधिक्य-तारतम्यं स्यात् । तेन च गुणमय-देहांशानां क्षीणत्व-तारतम्यं स्यात्, सम्पूर्ण-प्रेमण्य् उत्पन्ने तु गुणमय-देहांशेषु नष्टेषु सम्यक् निर्गुण एव देहः स्यात् तद् अपि स्थूल-देह-पातस् तु बहिर्मुखतोत्खाता भावार्थं भक्ति-योगस्य रहस्यत्व-रक्षार्थं च भगवतैव मायया प्रदर्श्यते, यथा मौसल-लीलायां यादवानां क्वचित् तु, भक्ति-योगोत्कर्ष-ज्ञापनार्थं न दर्श्यते च, यथा ध्रुवादीनाम् । अत्र प्रमाणम् एकादशे पञ्चविंशतितमाध्याये श्रद्धादयोनिर् गुणा गुणमयाश् चेति प्रदर्शयता&mdash;</p>
<blockquote>
<p>येनेमे निर्जिताः सौम्य गुणा जीवेन चित्त-जाः । &gt;
भक्ति-योगेन मन्-निष्ठो मद्-भावाय प्रपद्यते ॥ [भा।पु। &gt; ११.२५.३२]</p></blockquote>
<p>इत्य् अनेन भक्त्यैव गुणमय-वस्तूनां निर्जयो नाश एवोक्तो भगवता अतएव धुतानि विधुतानि तानि रन्धितानि अशुभानि गुणमय-शरीराणि यासां ता इति आश्लेष-निर्वृत्या अजीर्णानि विवर्धितानि मङ्गलानि चिन्मय-शरीराणि यासां ता इत्य् अप्य् अर्थश् चिकीर्षितो भवति । अतः प्रक्षीण-बन्धना अविद्या-बन्धात् पत्य्-आदि-वारणाच् च योगमायानुकूल्यं प्राप्य विच्युता इत्य् अर्थः । मरण-वशाद् देह-पात एव तासाम् इति तु न व्याख्येयम्&mdash;</p>
<blockquote>
<p>या मया क्रीडता रात्र्यां वनेऽस्मिन् व्रज आस्थिताः । &gt;
अलब्ध-रासाः कल्याण्यो मापुर् मद्-वीर्य-चिन्तया ॥ [भा।पु। &gt; १०.४७.३७] इति ।</p></blockquote>
<p>भगवद्-वाक्ये कल्याण इति पदोपादानात् पतिकृत-वारणान् मद्-विरह-सन्तापाच् च स्व-देहांस् तद्-आजिहासूनाम् अपि तासां परम-मङ्गल-रासोत्सवारम्भे मरणस्यामङ्गलस्य मद्-अनभिमतत्वात् ताः कल्याणवत्य एवाभवन्न् इति भगवद्-अभिप्रायात् तथा&mdash;ता ऊचुर् उद्धवं प्रीतास् तत्-सन्देशागत-स्मृतीः [भा।पु। १०.४०.३८] इति शुक-वाक्याच् च ता ऊचुर् याः पूर्वम् अलब्ध-रासाः । अन्तर्-गृह-निरुद्धा आसन्न् इति तेन मरणं विनैव ता गुण-मयान् देहान् जहुर् इति । विरह-तीव्र-ताप-रन्धितस् तासां गुण-मय-देहा गुणमयत्वं परित्यज्य चिन्मयत्वं ध्रुवादीनाम् इव प्रापुर् एष एव देह-त्याग इत्य् अर्थोऽवगम्यते । तथात्र अलब्ध-विनिर्गमा इति तत्र व्रज आस्थिता इति तथा अत्र ध्यान-प्राप्ताच्युताश्लेषेति । तत्र <em>मापुर् मद्-वीर्य-चिन्तया</em> इति तुल्यार्थतैव । किन्त्व् अत्र सङ्गता इति तत्रालब्ध-रासा इत्य् अर्थ-भेद-दर्शनाद् एवान्तर्-गृह-निरुद्ध-गोपीनां द्वैविध्यं व्याख्यातम् । यथा, सप्ताष्टानां फलानां सम्यक् पाकेऽवगते सत्याम्र-वृक्षोऽयं पक्व-फल इति ज्ञात्वा सर्वाण्य् एव फलानि वृक्षाद् अवैच्त्य गृहम् आनियन्ते । आनीय च यानि यानि समुचित-कालेन सौर-किरणादिना च सौरूप्य-सौरभ्य-सौरस्य-सौकुमार्यवन्ति राज्ञो भोगार्हाणि रोचकानि जातानि तानि फलानि विचक्षण-परिजनेन परिष्कृत्य समये राज्ञो भोगाय परिकल्प्यन्ते, यानि तु अन्तः-पक्वानि बहिर्-अपक्वानि सौरूप्यादि-गुण-रहितत्वाद् अरसनीयानि राज्ञोऽनर्हाणि ज्ञायन्ते, तान्य् उष्म-विशेष-योगेन परिपक्वीकृत्यैव द्वितीय-तृतीय-दिनादिषु राज्ञे समर्प्यन्ते, तथैव गोकुले जनितानां मुनि-चरीणां गोपीनां मध्ये याः प्राकृत-गुण-मय-शरीरतां परित्यज्य प्रथमम् एव शुद्ध-चिन्मयी-भूत-शरीरा अजनिषत, ताः पुरुषान्तरास्पृष्टाः श्री-योगमायया नित्य-सिद्धादि-गोपीभिः सहैवाभिसारिताः, यस् तु बहिर्-गुणमय-शरीरवत् यस् ता अपि श्री-कृष्ण-विरहौष्ण्य् अप्रापणया गुणमय-शरीर-भाव-त्याजनयैव विनष्ट-पुरुषान्तर-स्पर्श-दोषाश् चिन्मयी-भूत-शरीराः काश्चित् तस्यां रात्राव् एव सर्वासां पश्चाद् अभिसारिताः, काश्चिद् ईषन्-मात्र-स्थित-कषायाः प्रेक्ष्य विरहौष्ण्येनैव तन् निवर्तनार्थं रात्र्य्-अन्तरेष्व् एवाभिषरिताः ।</p>
<p>ततश् च ताः प्राप्त-रासादि-विलासा रात्र्य्-अन्ते नित्य-सिद्धादि-गोपीभिः सह पति-गृहम् आगतास् तद् आरभ्य पति-सङ्गतो योगमायैव रक्षमाणाः पत्य्-अपत्यादिषु ममता-शून्याः कृष्ण-प्रेमातिभर-परिप्लुताः शुष्क-पयः-स्तन्यः स्वापत्यान्य् अपुष्णत्यो ग्रह-ग्रस्तत्वेनैव तद्-बन्धुभिः प्रतीयन्ते स्मेति सर्वम् अनवद्यम् । अन्ये तु अन्तर्-गृह-निरुद्धा अपि नापत्यवत्यः अग्रिम-ग्रन्थेषु अपत्यादि-शब्दैः सपत्नी-पुत्रः पोष्य-पुत्रो भ्रातृ-पुत्रो वा लक्षणीय इत्य् आहुः ॥१०-११॥</p>
<hr>
<p>॥ १०.२९.१२ ॥</p>
<p>राजोवाच&mdash;</p>
<p>कृष्णं विदुः परं कान्तं न तु ब्रह्मतया मुने ।</p>
<p>गुण-प्रवाहोपरमस् तासां गुण-धियां कथम् ॥</p>
<p><strong>श्रीधर-स्वामी (भावार्थ-दीपिका) :</strong> ननु यथा पति-पुत्रादीनां वस्तुतो ब्रह्मत्वेऽपि न तद्-भजनान् मोक्षः, तथा बुद्ध्य्-अभावाद् एवं कृष्णेऽपि ब्रह्म-बुद्ध्य्-अभावेन तत्-सङ्गतिः कथं मोक्ष-हेतुः ? इति शङ्कते&mdash;<strong>कृष्णं विदुर्</strong> इति । <strong>परं</strong> केवलं <strong>कान्तं</strong> कमनीयम् ॥१२॥</p>
<hr>
<p><strong>वंशीधरः (भावार्थ-दीपिका-प्रकाशः) :</strong> यथावद् ब्रह्म-ज्ञानस्य मोक्ष-हेतुत्वात् तासां तद्-अभाव-दर्शनात् कथं मोक्ष इत्य् अजानन् इवाशङ्कते&mdash;<em>नन्व्</em> इति । तद्-भजनात् पति-पुत्र-सेवनात् । तथा बुद्ध्य्-अभावात् ब्रह्म-बुद्ध्य्-अभावात् । तस्य कृष्णस्य सङ्गतिः । मुने तत्-तल्-लीला-मनन-शील । परं कान्तं जारं पतिम् । गुणेषु विषयेषु धीः बुद्धिर् यासां ताः । गुण-प्रवाहस्य संसार-प्रवाहस्य उपरमो निवृत्तिः । निवृत्ति-मार्ग-लभ्या प्रवृत्ति-मार्गेण कथं संसार-निवृत्तिः, उत्तिष्ठत जाग्रतैति श्रुतेः । यद् वा, गुणेषु भगवत्-सौन्दर्यादिषु धीर् यासां भक्तानाम् इति यावत् । गुणस्य भगवत्-सेवा-रूपस्य प्रवाहो यस्मिन् स देहस् तस्योपरमः कथं जातः ? त्वयि भक्तस् तु कीटो\ऽपि भूयासम् इत्य्-आदि वाक्यैर् भक्तौ तातर्यम् । भक्ति-वृद्ध्य्-अर्थं न मोक्ष इति भावः ॥१२॥</p>
<hr>
<p><strong>श्रीनाथ-चक्रवर्ती (चैतन्य-मत-मञ्जुषा) :</strong> कृष्णं विदुः परं कान्तम् इति । कृष्णं परं कान्तम् एव विदुर् न तु ब्रह्मतया । अतस् तासां गुण-प्रवाहोपरमो गुण-धियां संसारिणां कथम् ? ॥१२॥</p>
<hr>
<p><strong>सनातन-गोस्वामी (बृहद्-वैष्णव-तोषणी) :</strong> श्री-युक्तः परीक्षिद् इत्य् अन्येषां परीक्षणार्थम् इवोवाच, न चाज्ञानेन संशयाद् इति भावः । परं केवलं कान्तं गतिं सुन्दरं वा । यद् वा, परं कान्तं रमणं जारम् इत्य् अर्थः । अत एव गुणेषु तस्य सौन्दर्य-माधुर्य-कारुण्यादिष्व् एव, न तु तत्त्वे धीर् बुद्धिर् यासां तासां गुण-प्रवाहः संसारस् तस्योपरमो निवृत्तिः कथं भवति ? सर्व-पुरुषार्थ-चूडामणिर् मोक्षः कथं घटते ? तम् एव विदित्वातिमृत्युम् एति [श्वे।उ। ३.८] इत्य्-आदि श्रुति-प्रामाण्येन भगवत्-तत्त्व-ज्ञानेनैव संसार-निवृत्ति-सिद्धेः । मोक्षस्य सर्वतः श्रेष्ठता-मननेन दौर्लभ्यम् अभिप्रेत्य । किं वा, मोक्षस्य साधनं शास्त्रे यद् उक्तं, तद्-भावम् अवेक्ष्यायं प्रश्नः ।</p>
<p>यद् वा, परं कान्तं कन्दर्प-कोटि-मनोहरम् आत्म-कोटि-प्रेष्ठं वा । अत एव गुणेषु तस्य सौन्दर्य-माधुर्य-वैदग्ध्यानुरागादिष्व् एव, न तु स्व-स्वरूपत्वे धीर् यासां तासां तृणीकृत-मोक्षैः सद्-भक्तैर् अपि सेव्य-पादानां श्री-कृष्ण-प्रेयसीनाम् अतिफल्गुतमो मोक्षः कथं सम्भवेत् ? इति मोक्षस्यातितुच्छता-मननाद् अयं प्रश्नः ।</p>
<p>मुने ! हे सर्वज्ञ ! इति तद्-वृत्तं त्वया ज्ञायत एव, अतस् तत् परिहारस् त्वयैव कर्तुं शक्यते इति भावः । किन्तु वस्तुतस् तु नाथ योनि-सहस्रेषु इति, त्वयि भक्तस् तु कीटो\ऽपि भूयासं जन्म-जन्मसु इत्य्-आदि वचनैर् भक्तानां भक्ताव् एव तात्पर्येणभक्ति-वृद्ध्य्-अर्थं जन्मादि-प्रार्थनात् जन्मादि-लक्षण-संसारोपरमो\ऽनुचितः । अतो निर्वेदादिना भक्ति-पुष्टि-हेतु-गुण-मय-देह-त्यागेन गुणातीत-देह-ग्रहणम् अप्य् अयुक्तम् एवेति सद्-गुण-मयता-पक्षे गुण-धियां गुण-ज्ञानाम् इत्य् अर्थः । गुणानां श्री-भगवत्-सन्तोषण-रूप-लावण्यादीनां प्रवाहो यस्मिन् देहे तस्योपरमः कथं स्यात् ? श्री-भगवत्-सेवायां देहस्यायोग्यत्व-मननात् । असमोर्ध्वं दुःख-भराद् वा तासां तादृश-देह-त्यागायोगात् ।</p>
<p>यद् वा, गुणेषु श्री-कृष्णस्य लावण्य-सौरभ्यादिषु रास-क्रीडादिषु वा धीर् यासां तासाम् अपि गुणो\ऽन्य-गोपीवच् छ्री-वृन्दावने व्रजान्तः-साक्षान्-निवासादि-लक्षणः रास-क्रीडादि-लक्षणो वा सौभाग्य-विशेषस् तस्य प्रवाहः । आवृत्त्या नित्य-नूतनतया वा परम्परा तस्योपरमः कथं स्यात् । सर्व-सद्-गुणमय-देह-त्यागेन तद्-असिद्धेः ? किं च, विचाराद्य्-अपगमात् ताभिस् त्यज्यमानस्यापि तादृश-देहस्य तादृश-निज-स्वभावेन कथं पातः स्यात् ? इत्य् अर्थः॥१२॥</p>
<hr>
<p><strong>जीव-गोस्वामी (लघु-वैष्णव-तोषणी) :</strong> परि सर्वतो भावेन ईक्षते सर्वेषां भावं जानातीति परीक्षिद् इत्य् अस्यायं भावः । यद्यपि स्वयं तत्-तन्-माहात्म्यं जानास्य् एव तथाप्य् अन्तर्-मुख-सन्दिहानानां सन्देह-निरासार्थम् अर्थ-विशेषेण सन्देह-विशेषः प्रपञ्चितः बहिर्मुख-सन्दिहानानां च सन्देहान्तर-निरसनाय ब्रह्म-ज्ञान-वाद-मय इव सन्देहः प्रपञ्चितः&mdash;राजोवाचेति क्वचित् पाठः । अत्रापि सर्व-भाव-वैचक्षण्य एव राज-शब्दस्य तात्पर्यात् तथैवार्थः श्री-मुनीन्द्रेणापि तथैव प्रतिवक्ष्यत इति तत्र बहिर्मुख-रीतिको\ऽर्थः प्रसिद्ध एव अन्तर्मुख-रीत्या त्व् अयम् अर्थः</p>
<hr>
<p>ननु, गुण-मयं देहं जहुर् इत्य् उक्तम् । तत्र गुण-शब्देन यदि सत्त्वादि-त्रयम् उच्यते, मयट्-प्रययेन विकारः, ततश् चहेयस्य देहस्य स्वतस् तन्-मयत्व-प्राप्तेः । किं तन् निर्देशेन तस्मात् पूर्वेण मानस-साद्गुण्य-परम्परा उत्तरेण तु प्राचुर्यं वाच्यं तत्रेदं पृच्छामः कृष्णं विदुर् इति यदि च प्राप्त-रासानाम् अन्यासां निस्त्रैगुण्य-देहता-सूचनार्थम् आसाम् एव वा प्राप्तव्य-देहस्य तत्-सूचनार्थम् अत्र गुणमयम् इति विशिष्यते, तद् अपि तादृशस्य देहस्योपलक्षणत्वेन मानस-गुण-प्रवाहस्यापि तादृशत्वेन लब्धिः स्यात्, तत्रापि पृच्छाम इत्य् आह&mdash;कृष्णं विदुर् इति ।</p>
<p>अर्थश् चायं&mdash;तं कृष्णं परं केवलं कान्तं सर्वाश्चर्य-गुण-मनोहरतया परम-प्रेष्ठं विदुः, न तु ब्रह्मतया निर्गुण-तद्-आविर्भाव-विशेषतया तर्हि तासां गुण-धियां ब्रह्म-निष्ठाया अपि त्याजकतया प्रसिद्धेषु तदीय-तादृश-गुणेषु धीर् अन्तः-करणं, यासां तथाभूतानां तद्-एक-निष्ठत्वेन तद्-गुणैकानुबन्ध-तत्-प्रेम-वृत्ति-गुणत्वाद् अप्राकृत-गुणानाम् इत्य् अर्थः । ततो देहस्य तु तासाम् असिद्धत्वाद् भवतु नामोपरमः कथम् अविच्छिदुर् अतादृश-गुण-परम्पराया उपरमः स्याद् इत्य् अर्थः । ब्रह्मोपासकेष्व् इव न तत्-स्वरूप-मात्राविर्भावः, किन्तु गुणैर् अपि सह तद्-आविर्भावः । ततो ब्रह्मोपासकेषु ये गुणास् ते प्राकृत-सत्त्व-मया एवेति तेषाम् एव गुण-प्रवाहोपरमः सम्भवति नाविर्भूत-भगवद्-गुणानां तद्-विधानाम् इति वाक्यार्थः । श्लेषेण चेदं पृच्छति कृष्णं परं केवलं कान्तं विदुः, न तु भाव-मय-गुण-प्रवाहोपरमः गुण-धियां सुन्दरो\ऽयं विदग्धो\ऽयम् इति मात्र-बुद्धीनाम् । मुने हे सर्वज्ञ ! ॥१२॥</p>
<hr>
<p><strong>जीव-गोस्वामी (कृष्ण-सन्दर्भः १४५)</strong> : अत्र गुण-मयं देहं जहुर् इत्य् अत्र राज्ञः सन्देहः, <strong>कृष्णं विदुर्</strong>[भा।पु। १०.२९.१२] इति । हे <strong>मुने</strong>, ताः <strong>श्री-कृष्णं परं</strong> केवलं <strong>कान्तं</strong> निगूढ-वल्लभं <strong>विदुः,न तु ब्रह्मेति</strong> । तर्हि <strong>कथंतासांगुण-प्रवाहस्योपरमः</strong> सम्भवति ? यस्य ब्रह्म-भावना स्यात्, तत्र तस्य निर्गुणस्यैवोदयाद् भवेत् प्राचीन-मायिक-गुण-प्रवाहोपरमः । तासु तु कान्ततयैव भावयन्तीषु प्राकृत-गुणातीत-गुणस्यैव तस्योदयात् प्राकृत-गुणाभावेऽपि तद्-गुणानुबन्ध-गुणत्वात् परम-पुरुषार्थानुगतानां तेषां गुणानां कथम् उपरम इत्य् अर्थः ।</p>
<p>यद् वा, <strong>तासांगुण-प्रवाहः कथम् उपरमः</strong> पारमर्थिको न भवति, येन ततो मुक्तिं कथयसीति भावः । <strong>ब्रह्मतया</strong> वेदना-वैलक्षण्यं प्रतिपादयति&mdash;<strong>गुण-धियां</strong> ब्रह्म-निष्ठाया अपि त्याजके तस्य परम-सौन्दर्यादि-<strong>गुणे धीश्</strong> चेतो यासाम् ॥१२॥</p>
<hr>
<p><strong>जीव-गोस्वामी (क्रम-सन्दर्भः) :</strong> <em>न व्याख्यातम्।</em></p>
<hr>
<p><strong>जीव-गोस्वामी (बृहत्-क्रम-सन्दर्भः) :</strong> अथात्र परीक्षित् स-विस्मयं पृच्छति&mdash;कृष्णं विदुर् इत्य्-आदि । हे मुने ! ताः कृष्णं परं कान्तं प्रियतमत्वेन विदुः, न तु ब्रह्मतयेश्वरत्वेन । तत् कथं तासां गुण-प्रवाहोपरमः ? यतो गुण-धियाम् अयं मे कान्त इति गुणे धीर् यासाम् ॥१२॥</p>
<hr>
<p><strong>नारायण-भट्टः (श्री-रसिकाह्लादिनी) :</strong> ननु गुण-मयं देहं जहुर् इत्य्-उक्तेः । यास् तु रुद्धास् ताः ध्यानेन मुक्ता जाता इति सर्वेषां प्रतीतिर् जातास् तत्र ज्ञानाद् एव हि कैवल्यम् इति श्रुतेः । तच् च ज्ञानं कैवल्य-विषयं, न तु गुण-विषयं गुण-विषयत्वे\ऽपि । एतासां जार-विषयं तत्-सद्-भावे सुतरां मुक्ति-सम्भावनापि कुत इति । सर्वेषाम् अपि वैष्णवानां मुक्तेर् हेयत्वम् उक्तं, किम् उत कृष्ण-प्रियाणाम् इति स्व-मनसि संशय-रहितो तासां नित्य-मण्डल-प्रवेशं जानन्न् अपि सर्वेषां मुखाप्रसन्नतया सन्दिहान-चित्त-वृत्ती परीक्षित् पप्रच्छ । प्रश्नं कुतः श्री-कृष्ण-परीक्षणात् सर्वेषां हृद्-वृत्ति-परीक्षणात् रस-परीक्षणाच् च हेतु-त्रयेण परीक्षित् न चाज्ञानेन वा प्रश्नः, किन्तु सर्वेषाम् अनुरोधेनोवाच । परं केवलं कृष्णं कान्तम् ऐश्वर्याद्य्-अमिश्रम् । यद् वा, कान्तं रमणीयं जारम् इत्य् अर्थः । विदुर् ज्ञानवत्य एवं श्रूयते ज्ञानिनां म्क्तिः सम्भवतीति । तत्र च श्री-कृष्णस् तथा ज्ञानतो मुक्तिर् भवति, न तु तद् अस्तीत्य् आह न तु ब्रह्मत्व-ज्ञानवतो वा तत् साधनं परस्य वा मोक्षः सम्भाव्यते । न चतद् अस्तीत्य् आह&mdash;गुण-धियां गुणे श्री-कृष्ण-लावण्यादौ धीर् यासाम् । यद् वा, गुणे रहसि श्री-कृष्णेन सह रमणे धीर् यासाम् । यद् वा, गुणे रासोपयोगि-नृत्य-गानादौ धीर् यासां तासां गुण-प्रवाहोपरमः गुणो रास-विलासादिस् तस्योपरमो निर्वृत्तिः कथम् इति प्रश्नः देह-त्यागे स्वत एव तत्-सम्भवात् गुण-प्रवाहः रास-विलासादि-प्रवाहः उपरमः कथम् एतास् तु नित्य-सिद्धाभ्यो\ऽपि कृष्णानन्दास्वाद-विशेषेण स्वादितवत्यः । नित्य-सिद्धानाम् एतादृश-विरह-दुःखाभावात् विप्रलम्भेन रागौत्कण्ठ्यं भवति । उज्ज्वलस्य सम्भोग-विप्रलम्भात्मकत्वात् तद्-उपेक्षया नित्य-सिद्धानां न्यूनत्वम् एतासाम् उत्तमत्वं देह-त्यागेन रास-विलासाप्राप्तेः गुण-प्रवाहो न्यूनत्वं कथम् उक्तं च&mdash;</p>
<blockquote>
<p>न विना विप्रलम्भेण शृङ्गारं पुष्टिम् अश्नुते । &gt;
काषायिते हि वस्त्रादौ भूयान् रागो\ऽभिजायते ॥ इति ।</p></blockquote>
<p>यदा गुणमयं देहं जहुस् तदा तम् एव परमात्मानं सङ्गता इत्य् अनेन सायुज्य-लक्षणं मोक्षं प्राप्ता इति सर्वेषां प्रतीतिर् जाता तद्-असम्भावने राज-प्रश्नः रास-विलास-भावना-विशिष्टानां रास-विलास-प्राप्तिर् एवोचिता सायुज्य-ब्रह्म-भावना-युक्तानां सायुज्यम् उचितं न तु रास-विलास-प्राप्तिः । &quot;अन्ते या मतिः सा गतिः&quot; प्रसिद्धेः ।</p>
<p>यद् वा, गुणे गौणे उपपतित्वात् तस्मिन् गुण-प्रवाह-हेतौ धीर् यासां तासां गुण-प्रवाहस्य संसारस्योपरमो नाशो मोक्ष इति यावत् । कथं घटेत एतास् तु देव्य उपासना-सिद्धाः पूर्व-जन्मनि इदानीम् अपीति तत् त्वम् असीत्य् आदि महा-वाक्यालोचन-तत्-साधनम् अन्तरेण मोक्षः कथं जातः ? एताभिस् तु विलास-भावना-कृत-देहं जहुर् इति देहम् अन्तरेण रास-विलास-प्राप्तिर् न घटेतेति । अन्यथा देवत्व-साधकेन कृत्वाघ-पूर्वेण सुरत्वं स्यात् । असुरत्व-साधकेन ब्रह्म-द्रोहेण देवत्वं स्यात् । अति प्रसङ्गात् विनिर्गम-कामात् मोक्षस्य तु दुरवगम् आत्म-तत्त्व-निगमाय [भा।पु। १०.८७.२१] इति श्रुतिभिर् हेयत्वेनोक्तत्वात् । अन्येषाम् अपि वैष्णवानां मोक्षानाम् अनभिरुचेस् तत्र तत्र श्रूयमाणत्वात् । न नाक-पृष्ठम् [भा।पु। १०.१६.३७] इत्य्-आदिना कथितत्वाच् च कृष्ण-प्रियाणाम् एतासां किम् उतेति प्रश्नः । हे मुने ! अस्य मननस्य बहुशो\ऽभ्यस्तत्वात् ॥१२॥</p>
<hr>
<p><strong>विश्वनाथ-चक्रवर्ती (सारार्थ-दर्शिणी) :</strong> तत्रत्यानां बहिरङ्गाणां केषाञ्चिन् मुख-दर्शनेनैव हृदय-गतं सन्देहम् आलक्ष्य राजा स्वयं शुक-वाक्यस्याभिप्रेतम् अर्थं तत्-प्रसादाज् जानन्न् अपि तेषां सन्देह-निर्वर्तनार्थम् एव सन्दिहान इवाह&mdash;कृष्णम् इति । हे मुने, सर्वज्ञ ! कृष्णं परमात्मानम् अपि परं परम-पुरुषं कान्तं स्व-रमणं विदुः । ब्रह्मतया तु न विदुः । अतो गुरु-धियां कृष्णेन सह विहरामेति गुण-विषयक-बुद्धीनां तासां गुण-प्रवाहस्योपरमः कथं तम् एव विदित्वा अतिमृत्युम् एति इति । आत्मानम् आत्मात्मतया विचक्षते इत्य्-आदि-श्रुति-स्मृति-वाक्यैः परमात्म-ज्ञानस्यैव मोक्ष-प्रापकत्वोक्तेः ॥१२॥</p>
<hr>
<p>॥ १०.२९.१३ ॥</p>
<p>श्री-शुक उवाच&mdash;</p>
<p>उक्तं पुरस्ताद् एतत् ते चैद्यः सिद्धिं यथा गतः ।</p>
<p>द्विषन्न् अपि हृषीकेशं किम् उताधोक्षज-प्रियाः ॥</p>
<p><strong>श्रीधर-स्वामी (भावार्थ-दीपिका) :</strong> परिहरति&mdash;उक्तम् इति । अयं भावः&mdash;जीवेष्व् आवृतं ब्रह्मत्वं, कृष्णस्य तु हृषीकेशत्वाद् अनावृतम् । अतो न तत्र बुद्ध्य्-अपेक्षेति ॥१३॥</p>
<hr>
<p><strong>वंशीधरः (भावार्थ-दीपिका-प्रकाशः) :</strong> भक्त्या सन्तत-हरि-महिम-संस्मृति-समुदित-संविदा निवृत्ति-योग्या मुक्तिः, न तु कामादिना । तेन स्वर्गादि-प्राप्तिर् एवेति । कृष्ण-कामास् तदा गोप्यस् त्यक्त्वा देहं दिवं गताः इति विजय-ध्वजेनोक्तेर् नात्रेदं शोभनं प्रतिभाति । किन्तु, स्वामि-चरणोक्त एव परिहारः सुष्ठु इति । तद् आह&mdash;परिहरति उत्तरं वक्ति, किञ्चिद् अमर्षादिनाव्यक्त-वाक् । अहो भगवन्-माहात्म्ये सन्दिहानोऽयम् इति क्रुद्ध इवाह&mdash;उक्तम् इति।</p>
<p>न ह्य् अस्मद्-आदिवद् भगवतः प्राकृत-रूप इत्य् आह&mdash;अयं भाव इति । आवृतम् इन्द्रियादि-रूपेण परिणतेनाज्ञानेन ब्रह्मत्वं ब्रह्म-भाव आच्छादितं भस्मना वह्निर् इव । अज्ञानेनावृतं ज्ञानं तेन मुह्यन्ति जन्तवः [गीता ५.१५] इत्य्-आद्य्-उक्तेः । हृषीकेशत्वाद् ईश्वरत्वात् सर्व-ज्ञत्वेन वशीकृत-मायत्वात् तत्-कृतावरणं नास्ति । ततस् तस्मात् तत्र श्री-कृष्णे बुद्ध्य्-अपेक्षा साक्षात्-पर-ब्रह्मैवायम् इति ज्ञानापेक्षा नति भाव इति । अनावृतोऽग्निर् यथा प्रकाश-दाहादि-कार्यं करोति, न त्व् आवृतः, एवं जीवानाम् आवृत-ब्रह्म-रूपत्वात् । तत्र तु ब्रह्मात्म-रूप-ज्ञानं द्वारि कृत्वैव मोक्षो, भगवतोऽनावृत-ब्रह्म-रूपत्वात् तादृश-ज्ञानंविनापि मोक्ष-प्रदत्वम् इति तात्पर्यम् ।</p>
<p>किं च, प्रेष्ठ-विरहज-क्षोभातिशयात् ताभिर् देह-ध्वंसोऽङ्गीकृत इत्य् आकूतम् । पुरस्तात् सप्तम-स्कन्धे एतत् तव प्रश्नोत्तरम् । द्विषन्न् अपि द्वेषं कुर्वन्न् अपि यथा सन्ततं वैर-धिया चेतो-निवेशेन सिद्धिं सायुज्यं गतः । अधोक्षज इन्द्रिय-ज्ञानाविषय-साक्षात्-पर-ब्रह्मैव प्रियोऽनुराग-विषयो यासां ताः । सोपाधिको निरुपाधिको वा चेतः-प्रवाहस् तत्-प्राप्ति-हेतुर् इति तत्त्वम् ॥१३॥</p>
<hr>
<p><strong>श्रीनाथ-चक्रवर्ती (चैतन्य-मत-मञ्जुषा) :</strong> तेषां गुण-प्रवाहोपरमो न भवत्य् एवेति पूर्व-पक्ष एव सिद्धान्तः । वक्ष्यति च&mdash;</p>
<p>याः सम्पर्यचरन् प्रेम्ण पाद-संवाहनादिभिः ।</p>
<p>जगद्-गुरुं भर्तृ-बुद्ध्या तासां किं वर्ण्यते तपः ॥ [भा।पु। १०.९०.२७]</p>
<p>इति परम-कान्तत्वेनैव भजनं गुण-प्रवाहोपरमो गुण-प्रवाहोपशमन-कारीति अन्तर्-भूतः सिद्धान्तः कृतः सरस्वत्या । तथापि श्री-शुकः सिद्धान्तयति&mdash;उक्तं पुरस्ताद् इत्य्-आदि । साक्षेप-वचनेन पुनः पुनः कथितम् अपि भवान् नावगच्छति । चैद्यः कथं सिद्धिं गतः ? स तु द्विषन्न् अपि द्वेष्टापि, किम् उताधोक्षज-प्रियाः । अधोक्षजस्य श्री-कृष्णस्य । प्रियाः सिद्धिं स्वाभीष्ट-तनुम् ॥१३॥</p>
<hr>
<p><strong>सनातन-गोस्वामी (बृहद्-वैष्णव-तोषणी):</strong> श्री-युक्तः शुक इति । किञ्चिद् अमर्षत्वादिना अव्यक्त-वाक्तया कथनेन शुक-तुल्यत्वात् । एवम् अग्रे च विवेचनीयम् । किन्तु राजानं स्वाभिप्राय-विदं जानन्न् अपि तद्-व्याजेन तत्-प्रश्न-हेतून् हेतुकान् काञ्चिद् उद्दिश्य क्रुध्यन्न् इव प्रत्याह&mdash;उक्तम् इति ।</p>
<p>तत्र प्रथम-पक्षे भक्तानां संसारोपरमेऽपि राज्ञः शङ्कया श्री-भगवन्-माहात्म्ये तावद् असम्भावनोत्पत्तेः क्रुध्यन्न् इव प्रत्याह&mdash;उक्तम् इति । हृषीकेशं सर्वेन्द्रिय-वृत्ति-प्रदत्वेन परमोपकारिणम् अपि । यद् वा हृषी तृण-विशेषः, तद्वत् सूक्ष्म-दीर्घ-विरलाः । किं वा, हृष्यो रश्मयस् तद्वद् दीप्तिमन्तो बहुलाश् च केशा यस्य तं परम-सुन्दरम् इत्य् अर्थः । तादृशम् अपि कृष्णं द्विषन्न् अपि चैद्यः शिशुपालः सिद्धिं गुणातीत-सच्चिदानन्द-विग्रह-प्राप्ति-लक्षणाम् । यद् वा, निजाभीष्ट-सिद्धिं पुनर् भगवत्-पार्षद-लक्षणां मुक्तिं गतः प्राप्तो यथावद् एतत् पुरस्तात् पूर्वे सप्तम-स्कन्धे तु तुभ्यम् उक्तम् एव ।</p>
<p>शकटाधः शयने शकट-पात-शकटाद् विमुक्ततयाक्षात् पुनर् जात इवेत्य् अधोक्षजः । श्री-यशोदा-नन्दनः प्रियो यासां तास् तस्य वा प्रियाः सिद्धिं यान्तीति, किम् उ वक्तव्यम् ? इत्य् अर्थः । अभिप्रायस् तैर् व्यञ्जितम् एव । अतः प्रियतम-विरह-भयेन ताभिर् भक्तान् अभीष्टोऽपि जन्मादि-ध्वंसः स्वीकृत इति सिद्धान्तः ।</p>
<p>द्वितीय-पक्षे, चैद्योऽपि निजाभीष्ट-सिद्धिं प्राप्तः । अधोक्षज-प्रियास् तु पुनर् विरह-भयेनाभीष्टस्य नित्य-तत्-संयोगस्य सिद्धिं प्राप्स्यन्तीति किम् उ वक्तव्यम् इति । तथा दुःसह-विरहार्ति-भयेनैव तादृश-देहस्यापि त्याग इति परिहारः । अहो जन्म-त्रयासुरत्व-प्रापक-मुनि-शापान्ते चैद्यः श्री-कृष्ण-प्रियत्वेन च गोप्यः सिद्धिं याता इति किं वक्तव्यम् । गुणातीत-सच्चिदानन्द-विग्रह-प्राप्ति-लक्षणां, न तु विदेह-कैवल्य-रूपां प्राप्तः । कृष्ण-प्रियास् तु तादृशीं सिद्धिं यान्तीति किम् उत वक्तव्यम् ? अतः प्रेम-विशेषोत्सेक-कृतान् प्रेष्ठ-विरह-ज-क्षोभातिशयाद् भीताभिस् ताभिर् जन्मनादि-ध्वंसः स्वीकृतः । यद् उक्तं गुणातीत-देह-ग्रहणं भक्तानाम् अप्य् अयुक्तम् इति तत्र स-दैन्येन भावितं भाव-विशेषं सर्वोत्तम-बुद्ध्या बृहद्भ्यो भक्त-विशेषेभ्यो गुणातीत-देहः प्रेम-विवर्त-विशेषाभावात् प्रायो न रोचते । श्री-भगवत्-प्रेयसीनां तु प्रणयेनोन्नत-मनसां तत्र नातिशनिर् इति ।</p>
<p>तृतीय-पक्षे, हृषीकेशं द्विषन्न् अपि चैद्यः सिद्धिं निजाभीष्टस्य पूर्तिं पुनर् भगवत्-पार्षद-लक्षणां प्राप्तः । इत्य् अत्र हृषीकेश-नाम-सामान्यस्य श्री-भगवत्-स्वरूपस्य वाचकम् । अधोक्षज-नाम तु प्रोक्त-निरुक्त्या विशेषस्य तत्-स्वरूपस्य । अतस् तस्यावतारेभ्योऽवतारिणश् च कामाप्य् अधिकां माधुरीं प्रकटयतः श्री-व्रज-राज-कुमारस्य प्रियाः परम-मधुर-प्रेम-शालिन्यः सर्वदा यथावद् अन्य-व्रज-देव्य इव व्रजावस्थानेनाभीष्टस्य व्रजे प्रेम-विलासादेः सिद्धिं प्राप्स्यन्तीति किम् उ वक्तव्यम् । एतत् तु हानम् अन्तर्धानतया लक्षयता किं वा भव-त्यागम् एव देह-त्यागतया व्यञ्जयता मया सूचितम् अपि भवद्-विधैर् नावधारितम् इति सर्वम् अनवद्यम् ॥१३॥</p>
<hr>
<p><strong>जीव-गोस्वामी (लघु-वैष्णव-तोषणी) :</strong> श्री-युक्तः शुक इति । परीक्षिद्-वचनस्य बहिर्मुख-प्रतारण-बुभुत्सु-सन्देह-निरसनार्थं प्रवृत्तिम् अवगत्यापि तद्-व्याजेन बहिर्मुखान् भर्त्सयन्न् इव किञ्चित् सामर्षत्वेनाव्यक्त-वचनत्वात् तथैवाह&mdash;उक्तं पुरस्ताद् इति । सिद्धिम् अभीष्टां गतिं, पुनः पार्षदतां वैरानुबन्ध-तीव्रेण ध्यानेनाच्युत-सात्म्यतां, नीतौ पुनर् हरेः पार्श्वं जग्मतुर् विष्णु-पार्षदौ [भा।पु। ७.१.४६] इति सप्तमात् । ततस् तस्य द्वेषेऽपि जाते लीनतया स्थितैर् अपि पुनः स्व-गुणैर् एव सह तत्-प्राप्तिर् इति सुतराम् एवाधोक्षज-प्रीति-विषयाश्रयाणां तासां वर्धिष्णु-प्रेमतया प्रकटैस् तैर् एव सह तत्-प्राप्तिर् इत्य् अर्थः । मया तु गुण-मयं देहम् इति स्वरूप-शक्ति-वृत्ति-रूपान्तर्-बहिर्-देह-प्राप्त्या स-मूल-प्रकृति-प्राकृत-सद्-गुणैः सौन्दर्यादिभिः संवलितम् अपीत्य् एव विवक्षितं देहस्यैव विशेषणत्वाद् इत्य् अर्थः ।</p>
<p>प्रश्नस्य श्लेषत्वे द्वितीयार्थे त्व् अयम् उत्तरस्यार्थः । ये यथा माम् [गीता ४.११] इत्य् अत्र तान् प्रत्येवान्यान् गुणान् न प्रकाशयामि, स्वतस् तु मम सर्वेऽपि सन्त्य् एवेति विवक्षितम् । अतस् तादृश-भक्तावेशात् तस्यानुसन्धानाभावेऽपि तत्-तच्-छक्तय एव स्वावसरे तान् प्रकाशयन्ति अन्यथा दूरतो भजतां केवल-तन्-माधुर्य-निष्ठानां तद्-अप्राप्तिर् एव स्यात् । तत्र कैमुत्येन दृष्टान्तं शृण्व् इत्य् आह&mdash;द्विषन्न् अपीति । अन्यथा तत्राप्य् अन्तेन मोक्षादि-दायकम् ऐश्वर्यं प्रकाशेतेति भावः । तत्-तत्-प्रकाशे नाम-द्वयेन हेतुम् आह&mdash;हृषीकेशम् इति, अधोक्षजेति च । उभय-नाम-निरुक्त्या तज्-ज्ञानानपेक्षतयैव तेषां सिद्धये तद्-गुण-विशेषः प्रकाशत इति दर्शितम् ॥१३॥</p>
<hr>
<p><strong>जीव-गोस्वामी (कृष्ण-सन्दर्भ १४५) :</strong> तत्रोत्तरम्&mdash;उक्तम् इति । पुरञ्जनेतिहासादिवद् दुरूहत्वात् स्वयम् उक्तस्य व्याख्यानम् इदम् । एवं हि दृष्टान्त-बलेन लभ्यते । यथा चैद्य-शब्देनात्र कारुषोऽपि गृहीतः, तौ च जय-विजयौ, तयोश् च&mdash;</p>
<blockquote>
<p>देहेन्द्रियासु-हीनानां वैकुण्ठ-पुर-वासिनाम् । &gt;
देह-सम्बन्ध-सम्बद्धम् एतद् आख्यातुम् अर्हसि ॥ [भा।पु। &gt; ७.१३.३४]</p></blockquote>
<p>इति श्री-युधिष्ठिर-प्रश्न-दृशा त्व् अप्राकृत-विग्रहत्वेनानश्वर-विग्रहयोर् एव सतोः&mdash;-</p>
<blockquote>
<p>भगवान् अनुगाव् आह यातं मा भैष्टम् अस्तु शम् । &gt;
ब्रह्म-तेजः समर्थोऽपि हन्तुं नेच्छे मतं तु मे ॥ [भा।पु। &gt; ३.१६.२९]</p></blockquote>
<p>इति भगवद्-उक्त्य्-अनुसारेण । इत्थं जय-विजयौ सनकादि-शाप-व्याजेन केवलं भगवतो लीलार्थं संसृताव् अवतीर्य इति पाद्मोत्तर-खण्ड-गद्यानुसारेण च स्व-भक्त-चित्ताकर्ष-विनोदाय युद्धादि-क्रीडा-निमित्ततया तस्य दुर्घट-घटना-कारिण्येच्छया एव वार-त्रयं स्वीयस्य अणिमादि-सिद्धि-मय-परम-ज्योतिर्-देहस्य गुणमय-पार्थिव-देहान्तर-प्रवेशः।</p>
<p>अत एव सप्तमे कृष्ण-चक्र-हतांहसौ [भा।पु। ७.१.४५] इत्य् अत्र टीका च&mdash;कृष्ण-चक्रेण हतम् अंहो ययोस् तौ । तयोः पापम् एव हतं न तु तौ इत्य् एषा ।</p>
<p>तथा तद्-अर्थम् एव श्री-कृष्णेच्छयैवात्रापि तासाम् अप्राकृत-विग्रहाणाम् एव तद्-अभिसार-प्रतिरोध-समये&mdash;</p>
<blockquote>
<p>नासूयन् खलु कृष्णाय मोहितास् तस्य मायया । &gt;
मन्यमानाः स्वपार्श्वस्थान् स्वान् स्वान् दारान् व्रजौकसः ॥ [भा।पु। &gt; १०.३३.३७] इतिवत् ।</p></blockquote>
<p>तात्कालिक-कल्पितो यो गुणमयो देहस् तत्र प्रवेशः । इमम् एवापेक्ष्य दार्ष्टान्तिकेऽप्य् उक्तम् जहुर् गुणमयं देहम् [भा।पु। १०.२९.११] इति, विशेषण-वैयर्थ्यान्, न तु स्वम् इत्य् अर्थः । तत्र च यथा तयोः सह द्वेषाभासस् तस्याप्य् अनुस्मरणस्य (सद्-वेषस्याप्य् अनुस्मरणस्य) प्रभावेन तादृशोपाधि-परित्यागात् ततोऽन्तर्धाय भगवत्-प्राप्तिः, तथा सुतराम् एव सप्रीतेस् तस्य प्रभावेन तत्-प्राप्तिः । अत्र च भक्त-चित्ताकर्षणम् एवं सम्भवति&mdash;अहो तादृशोऽसौ श्री-कृष्णे मधुरिमा येन ताः स्व-साक्षात्काराय प्राणान् अपि त्याज्यन्ते स्मेति ॥१३॥</p>
<hr>
<p><strong>जीव-गोस्वामी (क्रम-सन्दर्भः) :</strong> <em>न व्याख्यातम्।</em></p>
<hr>
<p><strong>जीव-गोस्वामी (बृहत्-क्रम-सन्दर्भः) :</strong> प्रश्नानन्तरं किञ्चिज् जात-क्रोध इव स-गाम्भीर्यं प्रत्युत्तरं दास्यतः श्री-शुकाचार्यस्यायम् आशयः&mdash;हे राजन् ! साधयिष्यमाणे हि वस्तुनि सन्देहः प्रवर्तते, न तु सिद्धे । गुण-मयं देहं त्यक्त्वा निर्गुणं देहम् आसाद्य तं सङ्गता इति यद् उक्तम् । तत् सिद्धानुवाद एव कृतः । न तु मयारोप्य कथितम् । तद् अत्र कः सन्देहः ? कृष्णे प्रेमैव तथा सम्पादयति, न तु ब्रह्म-ज्ञानम् । किं बहुना ? आसां तु प्रेमैव । येषां तस्मिन् द्वेषस् तेषाम् अपि गुण-प्रवाहोपरम आसीत् । प्रेम्णः पुनर् अयं महिमा । यद् असौ स्वानुकूलं निर्गुणं शरीरम् आपादयति । एतत् तु सर्वं श्री-कृष्णाधिकरणता-मूलम् एवेति क्रोधावेशं प्रकटयन्न् आह&mdash;उक्तम् इत्य्-आदि बहुभिः पुरस्ताद् एवोक्तम् अस्ति । तथापि भ्रान्तोऽसीत्य् अर्थः । किं तद् इत्य् आह&mdash;द्विषन्न् अपि चैद्यः सिद्धिं प्राक्-सिद्ध-पार्षद-भावम्, न तु कैवल्यम् । यथा यथावद् गतः, किम् उताधोक्षज-प्रियाः कान्तत्वेन भजन्त्यो हि तस्य प्रिया भविष्यन्तीति यत् तत् किम् उत ? अतः कान्तत्वेन ज्ञानम् एव गुण-प्रवाहोपरमस् तासां न पुनर् ब्रह्मत्वेन ज्ञानम् ॥१३॥</p>
<hr>
<p><strong>नारायण-भट्टः (श्री-रसिकाह्लादिनी) :</strong> अधुना राज्ञः प्रश्नं सम्यग् अवधार्य, हेतु-वादिनां केषाञ्चिद् हृद्-वृत्तिं विदित्वा, कृत-प्रश्नं स्वाभिप्राय-विदं राजानं प्रति स्व-मतं स-क्षोभं व्यञ्जयन्न् इव, हेतूक्ति-निपुणाभिर् उत्तरीकरिष्यन् कृष्ण-प्रियाणाम् ईदृक् प्रश्नस्यानौचितीं दर्शयन्, तासां कृष्ण-प्राप्ताव् असम्भावना-विपरीत-भावना-नामानर्थावहत्वं प्रकटयन्, तासां द्वि-त्रि-क्षणादिना व्यवधानम् अङ्गीकृत्योत्तरयति ।</p>
<p>गुण-प्रवाहोपरमो रास-विलास-निवृत्तिः कथम् ? इति प्रश्नस्योत्तरं द्वि-त्रि-क्षण-मात्रोपरमे\ऽपि पुनर् अपि ततो\ऽप्य् आधिक्येन विलास-प्राप्तिर् जातेति सूचयन्न् आह&mdash;उक्तं पुरस्ताद् इत्य्-आदिभिः । भगवन्-माहात्म्ये रस-भावना-युक्तान् लक्ष्यीकृत्याह । युधिष्ठिरस्य राजसूयं द्विषतो\ऽपि चैद्यस्य श्री-कृष्णेन परोक्षं प्रवेशं दृष्ट्वापि सन्दिहाना भवतीति । चित्रं पुरस्तात् सप्तम-स्कन्धे ते तुभ्यं मयोक्तम् एव । तत् किं त्वया विस्मृतम् ? इति सानुशयोक्तिः ।</p>
<p>हृषीकेशम् अपि इन्द्रिय-प्रवर्तकम् अपि । अपि-शब्द उभयत्र सम्बध्यते । ईश्वरत्वेन तम् अजानन्न् द्विषन्न् अपि चैद्यो नित्य-पार्षद एव काल-विलम्बेन यथा सिद्धिं पुनः पार्षद-रूपतां गतः, न तु ब्रह्मणि लय-रूपं सायुज्यं गतः । यदि व्रज-देवीनां मुक्तिर् अभिप्रेता स्यात्, तर्हि चैद्यं न दृष्टान्तीकुर्यात् ।</p>
<p>अधोक्षज-प्रियाः, किम् उतेति अधोक्षजेषु अन्तर्मुखेष्व् अक्षेषु इन्द्रियेषु जायते आविर्भवतीति तथा । यद् वा, शकटाधः-शयाने श्री-कृष्णे शकटाद् विमुक्ते सति व्रजेश्वरीं प्रति गोपीभिर् उक्तं&mdash;दिष्ट्या तव सुतः पुनर् जात इवेति । तदा यशोदयोक्तं&mdash;न मत्तो जातः, किन्तु अधोक्षाज् जातः, अधोक्षज इति । तस्य अधोक्षजस्य यशोदा-नन्दनस्य स्व-प्रियाः सिद्धिं तत्-स्वरूपं गताः, किम् उत वक्तव्यम् इत्य् अर्थः । निर्गुण-स्वरूप-ग्रहणम् अन्येषां भक्तानाम् अयुक्तम् इति । भावना-त्यागस्यैव देह-त्यागत्वेन मया व्यञ्जितत्वात् । अतो भवद्भिर् नैवं-विधः प्रश्नः कर्तव्य इति नियम्यत इति ॥१३॥</p>
<hr>
<p><strong>विश्वनाथ-चक्रवर्ती (सारार्थ-दर्शिणी) :</strong> श्री-मुनीन्द्रोऽपि नायं वस्तुतो राज्ञः प्रश्न इति मनसा जानन्न् एव त्वम् एवं पृच्छन् मेधा-शून्य एवासीति तद् व्याजेनानभिज्ञानेन तान् भर्त्सयन्न् आह&mdash;उक्तम् इति । <strong>पुरस्तात्</strong> सप्तम-स्कन्धे एव <strong>द्विषन्न् अपि</strong> इति द्वेष-लक्षण-प्रतिकूल-भावेनापि यदि सायुज्यं लभ्यते तर्हि काम-लक्षणानुकूल-भावस्य का वार्ता इति भावः । <strong>हृषीकेशम्</strong> इति, निरुपाधि-कृपया स्वयम् अवतीर्य ब्रह्मादीनाम् अपि हृषीकैर् अग्राह्योऽपि मर्त्य-लोकेऽपरमनीचानाम् अपि हृषीकेषु दृष्टैः तावद् इयं स्वाचिन्त्य-शक्त्या विषयीभूतो भवति, तान् उद्धर्तुम् इतीदम् अप्य् एकं तस्य कृपैश्वर्यम् इति भावः । इमास् तु <strong>अधोक्षजस्य</strong> अतीन्द्रियस्य तस्य <strong>प्रियाः</strong> प्रीति-विषयाश्रय-भूता एव । अत्र अघः सिद्धिं यथा गत इति प्रत्यासन्नम् अघासुरं हित्वा विप्रकृष्टश् <strong>चैद्यो</strong> यद् दृष्टान्तितस् तेन राजानं प्रत्य् एतत् स-रहस्यम् आह । चैद्यस्यापि द्वेषाभिनिवेशोद्रेकात् मुनि-शाप-निबन्धन-गुण-मय-देहस्यैवोपरमः अन्तश्-चिन्-मय-पार्षद-देहस् तु तस्यानश्वरो नित्यो वर्तत एव । यद् उक्तम्&mdash;विष्णु-चक्र-हतांहसौ [भा।पु। ७.१.४५] इति विष्णु-चक्रेण हतम् अंह एव ययोर् न तु ताव् इति । सिद्धिं गतः अभीष्टां गतिं पार्षदतां प्राप्त इत्य् अर्थः । यद् उक्तं&mdash;</p>
<blockquote>
<p>वैरानुबन्ध-तीव्रेण ध्यानेनाच्युत-सात्मताम् । &gt;
नीतौ पुनर् हरेः पार्श्वं जग्मतुर् विष्णु-पार्षदौ ॥ इति ॥१३॥</p></blockquote>
<hr>
<p>॥ १०.२९.१४ ॥</p>
<p>नॄणां निःश्रेयसार्थाय व्यक्तिर् भगवतो नृप ।</p>
<p>अव्ययस्याप्रमेयस्य निर्गुणस्य गुणात्मनः ॥</p>
<p><strong>श्रीधर-स्वामी (भावार्थ-दीपिका) :</strong> ननु देही कथम् अनावृतः स्याद् अत आह&mdash;नृणाम् इति । गुणात्मनो गुण-नियन्तुः । भगवत एवं-रूपा अभिव्यक्तिर् अतो न देही-सादृश्यम् अत्र वक्तुं युज्यत इति भावः ॥१४॥</p>
<hr>
<p><strong>वंशीधरः (भावार्थ-दीपिका-प्रकाशः) :</strong> देह-सम्बन्धेनावृतत्वं वदतो व्याघातो देहावरणस्य मूढेनापि ज्ञातत्वाद् इत्य् आशङ्कते&mdash;नन्व् इति । वस्तुतो भगवतो देह एव नास्ति&mdash;देहीवाभाति मायया [भा।पु। १०.१४.५५] इत्य् अत्रैव शब्दोपादानात् । अशरीरं वा वसन्तम् इति श्रुतेश् चेत्य् अभिप्रेत्याह&mdash;नृणाम् इति । एवं-रूपा प्राकृत-रूपा दिव्या अभिव्यक्तिः अवतारः, प्राकट्यम् इति यावत् । यतो लौकिक-प्रभाव-चिद्-घन-मूर्तिः, अतो हेतोर् न देहि-सादृश्यं प्राकृत-जन-सादृश्यम् । अत्र श्री-कृष्णे । युज्यते युक्तम् । इति भाव इति । भक्त-जनार्ति-प्रशमनार्थं प्रदर्शित-लीला-विग्रहानेक-कोटि-ब्रह्माण्डाधीशेन नन्द-नन्दनेन कथम् अन्यस्य तुल्यता सम्भवेद् इति तात्पर्यम् ॥१४॥</p>
<hr>
<p><strong>श्रीनाथ-चक्रवर्ती (चैतन्य-मत-मञ्जुषा) :</strong> <em>न व्याख्यातम्।</em></p>
<hr>
<p><strong>सनातन-गोस्वामी (बृहद्-वैष्णव-तोषणी) :</strong> यथा कथञ्चित् सम्बन्धेनापि निजाभीष्ट-संसाधकं भाव-विशेषं श्री-भगवन्तम् एव वा श्री-भगवत्-प्रभावेण सर्वे प्रप्नुवन्तीत्य् आह&mdash;नॄणाम् इति द्वाभ्याम् । निःश्रेयसं भक्तिः । तद् एवार्थः फलं तस्मै । यद् वा, निःश्रेयसं मुक्तिः, तस्यार्थो भक्तिः । यद् वा, निःश्रेयसं भक्तिर् एव, तस्यार्थः प्रेमा, तस्मै, तत्-प्रदानार्थम् इत्य् अर्थः । व्यक्तिः प्राकट्यम् । इति साक्षाद्-भगवत्त्वम् एवाभिप्रेतम् । अत एव भगवतोऽवतारिणः परमेश्वरस्य । यद् वा, नॄणां निःश्रेयसार्थयैवेति ।</p>
<p>अत्र हेतुः&mdash;भगवत इति । अन्यथा भ्रू-विजृम्भ-मात्रेण ब्रह्माण्ड-कोटि-संहार-समर्थस्य भू-भार-कंसादि-वधार्थं व्यक्तेर् अनुपपत्तिर् इत्य् अर्थः । हे नृपेति । यथा नॄणां क्षेमार्थम् एवेतस् ततो भवादृशस्य राज्ञो गमनम् इति भावः ।</p>
<p>भगवत्त्वम् एवाह&mdash;अव्यक्तस्येत्य् आदिभिश् चतुर्भिर् विशेषणैः । आत्म-दानादिनापि न व्येतीत्य् अव्ययस् तस्य । कुतः ? अप्रमेयस्य अपरिच्छिन्नस्येत्य् अर्थः । तत् कुतः ? निर्गुणस्य माया-गुणातीतस्य । तच् च कुतः ? माया-गुणानाम् आत्मनः प्रवर्तकस्य ।</p>
<p>यद् वा, नॄणां निःश्रेयसार्थायैव व्यक्तिर् जन्म, अन्यथा तु कथञ्चित् सम्भवेद् इत्य् आह&mdash;अव्ययस्य जन्मादि-विकार-रहितस्य । किं च, अप्रमेयस्य, तादृशस्यापि व्यक्तौ हेतुः&mdash;गुणात्मन इति । निज-कारुण्याद्य्-अशेष-गुणानां चेतयितुः प्रकटन-परस्येत्य् अर्थः । अन्यत् समानम् ।</p>
<p>अथवा, ननु तर्हि कथं पर-दाराकर्षणम् ? तत्राह&mdash;अव्ययस्य पर-दार-विनोदेनापि न किञ्चित् तस्य व्येतीत्य् अर्थः । ननु तथापि तस्य तेन किं नाम प्रयोजनम् ? तत्राह&mdash;अप्रमेयस्य दुर्वितर्क्यस्य तस्य लीला केन वितर्कयितुं शक्येत्य् अर्थः । कुतः ? निर्गुणस्य गुणात्मनः । निर्गुणोऽपि सन् यो गुणानाम् आत्मा आश्रयस् तस्य । निर्गुणत्वात् तद्-दोषालेपः । गुणात्मत्वाच् च श्री-गोपीभिः सह रतिर् इति सिद्धान्तः ।</p>
<p>यद् वा, ननु तथाप्य् अस्मत्-प्रीत्य्-अर्थं स्वयं विचार्योच्यताम् इति चेत्, तत्राह&mdash;निर्गुणस्यापि जनस्य गुणानाम् आत्मनः प्रवर्तकस्य रास-क्रीडया जगताम् एव परम-प्रेम-सिद्ध्या सर्व-सद्-गुण-सम्पत्तेः । एतद्-अभिव्यक्तिर् अग्रे श्री-परीक्षिच्-छुक-संवादे प्रश्नोत्तराभ्यां भविष्यत्य् एव ॥१४॥</p>
<hr>
<p><strong>जीव-गोस्वामी (लघु-वैष्णव-तोषणी) :</strong> तद् एवं तद्-ध्यान-प्रभाव उक्तः । तत्र भगवद्-व्यक्ति-समये तु भगवत्-पार्षदस्यागन्तुक-दैत्य-प्रभावस्य चैद्यस्य, तथा तादृश-श्री-भगवत्-प्रेमवतीनां तासां तत्-तत्-सम्पादनाय भगवतः साहाय्यम् अप्य् अस्ति कैमुत्येन कारणम् इत्य् आह&mdash;नॄणाम् इति । नॄणां जीव-मात्राणां निःश्रेयसार्थाय सर्व-साधन-फलाय तत्-तद्-योग्यता-सम्पत्-पूर्वक-स्व-लीलानन्द-प्राप्ति-रूपाय । तं साधयितुम् एवेत्य् अर्थः । व्यक्तिः प्राकाट्यम् । तद्-अर्थत्वावधारणार्थम् आह&mdash;भगवत इति । अन्यथा भ्रू-विजृम्भ-मात्रेण ब्रह्माण्ड-कोटि-संहार-समर्थस्य भू-भार-हरण-मात्रार्थं व्यक्तेर् अनुपपत्तिर् इत्य् अर्थः । हे नृपेति । यथा नॄणां क्षेमार्थम् एव इतस् ततो भवादृशस्य राज्ञो गमनम् इति भावः ।</p>
<p>भगवत्त्वम् एवाह&mdash;अव्यक्तस्येत्य् आदिभिश् चतुर्भिर् विशेषणैः । नित्यं नाना-प्रकाशैर् नाना-भक्तेभ्य आत्म-दानादिनापि न व्येतीत्य् अव्ययः तस्य । कुतः ? अप्रमेयस्य अपरिच्छिन्नस्येत्य् अर्थः । तत् कुतः ? निर्गुणस्य माया-गुणातीतस्य । तच् च कुतः ? माया-गुणानाम् आत्मनः प्रवर्तकस्य ।</p>
<p>यद् वा, नॄणां निःश्रेयसार्थायैव व्यक्ति-मात्रं जन्म, अन्यथा तु कथञ्चित् सम्भवेद् इत्य् आह&mdash;अव्ययस्य जन्मादि-विकार-रहितस्य । किं च, अप्रमेयस्य तद्-अर्थत्वे हेतुः गुणात्मन इति निज-कारुण्याद्य्-अशेष-गुणानां सुप्तानाम् इव चेतयितुः प्रकटन-परस्येत्य् अर्थः । अन्यत् समानम् ।</p>
<p>श्लोक-द्वयेऽस्मिन्न् अयं भावः [भावार्थ-दीपिकायां १०.२९.१३] इत्य्-आदौ टीकायां बहिर्मुख-सन्देह-निरासार्थः । तेषाम् अयम् अभिप्रायः । ननु, ब्रह्मणि कामादिकम् अपि चेद् अर्थ-करं तर्हि जीवेष्व् अपि चित्-सामान्येनैक्यात् ब्रह्मत्वम् अस्तीति पत्य्-आदिष्व् अपि तादृशं स्यात् ? तत्राह&mdash;जीवेष्व् इति । आवृतत्वे हेतुर् वक्ष्यमाण-वैपरीत्य-रीत्या हृषीकाधीन-ज्ञानत्वम् एवेति ज्ञेयम् । तत्र स्वस्मिन्न् आवृतत्वं बहिर् विक्षेपात् परेषूपाधि-मात्र-ग्रहणात् हृषीकेशत्वाद् इति पूर्ववन् न हृषीक-वशस् तद्-उदयः । अतः स्व-प्रकाशता-मय एव ततश् चानावृतम् एव ब्रह्मत्वम् इति स्थिते कामादिना केनापि तत्र प्रवृत्तिर् भवतु वस्त्व्-अनुभवस् तु भवत्य् एवेत्य् अर्थः ।</p>
<p>ननु देहीति पत्य्-आदिवद् देहित्वेन प्रतीयमान इत्य् अर्थः । सिद्धान्तम् आह&mdash;भगवत एवेति । तत्-तद्-विशेषेण वैलक्षण्याद् इत्य् अर्थः । एवं-रूपा अनावृत-ब्रह्म-रूपा न देहि-सादृश्यं कुतो देहित्वम् इत्य् अर्थः । तद्-विग्रहस्यैव स्वरूप-शक्ति-सिद्ध-वैचित्रिक-परम-तत्त्वैक-रूपत्वात् । तच् च विद्वद्-अनुभव-सेवित-तत्-तच्-छास्त्र-प्रामाण्यात् । यथा च व्याख्यातम्&mdash;नातः परं परम यद् भवतः स्वरूपम् [भा।पु। ३.९.३] इत्य्-आदिष्व् इति ॥१४॥</p>
<hr>
<p><strong>जीव-गोस्वामी (कृष्ण-सन्दर्भः १४५) : नॄणाम्</strong>इति सामान्यतो जीवानाम् एव <strong>निःश्रेयसाय</strong> व्यक्तौ सत्यां भक्तानां तु सुतराम् एवेत्य् आयातम् । अन्यथा तस्य व्यक्तिर् एव न सम्भवेद् इत्य् आह&mdash;<strong>अव्ययस्येति</strong> । <strong>निर्गुणस्य</strong> प्राकृत-गुण-रहितस्य गुणात्मनः । तत्र ये चैश्वर्यादयो गुणास् ते आत्मनः स्वरूपाण्य् एव यस्य तस्य ॥१४॥</p>
<hr>
<p><strong>जीव-गोस्वामी (क्रम-सन्दर्भः) :</strong> <em>न व्याख्यातम्।</em></p>
<hr>
<p><strong>जीव-गोस्वामी (बृहत्-क्रम-सन्दर्भः) :</strong> एवम् एव कृष्णस्य महिमा यद् अयं नृणां निःश्रेयसार्थं प्रादुर्भूतस् तेन तादृशीं लीलां करोतीत्य् आह&mdash;<strong>नॄणाम्</strong> इत्य्-आदि । निर्गुणस्य प्राकृत-गुण-रहितस्य गुणात्मनो भक्त-वात्सल्यादि-गुण-प्रयत्नस्य । आत्म-शब्दोऽत्र यत्न-वाची ॥१४॥</p>
<hr>
<p><strong>नारायण-भट्टः (श्री-रसिकाह्लादिनी) :</strong> ननु चैद्यस्य ब्रह्म-शापाल् लब्ध-दैत्य-देहस्य जन्म-त्रयान्ते पुनः पार्षद-रूपतां प्राप्तये लब्ध-सम्भावनस्य देह-पातम् अनन्तरं पार्षद-देह-प्राप्तिर् उचिता । स एतासां गुण-मय-देह-त्यागानन्तरम् एव नित्य-मण्डल-प्रवेशः । कथम् इति चेत्, तत्राह&mdash;येन केन मधुर-रसातिरिक्तान्यतर-रस-सानुभावेनापि सम्बन्धः श्री-कृष्णं प्रार्थयति बहुशो दृष्ट-चरत्वाद् इत्य् आह&mdash;नृणाम् इति भगवतो\ऽचिन्त्यैश्वर्य-स्वरूपस्य इच्छा-मात्रेणापि भू-भार-हरण-समर्थस्य श्री-कृष्णस्यावतारिणो\ऽभिव्यक्तिः । सामान्यतो भू-चर-मात्राणां निःश्रेयसेन मोक्षेण सहार्थः । परम-पुरुषार्थो भक्ति-योगस् तत्-प्राप्तये ।</p>
<p>यद् वा, निःश्रेयसं भावस् तस्यार्थः परं प्रेमा तत्-प्राप्तये तत्-प्राप्तिम् इत्य् अर्थः । अवतारिणः श्री-कृष्णस्य भू-भार-हरणं मुख्यं प्रयोजनं नास्ति, किन्तु यादृशो भावो व्रजस्-सुन्दरीषु तादृशं भावं सर्वत्र सञ्चारयितुम् अभिव्यक्तिः, नृणाम् इत्य् उपलक्षणं पशु-पक्षि-वृक्षादिष्व् अपि ज्ञेयम् । तथोक्तं, गावस् ततो गोष्ठम् उपेत्य सत्वरं [भा।पु। १०.१३.२४] इति, प्रायो बताम्ब मुनयो विहगा वनेऽस्मिन् [भा।पु। १०.२१.१४] इति, अहो अमी देव-वरामरार्चितं [भा।पु। १०.१५.५] इति । तेष्व् अपि भावस्याभिव्यक्तित्वाद् इति । भगवतः स्वैश्वर्येण ब्रह्मादीन् अपि वशयितुं समर्थस्य अवतारिणो व्यक्तिर् अवतार-कला-विभूतीनां कार्य-करणार्थम् आप ।</p>
<p>हे नृपेति सम्बोधनम् । यथा श्री-कृष्णेन नर-मात्रः प्रेमामृत-दानेनानन्दितः, तथा त्वयात्रत्येषु नर-मात्रेषु भक्ति-प्रवर्तनेन नराः पालनीया इति । निःश्रेयसार्थायेति तादर्थे चतुर्थी । तत्र हेतुत्वेन प्राण-विषय-चतुष्टयम् अव्ययस्येति भक्तेभ्यो निजाङ्ग-दाने\ऽपि व्यय-रहितस्य तत् किम्-अर्थम् आत्मानं ददाति । तत्र हेतुः&mdash;गुणात्मनः गुणाः कारुण्यादयस् तैस् तादात्म्यं प्राप्तस्य, अत एव कारुण्येनैव भक्तेभ्य आत्मानं ददाति स्वभावत्वाद् इति ।</p>
<p>नन्व् आत्म-दाने\ऽव्ययत्वं कथं ? तत्राह&mdash;अप्रेमयस्यातर्क्यस्यापरिच्छिन्नस्येत्य् अर्थः। परिच्छिन्नस्य दाने व्ययो भवति । किं च, अचिन्त्याः खलु ये भावा न तांस् तर्केण योजयेत् इति । तत् कुतः निर्गुणस्य माया-गुणातीतस्य ? तत्रापि हेतुः&mdash;गुणात्मनः माया-गुण-प्रवर्तकस्य ।</p>
<p>यद् वा, निर्गुणस्य स्वयं गुण-रहितस्य गुणात्मनः व्रज-सुन्दरीणां गुणे आत्मनि स्वरूपे यस्य आत्मन आदर्श-स्थानीयत्वे च तासां नृत्य-गानादि-कला-कौशल्यादि-गुणानां प्रतिबिम्बितत्वात् गुणात्मकत्वं जातम् इति भावः ।</p>
<p>यद् वा, गुणात्मनः व्रज-देवीनां गुणाः सौन्दर्यादयः आत्मनि चित्ते यस्य स्वयं निर्गुणस्य आत्मारामस्य, अत एव निर्गुणत्वम् अवगणय्य तद्-गुणाकृष्टत्वेन तासां गुणमय-देहान्तर्धापनेन शङ्कूपरि दिव्य-चक्र-गत-मण्डल-प्रवेशः कारितः ।</p>
<p>ननु, निर्गुणश् चेत्, कथम् एवं कृतवान् ? तत्राह&mdash;अप्रमेयस्य, तर्को\ऽप्रतिष्ठानात् इति । यद् वा, निर्गुणस्यापि मादृशस्य गुणात्मनः गुणाः कीर्तनादयस् तत्-प्रवर्तकस्य निर्गुणस्याप्य् अस्मद्-आदीन् राम-क्रीडादि-वर्णन-गुणेषु प्रवर्तयितुं तस्याभिव्यक्तिर् इति भावः । अत एवावसाने विक्रीडितं व्रज-वधूभिः [भा।पु। १०.३३.४०] इति सर्व-जनं स्व-परं कर्तुं रास-क्रीडा-निर्गमनं स्पष्टीभविष्यतीति । अतो यथाकथञ्चित् सम्बन्ध-मात्रं सर्वेषां संसारापगम-हेतुः, किं पुनः कृष्ण-प्रियाणाम् इति ॥१४॥</p>
<hr>
<p><strong>विश्वनाथ-चक्रवर्ती (सारार्थ-दर्शिणी) :</strong> यतः श्रेयः-साधन-हीनाम् अपि मयि यत् किञ्चित् सम्बन्ध-मात्रवतो जनान् अहम् उद्धरामीति मनसि कृत्वैव भगवतावतीर्णम् इत्य् आह&mdash;<strong>नृणाम्</strong> इति द्वाभ्याम् । <strong>निःश्रेयसं</strong> केषुचित् सायुज्यं केषुचित् सालोक्यादिकं केषुचित् प्रेमा च <strong>अर्थस्</strong> तस्मै भ्रू-विजृम्भ-मात्रेण ब्रह्माण्ड-कोटी-संहार-समर्थस्य भू-भार-भूत-कंसादि-वधार्थम् एव <strong>व्यक्तिर्</strong> अन्यथा नोपपद्यते इति भावः <strong>अव्ययस्य</strong> प्रति भक्त-जनं स्वात्म-दानेनापि न व्यतीत्य व्ययस् तस्य । केन प्रकारेण ? इति चेत्, अत आह&mdash;<strong>अप्रमेयस्य</strong> प्रमातुम् अशक्यस्य । कस् तत्र तत्त्वं जानातीति भावः । यतो <strong>निर्गुणस्य</strong> प्राकृत-गुण-रहितस्य । अथ च <strong>गुणात्मनः</strong> स्वरूप-भूत-कल्याण-गुणमयस्य न हि अप्राकृत-चिद्-आनन्द-मय-गुण-सागरः प्रमातुं शक्यो भवेद् इति भावः ॥१४॥</p>
<hr>
<p>॥ १०.२९.१५ ॥</p>
<p>कामं क्रोधं भयं स्नेहम् ऐक्यं सौहृदम् एव च ।</p>
<p>नित्यं हरौ विदधतो यान्ति तन्-मयतां हि ते ॥</p>
<p><strong>मध्वाचार्यः (भागवत-तात्पर्यम्) :</strong> कामिनः कामित्वं, क्रोधिनः क्रोधित्वम् एव सर्वदा भवति तन्-मयता ।</p>
<blockquote>
<p>विमुक्ताव् अपि कामिन्यो विष्णु-कामा व्रज-स्त्रियः । &gt;
द्वेषिणश् च हरौ नित्यं द्वेषेण तमसि स्थिताः ॥ इति च । &gt;
भक्त्या हि नित्य-कामित्वं न तु मुक्तिं विना भवेत् । &gt;
अतः कामितया वापि मुक्तिर् भक्तिमतां हरौ ॥ &gt;
स्नेह-भक्ताः सदा देवाः कामित्वेनाप्सरः-स्त्रियः । &gt;
काश्चित् काश्चिन्न् अकामेन भक्त्या केवलयैव तु । &gt;
मोक्षम् आयान्ति नान्येन भक्तिं योग्यां विना क्वचित् ॥ इति पाद्मे । &gt;
भक्त्या वा काम-भक्त्या वा मोक्षो नान्येन केनचित् । &gt;
काम-भक्त्याप्सरः-स्त्रीणाम् अन्येषां नैव कामतः ॥ &gt;
उपास्यः श्वशुरत्वेन देव-स्त्रीणां जनार्दनः । &gt;
जारत्वेनाप्सरः-स्त्रीणां कासाञ्चिद् इति योग्यता ॥ &gt;
योग्योपासां विना नैव मोक्षः कस्यापि सेत्स्यति । &gt;
अयोग्योपासना-कर्तुर् निरयश् च भविष्यति । &gt;
तस्मात् तु योग्यतां ज्ञात्वा हरेः कार्यम् उपासनम् ॥ इति भद्रिकायाम् &gt; । &gt;
पतित्वेन श्रियोपास्यो ब्रह्मणा मे पितेति च । &gt;
पितामहतयान्येषां त्रिदशानां जनार्दनः ॥ &gt;
प्रपितामहो मे भगवान् इति सर्व-जनस्य तु । &gt;
गुरुः श्री-ब्रह्मणो विष्णुः सुराणां च गुरोर् गुरुः ॥ &gt;
मूल-भूतो गुरुः सर्व-जनानां पुरुषोत्तमः । &gt;
गुरुर् ब्रह्मास्य जगतो दैवं विष्णुः सनातनः । &gt;
इत्य् एवोपासनं कार्यं नान्यथा तु कथञ्चन ॥ इति वाराहे &gt; ॥१५॥</p></blockquote>
<hr>
<p><strong>श्रीधर-स्वामी (भावार्थ-दीपिका) :</strong> अतो यथा कथञ्चित् तद्-आसक्तिर् मुक्ति-कारणम् इत्य् आह&mdash;<strong>कामम्</strong> इति । <strong>ऐक्यं</strong> सम्बन्धम् । <strong>सौहृदं</strong> भक्तिम् ॥१५॥</p>
<hr>
<p><strong>वंशीधरः (भावार्थ-दीपिका-प्रकाशः) :</strong> यतोऽनावृतं ब्रह्मैव श्री-कृष्णोऽतो हेतोः । यथा कथञ्चित् येन केन प्रकारेण । तत्रासक्तिर् अतिशयेन व्यासङ्गः । कामम् कान्त-प्रेमाणम् । क्रोधं ज्वलनात्मकं, द्वेषम् इत्य् अर्थः । भयम् अयं मे मृत्युर् इति हेतोः सदा तन्-निवृत्त्य्-उपाय-चिन्ता । स्नेहः अनुरागः । ऐक्य-सौहृदे व्याख्याते एव स्वामि-चरणैः । ये विदधते कुर्वन्ति ते तन्-मयतां तत्-सायुज्यं, स्फुटीकृतम् एतत् सप्तम-स्कन्धे । तस्मात् त्वया सामान्यतस् तावद् एष सिद्धान्तोऽवधार्यताम् इत्य् आह&mdash;कामं गोपी-जनादयः क्रोधं द्वेषं चैद्यादयः, भयं कंसादयः, स्नेहं वात्सल्यं नन्दादयः, ऐक्यम् आत्मारामाः, सौहृदं वृष्णी-पाण्डवादयः नित्यं विदधते । अधुनापि ते ते तं तं भावं कुर्वन्तस् तन्-मयतां यान्तीति । तासां तासां लीलानां नित्यत्वं ज्ञापयति । तन्-मयतां गोप्य्-आदयस् तदासक्ततां, यथा&mdash;स्त्रीमयः कामुक इति । अन्ये सायुज्यम् ॥१५॥</p>
<hr>
<p><strong>श्रीनाथ-चक्रवर्ती (चैतन्य-मत-मञ्जुषा) :</strong> <em>न व्याख्यातम्।</em></p>
<hr>
<p><strong>सनातन-गोस्वामी (बृहद्-वैष्णव-तोषणी) :</strong> अतो हरौ यथा कथञ्चित् सम्बन्ध-मात्रेणापि सर्व-चित्ताकर्षके सर्व-दोष-हरे वा । अप्य्-अर्थे एव-शब्दः । कामादिकम् अपि नित्यं कुर्वतस् ते कामादि विदधाना जनाः । यद् वा, कामादिना प्रसिद्धा दण्डकारण्य-वासि-मुनयः केशि-कंसादयश् च</p>
<hr>
<p>यद् वा, ते तव यो हरिस् तस्मिन्न् इत्य् अन्वयः । विदधते इति क्वचित् पाथः । हि निश्चितम् । तन्-मयतां ध्यानेन हर्य्-एक-निष्ठाम् ।</p>
<p>यद् वा, सारूप्यादि-प्राप्त्या तत्-स्वरूपतां प्राप्नुवन्ति । नित्यम् इति तत्र तत्राभ्यासेन निष्ठया तन्-मयतायाम् अविलम्बत्वं बोधयति । अन्यथा कादाचित्कतया तत्-तद्-आवेशाभावेन शीघ्र-तन्मयत्वासिद्धिः । सारूप्ये च भक्ताभक्तादि-भेदेन सुख-विशेष-लाभ-केवल-दुःख-ध्वंसादिना तथा श्री-वैकुण्ठ-पार्षदत्व-सिद्ध-लोक-वासित्वादिना वैष्णव-सिद्धान्तानुसारेण भेदः स्याद् एव ।</p>
<p>यद् वा, नृणां निःश्रेयसार्थायैवेत्य् अत्र हेतुम् आह&mdash;हि यतः कामादिकम् अपि कुर्वन्तस् तन्मयतां यान्तीति । अन्यत् समानम् । सौहृदम् इति दृष्टान्तः । वेति क्वचित् पाठः । ततश् च वा-शब्द उपमार्थ एव । तथा चोक्तं श्री-नारदेन सप्तम-स्कन्धे&mdash;</p>
<blockquote>
<p>कामाद् द्वेषाद् भयात् स्नेहाद् यथा भक्त्येश्वरे मनः । &gt;
आवेश्य तद्-अघं हित्वा बहवस् तद्-गतिं गताः ॥ [भा।पु। ७.१.२९] &gt; इति ।</p></blockquote>
<p>किं च&mdash;</p>
<blockquote>
<p>गोप्यः कामाद् भयात् कंसो द्वेषाच् चैद्यादयो नृपाः । &gt;
सम्बन्धाद् वृष्णयः स्नेहाद् यूयं भक्त्या वयं विभो ॥ [भा।पु। &gt; ७.१.३०]</p></blockquote>
<p>इति तत्र गोप्य इति बहिर्-दृष्ट्या केवलम् औपपत्य-काम-मात्रापेक्षया । यद् वा, तन्मयता-प्राप्ति-मात्रापेक्षयैव कामादीनां सर्वेषाम् एकत्र गणना । फलतस् तु महा विशेष एवेति दिक् । एतच् च सर्वं श्री-भागवतामृते विवृतम् एवास्ते, रसामृतार्णवे च महानुभावैस् तत्-तद्-विशेषाभिव्यञ्जनेन विस्तारितम् अस्ति । अत्रापि यथा-स्थानम् अग्रे विवरणीयम् ॥१५॥</p>
<hr>
<p><strong>जीव-गोस्वामी (लघु-वैष्णव-तोषणी) :</strong> अस्तु तावत् तद्-व्यक्ति-समय-गतानां वार्ता, किन्तु सर्वदातनानाम् अपीयं रीतिर् इत्य् आह&mdash;कामम् इति । तत्र कामं द्विविधं गोप्य्-आदीनाम् इव प्रेम-मयं सैरन्ध्र्यादीनाम् इव रिरंसा-मयं च । क्रोधं द्वेषं चैद्यादीनाम् इव । भयं कंसादीनाम् इव । स्नेहं वृष्टि-पाण्डवानाम् इव, श्रीमद्-व्रज-वासिनाम् इव वा । ऐक्यम् आत्मारामाणाम् इव सौहृदं क्रथ-कैशिकादीनाम् इव । तत्र भय-द्वेषौ तु नानुमतौ यः खलु कल्याण-गुणम् आत्मानं भीषणं मन्यते गूढं द्विषतोऽपि तस्य भीतस्य तथा मत्सरादिना साक्षाद् अपि द्विषतो धृष्टस्य भद्राय कल्पते तस्मिन् कः पामरः ? तच् च तच् च कुर्यात्, किन्तु स्नेहं सौहृदम् एव वा सर्वेऽपि कुर्युर् इति हि तात्पर्यं तद् इत्थम् एवोक्तं श्री-नारदेन&mdash; तस्मात् केनाप्य् उपायेन मनः कृष्णे निवेशयेत् [भा।पु। ७.१.३१] इति केनापीति तत्र योग्येनेत्य् अर्थः । अतस् तत्रैव तद् उक्तम्&mdash;</p>
<blockquote>
<p>यथा वैरानुबन्धेन मर्त्यस् तन्-मयताम् इयात् । &gt;
न तथा भक्ति-योगेन इति मे निश्चिता मतिः ॥ [भा।पु। ७.१.२६] &gt; इति ।</p></blockquote>
<p>तत्र च शास्त्राज्ञा-गौरवमय-भक्ति-योगम् अतिक्रम्य भाव-मार्गे हेयस्यापि तस्य तन्-मयताकारित्वाय प्राबल्यं दृश्यत इति व्यज्य स्नेह-सौहृदे एवानुमते तद् इत्थम् एवोक्तं द्विषन्न् अपीति तद्वद् ऐक्यं च नानुमतं तत्र तादृश-तद्-गुणास्फूर्तेर् इति । एव-शब्दः एकैकतः कृतार्थीभावाय पाठान्तरे ये विदधते ते हि निश्चितं तन्मयतां तत्-तद्-भाव-समुचिताविर्भावं तद्-एक-स्फूर्तिं चेति वेति च पाठः समानार्थः । किन्तु, श्री-भगवान् खलु भक्त्याहम् एकया ग्राह्यः श्रद्धयात्मा प्रियः सताम् [भा।पु। ११.१४.२१] इति श्री-भगवद्-वाक्यात्</p>
<hr>
<blockquote>
<p>योगिभिर् दृश्यते भक्त्या &gt;
नाभक्त्या दृश्यते क्वचित् । &gt;
द्रष्टुं न शक्यो रोषाच् च &gt;
मत्सराद् वा जनार्दनः ॥ [प।पु। ६.२३८.८३] इति &gt; पाद्मोत्तर-खण्ड-वचनात् ।<sup id="fnref:6"><a href="#fn:6" class="footnote-ref" role="doc-noteref">6</a></sup></p></blockquote>
<p>नाहं प्रकाशः सर्वस्य योग-माया-समावृतः [गीता ७.१५] इति श्री-गीतातश् च यद्यपि द्वेष्टृ-प्रभृतिभिस् तस्य याथार्थ्यं नानुभूयते किन्तु अन्यथैवेति तथापि तत्-प्रभावात् परम्परयाप्य् उत्तर-काले याथार्थ्यं स्फुरतीति क्रोध-भयेऽप्य् अत्र गणिते, किम् उताधोक्षज-प्रियाः [भा।पु। १०.२९.१३] इत्य् अनेन कामस् तु प्रियत्वातिशयाद् उत्कर्षित इति विवेचनीयम् ॥१५॥</p>
<hr>
<p><strong>जीव-गोस्वामी (कृष्ण-सन्दर्भः १४५) :</strong> तर्ह्य् एतादृश-लीलया कथं नॄणां निःश्रेयसं भवति ? उच्यते । एतद्-बोधनेन भवतीत्य् आह&mdash;<strong>कामम्</strong> इति । अत्र तन्-मयता-शब्देन तत्-प्रचुरतोच्यते । तत्र काम-स्नेहादिषु तद्-अनुरक्तात्मतेति पर्यवसानं &ldquo;स्त्रीमयो जाल्मः&rdquo; इतिवत् । क्रोध-भयैक्येषु ते प्रायस् तत्-प्रलीनतेति दुग्ध-मयं जलम् इतिवत् । एकस्यैव शब्दस्य विशेषण-वशाद् अर्थ-भेदश् च युज्यते, स्याच् चैकस्य ब्रह्म शब्दवद् [वे।सू। २.३.४] इति न्यायेन । &ldquo;क्रोध-भययोर्&rdquo; अत्र पठनम् अन्येषु कैमुत्यापादनायैव, न तु तद्-उपदेश-विवक्षया ॥१५॥</p>
<hr>
<p><strong>जीव-गोस्वामी (क्रम-सन्दर्भः) :</strong> <em>न व्याख्यातम्।</em></p>
<hr>
<p><strong>जीव-गोस्वामी (बृहत्-क्रम-सन्दर्भः) :</strong> तेन तस्मिन् ये कामादिकम् अपि कुर्वन्ति, तेऽपि तन्-मयतां यान्ति, किं पुनः प्रेमाणम् इत्य् आह&mdash;कामं क्रोधम् इत्य्-आदि । कामः कुब्जायाः । क्रोधः शिशुपालादेः । भयं कंसादेः । स्नेहः पित्रोः । ऐक्यं व्रज-बालानाम् । सौहृदं प्रेम गोपाङ्गनानाम् । तन्-मयताम् इति यथाधिकारं बोद्धव्यम् । क्वचित् तन्-मात्र-मूर्तिः, क्वचिल् लयश् च ॥१५॥</p>
<hr>
<p><strong>नारायण-भट्टः (श्री-रसिकाह्लादिनी) :</strong> व्रज-देवीनां श्री-कृष्ण-प्राप्तौ सन्दिहानान् परति इम अर्थम् अन्यार्थण् निदर्शनेन दृढीकुर्वन् कृष्ण-प्रियासु कैमुत्य-न्यायेन सर्वोत्कृष्टत्वम् आह&mdash;तत्र भगवत्-प्राप्तौ इह साधकं तान्य् उक्तानि तावत् तन्-मध्ये द्वेषस्यापि हेतुत्वं तत्-प्राप्तौ चैद्य-दृष्टान्तत्वेन दृष्टार्थकत्वम् उक्तम् । एवम् अन्येषाम् अपि ते तत्-प्राप्ति-साधनत्वं वक्षन् आद्य-त्रिकस्यानूद्यत्वम् अन्त-त्रिकस्य विधेयत्वम् आह । अनूद्य-विधेय-भेदेन विभिन्नानां सह प्रयोग-दर्शनात् । कामोऽनूद्यः स्नेहो विधेयः । कामस्याधिकरणेन स्नेह-विशेष-दर्शनात् । एवं क्रोधम् अनूद्यम् ऐक्यं विधेयं क्रोधाधिकरणेन सह ऐक्यं चेद् भवति तदा क्रोध-निवृत्ति-दर्शनात् । एवं भयम् अनूद्यं सौहार्दं विधेयं यद् उपादानं भयं तेन सह सौहार्दं चेद् भवति तदा भय-निवृत्ति-दर्शनात् गृहं संमाष्टीतिवत् सम्भवत्य् &quot;एक-वाक्यत्वे वाक्य-भेदो हि दूषणम्&quot; इति न्यायात् । कामम् इति हरौ स्व-महिम्ना सर्व-दोष-हरण-शीले कामादिकं विदधतः कुर्वन्तस् तन्-मयतां ते यान्ति, हीति निश्चितम् एव तत् । चैद्य-दृष्टान्तेन तत्र कामं स्त्री-भावेनाभिलाषं कुर्वन्तो दण्डकारण्य-मुनयः स्वाभीष्ट-व्रजे जन्म श्री-कृष्णेन सह रमणं प्रापुः । क्रोधं वैर-भावेन कुर्वन्तः चैद्यादयः स्वाभीष्टं पुनः पार्षदत्वं प्रापुः । भयं कुर्वन्तः कंसादयः कीट-भृङ्गवद् भावेन सारूप्य-लक्षणं मोक्षं प्रापुः । स्नेहं कुर्वन्तो युधिष्ठिरादयो धर्मांश-रूपाः नित्य-सेव्यं यथाभिलषितं कृष्णम् एव प्रापुः । ऐक्यं सम्बन्धं कुर्वन्तो यादवाः देवांश-रूपाः स्वाभिलषित-सिद्ध-लोक-वासत्वादिकं प्रापुः । सौहृदं प्रेम-लक्षणां भक्तिं कुर्वन्तो ये वैष्णवास् ते स्वाभिलषितम् आश्रय-रूपं कृष्णम् एव प्रापुर् इति सर्वत्राभिषज्यते । नित्यं मरण-पर्यन्तं निरन्तरं व्यवधान-शून्यम् इत्य् अर्थः । यद्यपि कामादि-षट्के क्रियमाणे विषय-महिम्ना संसारोपरमो भवत्य् एव परन्तु साधन-भेदात् साध्य-भेदः । एतत्-साधन-कदम्बस्य कदाचित् प्राप्तत्वे तन्-मयत्वं न सिध्येद् इति, न वेनः कतमः इत्य्-उक्तेः । तद् उक्तं सप्तम-स्कन्धे&mdash;</p>
<blockquote>
<p>कामाद् द्वेषाद् भयात् स्नेहाद् यथा भक्त्येश्वरे मनः । &gt;
आवेश्य तद्-अघं हित्वा बहवस् तद्-गतिं गताः ॥ [भा।पु। ७.१.२९] &gt; इति ।</p></blockquote>
<p>नारद-वाक्य-प्रामाण्यात् अन्येऽप्य् एवं कुर्वन्तो भगवन्तम् एव प्राप्नुवन्ति भावो हि भव-कारणम् इति प्रसिद्ध्या भावस्यैवानन्यथासिद्धम् । किं च,</p>
<blockquote>
<p>गोप्यः कामाद् भयात् कंसो द्वेषाच् चैद्यादयो नृपाः । &gt;
सम्बन्धाद् वृष्णयः स्नेहाद् यूयं भक्त्या वयं विभो ॥ [भा।पु। &gt; ७.१.३०]</p></blockquote>
<p>इति कामादीनां पङ्क्तौ सामान्यतो यद्यपि गणनोक्ता तथापि पुनस् तत्रैवोक्तं,</p>
<blockquote>
<p>यथा वैरानुबन्धेन मर्त्यस् तन्-मयताम् इयात् । &gt;
न तथा भक्ति-योगेन इति मे निश्चिता मतिः ॥ [भा।पु। ७.१.२६] &gt; इति ।</p></blockquote>
<p>वैरानुबन्धस्योत्कर्ष्णौक्तः वैरानुबन्धे विधेये द्वेषाभिनिवेशस्योत्कण्ठा-दर्शनाद् इति । अन्यत्र कामस्याधिकरणेऽभिनिवेशस्य बाहुल्य-दर्शनात् । शास्त्राज्ञा-गौरवे भक्ति-मार्ग-गौरवे कामदेर् अपकृष्टत्वम् एवायाति । तथापि न तथा भक्ति-योगेनेति, अभिनिवेशात् कथने वैरानुबन्धस्यौत्कृष्टत्वम् उक्तम् । ततोऽपि कामानुबन्धे विधेये प्राकृत-कार्य-विषयम् अभिनिवेशाधिक्यं भवत्य् एव अत्र त्व् अलौकिके कामानुबन्धे विधेये योगादिनामलौकिकाभिनिवेशात् । रस-मार्ग-विचारे क्रियमाणे साधन-षट्क-मध्ये कामस्यैवोत्कर्षो विषयोत्कर्षात्, अन्यथा परम-तत्त्व-विदोद्धवेन आसाम् अहो चरण-रजः प्रार्थना कथं क्रियते ? किं च, एताः परं तनु-भृतो भुवि गोप-वध्व इत्य् अभिधानं न स्यात् ।</p>
<p>ननु कामानुबन्धस्य चेद् उत्कर्षस् तर्हि भीष्मेण कथम् उक्तं, प्रकृतिम् अगन् किल यस्य गोप-वध्वः [भा।पु। १.९.४०] इति कामानुबन्धस्यापकृष्टत्वं सत्यं, भीष्मस्य माहात्म्य-ज्ञान एवाधिकारः स्वरूप-निष्ठत्वाभावात् । अन्यथा माधुर्य-पुञ्जे शिरीष-पुष्पाधिक-सौकुमार्ये श्री-विग्रहे शस्त्रैः प्रहारो न सम्भाव्यते, अतो रस-मार्गादिकाराभावाद् एवम् उक्तम्, अतो न विरोधः ।</p>
<p>किं च, कामादि-स्थायि-भावेषु विचार्यमाणेषु श्री-कृष्णाख्य-वस्तु-संस्पर्शाव्यभिचार-भावे तस्या एव रतेर् उत्कर्षः । तद् उक्तम्&mdash;</p>
<blockquote>
<p>कामं शरीर-सम्बन्ध-विशेष-स्पृहयालुता । &gt;
संनिधानासंनिधान-भेदेन सम्भवेत् द्विधा ॥ &gt;
तज्-जन्यायां द्रुतौ चित्ते या स्यात् श्री-कृष्ण-निष्ठता । &gt;
सम्भोग-विप्रयोगाख्य-रतिः तासां क्रमाद् भजेत् ॥ &gt;
क्रोध ईर्ष्या-निमित्तं हि चित्ताभिज्वलनं भवेत् । &gt;
तज्-जन्यायां द्रुतौ सा तु द्वेष-शब्देन कथ्यते ॥ &gt;
भयं चेतो-व्याकुलत्वं स्वोपद्रवक-दर्शनात् । &gt;
उपद्रवक-नाशार्थं तत्-प्रीत्य्-अर्थं बत द्विधा ॥ &gt;
तत्राद्यं द्वेष एव स्यात् द्वितीयं रति-शब्द-भाक् । [भक्ति-रसायन &gt; २.३-७] &gt;
स्नेहः पुत्रादि-विषयः पाल्य-पालक-लक्षणः । &gt;
सेव्य-सेवक-भावोऽन्यः सोऽप्य् उक्तस् त्रिविधो बुधैः ॥ &gt;
भगवद्-दास्य-सख्याभ्यां मिश्रितं चापरं जगुः । &gt;
या कृष्णाकारिता चित्ते तज्-जन्य-द्रुति-शालिनी ॥ &gt;
पाल्य-पालक-भावेन सा वत्सल-रतिर् भवेत् । &gt;
सेव्य-सेवक-भावेन या रतिः प्रीतिर् ईर्यते ॥ [भक्ति-रसायन &gt; २.९-११] &gt;
सम्बन्धजा रतिर् याति पूर्वोक्तां रसतां द्वयी ॥ &gt;
एका वत्सल-भक्त्याख्या प्रेयो भक्तिस् तथापरा । [भक्ति-रसायन &gt; २.६७] &gt;
तद्-ऐक्यं प्रीति-सम्भोगात् दृश्यते भोज-वृष्णिषु ॥</p></blockquote>
<p>सौहृदं सौहार्दं तच् च भक्तिर् एव । तद् उक्तं तृतीये&mdash;</p>
<blockquote>
<p>मद्-गुण-श्रुति-मात्रेण मयि सर्व-गुहाशये । &gt;
मनो-गतिर् अविच्छिन्ना यथा गङ्गाम्भसोऽम्बुधौ ॥ &gt;
लक्षणं भक्ति-योगस्य निर्गुणस्य ह्य् उदाहृतम् । [भा।पु। &gt; ३.२९.११-१२]</p></blockquote>
<p>एषु षट्सु साधनेषु आलम्बनोत्कर्षात् काम-जारतेर् उत्कर्षः । श्र्ङ्गार-मिश्रिता भक्तिः कामजा रतिर् इष्यते । यथा वैरानुबन्ध-जरतौ भय-जन्यायां च रतौ वैरानुबन्ध-भय-त्याग-पूर्वकं भगवत्-प्राप्तिः । भगवतो यादवत्वानुकरणे सम्बन्धस्य कारणत्वं तद्-अनुकरण-पुरस्कृते सम्बन्धेत्य् उक्तेः । प्राकृत-सम्बन्ध-त्याग-पूर्वकम् एव कामवत् प्राप्तिः । पाल्य-पालकत्व-पुरस्कृतः स्नेहः पाण्डवेषु स च प्राकृतेषु भावं त्याजयित्वालौकिकेन भावेन भगवत्-प्राप्ति-हेतुर् जातः भक्तेर् माहात्म्यं नारदादिषु च दृष्ट-चरम् एवेति दिक् ॥१५॥</p>
<hr>
<p><strong>विश्वनाथ-चक्रवर्ती (सारार्थ-दर्शिणी) :</strong> तस्मात् त्वया सामान्यतस् तावद् एष सिद्धान्तोऽवधार्यताम् इत्य् आह&mdash;<strong>कामं</strong> गोपी-जनादयः । <strong>क्रोधं</strong> द्वेषं चैद्यादयः । <strong>भयं</strong> कंसादयः । <strong>स्नेहं</strong> वात्सल्यं नन्दादयः । <strong>ऐक्यम्</strong> आत्मारामाः । <strong>सौहृदं</strong> वृष्टि-पाण्डवादयः । <strong>नित्यं विदधतः</strong> इत्य् अधुनापि ते ते तं तं भावं कुर्वन्तस् <strong>तन्-मयतां</strong> यान्तीति तासां तासां लीलानां नित्यत्वं ज्ञापयति तन्मयतां गोप्यादयस् तद्-आसक्ततां यथा स्त्री-मयः कामुक इति अन्ये सायुज्यम् ॥१५॥</p>
<hr>
<p>॥ १०.२९.१६ ॥</p>
<p>न चैवं विस्मयः कार्यो भवता भगवत्य् अजे ।</p>
<p>योगेश्वरेश्वरे कृष्णे यत एतद् विमुच्यते ॥</p>
<p><strong>श्रीधर-स्वामी (भावार्थ-दीपिका) :</strong> न च भगवतोऽयम् अतिभार इत्य् आह&mdash;न चैवम् इति । यतः श्री-कृष्णाद् एतत् स्थावरादिकम् अपि विमुच्यते ॥१६॥</p>
<hr>
<p><strong>वंशीधरः (भावार्थ-दीपिका-प्रकाशः) :</strong> न तत्रेदम् आश्चर्यम् इत्य् आह&mdash;न चेति । अतिभारः दुर्घटः । एवं विस्मयः गुण-धियां गुण-प्रवाहोपरमः कथम् ? इत्य् एवं-रूपः सन्देहः । भवतेति । गर्भाद् आरभ्य श्री-कृष्ण-भक्तेन त्वया न कर्तव्योऽन्येन क्रियतां नामेत्य् आह&mdash;यतः श्री-कृष्णाद् एतज् जगद् विमुक्तं भवति, यस्य प्रसादात् परमार्ति-रूपाद् अस्मात् संसारान् मुच्यते । नापरेण इति श्रुतेः । स्थावरं वृक्षादि । अत एवोक्तं ब्रह्मणा<sup id="fnref:7"><a href="#fn:7" class="footnote-ref" role="doc-noteref">7</a></sup>&mdash;वृन्दावने किम् अपि गुल्म-लतौषधीनाम् [भा।पु। १०.४७.६१] इत्य्-आदि । आदिना पाषाणादि-ग्रहः । तत् प्रसिद्धम् अहल्योपाख्याने रामायणे अवतार-भेदेऽप्य् अवतारिणोऽभेदात्, य एव रामश् च स एव कृष्णः इति चिरञ्जीव-भट्टोक्तेः ॥१६॥</p>
<hr>
<p><strong>श्रीनाथ-चक्रवर्ती (चैतन्य-मत-मञ्जुषा) :</strong> अन्यत्रावतारे विस्मयः कर्तुः युज्यते, नैवात्रेत्य् आह&mdash;न चैवम् इति । कृष्णे योगेश्वरेश्वरे एवं विस्मयो न च कार्यः । च-कारः पुनर्-अर्थे । पुनर् न कार्य इत्य् अर्थः । यतो यं वीक्ष्य एतत् तरु-गुल्मादिकम् अपि विमुच्यते । तस्य किं ब्रह्मतया ज्ञानेन ? अतः कृष्णे परम-कान्त-बुद्धिर् यथा सुरसा श्रेयस्करी च भवति, तथास्मिन् ब्रह्मधीर् इति अत्र विस्मयो न कार्य इति महा-वाक्यार्थः ॥१६॥</p>
<hr>
<p><strong>सनातन-गोस्वामी (बृहद्-वैष्णव-तोषणी) :</strong> एवम् ईदृशो विस्मयः सन्देहः आश्चर्य-बुद्धिर् वा पुनर् न कार्य इत्य् अर्थः । भवतेति अन्येन क्रियतां नाम, भवता तु गर्भाद् आरभ्य तन्-महिमाभिज्ञेन न कथञ्चिद् अपि कदाचिद् अपि कार्य एवेत्य् अर्थः । अत एव गौरवेण भवतेति, न च त्वयेत्य् उक्तम् । विस्मयाकरणे हेतुः&mdash;भगवति अशेषैश्वर्य-युक्ते ।</p>
<p>ननु तर्हि कथं देवकी-गर्भतो जन्म ? तत्राह&mdash;अजे जीववन् न जायते, किन्तु स्वेच्छयैव भक्त-वात्सल्यादिना स्वयम् आविर्भवतीत्य् अर्थः ।</p>
<p>ननु तर्हि देवक्य्-आदीनां पुत्रतया कथं प्रतीतिर् अस्तु ? तत्राह&mdash;योगो दुर्घट-सुघटनायां सामर्थ्य-विशेषस् तस्येश्वराः । श्री-शिव-सनकादयस् तेषाम् अपीश्वरे । अतः स्वेच्छया स्वयम् आविर्भावेऽपि शक्ति-विशेषेण श्री-देवक्यादि-पुत्रतापि सम्भवेद् इत्य् अर्थः, अचिन्त्यैश्वर्यात् तस्याः । अत एव यतः कृष्णे नराकृति-पर-ब्रह्मणि ।</p>
<p>यद् वा, अत एव कृष्णे दुर्वितर्क्यानन्त-माहात्म्यामृत-सागरतया सुप्रसिद्धे इत्य् अर्थः । अथवा, भगवति परमेश्वरे, अतोऽजे जीववत् प्राकृत-जन्म-रहिते, कृपया स्वयम् एवाविर्भावात् । अत एव योगेश्वराणां भक्ति-योग-निष्ठानां श्री-नारदादीनाम् ईश्वरे भक्त्या सेव्ये भक्ति-विशेष-प्रकटनात् । किं वा, योगेश्वराणां महाश्चर्य-शक्तिमताम् ईश्वरे निजाश्चर्याशेषैश्वर्य-प्रकटनात् । तत्रापि कृष्णे श्री-गोकुलोत्सव इत्य् अर्थः । यतः कृष्णाद् एतच् चराचरात्मकं सर्वम् एव जगद् अशेष-साधन-रहितम् अपि तद्-इच्छा-मात्रेण तदीय-यत्-किञ्चित्-सम्बन्धाभास-मात्रेणापि स्वयम् एव विशेषेण मुच्यते, श्री-वैकुण्ठ-लोकं प्राप्नोतीत्य् अर्थः । एतच् च भावीन्द्रप्रस्थादि-तरु-लतादि श्री-वैकुण्ठ-प्राप्त्य्-अभिप्रायेण, तथा च प्रथम-स्कन्धे श्री-कुन्ती-स्तुतौ&mdash;</p>
<blockquote>
<p>इमे जन-पदाः स्वृद्धाः सुपक्वौषधि-वीरुधः । &gt;
वनाद्रि-नद्य्-उदन्वन्तो ह्य् एधन्ते तव वीक्षितैः ॥ [भा।पु। &gt; १.८.४०] इति ।</p></blockquote>
<p>अत स्वृद्धा इति पुनर् एधन्ते इत्य् अनेन च श्री-वैकुण्ठ-प्राप्ति-योग्यतैवाभिप्रेता । अन्यत् तैर् व्याख्यातम् ।</p>
<p>यद् वा, ननु बहुल-याग-योगादि-महा-साधनेन दुःसाध्यापि तन्मयता कथं यथा-कथञ्चित् कामादि-सम्बन्धेन सिध्येत् ? तत्राह&mdash;न चेति । अर्थः स एव । अतोऽस्या रास-क्रीडायाः श्रवणादौ मुक्त्य्-आदि-परैर् अपि काम-क्रीडा-मयत्व-बुद्ध्या नोदासितव्यम् । किन्तु सर्वैर् एव निजेष्ट-तद्-अतीत-सिद्धये विशेषतो भक्तैः परम-फलत्वेनेयं सदा सेव्यैवेति प्राग् एतत् प्रकरणोत्थापन-तात्पर्यं दृढीकृतम् इति दिक् ।</p>
<p>अथवा, श्री-व्रजेन्द्र-व्रज-गोपीत्वेन भाग्य-विशेषात् ता अपि हत-विघ्नास् तेनैव देहेन सद्य एव श्री-कृष्णं सङ्गतास् तदानीम् एव रास-क्रीडाम् अलभन्तेति व्याख्येयम् । तथा हि&mdash;अन्तर्-गृहे गताः पशैर् बद्धाः पत्य्-आदिभिर् गृहान्तः-स्थापिताः, अत एव कथम् अप्य् अलब्ध-विनिर्गमास् तद्-भावना-युक्तास् तस्याः श्री-कृष्णेन सह रास-क्रीडाया भावना-युक्तास् ततश् च प्रक्षीण-बन्धना ध्यानस्य प्रभावेणैव सुश्लथी-भूत-बन्धनाः सत्यो गुण-मयं पत्य्-आदिभिर् बहुधा बद्धत्वात् पाश-मयं पाश-प्रचुरं देहं ध्यानेनैव जहुः । नाहं केनापि बद्धास्मि, किन्तु मुक्तैवेति प्रत्येकं भावितवत्य इत्य् अर्थः । इति भावना-त्यागेनैव देह-त्याग उक्तः । यथा श्री-ब्रह्मणः सृष्ट्य्-आरम्भे तत्-तद्-भावना-त्याग एव तत्-तद्-देह-त्यागः, तथा च तृतीय-स्कन्धे ततश् च ध्यान-प्रभावेण सद्य एव प्रक्षीण-बन्धनं पत्य्-आदिभिः कृतं पाशैर् नियन्त्रणम् ।</p>
<p>किं वा, द्वार-बन्धादि-प्रतिबन्धो यासां तथा-भूताः सत्यः, विशेषणे तात्पर्यम्&mdash;देहस्य पाशमयतां जहुर् इत्य् अर्थः । ततश् च परमात्मानम् अपि तं श्री-नन्द-किशोर-रूपम् एव सङ्गताः । तत्र हेतुः&mdash;जार-बुद्ध्या विशिष्टा इति ।</p>
<p>यद् वा, परमात्मानं परम-प्रियम् इत्य् अर्थः । अयं जार-बुद्धौ हेतुः, अन्यथा तादृश-प्रियतमतासिद्धेः । ध्यान-प्रभावम् आह&mdash;ध्यानेनैव दुःसहो यः प्रेष्ठ-विरह-तीव्र-तापस् तेन धुतं निरस्तं तुच्छीकृतम् अशुभं जगताम् अशेष-दुःखस्याधिक्यात् । अन्यत् समानम् एव ।</p>
<p>ततश् च, या मया क्रीडता रात्र्यां [भा।पु। १०.४७.३७] इत्य् अस्यायम् अर्थः । पत्यादिभिर् बद्धत्वाद् व्रज आस्थिता अपि पश्चान् मद्-वीर्य-चिन्तया अनालब्ध-रासा नाप्राप्त-रासा बभूवुः । किन्तु आपू रासम् एवेति ।</p>
<p>श्री-परीक्षित्-प्रश्नस्य चायम् अर्थः&mdash;कान्त-बुद्ध्या ध्यानेन गुणेषु श्री-कृष्णस्य कारुण्यादिषु, न तु गुणातीत-रूपे धीर् यासाम् इति ध्यानस्य न्यूनता सूचिता, तथापि पत्यादिभिर् बन्धनार्थं प्रयुक्तायाः पाश-परम्पराया उपरमो निवृत्तिः कथम् ? इति श्री-शुकदेवश् च, यथा कथञ्चिद् ध्यानेन संसार-बन्धाद् अपि विमुक्तिः स्यात् । श्री-कृष्ण-प्रियतमानां तासां तद्-ध्यान-विशेषेण पाश-बन्धनान् मुक्तिर् जातेति किं वक्तव्यम् इति कैमुतिक-न्यायेनैव । द्वेषादिना ध्यानाद् अप्य् अभीष्ट-सिद्धिम् आह&mdash;उक्तम् इत्य्-आदिना । अन्यत् सुसङ्गतम् एव ॥१६॥</p>
<hr>
<p><strong>जीव-गोस्वामी (लघु-वैष्णव-तोषणी) :</strong> न चेति अन्येन क्रियतां नाम भवता गर्भाद् आरभ्य तन्-महिमाभिज्ञेन न कार्य एवेत्य् अर्थः । अत एव भवतेति गौरवेणोक्तं, न तु त्वयेति विस्मयाकरणे हेतु-विशेषः भगवति अशेषैश्वर्य-युक्ते । ननु तर्हि कथं देवकी-गर्भतो जन्म ? तत्राह&mdash;अजे जीववन् न जायते, किन्तु स्वेच्छयैव भक्त-वात्सल्यादिना स्वयम् आविर्भवतीत्य् अर्थः । भगवत्त्वाद् एव योगेश्वरेश्वरे तत्रापि कृष्णे सर्वतः परिपूर्णाविर्भाव इत्य् अर्थः ॥१६॥</p>
<hr>
<p><strong>जीव-गोस्वामी (कृष्ण-सन्दर्भः १४५)</strong> : न च श्री-गोपिकादीनां ये कामादयो भावास् तद्-अनुसरणेनान्ये कृतार्था भवन्तीति चित्रम् इत्य् आह&mdash;<strong>न चेति</strong> । किं वक्तव्यम् ? एकेषां विमुक्तिर् जगतोऽपि सम्भवतीत्य् आह&mdash;<strong>यत</strong> इति । एके तु प्रकट-लीलायाम् आराधन-पाकाद् आगन्तुकस्य एवैताः, न तु नित्य-सिद्धवत् सच्-चिद्-आनन्द-देहं प्राप्ताः । ततो न दोष इति वर्णयन्ति ॥१६॥</p>
<hr>
<p><strong>जीव-गोस्वामी (क्रम-सन्दर्भः) :</strong> <em>न व्याख्यातम्।</em></p>
<hr>
<p><strong>जीव-गोस्वामी (बृहत्-क्रम-सन्दर्भः) :</strong> एवं क्रोधावेशं विहाय शिष्य-वात्सल्याद् उपदिशति&mdash;न चैवम् इत्य्-आदि । पुनर् एवं विस्मयो न च कार्यः । नैवं कार्य इत्य् अर्थः । भवता श्री-कृष्ण-प्रभाव-ज्ञानां पौत्रेण । कुत्र ? कृष्णे, अन्यत्र वरं सन्देहः क्रियताम् । कीदृशे ? अजे स्व-प्रकाशे, भगवत्य् अचिन्त्य-परमैश्वर्ये, योगेश्वराणाम् अपीश्वरे कर्तुम् अकर्तुम् अन्यथा-कर्तुं समर्थे । एतेन तस्मिन् ब्रह्म-ज्ञानेनापि न किञ्चिद् भवति । कान्त-ज्ञानेनापि तद्-अङ्ग-सङ्ग-मङ्गलत्वं भवतीत्य् अन्यथा-कर्तृत्वे योगेश्वरेश्वरता, यत एतत् तरु-गुल्मादिकम् अपि विमुच्यत इति मुक्ति-कर्तृत्वे योगेश्वरेश्वरता, अभक्तानां कृतार्थता-करणे अकर्तृत्वे योगेश्वरेश्वरता ॥१६॥</p>
<hr>
<p><strong>नारायण-भट्टः (श्री-रसिकाह्लादिनी) :</strong> तथापि विस्मित-मुखं राजानं तम् आलक्ष्य सोपालम्भ-वचनेन विस्मयम् अपाकरोति&mdash;न चैवम् इति । अतो\ऽसम्भावना-विपरीत-भावनाविष्टा भक्त्य्-अभावाद् विस्मयं कुर्वन्तु नाम, भवतो\ऽनुचितम् एतत् । श्री-कृष्ण-माहात्म्यस्य बहुशः श्रुत-पूर्वत्वात् दृष्ट-चरत्वाच् च भवता कृष्णे एवं-विधो विस्मयो न कार्यः ।</p>
<p>कीदृशे भगवति ? अचिन्त्यैश्वर्ये स्वैश्वरेण संसार-हेतुनापि काम-क्रोधादीन् गुण-प्रवाहोपरम-हेतून् विधातुं समर्थे । तद् उक्तं श्री-मुखेन&mdash;</p>
<blockquote>
<p>न मय्य् आवेशित-धियां कामः कामाय कल्पते । &gt;
भर्जिताः क्वथिता धाना प्रायो बीजाय नेष्यते ॥ [भा।पु। &gt; १०.२२.२६] इति ।</p></blockquote>
<p>अनुभवाननुभवे यदि चेत् त्वया विस्मयः क्रियते, तदा ह्य् अन्यो\ऽपि करिष्यति अनुभवाननुभवाद् एवेति ।</p>
<p>पुनः कीदृशे ? अजे । यदि शुक्र-शोणित-सम्बन्धेन प्राकृत-जीववत् श्री-कृष्णस्यापि जन्म भवेत्, तदा विप्रतिपत्ति-पूर्वक-प्रश्नः स्यात् । तत् तु नास्तीत्य् आह&mdash;यतो अजे प्राकृत-जन्म-रहिते देवक्यां वत्सल-रसालम्बन-भूतायां नित्य-मातृत्वेन सिद्धायां जन्म स्वीक्रियत एव । स्वेच्छया भक्त-वात्सल्येनाविर्भवति । यशोदा-नन्दनेति देवकी-नन्दनेति स्वरूपम् अजत्वं धर्मः । बहिस्थाप्यतः प्रवेश-घटनार्थम् उक्तम् । यथा बहिर् आनन्द-पूर्णत्वेन स्थितिः, तथानन्द-रूपे देवकी-गर्भे प्रवेशो\ऽभिलाषिणेति । अतो\ऽजे विस्मयो न कार्यम् ।</p>
<p>ननु, देवकी-नन्दने प्रसिद्धे\ऽजत्वं कथम् ? इति चेत्, तत्राह&mdash;योगेश्वरेश्वरे इति । योगस् तु अघटित-घटना-सामर्थ्यम् । तेन योग-बलेन भोगार्थम् अनेकानि शरीराणि कृत्वा भगवत्-प्रसाद-लब्ध-सामर्थ्याः सन्तो योगिनः काय-व्यूहेन भोगं भुक्त्वा स्वाभिलाषितां गतिम् आप्नुवन्ति । तेषां योगस् त्व् आगन्तुको धर्मः, भगवत्य् अनागन्तुक इत्य् एतावान् एव विशेषः । भगवांस् तु तद्-धर्म-विशिष्टो\ऽपि, अन्येषां योग-फल-दाता योगम् आपद्यतस् तद्-देहानाम् अलौकिकत्वं सम्पादनेन नित्य-मण्डल-प्रवेशे विस्मयो न कार्य इति ।</p>
<p>पुनः कीदृशे ? कृष्णे । कृषिर् भू-वाचक- इत्य् आद्य्-अर्थस् तु यौगिकः, रूढस् तु यशोदा-स्तनन्धये । रूढिर् योगम् अपहरतीति न्यायात् । यशोदा-सम्बन्धेनैव व्रजौकसस् तु स्नेहाधिक्यं सूचितम् । सर्वे सर्वेषु स्व-सम्बन्धिषु स्निग्धो भवन्तीति प्रसिद्धिः । इयं लीला निर्दोष-पूर्ण-गुण-विग्रहे कृता । एतद्-अनुभवायोग्येषु विस्मये विद्यमाने\ऽपि भवता विस्मयो न कार्य इति ।</p>
<p>एतत् सम्बन्ध-वैभवम् आह&mdash;यतः श्री-कृष्णाद् धेतोः एतत् स्थावरादिकम् अपि विमुच्यते । अयं भावः&mdash;को\ऽनुराजन् निद्रियवान् इति । इन्दिर्यवत् तेनाधिकारे सति, यन् न भजन-क्रिया दृश्यते, तया चेद् अनर्थ-निवृत्तिर् इति सिद्धान्तस्य न काचिद् विप्रतिपत्तिः दृश्यते । दृष्टार्थकत्वेन तदा विस्मयो न कार्यः । यमलार्जुनादौ श्री-कृष्ण-सम्बन्धस्यानन्यथा-सिद्धत्वेन दृष्ट-चरत्वात् । श्री-मुखेनाप्य् उक्तम्&mdash;अहो अमी देव-वरामरार्चितं [भा।पु। १०.१५.५] इति बहुशः श्रुतत्वाच् च । श्री-शुकः स्वानुभूतं कथयित्वा राजानम् अपहत-विस्मयं कृतवान् इति ॥१६॥</p>
<hr>
<p><strong>विश्वनाथ-चक्रवर्ती (सारार्थ-दर्शिणी) :</strong> न चेति । अन्येन <strong>विस्मयः</strong> क्रियतां नाम, अत्रार्थे <strong>भवता</strong> तु गर्भाद् आरभ्य तन् महिमाभिज्ञेन <strong>न कार्यः</strong> गोचारकत्वेऽपि भगवति देवकी-पुत्रतेऽप्य् अजे गोप-स्त्री-लाम्पट्येऽपि योगेश्वराणाम् अपीश्वरे कृष्णे शर्वावतारिणि य एतत् स्थावरादिकम् अपि <strong>विमुच्यते</strong> इति [श्री-स्वामि-चरणाः]{।मर्क्} । यद् वा, तल्-लीला-परिकराद् भिन्नम् अपि जगद् अधुनापि तत्-तत्-काम-स्नेहादि-भावम् अनुस्मृत्य विमुच्यते गुण-प्रवाहान् मुक्तं भवति ॥१६॥</p>
<hr>
<p>॥ १०.२९.१७ ॥</p>
<p>ता दृष्ट्वान्तिकम् आयाता भगवान् व्रज-योषितः ।</p>
<p>अवदद् वदतां श्रेष्ठो वाचः पेशैर् विमोहयन् ॥</p>
<p><strong>श्रीधर-स्वामी (भावार्थ-दीपिका) :</strong> प्रस्तुतम्<sup id="fnref:8"><a href="#fn:8" class="footnote-ref" role="doc-noteref">8</a></sup> आह&mdash;ता दृष्ट्वेति । वाचः-पेशैर् वाग्-विलासैः ॥१७॥</p>
<hr>
<p><strong>वंशीधरः (भावार्थ-दीपिका-प्रकाशः) :</strong> प्रकृतम् अनुसरति&mdash;प्रस्तुतम् इति । वदतां श्रेष्ठः चतुर्मुख-शतमुख-सहस्रमुख-व्यासादि-श्रेष्ठः । ताः गोप्यः । पेशोऽङ्गे दीप्तौ हेलायां चूर्णने पुंसि इति माधवः । उपेक्षा-प्रार्थना-बोधक-द्व्य्-अर्थक-वाक्यैर् विमोहयन्न् अवदत् । तत्रोपेक्षा-द्योतकैर् विशेषेण मोहयन् आमुग्धा इव कुर्वन् । प्रार्थना-गमकैस् तु विशेषेण स्नेहवतीः कुर्वन्न् इति विशेषः । अवाच इति छेदे लज्जया किम् अप्य् अवदन्तीर् इति पेशैः सौन्दर्यैर् इत्य् अर्थः ॥१७॥</p>
<hr>
<p><strong>श्रीनाथ-चक्रवर्ती (चैतन्य-मत-मञ्जुषा) :</strong> <em>न व्याख्यातम्।</em></p>
<hr>
<p><strong>सनातन-गोस्वामी (बृहद्-वैष्णव-तोषणी) :</strong> ता वेणु-गीताकृष्टाः परम-विह्वला व्रजस्य योषितः सर्व एव नव-तरुणीः । यद् वा, व्रज एव स्थातुं योग्याः, न हि बहिर्वनान्तर् आगन्तुम् इत्य् अर्थः । तथापि निजान्तिकम् एवायाताः प्राप्तः, न तु लज्जादिना दूरतः स्थिताः । दृष्ट्वा अवदत् । स्वागतम् [भा।पु। १०.२९.१८] इत्य्-आदिना वक्ष्यमाणम् । किम्-अर्थम् ? वाचः-पेशैर् वाग्-विलासैर् विशेषेण मोहयन् चित्तं हरन्, स्व-विषयकं कामं नितरां वर्धयितुम् इत्य् अर्थः । तच् चाग्रे व्यक्तं भावि ।</p>
<p>ननु, वाग्-विलास-मात्रेण कथं विमोहनं स्यात् ? तत्राह वदतां श्री-चतुर्मुख-सहस्रमुखादीनां वाग्मिनां श्री-व्यासादीनां वा कवीनां मध्ये श्रेष्ठः । कुतः ? भगवान् साक्षात् सर्वैश्वर्य-युक्तः । यद् वा, वचः पेशैर् भङ्गी-विशेषैः । एकैव वाक् समुपेक्षा-मयी सत् प्रार्थना-मयी चेति मिथो विरोध्य् उभय-कोटि-स्पर्शाद् एव कैतव-परिपाटी-पाटवैर् इत्य् अर्थः । साक्षाद्-धर्मादि-बोधन-परत्वेऽपि निजात्यन्त-रिरंसा-तात्पर्येण स्व-विषयक-भाव-विशेष-दृढी-करणात् । तत्र हेतुः&mdash;वदतां श्रेष्ठ इति ।</p>
<p>यद् वा, रन्तुं मनश् चक्रे [भा।पु। १०.२९.१] इति, जगौ कलं वाम-दृशां मनोहरम् [भा।पु। १०.२९.३] इत्य्-आदिना तस्य ताभिः सह रिरंसा व्यक्तैव । एवं मनस्य् अन्यद् वचस्य् अन्यद् एव धर्मादि-पर-वाग्-विलासैश् च वचस्य् अन्यद् एवेत्य् एवम् अवहित्थया ता विमोहयन्, वाक्यार्थ-निर्धारणाशक्तेः । वस्तुतस् तु वाचः-पेशैःसौन्दर्यैर् इत्य् उक्ति-परिपाटी-मात्रम् एव तत्, न तु तादृशो भाव इति बोधयत्य् एव ।</p>
<p>यद् वा, सर्वत्रान्तर्भूतोऽपि शब्दार्थो द्रष्टव्यः । तथा हि, व्रज-योषितः सहज-निज-प्रेम-परा अपि, तत्रापि तास् तथा-भूता अपि, तत्रापि तदानीं तत्र निजान्तिकम् आयाता अपि, साक्षाद् दृष्ट्वापि स्वयं च भगवान् सर्वज्ञत्वेन तासां भावभिज्ञोऽपि, वाचः-पेशैः कपट-वाक्यैर् विमोहयन् परम-वैकल्यं प्रापयन्न् अवदत् । किम्-अर्थम् ? वदतां नर्मोक्ति-चतुराणां मध्ये श्रेष्ठः, नर्म-विशेषार्थम् इत्य् अर्थः ।</p>
<p>यद् वा, वाचः-पेशैस् तासां वाग्-विलासैर् हेतुभिस् तच्-छ्रवणार्थम् इत्य् अर्थः । यद् वा, पेशैर् निज-सौन्दर्यैर् विमोहयन्न् अवदत् । कुतः ? अकार-प्रश्लेषेण अवाचो लज्जया किम् अप्य् अवदन्तीर् इत्य् अर्थः । अतस् तासां प्रत्युक्ति-श्रवणानन्दायेत्य् अर्थः । कुतः ? वदतां श्रेष्ठः, उक्ति-भङ्गी-कुशलानां स्वत एव परोक्ति-चातुरी-श्रवण-रसिकत्वाद् इत्य् अर्थः । अन्यत् समानम् । एवं सर्वथा वस्तुतो मिथो भाव-विवृद्ध्य्-अर्थम् एव ज्ञेयम् ॥१७॥</p>
<hr>
<p><strong>जीव-गोस्वामी (लघु-वैष्णव-तोषणी) :</strong> अतः परम-रसमय-रास-लीला-प्रसङ्गेऽस्मिन्न् अन्तरायानौचित्येऽपि सर्वेषाम् एक-चित्तता-सम्पादनार्थम् एवेदृशः प्रश्नो भवता कृतः । मयापि भवद्-अनुरोधेनैव सिद्धान्त-प्रक्रियेयं व्यञ्जितेति व्यञ्जयन् पुनर् अप्रार्थितोऽपि स्वयम् उत्कण्ठया सहसा प्रस्तुतम् एवाह&mdash;ता वेणु-गीताकृष्टाः परम-विह्वलाः, तद् एव दर्शयति व्रजस्य योषितः व्रज एव स्थातुं योग्याः नहि बहिर्वनम् आगन्तुम् इत्य् अर्थः । तत्रापि निजान्तिकम् एवायाताः प्राप्तः, न तु लज्जादिना दूरतः स्थित्वा, दृष्ट्वा अवदन् वाचः पेशैर् वाग्-विलासैः । ते च द्विविधाः शाब्दिका आर्थिकाश् च । पूर्वे तु सुललित-वर्ण-विन्यास-सुगम-सुभग-समुच्चारण-स्मित-वलित-श्री-मुख-लोचन-चिल्ली-चालन-विशेषादयः । उत्तरे रस-भावालङ्कार-वस्तु-रूपाः । एतेऽपि चतुर्विधा उपेक्षा-भङ्गि-मयाः प्रार्थना-भङ्गि-मयाः तद्-युगलार्थ-सन्धापन-मयाः वास्तवार्थ-मयाश् च ।</p>
<p>तथा च सति विमोहयन्न् इति हृत-चित्ताः हृत-विवेकाश् च कुर्वन्न् इत्य् अर्थो यथायथम् ऊह्यः । तत्र पूर्वत्वं शाब्दिक-प्रार्थना-मय-वास्तवार्थमयेषु उत्तरोत्तरत्वं चान्ययोः । तत्र च शाब्दिकाः स्वभावेन विशेषतस् तु भावेन आर्थिकेषु उपेक्षा-मयाः स्वस्मिन्न् उत्कण्ठा-वर्धनार्थम् एव, न तूपेक्षार्थं कृताः । रन्तुं मनश् चक्रे [भा।पु। १०.२९.१], जगौ कलं वाम-दृशां मनोहरम् [भा।पु। १०.२९.३] इत्य् उक्तत्वात् । अत एवैतत् पक्षे वाक्-पेश-मात्रतो, न तु तात्पर्यत इत्य् अर्थः ।</p>
<p>एवं मनस्य् अन्यद् वचस्य् अन्यत् इत्य् अवहित्थया तासाम् उत्कण्ठया विषण्णता-सम्पादनं, तेन च विवेक-हरणम् इति । तत्रापि प्रार्थना-मया निजौत्सुक्य-मात्र-हेतुकाः । तद्-युगलार्थ-सन्धापनं तु नर्म-कौतुकर्थम् इति ।</p>
<p>तथा वचने योग्यतां कैमुत्येनाह&mdash;वदतां श्रेष्ठः निखिल-वाग्-वैदग्धी-विदां वरिष्ठः, यतो भगवान् स्वाभाविक-तादृश-ज्ञानादिभिः सर्वातिशायी ।</p>
<p>यद् वा, सर्वत्रान्तर्भूतोऽपि शब्दो द्रष्टव्यः । तथा हि व्रज-योषितः सहज-निज-प्रेम-परत्वेन प्रसिद्धा अपि, तत्रापि तास् तादृशं प्रेम-विकारं प्राप्ता अपि, तत्रापि तदानीं निजान्तिकम् आयाता अपि, साक्षाद् दृष्ट्वापि स्वयं च भगवान् सर्वज्ञत्वेन तासां भावभिज्ञोऽपि वाचः पेशैः कपट-वाक्यैर् विमोहयन् परम-वैकल्यं प्रापयन्न् अवदत् । किम्-अर्थम् ? वदतां नर्मोक्ति-चतुराणां मध्ये श्रेष्ठः, नर्म-विशेषार्थम् इत्य् अर्थः ॥१७॥</p>
<hr>
<p><strong>जीव-गोस्वामी (क्रम-सन्दर्भः) :</strong> <em>न व्याख्यातम्।</em></p>
<hr>
<p><strong>जीव-गोस्वामी (बृहत्-क्रम-सन्दर्भः) :</strong> अथ प्रकृतम् आह&mdash;ता दृष्ट्वेत्य् आदि । भगवान् अवदत् । वदतां वाग्मिनां श्रेष्ठः । किम् कुर्वन् ? वाचः-पेशैर् वाचाम् अवयैर् विमोहयन्, अवयवा नाना-प्रकार-भावाः । पिश अवयवे इत्य् अस्मात् । ते च स्वीकार-ताटस्थ्य-परिहारादिभिर् भेदैः । निषेधे विधिः । विधौ निषेध इत्य्-आदि-विपरीत-लक्षणार्थः ॥१७॥</p>
<hr>
<p><strong>नारायण-भट्टः (श्री-रसिकाह्लादिनी) :</strong> एवं प्रासाङ्गिकं परिसमाप्य प्रस्तुतम् आह&mdash;ता इति । या वेणु-नाद-माधुर्येण तन्-नाम्ना आहूताः, दुहन्त्य इत्य्-आदि गृह-कर्म हित्वा, शुश्रूषन्त्यः इति धर्मं हित्वा, अञ्जन्त्य इति दैहिक-संस्कारं हित्वा, केवलं प्रेम्णैव सङ्गता व्रज-योषित इत्य् अनेन पञ्च-विधानाम् आगमनम् उक्तं चातुरी-विशेषानभिज्ञा अन्तिकं समीपम् आगताः, चातुरी-विशेषे\ऽवहित्थया दूरतः स्थितिर् भवेत्, तत् तु नास्तीति स-सम्भ्रमागमनेन जायते ।</p>
<p>किं च, मोहितासु चातुरी-विशेषो नादेति । ता दृष्ट्वा अवदत् । किम् अवदत् ? इत्य् अपेक्षायां मनश् चक्र इत्य् अत्र मानस-लीलायां यच् चिन्तितं पूर्वं तद् अधुना प्रोवाच । किं कुर्वन् ? वाचः पेशैर् विमोहयन् । वाग्-विलासैः विशेषेण मोहं प्रापयन् पूर्वं वेणु-नादेन मोहिताः, इदानीं भाव-परिक्षार्थं स्थूण-निखनन-न्यायेन तम् एव भावं दृढीकरिष्यन् तावद्-वचनेनैव स्वान्तिकम् एव विप्रलम्भम् उत्पाद्य, मधुर-रस-परिपाटी शिक्षयितुं रुक्ष-मुद्रया स्वागतम् इत्य् आद्य् उवाच ।</p>
<p>ननु, वेणु-नादेनास्मान् आहूयाधुना भाव-परीक्षार्थम् एव यथार्थेन वचनेन निवर्तयतीति तासां मनसि कथं न भवेत् ? तत्राह&mdash;वदतां वाग्मिनां शेषादीनां मध्ये श्रेष्ठः । तत्र हेतु-गर्भं विशेषणम् आह&mdash;भगवान् । वचनेन विप्रलम्भम् उत्पाद्य रसैश्वर्येण परिपोषयितुम् अनेकासु एकेनैव विग्रहेण स्व-विलासं सञ्चारयितुं समर्थः ।</p>
<p>यद् वा, वाचः पेशैः बहिर् धर्म-बोधकैः भय-प्रदर्शनेन निवर्तन-परैः रिरंसा-प्रच्छादकैर् अन्तस् तद्-उद्दीपन-विभाव-प्रदर्शकैः मम धर्माद्य्-उपेक्षा-पूर्वकं रसाधिकरण-पोषकैः कपट-पाटव-दिग्धैर् इत्य् अर्थः । मनस्य् अन्यद् वचस्य् अन्यद् इति विमोहनाभिप्रायः ग्रहण-शक्त्या प्रापयन् ।</p>
<p>यद् वा, पेशैः निजाङ्ग-सौष्ठवैर् विमोहयन् इति कर्तव्यता-शून्या कुर्वन्, अत एव तद्-वपुषस् तेजः-पुञ्जेन प्रताडिताक्षित्वात् युगपत् समग्र-मुख-शोभा-ग्रहणाशक्त्या प्रथमं चरणारविन्दार्पित-लोचनत्वाद् वाच अधो-वदनाः ।</p>
<p>यद् वा, मुखे रुक्ष-मुद्राम् आकलय्य तावत् किम् अपि वक्तुम् अपारयन्तीः । यद् वा, अन्यावेशेनागमन-वशात् श्वासाधिक्येन वाचः नमनादि-तादृग्-व्यवहारम् अपि कर्तुम् अशक्नुवन्तीः । यद् वा, दृष्टिं परिचित्य किं वदिष्यतीति अवाचो मौनम् अवलम्बमानाः प्रत्य् अवदत् ॥१७॥</p>
<hr>
<p><strong>विश्वनाथ-चक्रवर्ती (सारार्थ-दर्शिणी) :</strong> प्रासाङ्गिकं विरोधं समाधाय-प्रस्तुतम् आह&mdash;<strong>ता</strong> वेणुनादाकृष्टा <strong>वदतां</strong> काल-देश-पात्रौचित्येन वचन-चातुर्यवतां मध्ये <strong>श्रेष्ठः</strong> । <strong>पेशैर्</strong> अवयवैः पिश अवयवे घञ्-अन्तः प्रयोगः । वाचोऽवयवा वाच्य-लक्ष्य-व्यङ्ग्य-बोधका ये रूक्षाः स्निग्धाश् च अंशास् तैर् <strong>विमोहयन्</strong> वेणु-नादेन मोहिता अपि ता विशेषेण मोहयितुम् अत्र ताः प्रति रूक्षोक्त्यैव भगवतस् त्रयो मनोरथाः सेत्स्यन्ति प्रीति-विषयस्य कान्तस्य ममौदासीन्ये दृष्टेऽप्य् आसां प्रीति-लेशोऽपि न ह्रसतीति प्रीतिः शुद्धतां लोके दर्शयिष्यामीति । तथा सम्प्रयोगे वैपरीत्यम् इवाद्य-नायिका-धर्मम् अवहित्था-मयं वाम्यम् अहं ग्रहीष्यामि । नायक-धर्मौत्सुक्य-प्रकटन-मयं दाक्षिण्यम् एता ग्राहयिष्यामीति । मिलनेऽपि वैपरीत्यं रचयिष्यामीति । तथा परम-लज्जावतीनां युवतीनां स्वाभाविक्या अवहित्थया सङ्गोपितान्य् अप्य् आन्तरणानि वचनानि प्रकृति-विपर्यास-प्रापणया श्रोष्यामीति । यद्यपि कामिनीनां कुचाद्य्-अवयव-वृन्दं वस्त्रावृतत्वेन गूढम् एव चमत्कार-कारकम् इव तासाम् अन्तरीणम् औत्सुक्यम् अपि बहिर् वाम्येनावृतम् एव चमत्कार-कारकं रसज्ञा मन्यन्ते, न तूद्घाटितं तद् अपि कदाचित् कश्चिन् नायकः सम्भोग्याया नायिकाया अनावृतान्य् एवाङ्गानि यथा दिदृक्षते, तथैव वाम्यानावृतम् आन्तरीणम् औत्सुक्य-वचनं च शुश्रूषते, किन्तु पुरुषान्तरस्य स्व-वयस्यादेर् अपि सन्निधौ न दिदृक्षते, नापि शुश्रूषते, तथैव कृष्णोऽदृष्ट-चरान् आवृत-गोपी-सर्वाङ्गः सम्प्रति तासां वाम्यानावृतम् आन्तरीणं वचन-वृन्दं शुश्रूषते इति । अत एव प्रिय-नर्म-सखम् अपि स्व-सङ्गिनं तदानीं न चकारेति ज्ञेयम् ॥१७॥</p>
<hr>
<p>॥ १०.२९.१८ ॥</p>
<p>श्री-भगवान् उवाच&mdash;</p>
<p>स्वागतं वो महा-भागाः प्रियं किं करवाणि वः ।</p>
<p>व्रजस्यानामयं कच्चिद् ब्रूतागमन-कारणम् ॥</p>
<p><strong>श्रीधर-स्वामी (भावार्थ-दीपिका) :</strong> सर्वाः स-संभ्रमम् आगता विलोक्य स-भयम् इवाह&mdash;<strong>व्रजस्य</strong> इति ॥१८॥</p>
<hr>
<p><strong>वंशीधरः (भावार्थ-दीपिका-प्रकाशः) :</strong> भो <strong>महाभागाः</strong> ! वो युष्माकं वने <strong>सु</strong>ष्ठु <strong>आगमनं</strong> जातं किम् ? अपि तु न, अतो <strong>वःप्रियं किं करवाणि</strong> ? न मया किम् अपि कर्तुं शक्यम् । <em>सर्वा</em> गोप्यः <em>स-सम्भ्रमं</em> स-साध्वसं यथा <em>स-भयं</em> प्रत्युच्यते तथाह&mdash;<strong>व्रजस्य</strong> इति । <strong>व्रजस्य</strong> किं स्वित् <strong>अनामयं</strong> क्लेशोऽभावोऽस्ति ? एवं सम्भ्रमेण <strong>आगमने कारणं ब्रूत</strong> इत्य् अपेक्षायाम् ।</p>
<p>प्रार्थनायां तु मम <strong>महद्-भाग</strong>-रूपा मदीय-भाग्य-रूपा वा महत्य् आभा कान्तिर् यस्याः, सा महाभा राधा, तां गच्छन्ति सखी-भावेनेति तथा । यद् वा, मह्यते पूज्यते मयेति <strong>महा</strong> राधा, तस्या <strong>भा</strong> दीप्तिर् आगता यासु, ताः । <strong>वः</strong> <strong>सु</strong>न्दरम् <strong>आगमनं</strong> जातम् । व्रज-गत-पत्य्-आदि-भीतिम् आलक्ष्याह&mdash;<strong>व्रजस्य</strong> व्रज-सम्बन्धिनीनां वः, <strong>अनामयम्</strong> अभयम् । ते श्रान्ता माया-मोहिताः सुप्ताः <strong>स्वागमन-कारणम्</strong> आशङ्कितं <strong>ब्रूत</strong> । यद् वा, <strong>आगमनस्य</strong> <strong>कं</strong> सुखं तद् एव <strong>अरणं</strong> यस्य तं मां किञ्चित् सम्भाषणं कुरुतेति गूढोऽर्थः ॥१८॥</p>
<hr>
<p><strong>श्रीनाथ-चक्रवर्ती (चैतन्य-मत-मञ्जुषा) :</strong> तत्रादौ स्वीकारम् आह&mdash;<strong>स्वागतम्</strong> इति सुखेनागतम् अत्यनुमोदनेन स्वीकारः । हे <strong>महाभागाः</strong> ! <strong>वो</strong> युष्माकं <strong>प्रियं किं करवाणि</strong> ? भवतीनाम् अनुरागोचितं मया किं कर्तव्यम् ? तद् अहम् ऋणीव इति च स्वीकार एव । ताटस्थ्यम् आह&mdash;<strong>व्रजस्य</strong> इत्य्-आदि <strong>आगमन-कारणं ब्रूत</strong> ॥१८॥</p>
<hr>
<p><strong>सनातन-गोस्वामी (बृहद्-वैष्णव-तोषणी) :</strong> प्रथमम् अवहित्थयौदास्यम् अवलम्बमानः सादरम् आह&mdash;<strong>स्वागतम्</strong> इति । <strong>वो</strong> युष्माकं शोभनम् आगमनं वृत्तम् इत्य् अर्थः । यद् वा, युष्माभिः सुष्ठु आगतं किम् ? <strong>महान् भागो</strong> भाग्यं पातिव्रत्यादि-लक्षणं यासां, तासां सम्बोधनम् । अतो <strong>वो</strong> युष्माकं <strong>किं प्रियं करवाणि</strong> ? अपि तु न किञ्चित् कर्तुं शक्नोमि इत्य् अर्थः । यद् वा, <strong>किं करवाणि,</strong> तद् आज्ञापयन्तु इत्य् अर्थः । महा-भागानां प्रियाचरणेन ममापि धर्म-विशेषो भावीति भावाः ।</p>
<p>एतत् सर्वं स्वत एवौदासीन्यं गमयत्य् एव, लोके प्रायो गौरवेणैवैतादृश-प्रश्न-प्रवृत्तेः । अत एव पूर्वं यज्ञपत्नीः प्रत्य् अप्य् एवम् एवोक्तम् । केवलं तासु तत्र ब्राह्मणीत्वेन परमादराद् आस्यताम् [१०.२३.२५]<sup id="fnref:9"><a href="#fn:9" class="footnote-ref" role="doc-noteref">9</a></sup> इति, आसु तु व्रजाङ्गनात्वेन प्रकृत्यैव प्रियत्वात्, <strong>प्रियं वः</strong> इति विशेषः । यद् वा, <strong>वः किं प्रियं करवाणि</strong> इति साक्षान् मुखोक्त्या ताभ्योऽप्य् आसु परमौदासीन्यम् एव सूच्यते ।</p>
<p>वस्तुतस् तु एतासां तादृशागमनं दृष्ट्वा परम-प्रीत्यैवाह&mdash;<strong>स्वागतम्</strong> इत्य्-आदि । <strong>महा-भागा</strong> इति रास-क्रीडया महा-लक्ष्मीतोऽतिसौभाग्य-विशेषाभिप्रायेण । किं वा, सर्व-परित्यागेन तद्-एकापेक्षया तासाम् आगमनात् स्वस्य च तादृशत्वाभावेन स्वस्माद् अपि महत्त्व-विवक्षयोक्तम् । अतस् तासां प्रेम-पर-वशः सन्न् आह&mdash;<strong>प्रियम्</strong> इति । तच् च प्रिय-जन-वशीकरण-चतुरस्य विदग्ध-शिरो-मुकुट-मणेः स्वाभाविकम् एवेति दिक् । अत एव यज्ञपत्नीषूक्तेर् आसु विशेषः । <strong>प्रियं व</strong> इति युक्त एवेति ।</p>
<p>अत्रैकैकैव-वाक् समुपेक्षा-मयी सम्प्रार्थना-मयी चेत्य् उक्तं, तत्र समुपेक्षामयीत्वं प्रपञ्चितं, सम्प्रार्थनामयीत्वं श्लेष-रूपेण कथ्यते । तथा हि&mdash;हे <strong>महाभागाः</strong> ! महान् भागो भाग्यं यासां <strong>वो</strong> युष्माकं <strong>स्वागतम्</strong> । यतो महाभागाः । ईदृशी ज्योत्स्नी तत्रापीदृशं वनं तत्रापीदृशोऽनुवर्ती जनोऽयम् अनुकूलः । तत्रापीदृशं वो नव-यौवनादि इति महद् भाग्यम् एव । अतो युष्माकं किञ्चित् <strong>प्रियं करवाणि</strong> । यद् वा, <strong>व</strong> इत्य् अस्य अन्त्य-पदेनान्वयः, निजेष्टं किं करवाणि, किम् अपि साधयिष्यामीति ।</p>
<p>यद्यप्य् अर्थ-श्लेषोक्तौ सम्यग् अक्षरार्थे सङ्गतिर् नापेक्ष्यते, तथापि विदुषां सतां प्रीतये कथञ्चिद् यतेमहि । एवम् आदौ सदाचार-रीत्या समागत-जनेषु वक्तुं योग्यम् उक्त्वा सर्वा एव युगपत् स-सम्भ्रमम् आगता वीक्ष्य स्वयम् अपि कैतवेन सभय-सम्भ्रमम् एव पृच्छति&mdash;<strong>व्रजस्य</strong> इति । <strong>अनामयं</strong> मङ्गलम् । <strong>कच्चित्</strong> प्रश्ने ।</p>
<p>ननु&mdash;चतुरसिंह ! तथा सति गोपादयोऽप्य् आगताः स्युर् इति चेत् ? सत्यम् । तर्हि अङ्गना-विषयकः केषाम् अपि दैत्यादीनाम् उपद्रवो नूनं भवेद् इति धूर्ततया आशङ्क्येव साटोपम् आह&mdash;<strong>ब्रूत</strong> इति। <strong>निजागमनस्य कारणं</strong> हेतुं प्रयोजनं वा ।</p>
<p>अथवा, तद्-उक्त्य्-अभिप्रायानिर्धारेण लज्जया वानुत्तरास् ता वीक्ष्य शोक-वेगेनामङ्गलस्याश्राव्यत्वेन वा किञ्चिद् अवदन्तीर् मत्वेव किञ्चिद् अन्यद् एव चोत्थापयन् स-वैयग्र्यम् इव पृच्छति&mdash;<strong>व्रजस्य</strong> इति । एवं सर्वम् अग्रेऽप्य् आशङ्कादिकं कैतवेनैवेति ज्ञेयं, तथाप्य् अवदन्तीः प्रसन्न-मुखीश् चालोक्याश्वस्तताम् अभिनयन् सलज्जम् इवाह&mdash;<strong>ब्रूत</strong> इति । शक्र-कृत-दुर्वृष्ट्य्-आदिनेव मत्-पार्श्वेऽत्र रात्रौ प्रायः सर्वासाम् ईदृश्<strong>आगमन-कारणं</strong> मद्-दुर्वितर्क्यत्वाद् यूयम् एव स्वयं <strong>ब्रूत</strong> इत्य् अर्थः ।</p>
<p>वस्तुतश् चेयं नर्म-भङ्गिर् एव । श्लेषार्थश् चायं&mdash;किं च, युष्माकम् आगमनेनैव व्रजस्य मङ्गलं व्यक्तम् । अत <strong>आगमनकं</strong> युष्माकम् आगमन-सुखम् अद् एव <strong>अरणं</strong> शरणं यस्य तं मां किञ्चित् किं <strong>ब्रूत</strong> । मया सहालापं किं करिष्यथ ? इत्य् अर्थः । यद् वा, अव्ययानाम् अनेकार्थत्वात् <strong>कच्चित्</strong> किञ्चिद् <strong>ब्रूत</strong> इत्य् अर्थः ॥१८॥</p>
<hr>
<p><strong>जीव-गोस्वामी (लघु-वैष्णव-तोषणी) :</strong> प्रथमम् अवहित्थयौदास्यम् अवलम्बमानः सादरम् आह&mdash;<strong>स्वागतम्</strong> इति । <strong>वो</strong> युष्माकं, शोभनम् आगतं वृत्तम् इत्य् अर्थः । यद् वा, <strong>वो</strong> युष्माभिः सुष्ठु आगतं <strong>कच्चिद्</strong> इति प्रश्ने । <strong>महान् भागो</strong> भाग्यं पातिव्रत्यादि-लक्षणं यासां तासां सम्बोधनम् । अतो <strong>वो</strong> युष्माकं <strong>किं प्रियं करवाणि,</strong> अपि तु न किञ्चित् कर्तुं शक्नोमि इत्य् अर्थः । यद् वा, <strong>किं करवाणि</strong> तद् आज्ञापयन्त्व् इत्य् अर्थः । महा-भागानां प्रियाचरणेन ममापि धर्म-विशेषो भावीति भावः ।</p>
<p>पूर्वं यज्ञपत्नीः प्रत्य् अप्य् एवम् एवोक्तं, किन्तु तत्र आस्यताम् [१०.२३.२५] इति गौरवं विधाय किं कर्तुं शक्नोमि, अपि तु न किम् अपीति केवलम् औदास्यम् । अत्र तु <strong>प्रियं किम्</strong> इति श्लेषेण साकाङ्क्षत्वम् अपीति विशेषः । वस्तुतस् तु एतासां तादृशागमनं दृष्ट्वा परम-प्रीत्यैवाह&mdash;<strong>स्वागतम्</strong> इत्य्-आदि । <strong>महा-भागा</strong> इति सर्व-परित्यागेन तद्-एकापेक्षया तासाम् आगमनात् स्वस्य च नाना-प्रिय-जनापेक्षया तादृशत्वाभाव-मननेन स्वस्माद् अपि प्रेम-महत्त्व-विवक्षयोक्तम् । <strong>भागो</strong>ऽत्र भजनम् ।</p>
<p>अतस् तासां प्रेम-पर-वशः सन्न् आह&mdash;<strong>प्रियम्</strong> इति । तच् च प्रिय-जन-वशीकरण-चतुरस्य विदग्ध-शिरोमणेः स्वाभाविकम् एवेति दिक् । तद् इत्थम् एव परत्र च वस्तुत इत्य्-आदिकम् इति-शब्द-पर्यन्तो वास्तवोऽर्थो ज्ञेयः ।</p>
<p>तद्-अनन्तरं तु नर्मादि-मयो ज्ञेयः । तथा हि, स्वागतम् इत्य्-आदिना नर्मणा सद्-आचारम् इवाश्रित्य समागत-जनेषु वक्तुं योग्यम् उक्त्वा सर्वा एव युगपत् स-सम्भ्रमम् आगता वीक्ष्य स्वयम् अपि कैतवेन स-भय-सम्भ्रमम् इव पृच्छति&mdash;<strong>व्रजस्येति</strong> । <strong>अनामयं</strong> मङ्गलं कच्चित् ।</p>
<p>ननु, चतुर-सिंह ! तथा सति गोपादयोऽप्य् आगताः स्युर् इति चेत् ? सत्यम् । तर्हि अङ्गना-विषयकः केषाम् अप्य् उपद्रवो नूनं भवेद् इति धूर्ततया आशङ्क्येव साटोपम् आह&mdash;<strong>ब्रूतेति</strong>। <strong>निजागमनस्य कारणं</strong> हेतुं प्रयोजनं वा ।</p>
<p>अथवा, तद्-उक्त्य्-अभिप्रायानिर्धारणेन लज्जया चानुत्तरास् ता वीक्ष्य, मन्ये शोक-वेगेनामङ्गलस्याश्राव्यत्वेन वा किञ्चित् न वदथेति व्यञ्जयन् किञ्चिद् अन्यद् एव चोत्थापयन् स-वैयाग्र्यम् इव पृच्छति&mdash;व्रजस्येति । एवं सर्वम् अग्रेऽप्य् आशङ्कादिकं कैतवेनैवेति ज्ञेयं । तथाप्य् अवदन्तीः प्रसन्न-मुखीश् चालोक्यास्वस्तताम् अभिनयन् सलज्जम् इवाह&mdash;ब्रूतेति । भवतु मद्-दुर्वितर्कत्वं, यूयम् एव स्वयं ब्रूतेत्य् अर्थः ।</p>
<p>अत्रैकैकैव वाक् समुपेक्षा-मयी सम्प्रार्थना-मयी चेत्य् उक्तम् । तत्रास्याः समुपेक्षामयीत्वं प्रपञ्चितं, सम्प्रार्थनामयीत्वं कथ्यते। इदम् एव श्लेषार्थतयाग्रेऽपि प्रतिश्लोकं लेख्यम् । तथा हि&mdash;हे <strong>महा-भागाः</strong> ! महान् भागो भाग्यं यासाम् ईदृशी ज्योत्स्नी, तत्रापीदृशं वनं, तत्रापीदृशं वो नव-यौवनादि, तत्रापीदृशोऽनुवर्ती जनोऽयम् अनुकूलः इति महद् एव भाग्यम् इति । तत्रेष्ट-प्रश्न-रूपं प्रार्थना-सोपानम् आह&mdash;<strong>कच्चित् वो</strong> युष्माकं <strong>स्वागतं</strong> ? प्रार्थनाम् आह&mdash;<strong>वो</strong> युष्माकं <strong>किं प्रियं करवाणि</strong> । अतो भवतीनां यत् हृद्-गतं किम् अपि प्रियम् अस्ति, तद् एव मम प्रार्थनीयम् इत्य् अर्थः । तत्र निरुत्तरा वीक्ष्य पुनः प्रार्थनार्थं सोपानान्तरम् आह&mdash;<strong>व्रजस्येति</strong> । प्रार्थनाम् आह&mdash;<strong>ब्रूतेति</strong> । मा लज्जतेति भावः ॥१८॥</p>
<hr>
<p><strong>जीव-गोस्वामी (प्रीति-सन्दर्भः ३३२) :</strong> उक्ति-प्रत्युक्तिमद्-वाक्यं संलाप इति कीर्त्यते [उ।नी। ११.८५] । स यथा&mdash;<strong>स्वागतं वो महाभागा</strong> इत्य्-आदिकम्, व्यक्तं भवान् व्रज-भयार्ति-हरोऽभिजातः [भा।पु। १०.२९.४१] इत्य्-आद्य्-अन्तम् । अत्र श्री-कृष्ण-वाक्येषु प्रथमोऽर्थस् तासु वेण्व्-आदि-मोहितास्व् अपि वाम्यम् आचरन्तीषु सङ्ग-प्रार्थना-रूपः । द्वितीयस् तु परिहासाय तद्-भाव-परीक्षणाय च तद्-आगमन-कारण-स्व-सङ्ग-प्रत्याख्यान-रूपः । तथैव तासां वाक्येष्व् अपि तत्-प्रार्थना-प्रत्याख्यान-रूपः । अत एव पारस्परिक-समान-वैदग्धी-मयत्वाद् अतितरां रसः पुष्यते । <strong>स्वागतम्</strong> इति उभयत्र समानम् एव ॥१८॥</p>
<hr>
<p><strong>जीव-गोस्वामी (क्रम-सन्दर्भः) :</strong> स्वागतम् इत्य्-आदिकम् उत्तर-प्रत्युत्तरम् ॥१८॥</p>
<hr>
<p><strong>जीव-गोस्वामी (बृहत्-क्रम-सन्दर्भः) :</strong> तत्रादौ स्वीकार-पूर्वकम् आह&mdash;<strong>स्वागतम्</strong> इत्य्-आदि । हे <strong>महा-भागाः</strong>! परम-सौभाग्य-भाजः । स्वागतं सुखेनागतम् । <strong>प्रियं किं करवाणि वः</strong>, वो युष्माकं किं करवाणि युष्माकम् अनुरागोचितं प्रियम् ईश्वरोऽप्य् अहं कर्तुम् असमर्थ एव, तेनाहं व ऋणीवेति स्वीकारः । ताटस्थ्यम् आह&mdash;<strong>व्रजस्यानामयं कच्चित्</strong> ? <strong>आगमन-कारणं ब्रूत</strong>, किम् अर्थम् आगताः स्थ, तत् कथयत ॥१८॥</p>
<hr>
<p><strong>नारायण-भट्टः (श्री-रसिकाह्लादिनी) :</strong> तावत् तासां भाव-परीक्षार्थे स्वागतम् इत्य्-आदि-वाक्यान्य् आह । व्रजे पञ्च-विधा गोप्यः&mdash;नित्य-सिद्धाः, उपासना-सिद्धाः, दण्डकारण्य-मुनि-रूपाः, श्रुति-रूपाः, देवाङ्गनाश् च । क्रमशः पद्य-युग्मेन पृथग् यूथे मुख्याः प्रत्य् आह । तत्र नित्य-सिद्धाः प्रति स्वागतम् इति पद्य-द्वयेन, उपासना-सिद्धाः प्रति मातर इति पद्य-द्वयेन, मुनि-रूपाः प्रति तद् यातेति द्वाभ्यां, श्रुति-रूपाः प्रति <strong>भर्तुः शुश्रूषणम्</strong> इति द्वाभ्यां, देवाङ्गनाः प्रति अस्वर्ग्यम् [२६] इति द्वाभ्याम् । एवं दश वाक्यानि भवन्ति ।</p>
<p>औदासीन्यम् अकामत्वं सापेक्षत्वं सकामता एकस्मिन्न् एव वाक्ये तु तात्पर्यं हि चतुर्विधम् आद्य-द्वयेन भवति । विप्रलम्भो तु तापकृत् अन्त्य-द्वयेन भवति । सम्भोगस् ताप-शान्ति-कृत्&mdash;भो <strong>महाभागाः</strong> परम-सौभाग्यत्वस्य <strong>वो</strong> युष्माकं <strong>स्वागतं, प्रियं</strong> स्वस्मिन्न् आगत-प्राप्तम् एव । अतः परं <strong>किं प्रियं वो</strong> युष्माकं <strong>करवाणि</strong> । पूर्णानां कृतेनालम् इत्य् अर्थः । किञ्चिद् अपर्याप्तं चेत्, तर्ह्य् आज्ञापयन्त्व् इत्य् अर्थः । आदर-विशेषेणौदासीन्यं व्यञ्जितं, नास्माकं काम-विशेषोऽस्ति भवतीनां प्रियाचरणम् एव धर्म-विशेष-प्राप्तिर् इति अकामत्वं सूचितम् ।</p>
<p>यद् वा, वास्तवोऽर्थः स्वयम् एव । हे <strong>महाभागाः</strong> ! महान् भागो भाग्यं यासां ताः । यद् वा, महान् भागो भजनं यासां ताः । यद् वा, महती चासौ भा प्रीतिस् तां गता इति । पत्य्-आदि-त्यागेनागतानां मुखेषु प्रतिभा-विशेषोदयात्, यतः प्रतिबन्धम् अवगणय्य्यागताः । <strong>वो</strong> युष्माभिः <strong>स्वागतं</strong> स्वे स्व-स्थाने रमण-स्थाने आगतम् । <strong>वो</strong> युष्माकं <strong>किं प्रियं करवाणि</strong> ? वेणु-नाद-श्रवणानन्तरम् एवागताः, तत् सुष्ठु कृतम् । अतः परं यथेच्छं रमणं भविष्यतीति सूचितम् । अतः सापेक्षत्वं सकामत्वं सूचितम् ।</p>
<p>एवं तासाम् आगमनम् अनुमोद्य सम्भ्रमम् आलक्ष्याह&mdash;<strong>व्रजस्य</strong> इति । <strong>व्रजस्य</strong> भवतीनां निवास-स्थानस्य <strong>अनामयं</strong> निरुपद्रवं मङ्गलम् इति यावत् । <strong>कच्चिद्</strong> इति कोमल-प्रश्ने सर्वस्य चेद् उपद्रवोऽभविष्यत्, तदा सर्वे वृद्धा युवानो बालाश् चागतानामयत्वे लज्जाम् आलक्ष्य ताम् अपनुदन्न् आह&mdash;<strong>आगमन-कारणं ब्रूत</strong> कथयत । मम शक्यं चेत्, तदा शान्तिं विधास्ये । नो चेत्, तदा व्याबुध्य गम्यताम् इति । अत्र मम कश्चित् स्वार्थो नास्ति, कामोऽपि नास्ति । व्यञ्जनया वास्तवम् अर्थम् आह&mdash;<strong>व्रजस्य</strong> सर्वस्य भवतीनां पति-पुत्रादेर् अनामयम् आरोग्यम् उपद्रवकत्वाभावो वर्तते । <strong>कच्चिद्</strong> इति सन्देह-पूर्व-प्रश्ने मया चातुरी-विशेषेण तथैव कृतम्, यथा कश्चिद् अत्र नागमिष्यतीति । शङ्का चेत् कथयत, सङ्कोचेन अकथयन्तीः प्रत्य् आह । <strong>आगमन-कारणम्</strong> आगमने कारणम् अभीष्ट-विशेषं <strong>ब्रूत</strong>, येन रमणाभिलाषेणागताः तत् सर्वं मुखेन कथयत, तद् अहं सर्वम् एव सम्पादयिष्ये ।</p>
<p>यद् वा, <strong>अनामय</strong>-प्रश्नेन वानुरागेण तूष्णीं-भाव-स्थित्या मुख-प्रसत्त्या च उपद्रवाभावम् आकलय्याह । <strong>आगमन-कारणम्</strong> आगमने तथा यत् <strong>कं</strong> सुखं, तस्य <strong>अरणं</strong> शरणम् आश्रयः, तं मां प्रति <strong>ब्रूत</strong> । यद् वा, <strong>आगमनेन</strong> स्थित्या यत् <strong>कं</strong> सुखं तत्र <strong>अरणम्</strong> आश्रयः स्थलम् इति तावत्, तद् <strong>ब्रूत</strong> । वने वा पुलिने वा जले वा विहरिष्यथेति कथयत, तथैव सम्पादयिष्ये । व्यञ्जना-वृत्त्या तन्-मनोरथ-[पूर्णं प्रतिश्रुतीत्य्]{।मर्क्} अर्थः । सापेक्षत्व-सकामत्वे दर्शिते ॥१८॥</p>
<hr>
<p><strong>विश्वनाथ-चक्रवर्ती (सारार्थ-दर्शिणी) :</strong> अथ स्त्री-पुंसां रसज्ञानां मिलने तावद् इयं रस-रीतिर् यत् पुमांसो रतौत्सुक्याम् आविष्कुर्वते, स्त्रियस् तु तत्रासहिष्णवः कुप्यन्तीत्य् अतस् ताम् एव रस-रीतिं प्रथमम् आश्रित्य कृष्ण आह&mdash;<strong>स्वागतं वो</strong> युष्माकं <strong>कच्चित्</strong> सुखमयम् आगमनं वृत्तम् ? यतो यूयं <strong>महा-भागाः</strong> जन्मारभ्य दुःखस्य मुखं भवतीभिः कदापि न दृष्टम् इति भावः ।</p>
<p>यद् वा, नायं प्रश्नः, किन्तु प्रत्युक्तिः । अतो युष्माकं [<strong>स्वागतं</strong>] शोभनम् आगमनम् अद्य वृत्तम् । यद् अत्रागतं तत् सम्यक् कृतम्, यतो <strong>महा-भागा</strong>, भाग्यवतीनां हि सर्वाः क्रिया एव सफलीभवन्त्यः, स्वस्य परस्य च सुखदा भवन्तीति भावः । अतो <strong>वः किं प्रियं करवाणि</strong> ? अधुना रात्राव् अत्र निर्जने वने एकाकिना यूना मया युवतीनां वो यत् प्रियम् आतिथ्यं कर्तुं शक्यं स्यात्, तद् <strong>ब्रूत</strong> । युष्मत्-प्रिय-चिकीर्षौ मयि सारल्येन स्व-प्रियं कृपया स्पष्टं वक्तव्यम्, यथा निःसन्देहं तत्राहं प्रवर्तेयेति भावः ।</p>
<p>ततश् च, भो महा-साहसिक लम्पट ! अस्मान् अपि पतिव्रताः यद् एवं वक्तुम् उत्सहसे, तत् किं धर्मतो राजतश् च न बिभेषि ? इति समुचितं प्रत्युत्तरम् अप्राप्तवता <strong>प्रियं किं करवाणि</strong> ? इत्य् अस्य व्यञ्जितेऽङ्ग-सङ्ग-रूपेऽर्थे सम्मति-लक्षणं लज्जा-हेतुकं मौनम् एव दृष्टवता भगवता विचारितं&mdash;यद्य् एताभिः स्व-समुचितं वाम्यम् अद्य नाङ्गीक्रियते, तर्हि मयापि स्व-समुचितम् औत्सुक्यं न बहिष्करणीयम्, किन्तु वाम्य-मिश्रम् एव । ततश् च सम्भोग-भेदे सम्प्रयोगे यथा वैपरीत्यम् अपि चारु भवति, तथैव सम्भोग-भेदे सम्मिलनेऽपि वैपरीत्यम् अपि चारु भवतु । किन्त्व् आसां महा-मोहन-वेणु-नाद-माध्वीक-पानोत्थातिवैवश्याद् एव प्रकृति-विपर्यायः, तत एव दाक्षिण्यं मम तु वैवश्याभावात् तद्-अनुरोधाद् एव कृत्रिमं वाम्यं बहिर् एव कार्यम्, अन्तस् तु स्वाभाविकम् औत्सुक्यम् अस्त्य् एवेत्य् आदिकं विचार्य च वाम्य-पदवीम् आरोढुं सभय-सम्भ्रमं पृच्छति&mdash;<strong>व्रजस्य</strong> इति । <strong>कच्चिद् व्रजस्यानामयं</strong> मङ्गलं न जाने साम्प्रतं व्रजे कश्चिद् इन्द्रादि-कृत उपद्रवो वर्तते, यतः सर्वा एव भवत्यो भीताः पालाय्य स्व-त्राणार्थं मद्-अन्तिकाम् आयाता इति भावः । ततश् च केयम् अद्यतनस्य धूर्तता-लहरीति मिथः सस्मित-सविस्मयावलोकं वितर्कयन्तीषु तास्व् अहो युष्माकं मौनेनैवावगम्यते, नोपद्रवः । तर्हि <strong>ब्रूत</strong> किम् अर्थम् आयाताः, अहं तु नाभ्यूहितुं समर्थ इति भावः ॥१८॥</p>
<hr>
<p>॥ १०.२९.१९ ॥</p>
<p>रजन्य् एषा घोर-रूपा घोर-सत्त्व-निषेविता ।</p>
<p>प्रतियात व्रजं<sup id="fnref:10"><a href="#fn:10" class="footnote-ref" role="doc-noteref">10</a></sup> नेह स्थेयं स्त्रीभिः सुमध्यमाः ॥</p>
<p><strong>श्रीधर-स्वामी (भावार्थ-दीपिका) :</strong> लज्जया मन्द-हसितम् आलक्ष्याह&mdash;<strong>रजन्य् एषा</strong> इति ॥१९॥</p>
<hr>
<p><strong>वंशीधरः (भावार्थ-दीपिका-प्रकाशः) :</strong> गोपाङ्गनानां <em>मन्द-हसितं</em> स्मितम् । <strong>रजनी</strong> व्यभिचारि-जनानुरञ्जन्य् अप्य् <strong>एषा</strong> <strong>घोराणां</strong> भयदानां रूपं प्रकृतो यस्यां सा । तद् एवाह&mdash;<strong>घोर-सत्त्वा</strong> व्याघ्राद्याः, तैर् <strong>निषेविता</strong> । यद् वा, रात्रि-चरत्वाद् <strong>घोर-सत्त्वा</strong> राक्षसा वा। <strong>स्त्रीभिः</strong> भीरु-स्वभावाभिः । यद् वा, <strong>घोर-सत्त्वैर्</strong> अस्माभिः यष्टि-कम्बल-धारिभिः <strong>निषेविता</strong> । <strong>सुमध्यमाः</strong> ! क्षीण-कटि-प्रदेशाः ! न गोप-योग्या इति सम्बुद्ध्य्-अभिप्रायः, प्रार्थना-परम् इदम् । तांस् त्यक्त्वा मां सेवध्वम् इत्य् अभिप्रायः ।</p>
<p>द्वितीयोऽर्थः&mdash;उदित-पूर्ण-चन्द्रा जनानुरञ्जनी घोर-रूपा । <strong>अघोर-सत्त्वा</strong> योगिनः, तैर् जन-सम्बाधाभावान् <strong>निषेविता</strong> । तस्माद् <strong>व्रजं प्रति न</strong> <strong>यात इह स्थेयम्</strong> । अन्यत्र तिष्ठन्तु नाम मत्-पार्श्वे <strong>स्त्रीभिर् न स्थेयं</strong> ममाबाल-ब्रह्मचारित्वेन स्त्री-सङ्ग-परिहारात् ॥१९॥</p>
<hr>
<p><strong>श्रीनाथ-चक्रवर्ती (चैतन्य-मत-मञ्जुषा) :</strong> निषेधे विधिम् आह&mdash;<strong>रजन्य् एषा घोर-रूपा</strong> इत्य्-आदि । <strong>एषा रजनी घोरैः सत्त्वैर् निषेविताः</strong> । अत इयं रात्रिर् भयङ्करी, तस्माद् <strong>इह न स्थेयम्</strong> । <strong>व्रजं यात</strong> इत्य् अवस्थाने निषेधः । तत्रैव विध्य्-अर्थश् च&mdash;तथा हि, <strong>एषा रजनी</strong> <strong>अघोर-रूपा</strong> <strong>अघोरैः</strong> <strong>सत्त्वैर्</strong> हरिणादिभिर् एव <strong>सेविता</strong>, न तु व्याघ्रादिभिः । <strong>प्रतियात व्रजं न, इह स्थेयं,</strong> हे <strong>सुमध्यमाः</strong> ! <strong>स्त्रीभिः</strong> स्त्री-नामीभिर् लक्ष्मीभिर् भवतीभिर् इति ॥१९॥</p>
<hr>
<p><strong>सनातन-गोस्वामी (बृहद्-वैष्णव-तोषणी) : एषा</strong> प्रत्यक्षा । प्रत्यक्षत्वम् एवाह&mdash;<strong>घोरं</strong> स्वरूपं यस्याः सा, तामसत्वात् । किं च, <strong>घोरैः सत्त्वैः</strong> प्राणिभिर् <strong>नि</strong>तरां <strong>सेविता</strong> व्याप्ता । अतः <strong>प्रतियात</strong>, निवृत्त्य गच्छत, नात्र विलम्बो युक्त इत्य् आशयेनाह&mdash;<strong>न</strong> इति । <strong>इह</strong> वने । किं च, हे <strong>सुमध्यमाः</strong> ! सुन्दरीभिर् अस्मिन् भयानक-काले भय-स्थाने च स्थातुं न युज्यत एवेति भावः । अन्यत् तैर् व्यञ्जितम् एव ।</p>
<p>यद् वा, ननु रसिक-शेखर ! भवान् इव वयम् अप्य् अत्र विहर्तुं पुष्पाद्य् आहर्तुं वा आगताः स्म इति चेत्, तत्राह&mdash;<strong>रजनी</strong> इति । <strong>एषा रजन्य्</strong> एव, न तु दिनम् ।</p>
<p>ननु, रात्रि-विलासिन् ! ततः को नाम दोषः ? तत्राह&mdash;<strong>घोर</strong> इत्य्-आदि स्वभावतो भय-जनिका, तत्रापि <strong>घोर-सत्त्वैर् निषेविता</strong> । यद् वा, हे कमल-लोचन ! ज्योत्स्नीयं रात्रिः । तत्राह&mdash;<strong>घोर-सत्त्व-</strong> इति । अतः स्त्रीभिर् <strong>इह</strong> वने <strong>न स्थेयम्,</strong> स्थातुं न योग्यम् इति <strong>व्रजं प्रतियात</strong> ।</p>
<p>श्लेषेण यूयं यूथशो बह्व्यो व्रज-पुरुष-समूहं स्व-स्व-पतीन् इति यावत् <strong>प्रतियात</strong> भजत, एकाकिना मया बह्वीनां प्रियाचरणस्याशक्त्यत्वात् । अतोऽत्र <strong>न स्थेयम्</strong> इति नर्म-विशेषः ।</p>
<p>ननु भीरु-प्रवर ! घोर-सत्त्वेभ्योऽस्माकं न भयम् ? तत्राह&mdash;<strong>सुमध्यमाः</strong> ! हे कृश-मध्याः ! कृशाङ्गीनाम् अबलानां बलिष्ठेभ्यो भयं स्याद् एवेति भावः । वस्तुतश् चैतत् तासां स्व-विषयक-भावस्य द्रढी-करणार्थः । किं वा, नर्मणोत्कण्ठा-विवर्धनार्थं वा । श्लेषार्थ-पक्षे च <strong>घोर-सत्त्वादिना</strong> अत्र न कोऽप्य् आयास्यतीति भावः ।</p>
<p>किं च, <strong>एषा</strong> उदित-पूर्ण-चन्द्रमा जनान् रञ्जयतीति <strong>रजनी</strong> । अ-कार-प्रश्लेषेण <strong>अघोर-रूपा</strong> । तमोऽपगमात् । यद् वा, शान्ता आसन्न-शुद्ध-सात्त्विक-पुण्य-मास-कार्त्तिक-सम्बन्धात् । इति रास-मङ्गल-योग्यतेत्य् अर्थः ।</p>
<p>किं च, <strong>घोरै</strong> रस-विधानकत्वेन भय-जनकैः <strong>सत्त्वैर्</strong> युष्मत्-पत्य्-आदिभिर् दिनवन् <strong>निषेविता</strong> । यद् वा, <strong>अघोरैर्</strong> वृन्दावन-स्वभावेन मिथो मित्रत्व-प्राप्त्या भयाजनकैर् एव <strong>सत्त्वैः</strong> सर्व-प्राणिभिः । किं वा, <strong>अघोरैः सत्त्वैर्</strong> हरिण-मयूरादिभिर् एव रति-जनकैः । यद् वा, <strong>घोरं</strong> दुष्टानां भय-जनकम् । किं वा, <strong>अघोरं</strong> केषाञ्चिद् अपि जनानां भयाजनकं <strong>सत्त्वं</strong> बलं यस्य ममेति बालाश्वासनार्थम् । किं वा, <strong>अघोरं</strong> शान्तं सुखदं स्वभावो यस्य, तेन मया <strong>निसेविता</strong> इति निज-वैदग्धी-विज्ञापनम् । अतः सर्वथा <strong>व्रजं न प्रतियात</strong> । <strong>इह एव स्थेयं</strong> युष्माभिः । कुतः ? <strong>स्त्रीभिः,</strong> तत्रापि हे <strong>सुमध्यमाः</strong> ! परम-सुन्दरीभिर् इत्य् अर्थः । अतो मद्-अन्तिक एवात्र स्थातुं युज्यत एवेत्य् अर्थ इति ॥१९॥</p>
<hr>
<p><strong>जीव-गोस्वामी (लघु-वैष्णव-तोषणी) : एषा</strong> प्रत्यक्षा इति । तासां तर्क-वाग्मिताम् आशङ्क्य द्रढयति&mdash;ततः कुल-वधूनां बहिर् वनादाव् आगमनं नोचितम् इति भावः ।</p>
<p>ननु समुदित्य बह्वीनाम् आगमनं न दोष-भाक् । यदि च दोष-भाक्, तर्हि व्रजेऽपि किम् एषा रजनी नास्ति ? तत्राह&mdash;<strong>घोर</strong>- इति । <strong>इह</strong> वन एव <strong>घोरं रूपं</strong> तामस-स्वभावाभिव्यक्तिर् यस्याः, न तु व्रजे, इहासहायत्वात् तत्र स-सहायत्वाद् इति भावः । तथा <strong>इह घोरैः</strong> प्राणिभिर् <strong>नि</strong>तरां <strong>सेविता</strong> व्याप्ता च । अतो <strong>व्रजं प्रतियात</strong>, निवृत्त्य गच्छत, नात्र विलम्बो युक्त इत्य् आशयेनाह&mdash;<strong>न</strong> इति ।</p>
<p>ननु तर्हि कथम् अत्र भवता स्थीयते ? तत्राह&mdash;<strong>स्त्रीभिः</strong> इति न तु स्त्रिय इव पुरुषा अल्प-सत्त्वा इति भावः । किं च, हे <strong>सुमध्यमाः</strong> ! इति &quot;यत्राकृतिस् तत्र गुणा वसन्ति&quot; इति न्यायेन सुन्दरीणां गुणवतीनां च भवतीनाम् अत्रावस्थानं न युक्तम् इति भावः । अन्यत् तैः ।</p>
<p>यद् वा, ननु रसिक-शेखर ! भवान् इव वयम् अप्य् अत्र विहर्तुं पुष्पाद्य् आहर्तुं वा समागताः स्म इति छद्मना तासाम् अवस्थितिम् आशङ्क्याह&mdash;<strong>रजनी</strong> इति । <strong>एषा रजन्य्</strong> एव, न तु दिनम् ।</p>
<p>ननु, रात्रि-विलासिन् ! ततः को नाम दोषः ? तत्राह&mdash;<strong>घोर</strong>- इति । हे कमल-लोचन ! ज्योत्स्नीयं रात्रिः । तत्राह&mdash;<strong>घोर-सत्त्व</strong>- इति । श्लेषेण, यूयं यूथशो बह्व्यो <strong>व्रजं</strong> तत्र स्थितान् स्व-पतीन् <strong>प्रति यात</strong> भजत, एकाकिना मया बह्वीनां प्रियाचरणस्याशक्यत्वात् । अतोऽत्र <strong>न स्थेयम्</strong> इति नर्म-विशेषः ।</p>
<p>ननु भीरु-प्रवर ! घोर-सत्त्वेभ्योऽस्माकं न भयम् । तत्राह&mdash;<strong>सुमध्यमाः</strong> ! हे कृश-मध्याः ! तनु-मध्यत्वात् कृशाङ्गीनाम् अबलानां बलिष्ठेभ्यो भयं स्याद् एवेति भावः ।</p>
<p>वस्तुतश् चैतत् तासां स्व-विषयक-भावस्य व्यञ्जनार्थः । नर्मणोत्कण्ठा-वर्धनार्थं च श्लेषार्थश् चायं भय-सम्भावनया च निजाभीष्टं मा निवर्तयतेत्य् आह प्रथमार्धेन । <strong>एषा</strong> उदित-पूर्ण-चन्द्रा जनान् रञ्जयतीति <strong>रजनी</strong> <strong>घोर-रूपा</strong> इत्य्-आदिकयोस् तस्मात् अत्र न कोऽप्य् आयास्यतीति भावः । तस्मात् <strong>इह</strong> मम वीरस्यैव सन्निधौ <strong>स्थेयम्</strong> ।</p>
<p>यद् वा, <strong>अघोर-रूपा</strong> तमोऽपगमात् <strong>अघोरैर्</strong> वृन्दावन-स्वभावेन मिथो मित्रत्व-प्राप्त्या भयाजनकैर् एव <strong>सत्त्वैः</strong> सर्व-प्राणिभिः दिवस-प्रायत्वाद् अस्या ज्योत्स्न्या <strong>अघोरैः सत्त्वैर्</strong> भ्रमर-कोकिलादिभिर् एव वा <strong>निषेविता</strong> ।</p>
<p>यद् वा, <strong>घोरं</strong> दुष्टानां भय-जनकम् अ-कार-विश्लेषणे अघोरं केषाञ्चिद् अपि भयाजनकं वा <strong>सत्त्वं</strong> बलं यस्य मम, तेन <strong>निषेविता</strong> इति बालाश्वासनार्थं ।</p>
<p>तच् छ्रुत्वा पृष्ठ-वर्तिनीः सखीः स-स्मितं परावृत्य पश्यन्तीः प्रत्याह उत्तरार्धेन । अतः सर्वथा <strong>व्रजं प्रति</strong> <strong>न यात</strong> । <strong>इह</strong> एव <strong>स्थेयं</strong> युष्माभिः । कुतः ? <strong>स्त्रीभिः</strong> स्त्री-जातीनाम् ईदृश-स्थान एव स्थातुं योग्यत्वाद् इत्य् अर्थः । तत्रापि च, हे <strong>सुमध्यमाः</strong> ! परम-सुन्दरीत्वान् मद्-अन्तिक एवात्र स्थातुं युज्यते एवेत्य् अर्थ इति ॥१९॥</p>
<hr>
<p><strong>जीव-गोस्वामी (प्रीति-सन्दर्भ ३३२) : रजन्य् एषा</strong> । यदि कथञ्चिद् आगता एव तद् आधुना तु रजन्या <strong>घोर-रूपादित्वात्</strong> <strong>व्रजं प्रति न यात</strong>, यातुं नार्हथ । किन्तु <strong>स्त्रीभिर्</strong> युष्माभिर् <strong>इह</strong> मम वीरस्य सन्निधाव् एव <strong>स्थेयं</strong> स्थातुं योग्यम् इति । <strong>सुमध्यमा</strong> इति पुनर् गमने खेदम् अपि दर्शितवान् ॥१९॥</p>
<hr>
<p><strong>जीव-गोस्वामी (क्रम-सन्दर्भः) :</strong> <em>न व्याख्यातम्।</em></p>
<hr>
<p><strong>जीव-गोस्वामी (बृहत्-क्रम-सन्दर्भः) :</strong> परिहास-पूर्वक-निषेधे विधिम् आह&mdash;<strong>रजन्य् एषा</strong> इत्य्-आदि । <strong>एषा रजनी घोर-रूपा</strong>, यतो <strong>घोरैः सत्त्वैः</strong> प्राणिभिर् <strong>निषेविता</strong> । तस्माद् गृहं <strong>प्रतियात</strong> । <strong>इह स्त्रीभिर् न स्थेयम्,</strong> स्त्रियः स्थातुं नार्हन्ति । अथवा, <strong>स्त्रीभिः</strong> सह यया <strong>न स्थेयम्</strong> । यूयं चेन् न गच्छत, तदाहम् एव गमिष्यामीति तत्रावस्थानं प्रति निषेधः । गृहं <strong>प्रतियात</strong> इति विधिः ।</p>
<p>पुनर् निषेध-विध्योर् विधि-निषेधाव् अत्रैव । <strong>रजन्य् एषा अघोर-रूपा</strong>, चन्द्रिका-विशदत्वात्, <strong>अघोरैः</strong> शान्तैर् मृगादिभिः <strong>सत्त्वैर् निषेविता</strong> । तस्माद् भयाभाव एवात्र । तेन <strong>गृहं न प्रतियात</strong>, <strong>इह</strong> वृन्दावने <strong>स्त्रीभिर्</strong> भवतीभिः <strong>स्थेयम्</strong> । इतः परं वृन्दावन एव स्थेयम् । गृहं मा गन्तव्यम् इत्य् अर्थः । हे <strong>सुमध्यमाः</strong> ! यद् वा, <strong>स्त्रीभिः</strong> स्त्रीणां मध्ये ईभिः लक्ष्मीभिः, स्त्रीणां लक्ष्मीभिर् इति वा ॥१९॥</p>
<hr>
<p><strong>नारायण-भट्टः (श्री-रसिकाह्लादिनी) : घोर-रूपा</strong> घोरं भयङ्करं रूपं यस्यास् तामस-भावत्वात् । <strong>घोरैर्</strong> भयङ्करैर् हिंस्रैर् इत्य् अर्थः । तैः <strong>सत्त्वैः</strong> प्राणिभिर् बलिभिः <strong>निषेविता</strong> । अतो <strong>व्रजं प्रतियात</strong> गच्छत । स्वयम् एव समाधत्ते <strong>इह</strong> वने <strong>स्त्रीभिः न स्थेयं</strong> सामान्यतो भीरु-स्वभावाभिर् अपि किं पुनर् युवतीभिर् भवतीभिः । तत्र साभिप्रायं सम्बोधयन्न् आह&mdash;हे <strong>सुमध्यमाः</strong> ! कृशोदर्यः ! दिनेऽप्य् अत्रावस्थानं नोचितं भवतीनां, किं पुनः रात्राव् इति ।</p>
<p>किं च, युष्माकम् आगमनं दृष्ट्वा ममाप्य् <strong>एषा रजनी घोर-रूपा</strong> जाता । युष्मत्-सङ्गतं मां यदि कश्चित् पश्येत्, तदा को वेद किं स्यात् ? इति, विजने वने निष्कामस्योदासीनस्यैवं-स्थितिर् उचिता, न तु सकामस्य कृशाङ्गीनां भवतीनां स-साहसागमनं दृष्ट्वा <strong>एषा रजन्य्</strong> अपि रञ्जन-कर्त्र्य् अपि मम घोर-रूपा जाता । यूथशो मिलितानां भवतीनां सान्त्वनस्याशमत्वात्, अतो निष्कामस्योदासीनस्य मम भवतीभिः सह रहसि स्थितिर् उचिता न भवति । निष्कामत्वम् उदासीनत्वं च सूचितम् ।</p>
<p><strong>सुमध्यमा</strong> इति पदेनेदं लभ्यते । <strong>घोर-सत्त्व-निषेविता</strong> अपि सुन्दरीभिः निषेवितेति चित्रं विरोध-लक्षणं या सापेक्ष-सकामत्वे सूचयन् रात्रेर् एवोद्दीपन-विभावत्वम् आह&mdash;<strong>एषा</strong> परिदृश्यमाना <strong>रजनी</strong> रञ्जयतीति रजनी सकामानोचितम् इति ।</p>
<p>कीदृशी ? अ-कार-प्रश्लेषेण&mdash;<strong>अघोर-रूपा</strong> चन्द्र-किरणैर् दिव इव प्रकाश्यमानत्वात् । यद् वा, मादृशानाम् अघोर-रूपापि युष्मत्-पत्य्-आदीनां घोर-रूपैव प्रतीयते, यतः कोऽप्य् अत्र नायास्यतीति निःशाङ्कं विहरतेति द्योतितम् ।</p>
<p>किं च, <strong>घोरैः</strong> स्वरूपेण भयङ्करैः स्वभावेन शान्तैः <strong>सत्त्वैः</strong> प्राणिभिः <strong>निषेविता</strong> । तद् उक्तम् अत्रैव&mdash;यत्र नैसर्ग-दुर्वैराः सहासन् नृ-मृगादयः [१०.१३.६] इति । इत्य् अनेन रमण-प्रतिबन्धक-प्राणि-राहित्यं सूचितम् इति । यद् वा, <strong>अघोरैः सत्त्वैः</strong> पारावतान्यभृत्-सारस-शुक-सारिकादिभिः <strong>निषेविता</strong> इति उद्दीपन-विभाव-प्रदर्शनम् । यद् वा, <strong>अघोरैः सत्त्वैः</strong> शान्तिदं काम-ताप-निवर्तकं सत्यं बलं यस्य, तेन पर-कामिना मादृशेन <strong>निषेविता</strong> । यद् वा, <strong>घोरैः</strong> राजसैः <strong>सत्त्वैर्</strong> युष्मत्-सदृशैर् महा-साहसिकैर् <strong>निषेविता</strong> । अतो <strong>व्रजं न प्रतियात</strong> ।</p>
<p>कुत्र स्थातव्यम् ? इति चेत्, तत्राह&mdash;<strong>इह</strong> रहसि <strong>स्त्रीभिः स्थेयम्</strong>, किं पुनः परम-विदग्धाभिर् भवतीभिः ! इयत् व्यञ्जनया रमणं द्योतितं, स्वस्य कामत्व-सापेक्षत्वे सूचिते ॥१९॥</p>
<hr>
<p>**विश्वनाथ-चक्रवर्ती (सारार्थ-दर्शिणी) : &quot;**हन्त हन्त ! कुल-धर्म-धैर्य-लज्जादिकं ध्वंसयित्वा प्रतिदिनम् अस्मान् उपभुञ्जानोऽयम् अद्य वेणु-नादेनाकृष्यानीय कारणं पृच्छति !&quot; इत्य् अपाङ्ग-चालनैर् एव परस्परम् आचक्षाणासु तासु, &quot;सत्यं देव-पूजोपयोगि-रजनी-विकाशि-पुष्पाहरणार्थम् आगच्छामः&quot; इति किं लतास्व् अपाङ्ग-निक्षेपेण ब्रूध्वे, अयुक्तम् इदं काल-देश-पात्रानौचित्याद् आह&mdash;<strong>रजनी</strong> इति । <strong>एषा</strong> चन्द्रिका-बहुलापि <strong>घोर-रूपा</strong> रात्रित्वाद् एवेति वल्लि-मूल-पल्लवादिषु सूक्ष्म-सर्प-वृश्चिकादेर् दुर्लक्ष्यत्वात् पुष्पाहरणस्य कालोऽयम् अनुचिता इति भावः । <strong>घोर-सत्त्वा</strong> व्याघ्रादयः, तैर् <strong>निषेविता</strong> इति काल-सम्बन्धेन वृन्दावन-देशोऽप्य् अयम् अनुचित इति भावः । तस्माद् <strong>व्रजं प्रतियात</strong></p>
<hr>
<p>ननु, क्षणं विश्राम्य यास्यामः ? तत्राह&mdash;<strong>नेह स्त्रीभिः स्थेयम्</strong> इति । काल-देश-सम्बन्धेन युष्मल्-लक्षणानि पात्राण्य् अप्य् अनुचितानीति भावः । तत्रापि हे <strong>सुमध्यमा</strong> इति यूयं सुन्दर्यो युवतयः स्थः । अहं च सुन्दरो युवैवात्रास्मि । यद्यपि यूयं परम-साध्व्य एव, &quot;अहं च कृष्णो ब्रह्मचारी&quot; इति गोपाल-तापनी-श्रुति-प्रामाण्येन ब्रह्मचार्य् एवेति सहावस्थानेऽपि न कश्चिद् दोषः, तद् अपि मनः खल्व् अविश्वास्यं युष्माकं मम च&quot; इति भावः । एवं व्यञ्जितम् अन्तरौत्सुक्यं श्लिष्टार्थेनापि स्पष्टीभवति । तद् यथा, आगमन-कारणं लज्जया न ब्रूध्वे चेन्, मा ब्रूत, तद् अहं जानाम्य् एव । तस्मात् तत्त्वं शृणुतेत्य् अत आह&mdash;रञ्जयतीति <strong>रजन्य् एषा</strong> चन्द्रिका-मयत्वाद् <strong>अघोर-रूपा,</strong> तस्माद् एव <strong>अघोर-सत्त्वैर्</strong> मृगादिभिर् एव वृन्दावन-स्वभावेनाहिंस्रत्वाद् व्याघ्रादिभिर् अपि <strong>निषेविता</strong> इति तेनात्र न भेतव्यम् इति भावः ।</p>
<p>यद् वा, नात्र स्व-स्व-पत्य्-आदिभ्यो भेतव्यं यतो <strong>घोर-सत्त्व-निषेविता</strong> इति तेऽत्र नागमिष्यन्तीति भावः । अतो <strong>व्रजं प्रति न यात,</strong> <strong>इह</strong> मद्-अन्तिके <strong>स्थेयम्</strong> । कुतः ? <strong>स्त्रीभिः</strong> किं ? स्त्री-मात्रम् एव स्वान्तिके स्थापयसीत्य् अत आह&mdash;हे <strong>सुमध्यमा</strong> इति सौन्दर्ये तारुण्ये च सति याः स्त्रियः शोभन-मध्य-देशा भवन्ति, ताभिर् भवतीभिर् एव नान्याभिः <strong>स्थेयम्</strong> इति भावः । एवम् उपेक्षमया अपेक्षामयश् चार्थाः कृष्णोक्तीनां ज्ञेयाः ॥१९॥</p>
<hr>
<p>॥ १०.२९.२० ॥</p>
<p>मातरः पितरः पुत्राः भ्रातरः पतयश् च वः ।</p>
<p>विचिन्वन्ति ह्य् अपश्यन्तो मा कृढ्वं बन्धु-साध्वसम् ॥</p>
<p><strong>श्रीधर-स्वामी (भावार्थ-दीपिका) :</strong> किं च, <strong>मातर</strong> इति । <strong>विचिन्वन्ति</strong> मृगयन्ते । <strong>बन्धूनां साध्वसं</strong> कृच्छ्रं <strong>मा कृध्वं</strong> मा कुरुतेत्य् अर्थः ॥२०॥</p>
<hr>
<p><strong>वंशीधरः (भावार्थ-दीपिका-प्रकाशः) :</strong> अन्यद् अप्य् आह&mdash;इह स्थितौ भवद्-बन्धूनां क्लेशो भवेद् इत्य् आह&mdash;<em>किं च</em> इति । <strong>मातरः</strong> स्नेह-वशात्, <strong>पितरो</strong> निन्दा-भयात्, <strong>पुत्रा</strong> बालाः स्तन्यादि-हेतोः, <strong>भ्रातरो</strong>ऽपि निन्दा-भयाद् एव, <strong>पतयो</strong> व्यभिचार-शङ्कया । भीतिर् भीः <strong>साध्वसं</strong> भयम् इत्य् अमरः । <strong>बन्धूनां</strong> मध्ये <strong>साधोः</strong> साधुत्वस्य <strong>असं</strong> क्षेपं <em>मा कुरुत</em>, न हि साध्वीनां रात्रौ बहिर् गमनम् उचितम् इति भावः । <em>इत्य् अर्थ</em> इति&mdash;<strong>साध्वस</strong>-परिगामित्वात् परस्मैपद-प्रयोगेणार्थः कार्य इति तात्पर्यम् ।</p>
<p>प्रार्थनायां तु ते <strong>अपश्यन्तो</strong> <strong>विचिन्वन्ति</strong> इति <strong>बन्धु</strong>-भय-प्रयुक्तं <strong>साध्वसं मा कृढ्वं</strong>, मा कुरुध्वं, यतस् ते मोहिताः । किं च, अत्रागताः युष्मान् मत्-पार्श्वे पश्येयुः, तदा युष्माकं मम च लज्जा-भयं स्याद् एव । <strong>अपश्यन्तो मा विचिन्वन्ति,</strong> अतो <strong>बन्धुभ्यो भयं मा कुरुत</strong> । माङ् उभयत्रान्वेति ॥२०॥</p>
<hr>
<p><strong>श्रीनाथ-चक्रवर्ती (चैतन्य-मत-मञ्जुषा) : मातरः पितरः</strong> इति कुमारीः प्रति, <strong>पतय</strong> इति ऊढाः प्रति, <strong>पुत्रा</strong> इति पुष्ट-पुत्राः प्रति, अपत्यवतीनां देहान्तरेण गतत्वात् <strong>अपश्यन्तो मा विचिन्वन्ति</strong>, ते तु तत्रस्था एवेत्य् एवं जानन्ति मत्-प्रभावाद् एवेति बोद्धव्यं&mdash;स्वान् स्वान् दारान् व्रजौकसः [भा।पु। १०.३३.३८] इति वक्ष्यमाणत्वात् । अतो <strong>बन्धुभ्यः साध्वसं मा कृढ्वम्</strong> इति मा-शब्दः काकाक्षि-गोलक-न्यायेनोभयत्र योज्यः । अथवा, <strong>बन्धु-साध्वसम् अकृढ्वं</strong> छिन्नवत्यः, कृञ् हिंसायाम् इति सिद्धम् । <strong>बन्धु-साध्वसं</strong> नास्त्य् एवेत्य् अर्थः ॥२०॥</p>
<hr>
<p><strong>जीव-गोस्वामी (क्रम-सन्दर्भः) :</strong> <em>न व्याख्यातम्।</em></p>
<hr>
<p><strong>सनातन-गोस्वामी (बृहद्-वैष्णव-तोषणी) :</strong> ननु, पुरुष-सिंह ! परम-बलीयसस् तवान्तिके स्थितानां नः कुतो भयम् ? इत्य् आशङ्क्य स-शङ्कम् आह&mdash;<strong>मातर</strong> इति । आदौ स्नेह-विशेषात् <strong>मातरः</strong>, ततस् तासां वने बहु-परिभ्रमणाशक्त्या स्नेहेन कलङ्क-भयेन च <strong>पितरः</strong>, विवाहित-कन्या-विषयकापेक्षा-विशेषाभावेन तेषां शैथिल्ये सति <strong>पुत्राः,</strong> पुत्र-तुल्याः । मातृ-दोषेण लज्जा-विशेषोत्पत्तेः, मातृ-जार-सङ्गोपनार्थं धार्ष्ट्य-परिहारार्थं वा बाल्येन बहु-परिभ्रमणाशक्त्या वा तेषां तेषां शैथिल्ये <strong>भ्रातरः</strong>, स्वभावतः परम-स्निग्धत्वात्, तेषाम् अपि लज्जादिना कथञ्चिच् छैथिल्ये <strong>पतयो विचिन्वन्त्य्</strong> एव, पत्नी-गुण-दोष-भागित्वात् । एवम् अन्वेषणे तेषां यथोत्तरं श्रैष्ठ्यं, तेन च पतीनाम् अवश्यम् आगमनम् अभिप्रेतम् । यद् वा, काश्चिन् <strong>मातरः</strong>, काश्चित् <strong>पितरः</strong> इत्य् एवं यथा-स्थितम् । किं वा, उक्त-युक्त्यैव स्नेहादिना कुत्रापि <strong>मातरः</strong>, कुत्रापि <strong>पितर</strong> इत्य् एवं ते सर्व एव <strong>अपश्यन्तो</strong> गृहेषु वनेषु वा अनालोकयन्तो <strong>विचिन्वन्ति</strong>, इतस् ततो मृगयन्ते । <strong>हि</strong> वितर्के ।</p>
<p>अतो यदि कदाचित् ते अत्रागता मत्-पार्श्वे युष्मान् पश्येयुः, तदा युष्माकं मम च लज्जा भयं च स्याद् एवेति भावः । अतोऽत्रावस्थित्या निज-<strong>बन्धुभ्यो</strong> ममात्मनश् च <strong>साध्वसं</strong> भयं <strong>मा कृढ्वं</strong> नोत्पादयत ।</p>
<p>यद् वा, हे महा-मन्त्राभिज्ञ ! तेऽत्र सुदुर्गम-वन-मध्ये नागमिष्यन्ति । आगता अपि न द्राक्ष्यन्त्य् एव । तत्राह&mdash;युष्माकम् अप्राप्त्या व्याघ्रादिभ्यो युष्माकम् अनिष्ट-शङ्कया <strong>बन्धूनाम्</strong> भयं शङ्कां नोत्पादयत, &quot;साधवो बन्धु-वात्सलाः&quot; इति न्यायात् । अतस् तेषु स्नेहेन च निवर्तध्वम् इति भावः ।</p>
<p>यद् वा, वो युष्माम् मापुर् मद्-वीर्य-चिन्तया [भा।पु। १०.४७.३७] इत्य्-आदिवत् मा मां चापश्यन्तो युष्मन्-मात्रादयो विचिन्वन्ति । ननु निर्भय-सिंह ! विचिन्वन्तु पश्यन्तु वा, ततः किम् इत्य् अत्राह&mdash;<strong>बन्धु</strong>-भयम् <strong>अकृढ्वम्</strong> । अवश्य-कृत्यतापेक्षयातीत-निर्देशः, कुरुत इत्य् अर्थः । अन्यथा स्त्रीणां स्वातन्त्र्य्-आपत्त्या बहु-दोषोत्पत्तिर् इति भावः ।</p>
<p>अथवा, सुव्रत ! त्वत्-पार्श्व-स्थिता न कुतश्चिद् अपि बिभिम इत्य् आशङ्क्य चक्षुर्-मुद्रण-पूर्वकं साभिनयम् आह&mdash;<strong>इह</strong> मत्-पार्श्वे <strong>स्त्रीभिर् न स्थेयम्</strong>, आबाल-ब्रह्मचारित्वेन मम स्त्री-सङ्ग-परिहाराद् इत्य् अर्थः । अहो बत ! शिव शिव ! बालानां वृद्धानां वा कदाचित् सहवासे दोषोऽपि किल न घटेत, यूयं च नव-यौवनारूढा इत्य् आह&mdash;हे <strong>सुमध्यमा</strong> इति।</p>
<p>ननु, महा-कपट-पटो ! गृहेश्व् अस्माभिः सङ्गो भवतो बहुधा भवत्य् एवेत्य् आशङ्क्य आह&mdash;<strong>इह</strong> इति । <strong>इह</strong> निर्जने वने समये च प्रदोषे इति दोष-विशेषं श्री-मुख-भङ्गी-विशेषेण सूचयति । अतो\ऽत्रेदानीं युष्मत्-सङ्गान् मम दुष्कीर्तिर् एव बाढं स्याद् इति सर्वथा प्रयातैवेति ।</p>
<p>ननु सुप्रतिष्ठ ! न कोऽपि ज्ञास्यतीति दुष्कीर्तेर् मा भैषीः, तत्राह&mdash;<strong>मातर</strong> इति । अतो नूनम् अत्रागता द्रक्ष्यन्त्य् एवेति भावः । अतो मद्-<strong>बन्धूनां</strong> मद्-दुष्कीर्तेर् भयं मा सम्पादयत। यद् वा, वो <strong>मात्रादयो</strong> युष्माकं गृहेभ्यो निर्गमादिना मत्-पार्श्वे गमनम् आशङ्क्य <strong>मा</strong> मां तत्र कुत्राप्य् <strong>अपश्यन्तो विचिन्वन्ति</strong> । सामीप्ये वर्तमाना, विचेष्यन्त्य् एवेत्य् अर्थः । ततश् चात्रायातैस् तैर् मयि युष्माभिः सहिते दुष्टे युष्मद्-धेतुक-मद्-दुष्कीर्त्या युष्मान् प्रति क्रुद्धेभ्यो मद्-बन्धुभ्यो भयं कुरुतेत्य् अर्थः । अन्यत् समानम् ।</p>
<p>वस्तुतस् तु तेभ्यो भयाभावं च तासां द्रढयतीति दिक् । श्लेषार्थश् चायम् । एवार्थे <strong>हि</strong>-शब्दः । अन्धा इव <strong>अपश्यन्त</strong> एव <strong>विचिन्वन्ति</strong>, अतो बहु-मार्गणेनापि न द्राक्ष्यन्त्य् एवेत्य् अर्थः । यद् वा, अप्य्-अर्थे <strong>हि</strong>-शब्दः । अन्धा इव <strong>अपश्यन्तो</strong>ऽपि <strong>विचिन्वन्ति</strong> किम् ? काक्वा नैवेत्य् अर्थः । भवतीभिस् तेषाम् उपेक्षणात्, अतो बन्धुभ्यो भयं मा कुरुतेति ॥२०॥</p>
<hr>
<p><strong>जीव-गोस्वामी (लघु-वैष्णव-तोषणी) :</strong> ननु, पुरुष-सिंह ! परम-बलीयसस् तवान्तिके स्थितानां नः कुतो भयम् ? इत्य् आशङ्क्य स-शङ्कम् आह&mdash;<strong>मातर</strong> इति । अत्र <strong>मातरः पितरो भ्रातर</strong> इति कुमारिका दृष्ट्वा भणितं । व्यूढतया प्रतीता दृष्ट्वा तु <strong>पतयः पुत्रा</strong> इति यद् उक्तं, तत् खलु परिहासार्थं कल्पना-मात्रम् इति स्थापयिष्यते । <strong>च</strong>-शब्द उक्त-समुच्चये । <strong>हि</strong> निश्चये । अतो यदि कदाचित् तेष्व् एकोऽप्य् अत्रागतो मत्-पार्श्वे युष्मान् पश्येत्, तदोभयेषाम् अपि लज्जा-भये स्याताम् इति भावः । अतोऽत्रावस्थित्या निज-<strong>बन्धुभ्यो</strong> ममात्मनश् च <strong>साध्वसं</strong> भयं <strong>मा कृढ्वं</strong> नोत्पादयत ।</p>
<p>यद् वा, हे महा-मन्त्राभिज्ञ ! ते सुदुर्गम-वन-मध्ये नागमिष्यन्ति । आगता अपि न द्राक्ष्यन्त्य् एव तत्राह&mdash;युष्माकम् अप्राप्त्या <strong>बन्धूनाम्</strong> अनिष्ट-शङ्कातो भयं नोत्पादयत, &quot;साधवो बन्धु-वात्सलाः&quot; इति न्यायात् । अतस् तेषु स्नेहेन च निवर्तध्वम् इति भावः ।</p>
<p>अथवा, श्लोक-द्वयेऽस्मिन् प्रत्यावृत्येदं व्याख्येयं&mdash;हे सुवृत्त [सुव्रत] ! त्वत्-पार्श्व-स्थिता न कुतश्चिद् अपि बिभिम इत्य् आशङ्क्य चक्षुर्-मुद्रण-पूर्वकं साभिनयम् आह&mdash;<strong>नेह</strong> इति । मत्-पार्श्वे <strong>स्त्रीभिर् न स्थेयम्</strong>, आबाल-ब्रह्मचारित्वेन मम स्त्री-सङ्ग-परिहाराद् इत्य् अर्थः । अहो बत ! बालिकानां वृद्धानां वा कदाचित् सहवासे दोषोऽपि किल न घटेत, यूयं तु नव-यौवनारूढा इत्य् आह&mdash;हे <strong>सुमध्यमा</strong> इति ।</p>
<p>ननु, महा-कपट-पटो ! व्रजेऽस्माभिः सङ्गो भवतो बहुधा भवत्य् एव ? तत्राह&mdash;<strong>इह</strong> इति । <strong>इह</strong> निर्जने वने समये च प्रदोषे इति दोष-विशेषं श्री-मुख-भङ्गी-विशेषेण सूचयति । अत <strong>इह</strong> इदानीं युष्मत्-प्रसङ्गात्, मम दुष्कीर्तिर् इति वा पाठः कीर्तिर् एव बाढं स्याद् इति सर्वथा प्रयातैवेति ।\</p>
<hr>
<p>ननु सुप्रतिष्ठ ! न कोऽपि ज्ञास्यतीति दुष्कीर्तेर् मा भैषीः, तत्राह&mdash;<strong>मातर</strong> इति । अतो नूनम् अत्रागता द्रक्ष्यन्त्य् एवेति भावः । अतो मद्-<strong>बन्धूनां</strong> मद्-दुष्कीर्तेर् भयं मा सम्पादयत। अन्यत् समानं ।</p>
<p>वस्तुतस् तु तेभ्यो भयोत्पादनेन वंशी-वादन-स्थानाद् दूरे सुगुप्त-स्थाने नेतुं तथोक्तम् इति । श्लेषार्थश् चायं&mdash;न चात्र स्व-स्व-बन्धु-जनागमनम् आशङ्क्यं, यतः <strong>मातर</strong> इत्य्-आदि । एवार्थे <strong>हि</strong>-शब्दः । गहन-वने अस्मिन्न् अन्धा इव <strong>अपश्यन्त</strong> एव <strong>विचिन्वन्ति</strong>, अतो बहु-मार्गणेनापि न द्राक्ष्यन्तीत्य् अर्थः । अतश् च <strong>बन्धुभ्यो</strong> भयं मा कुरुतेति ॥२०॥</p>
<hr>
<p><strong>जीव-गोस्वामी (प्रीति-सन्दर्भ ३३२) :</strong> न च मत्-सन्निधाव् अवस्थाने बन्धुभ्यो भेतव्यम् इत्य् आह&mdash;<strong>मातर</strong> इति । <strong>बन्धुभ्यः साध्वसं मा कृढ्वं</strong> यतस् ते <strong>मात्रादयो</strong> बन्धवो रात्राव् अस्मिन् <strong>अपश्यन्त</strong> एव <strong>विचिन्वन्ति</strong> । ततो नास्ति तेषाम् अत्रागमन-सम्भावनेति भावः । <strong>पुत्रा</strong> देवरं-मन्यादि-पुत्राः सपत्न्य्-आदि-पुत्रा वा ॥२०॥</p>
<hr>
<p><strong>जीव-गोस्वामी (बृहत्-क्रम-सन्दर्भः) :</strong> पुनः प्रतियात गृहम् इत्य् उक्तस्य युक्तिं वक्ति&mdash;<strong>मातर</strong> इत्य्-आदि । <strong>मातरः पितर</strong> इति कुमारीः प्रति, <strong>पुत्राः</strong> पुष्ट-पुत्राः, <strong>भ्रातरः पितरश्</strong> चेति यथा-तथा-मूढाः प्रति । अथवा, पितरः पुत्रा इति परस्पर-सापेक्षतया पितृणाम् एव पुत्रा इति बोद्धव्यम् । यथा पिता पुत्रश् चागत इति पितुर् एव पुत्रोऽधिगम्यते, तेन पितृ-शब्द-सन्निकृष्ट-पुत्र-शब्देन वैमात्रेय-भ्राताधिगन्तव्यः । भ्रातृ-शब्देन सहोदर इति च । <strong>अपश्यन्तः</strong> सन्तो <strong>विचिन्वन्ति</strong>, तस्माद् <strong>बन्धु-साध्वसं मा कृढ्वम्,</strong> मा कुरुतेत्य् अर्थः ।</p>
<p>न गृहं प्रतियातेति पक्षान्तरे युक्तिः । <strong>वो</strong> युष्माकं <strong>मात्रादयोऽपश्यन्तः</strong> सन्तो <strong>मा विचिन्वन्ति</strong> । मम योग-माया-प्रभावात् पश्यन्त एव वर्तन्ते । कथं विचेष्यन्तीत्य् अर्थः । मन्यमानाः स्व-पार्श्व-स्थान् [भा।पु। १०.३३.३८] इति वक्ष्यमाणत्वात् । तस्माद् <strong>बन्धु-साध्वसम् अकृढ्वम्</strong> न कुरुत, अ-कारः प्रश्लेषणीयः । अभावे नह्य् अ नो ना इति केवलस्य अ-कारस्य निषेध-वाचकत्वम् ॥२०॥</p>
<hr>
<p><strong>नारायण-भट्टः (श्री-रसिकाह्लादिनी) :</strong> उपासना-सिद्धाः यूथ-मुख्याः प्रत्याह&mdash;<strong>मातर</strong> इति । <strong>ऊढा</strong> मातृ-गृहे स्थितास् तत्-स्नेह-परवशा अपि वेणु-नाद-माधुर्येण कृष्टाः प्रतिवदति&mdash;<strong>मातरो</strong> युष्मान् <strong>विचिन्वन्ति</strong> स्नेह-विशेषात्, गृहेष्व् <strong>अपश्यन्त्यो</strong> वनेऽप्य् आयास्यन्ति । तदा रस-भङ्गो भविष्यति । तासां वनेषु परिभ्रमणाशक्तिम् आलक्ष्य कुल-कलङ्क-भीत्या <strong>पितरो</strong>ऽपि इतस् ततो <strong>विचिन्वन्ति</strong> । व्यूढापि भर्तृ-गृह-गमनाभावात् <strong>विचिन्वन्तो</strong>ऽपि कुत्रापि भवतीर् अप्राप्य वनेऽप्य् आयास्यन्ति तदा महान् अनर्थो भविता । प्रौढाः प्रत्य् आह मातुर् उपेक्षणम् आकलय्य&mdash;<strong>पुत्रा विचिन्वन्ति</strong>, तेषां परिभ्रमण-वैफल्यम् आलक्ष्य <strong>भ्रातरो विचिन्वन्ति</strong> । भ्रातृ-गेहाद् आगताः पतीनां गृहेषु स्थितास् तत एवागताः प्रति वदति&mdash;<strong>पतयो</strong> भवतीर् <strong>विचिन्वन्ति</strong>, &quot;पत्नी-पापानि भर्तुः&quot; इति कलङ्क-भिया च सर्वत्रान्वेष्यन्ति । अन्येषाम् आगमनं कादाचित्कं, पतीनाम् आगमनं त्व् आवश्यकं सम्भावितम् इति । अतोऽत्रागत्य मन्-निकटे भवतीर् दृष्ट्वा व्रज-राज-पार्श्वे गत्वा यदि निवेदयेयुः, तदा मम महती लज्जा भवेत् । तदा च युष्मास्व् अपि कोऽपि विस्रम्भं न करिष्यति युष्मद्-धेतु-दुष्कीर्तेर् मम भयं यद् धेतुकं कुल-कलङ्काद् भवतीनां भयम् इति । अतो मम युष्माकं च क्षेमाय वनेऽवस्थानम् असाम्प्रतम् एव । अतो <strong>बन्धूनां साध्वसं</strong> भयं कुत्र गता इति <strong>मा कृढ्वं</strong> मा कुरुत । भयम् अविगणय्य भवतीनाम् अत्रावस्थानेनोदासीनस्याकामस्य च मम किं प्रयोजनाभावात् ।</p>
<p>अयं शब्दोत्थोऽर्थः सापेक्षत्व-सकामत्व-पक्षेऽर्थोत्थम् अर्थम् आह&mdash;युष्माकं <strong>मात्रादयो विचिन्वन्ति</strong> अन्वेषयन्ति । वाग्-भङ्ग्या श्लेषार्थं प्राह&mdash;<strong>विचिन्वन्तु,</strong> किं तेषाम् अन्वेषणेन ? मया तु तादृशानुसन्धानस्य कृतत्वात्, यथा युष्मान् मात्रादयः पश्यन्तोऽपि अन्धा इव परिभ्रमिष्यन्ति । अत्र नायास्यन्ति यतो भीति-सहिता रतिर् न सुख-प्रदा । अतो निर्भयाः सत्यो मया सह विहरतेति सूचितम् । अन्यथा ममौदासीन्ये मात्रादयोऽत्रागता भवेयुः । तस्माद् अर्थोत्थम् उक्त इति ॥२०॥</p>
<hr>
<p><strong>विश्वनाथ-चक्रवर्ती (सारार्थ-दर्शिणी) :</strong> ननु, रात्राव् अपि वनेऽपि युवतीनाम् अपि सङ्घशो न गमने दोषो न जनैर् उद्बुध्यते, सत्यम् । तद् अपि बन्धवो भवतीर् अनिष्टाशङ्कया साम्प्रतम् अवश्यम् अन्विष्यन्ति । अतस् तान् मा व्याकुलयतेत्य् आह&mdash;<strong>मातर</strong> इति । <strong>वो</strong> युष्मान् <strong>विचिन्वन्ति</strong> मृगयन्ते । तत्र <strong>पुत्राः</strong> द्वित्रिमास्या एव नान्वेषण-पराः, पाययन्त्यः शिशून् पयः [भा।पु। १०.२९.६] इति क्रन्दन्ति । वत्सा बालाश् चेति पूर्वापरोक्तस् तद् अपि भगवता स्वस्मिंस् तद्-विशेष-ज्ञानाभावम् अभिनीतवतैवोक्तम् इत्य् अदोषः । अतो <strong>बन्धूनां साध्वसं</strong> युष्मद्-अदर्शनोत्तं भयं <strong>मा कृढ्वं</strong> नोत्पादयत।</p>
<p>पक्षे, <strong>अपश्यन्त्यो विचिन्वन्त्य्</strong> एव, न त्व् अतिदूरेऽतिनिविडे वनेऽस्मिन् वो न द्रक्ष्यन्ति । अतो <strong>बन्धुभ्यस्</strong> तेभ्यः सकाशाद् भयं <strong>मा कृढ्वं</strong> स्वच्छन्देन मया सह रात्राव् अत्र विलसतेति भावः ॥२०॥</p>
<hr>
<p>॥ १०.२९.२१-२२ ॥</p>
<p>दृष्टं वनं कुसुमितं राकेश-कर-रञ्जितम् ।</p>
<p>यमुनानिल-लीलैजत्-तरु-पल्लव-शोभितम् ॥</p>
<p>तद् यात मा चिरं गोष्ठं<sup id="fnref:11"><a href="#fn:11" class="footnote-ref" role="doc-noteref">11</a></sup> शुश्रूषध्वं पतीन् सतीः ।</p>
<p>क्रन्दन्ति वत्सा बालाश् च तान् पाययत दुह्यत ॥</p>
<p><strong>श्रीधर-स्वामी (भावार्थ-दीपिका) :</strong> ईषत्-प्रणय-कोपेनान्यतो विलोकयन्तीः प्रत्य् आह&mdash;<strong>दृष्टम्</strong> इति । <strong>राकेशस्य</strong> पूर्ण-चन्द्रस्य <strong>करै रञ्जितम्</strong> । <strong>यमुना</strong>-स्पर्शिनोऽ<strong>निलस्य लीला</strong> मन्द-गतिः, तया <strong>एजन्तः</strong> कम्पमानास् <strong>तरूणां पल्लवाः</strong>, तैः <strong>शोभितम्</strong> ॥२१॥ <strong>सतीः</strong> ! हे सत्यः ! ॥२२॥</p>
<hr>
<p><strong>वंशीधरः (भावार्थ-दीपिका-प्रकाशः) :</strong> <em>अन्यतो</em> वनम् । उपेक्षायाम्&mdash;भवतीभिर् <strong>वनं दृष्टम्</strong> । किम्भूतम् ? <strong>कुसुमानि</strong> सञ्जातान्य् अस्येति हासो लक्ष्यते, भवतीनाम् अनुचिताचारं वीक्ष्य वनम् अपि हसतीति भावः । ततोऽपि परावृत्याकाश-दत्त-दृष्टीर् दैवम् उपालम्भन्तीर् इवालक्ष्याह&mdash;<strong>राक-</strong> इति । <strong>राकेशो</strong>ऽपि वनेनैक-रसं योगं कृत्वा हसत्य् एव । पुनर् अतिकोपेन यमुनाभिमुखीर् आलक्ष्याह&mdash;<strong>यमुना</strong> इति । यमुनापि समीर-कम्पित-नीर-<strong>तरु-पल्लव</strong>-चालन-च्छलेन नेह स्थेयम् [भा।पु। १०.२९.१९] इत्य् उपदिशतीति भावः । पक्षेऽतीव-शोभन-रमणोपयोगि स्थलम् इदं, ततो रमणं कुरुतेति द्योतयति ॥२१॥</p>
<p>यतो युष्मान् <strong>अपाश्यन्तो</strong> बन्धवो भयम् आप्नुवन्ति, ततो हेतोर् यूयं <strong>मा चिरं</strong> शीघ्रं <strong>गोष्ठं यात</strong> । तान् <strong>वत्सान् पाययत,</strong> गवां पार्श्वे त्यजत । <strong>बालांश्</strong> च दुह्यत स्वाङ्ग-रसं तेषु पूरयत । दैवादिकत्वं दुहेर् आर्षम् । पक्षे, <strong>मा</strong>-शब्दस्य सर्वत्रान्वयः। <strong>गोष्ठं मा यात</strong> । किं-भूतं ? <strong>चिरं</strong> चिरानुभूतम् इत्य् अर्थः । <strong>पतीन् मा शुश्रूषध्वं</strong> यतस् ते सुप्ताः । <strong>वत्सा मा क्रन्दन्ति,</strong> अतस् तान् <strong>मा पाययत</strong> । <strong>बालाश्</strong> च <strong>मा क्रन्दति,</strong> तान् अपि <strong>मा दुह्यत</strong> इत्य् अनेन ध्वनितम् अत्रैव रमध्वम् इति ॥२२॥</p>
<hr>
<p><strong>श्रीनाथ-चक्रवर्ती (चैतन्य-मत-मञ्जुषा) : दृष्टं वनम्</strong> इत्य्-आदि । कुसुमितत्व-राकेश-कर-रञ्जितत्वादिना पुनर् उद्दीपन-विभावं प्रतिपाद्य <strong>तत्</strong> तस्माद् <strong>यात मा चिरं</strong> विलम्बो कार्यः । एष च विधिः ।</p>
<p>एष निषेधार्थः&mdash;<strong>तत्</strong> तस्मात् <strong>मा यात</strong>, <strong>गोष्ठम् अचिरं</strong> तत् कालं विलम्बेन तु यास्यथः । <strong>शुश्रूषध्वं पतीन् मा</strong> इति सर्वत्र योज्यम् । <strong>मा पतीन्</strong> गृह-पतीन् <strong>शुश्रूषध्वं</strong> प्रियतमं तु मां शुश्रूषध्वं यतो भवत्यः सतीः सत्यः प्रथमार्थं द्वितीया । सत्यो हि माम् एव भजन्ति । यद् वा, पतीन् अस्मान् इति, सर्वोत्कृष्टत्वे बहु-गौरवत्वे बहु-वचनम् । अथवा, उद्दीपन-विभावो वनं दृष्टं, आलम्बन-विभावस् त्व् अहम् अपि दृष्टं, तद् यात यातुं चेत् शक्यते, तदा यातेति साक्षेपोक्तिः । दुह्यतेत्य् अन्तं बालाश् चेति परकीया इति बोद्धव्यम् । मां दृष्ट्वापि गृहादि-सम्बन्धोऽद्यापि न दूरीभूत इत्य् असन्तम् अपि गमन-मनोरथम् उद्भाव्य कौतुकत्वेनाक्षिपति ॥२१-२२॥</p>
<hr>
<p><strong>सनातन-गोस्वामी (बृहद्-वैष्णव-तोषणी) : कुसुमितम्</strong> इत्य्-आदि-विशेषणैर् दृश्यतोक्ता । यद् वा, ईषत्-प्रणय-कोपतो वनावलोकनेन च <strong>यमुना</strong> इति विवेचनीयम् । तत्र <strong>यमुना</strong> इति तत्-सम्बन्धेन शैत्यम्, <strong>लीला</strong> इति मान्द्यम् । वनस्य कुसुमितत्वेन स्वत एव सौगन्ध्यम् इत्य् अनिलस्य गुण-त्रयम् ऊह्यम् । अन्यत् तैर् व्यञ्जितम् ।</p>
<p>यद् वा, ननु महा-मोहन-वाक्याद्य्-अतिक्रमेण तेऽस्माभिर् उपेक्षिता एवेति कुतो भयम् ? इति चेत्, तर्हि तादृश-प्रयत्नेन रात्राव् आगमनस्य किं नाम प्रयोजनम् ? इति सकैतवं क्षणं ध्यात्वा, &ldquo;आं ज्ञातं, दिष्ट्या पूर्ण-चन्द्र-रात्रौ मदीय-श्री-वृन्दावन-शोभा-निरीक्षणार्थम् आगतम् इति । भवतु, तच् च सम्पन्नम् एव&rdquo; इत्य् स-सान्त्वम् अभिनयेनाह ।</p>
<p>यद् वा, ननु गृह-बन्ध्व्-आद्य्-उपेक्षया श्री-वृन्दावन-चन्द्रं श्री-कालिन्दी-विहार-लीलां चानुभवितुम् आगताः स्म इति कुतो भयम् ? इति चेत्, सत्यम् । तर्हि परम-शोभा-युक्त-वृन्दावनस्य तत्रोदित-चन्द्रस्य तथा सुन्दर-कालिन्दी-विहारि-वात-गति-लीलायाश् च दर्शनम् इदं दिष्ट्या सम्पन्नम् एवेत्य् अङ्गुल्य्-आदिना दर्शयन् स-लीलम् आह&mdash;<strong>दृष्टम्</strong> इति । अर्थः स एव। वस्तुतस् तु साक्षात् तथा तादृश-वनादि-प्रदर्शनेन कामम् एव विवर्धयति।</p>
<p>श्लेषार्थश् चायम्&mdash;एतत्-पक्षे <strong>दृष्टम्</strong> इति द्वाभ्याम् । ईदृशं सर्व-गुण-युक्तं <strong>वनं</strong> दृष्टम् एव, <strong>तत्</strong> तस्मात् <strong>घोषं मा यात</strong> [२२] इत्य् अन्वय इति । यद् वा, एतादृशे वने साक्षाद्-दृष्टेऽपि रात्रौ रतौ विलम्बनम् अयुक्तम् एवेति । तद्-योग्य-यमुना-तीरं प्रयाम इति ॥२१॥</p>
<p><strong>तत्</strong> तस्मात् वन-शोभा-दर्शनेन निज-मनोरथ-पूरणात् सदोच्चैर् गीत-दधि-मथन-गवादि-रावैर् घोषयति शब्दं करोतीति । श्लेषेण, सर्वेषां सर्व-वृत्तं घोषयतीति <strong>घोषः</strong>, तं गोपावासं <strong>यात</strong> । <strong>मा चिरम्</strong> अचिराद् एवेत्य् अर्थः । यद् वा, तत्र विलम्बं मा कुरुतेत्य् अर्थः । किम्-अर्थम् ? <strong>पतीन् शुश्रूषध्वं</strong> सेवध्वम् । कुतः ? <strong>सतीः</strong> ! हे सत्यः ! अन्यथा साध्वीत्व-भङ्गापत्तिः । अतो मत्-पार्श्वे युष्माकम् अवस्थानम् अयुक्तम् इति भावः ।</p>
<p>ननु, परम-सेव्य-त्वत्-सेवाम् असहमानाः सदासूयावन्तो दुष्टतरास् तेऽस्माभिः परित्यक्ता एव, पत्नीत्वम् अपि त्वत्-पादाब्जयोर् निर्मञ्छनीकृत्य दूरतः क्षिप्तम् इत्य् आशङ्क्य स-करुणं पक्षान्तरम् आश्रयन् वत्सादिषु स्नेहं जनयति&mdash;<strong>क्रन्दन्ति</strong> इति । अतस् तान् <strong>बालान् पाययत</strong> दुग्धं, वत्सार्थं च <strong>दुह्यत</strong> दुग्धं गा इत्य् अर्थः । वत्सेभ्यो बालेषु स्नेह-विशेषात् तेषां पश्चान् निर्देशः । एवं सर्वत्र निवर्तनार्थं पूर्व-पूर्वस्माद् वाक्याद् उत्तरोत्तरस्य गरिष्ठत्वम् ऊह्यम् । <strong>पाययत</strong> इत्य् अस्यादाव् उक्तिस् तस्य द्रुतम् अवश्य-कार्यत्वात् ।</p>
<p>यद् वा, गोप-चूडामणे ! <strong>वत्सान्</strong> गोपैर् गो-दोहनेन पाययिष्यन्त्य् एवेति । अत आह&mdash;<strong>दुह्यत</strong> गाः। गो-दोहने स्वत एव वत्सानां बालानां च तद्-दुग्धस्यैव पानं भावीत्य् अर्थः ।</p>
<p>अत्रेदं तत्त्वम्&mdash;श्री-कृष्णैक-प्रिया भगवत्यस् ता गोप्यः कथञ्चित् काश्चिज् जात-विवाहा अपि नाम-मात्रेणैव पतिमत्यो विविध-व्याजेन पतीन् वञ्चयन्त्यस् तैः सह ग्राम्य-धर्माभावेन अजातापत्या एव । केवलं पत्य्-आदीनाम् आग्रहेण निजौत्सुक्य-विशेषेण वा तास्व् एव काश्चित् पर-पुत्रान् पुष्ट-पुत्रतया पालयन्तीति स्वतः स्तन्याभावेन तान् गो-दुग्धम् एव पाययन्तीति । वस्तुतस् तु सर्वम् एतन् नर्मणैव । अत एव <strong>सतीर्</strong> इति ।</p>
<p>श्लेषार्थश् चायम्&mdash;तत् तस्मात् बन्धुभ्यः साध्वसाभावात् वन-शोभादि-रति-सामग्री-सद्-भावाच् च, अ-कार-प्रश्लेषेण <strong>अचिरं</strong> शीघ्रं <strong>मा यात</strong> । यदि याथ, तदा विलम्बेन रात्र्य्-अन्त एव यास्यथेत्य् अर्थः ।</p>
<p>यद् वा, <strong>चिरं</strong> चिरन्तनोऽस्वातन्त्र्यादि-दुःख-प्रदत्वेन बहुशोऽनुभूतो यो <strong>घोषः</strong>, तं <strong>मा यात</strong>, पुनर् न यास्यथेत्य् अर्थः । <strong>च</strong>-कारान् <strong>मा</strong>-शब्दस्याग्रेऽपि सर्वत्र सम्बन्धः । पतीन् मा शुश्रूषध्वं, सतीश् च साध्वीर् मा शुश्रूषध्वं न सेवध्वम्, तत्-पदवीम् अपि न यातेत्य् अर्थः । स्वातन्त्र्यादि-सुख-भङ्गाद् इति नर्मैव । वत्सादयो न क्रन्दन्त्य् एव, गोपादिभिर् गो-दोहनादिना पयः-पान-सिद्धेः । अतस् तान् न पाययिष्यथ, न तु धोक्ष्यतेत्य् अन्य-कृत्याभावेन स्वातन्त्र्यं सूचितम् । यद् वा, इतः-प्रभृति पति-शुश्रूषादि-कर्मसु न प्रवर्त्स्यथेत्य् अर्थः । तेनापि कथञ्चिद् अपि युष्माकं धर्म-विघातो नास्तीत्य् आह&mdash;<strong>सतीः</strong> ! हे साध्व्यः ! इति तत्त्वतस् तेषां पतित्वाभावात् मद्-भजनाच् च ॥२२॥</p>
<hr>
<p><strong>जीव-गोस्वामी (लघु-वैष्णव-तोषणी) :</strong> ततस् तासां प्रणय-कोपेन यद् अन्यतो दर्शनं तद्-अन्यथोत्प्रेक्ष्यते&mdash; दृष्टम् इति तद् यातेति परेणान्वयः । कुसुमितम् इत्य्-आदि-विशेषणैर् दृश्यतोक्ता । तत्र चेषत्-प्रणय-कोपतो वनावलोकने <strong>दृष्टं वनम्</strong> इत्य् उक्तं, तत ऊर्ध्वावलोकने च <strong>राकेश-कर-रञ्जितम्</strong> इति ततः कालिन्दी-तीरावलोकेन तु <strong>यमुनेति</strong> विवेचनीयम् । अन्यत् तैः ।</p>
<p>यद् वा, ननु महा-मोहन-वाक्याद्य्-अतिक्रमेण तेऽस्माभिर् उपेक्षिता एवेति कुतो भयम् ? इति चेत् तर्हि तादृश-प्रयत्नेन रात्राव् अत्रागमनस्य किं नाम प्रयोजनम् ? इति स-कैतवं क्षणं ध्यात्वा &quot;आं ज्ञातं, दिष्ट्या पूर्ण-चन्द्रायां रात्रौ मदीय-श्री-वृन्दावन-शोभा-निरीक्षणार्थम् आगतम् इति । भवतु, तच् च सम्पन्नम् एव&quot; इत्य् अङ्गुल्य्-आदिना दर्शयन् स-लीलम् आह&mdash;<strong>दृष्टम्</strong> इति । अर्थः स एव। वस्तुतस् तु साक्षात् तथा तादृश-वनादि-प्रदर्शनेन भावम् एव विवर्धयति ।</p>
<p>श्लेषार्थश् चायं&mdash;न केवलं तद्-भयाभाव एवात्र, अपि तु परम-सुख-निधानत्वम् अपीति भावोद्दीपनाय स्वयं दर्शयति&mdash;<strong>दृष्टम्</strong> इति । ईदृशं सर्व-गुण-युक्तं <strong>वनं दृष्टम्</strong> एव, <strong>तत्</strong> तस्मात् <strong>घोषं मा</strong> <strong>यात</strong> इत्य् अन्वय इति ॥२१॥</p>
<p><strong>तत्</strong> तस्मात् वन-शोभा-दर्शनेन निज-मनोरथ-पूरणात्, सदोच्चैर् गीत-दधि-मन्थन-गवादि-शब्दैर् घोषयति शब्दायते इति <strong>घोषः</strong> । श्लेषेण तु सर्वेषां सर्व-वृत्तं घोषयतीति तं गोपावासं <strong>यात</strong> । &quot;गोष्ठम्&quot; इति क्वचित् पाठः । तत्रैव भवतीनां सर्वा सामग्रीति, तद् एव गन्तुं युज्यत इति भावः । <strong>मा चिरम्</strong> अचिराद् एवेत्य् अर्थः । यद् वा, तत्र विलम्बं मा कुरुतेत्य् अर्थः । किम्-अर्थम् ? <strong>पतीन् शुश्रूषध्वं</strong> सेवध्वम् । कुतः ? <strong>सतीः</strong> ! हे सत्यः ! अन्यथा साध्वीत्व-भङ्गः स्यात् । अतः पर-पुरुषस्य मम पार्श्वे युष्माकम् अवस्थानम् अयुक्तम् इति भावः ।</p>
<p>ननु, परम-सेव्य-त्वत्-सेवाम् असहमानाः सदासूयावन्तो दुष्टतरास् तेऽस्माभिः परित्यक्ता एव, पतिव्रतात्वम् अपि त्वत्-पादाब्जं निर्मञ्छनीकृत्य दूरतः क्षिप्तम् इत्य् आशङ्क्य स-करुणम् इव पक्षान्तरम् आश्रयन् वत्सादिषु स्नेहं जनयति&mdash;<strong>क्रन्दन्ति</strong> इति । अतस् तान् <strong>वत्सान् पाययत</strong>, बालार्थं च <strong>दुह्यत</strong> दुग्धं दोहयेत्य् अर्थः । एतच् च तत्-तत्-सन्निधान-मात्र-विश्रम्भित-तत्-प्रिय-गवाद्य्-अपेक्षया</p>
<hr>
<p>अत्रेदं तत्त्वम्&mdash;ताः खलूद्दिश्य स वो हि स्वामी भवति [गो।ता।उ। २.२७] इति गोपाल-तापिन्यां, श्रियः कान्ताः कान्तः परम-पुरुषः [ब्र।सं। ५.६७] इति ब्रह्म-संहितायां, दशाक्षरादि-मन्त्राश् च, तथा श्रुत्य्-आगमादौ, कृष्ण-वध्वः [भा।पु। १०.३३.८] इति चात्रैव श्री-कृष्णैक-कान्तानां परम-लक्ष्मीणां तासाम् अन्यत्र विवाहो न सम्भवति । तत्-प्रतीतिश् च तासाम् उत्कण्ठा-वर्धनार्थं, योग-मायाम् उपाश्रितः [भा।पु। १०.२९.१] इत्य्-आदौ तद्-अर्थं निर्दिष्टया योग-माययैवेति गम्यते । यैव खलु तत्-प्रतिरूप-कल्पनया तत्-पतिं-मन्यास् तान् वञ्चयति । वक्ष्यते च, नासूयन् खलु कृष्णाय [भा।पु। १०.३३.३७] इत्य्-आदि । ततस् तैः सहाङ्ग-सङ्गाभावेनाजातापत्या एव केवलं स्नेह-विशेषेण यातृ-भ्रातृ-प्रभृति-पुत्रान् यान् पालयन्ति एव पुत्रा इत्य् उच्यन्ते । तेषाम् अपि लोके पुत्रतया व्यवहाराद् विशेषतस् तथा पाल्यमानत्वात्, श्री-बलदेव-साम्बाव् अप्य् उद्दिश्य, स-सुतः स-स्नुषः प्रायात् सुहृद्भिर् अभिनन्दितः [भा।पु। १०.६८.५२] इति श्री-शुकेनापि प्रयुक्तत्वात् । अतः स्तन्याभावेन गो-दुग्धम् एव तान् पाययन्तीति <strong>तान् पाययत दुह्यत</strong> इत्य् उच्यते । अत एव मुनिनाप्य् उक्तं&mdash;पाययन्त्यः शिशून् पयः [भा।पु। १०.२९.६] इति । अत्र <strong>शिशून्</strong> इत्य् एव <strong>पय</strong> इत्य् एव च, न तु सुतान् स्तनम् इति । यदि च तासाम् उदरजा एव ते स्युः, तदा रास-नृत्य-नायिकानाम् आदि-रस-नायिकानां च तासां वैरूप्येण तस्य रास-नृत्यस्य रसस्य च वैरूप्यं स्यात् ।</p>
<p>मातरः पितरः पुत्राः [भा।पु। १०.२९.२०] इत्य् अत्र श्री-भगवद्-वाक्ये केषाञ्चिद् रात्राव् अपि वनेऽपि मात्रादि-विचेतृत्वेन कासाञ्चिद् अर्ध-जरतीत्वम् अप्य् आयाति । तत्र पुनर् अतीव तत् स्यात्, तत् तु श्री-वैशम्पायनस्यासम्मतम्&mdash;युवतीर् गोप-कन्याश् च रात्रौ सङ्काल्य कालवित् [ह।वं। २.२१.१८] इत्य् अनेन । तथा तद् इदं तासाम् आलम्बन-रूपाणाम् उद्दीपन-सौष्ठवम् अपि वर्णयता श्रीमन्-मुन्दीन्द्रेण न मतं&mdash;भगवान् अपि ता रात्रीः [भा।पु। १०.२९.१] इत्य् आदाव् उद्दीपन-सौष्ठवेनालम्बन-रूपाणां तासां सौष्ठवम् अनुस्मृत्य, रन्तुं मनश् चक्रे [तत्र] इति च गमितम् । वक्ष्यते च तासां सौष्ठवं श्री-भगवन्तम् अपेक्ष्याप्रौढत्वं च&mdash; मध्ये मणीनां हैमानां महा-मरकतो यथा [भा।पु। १०.३३.७] इत्य् अनेन, व्यरोचतैणाङ्क इवोडुभिर् वृतः [भा।पु। १०.२९.४३] इत्य् अनेन, तडित इव ता मेघ-चक्रे विरेजुः [भा।पु। १०.३३.८] इत्य् अनेन च । तस्मात् श्री-भगवता तासां पुत्रतया निर्देशस् तु परिहास-पर एव, न तु दोषोद्गार-परः, वाचः पेशैर् विमोहयन् [भा।पु। १०.२९.१७] इति । अतः प्रहस्य सदयं गोपीर् [भा।पु। १०.२९.४३] इत्य् अत्र परिहासस्य स्फुटतरत्वं दृश्यते । यत एव मातरः पितरः पुत्राः [भा।पु। १०.२९.२०] इत्य्-आदिकं च कल्पना-मयम् एव जल्पितं, परिहासं विना तु दोषोद्गारे, निन्दामि च पिबामि च इति न्यायेन तासां स्वीकारे परम-वैरस्यम् एव च स्यात् । आस्तां तावत् तासां स्वयं दोषोद्गारः, तादृशस्यालम्बन-दोषस्यास्तित्व-मात्रेऽपि परम-रस-व्याघातः स्यात्।</p>
<p>तच् चान्यत्रापि सन्-नायके कविभिर् वर्णनीयत्वेन स्वीकृतेन सम्भवति, किम् उत परम-पुरुषोत्तमे महा-कवि-वर्ग-वर्णनीये लीला-रस-विशेष-वर्णनार्थम् अवतीर्णे तस्मिन् । वक्ष्यते च&mdash;भजते तादृशीः क्रीडा याः श्रुत्वा तत्-परो भवेत् [भा।पु। १०.३३.३६] इति, सिषेव आत्मन्य् अवरुद्ध-सौरतः सर्वाः शरत्-काव्य-कथा-रसाश्रयाः [भा।पु। १०.३३.२६] इति च । तस्मात् <strong>पतयो</strong>ऽप्य् आसां माया-मात्र-प्रतीताः, <strong>पुत्राश्</strong> च गौणार्था इति ।</p>
<p>श्लेषार्थश् चायम्&mdash;<strong>तत्</strong> तस्मात् बन्धुभ्यः साध्वसाभावात् वन-शोभा-रति-सामग्री-सद्-भावाच् च <strong>अचिरं</strong> शीघ्रं <strong>मा यात</strong> । यदि याथ, तदा विलम्बेन रात्र्य्-अन्त एव यास्यथेत्य् अर्थः । <strong>च</strong>-कारान् <strong>मा</strong>-शब्दस्याग्रेऽपि सर्वत्र सम्बन्धः । <strong>पतीन् मा शुश्रूषध्वं</strong>, <strong>सतीश्</strong> च साध्वीर् <strong>मा शुश्रूषध्वं</strong>, तत्-पदवीम् अपि न यातेत्य् अर्थः । स्वातन्त्र्यादि-सुख-भङ्गाद् इति नर्मैव <strong>वत्सा बालाश् च</strong> <strong>मा क्रन्दन्ति</strong>, तस्मात् <strong>तान् मा पाययत, मा दुह्यत</strong> इति च स्वातन्त्र्यं सूचितम् ॥२२॥</p>
<hr>
<p><strong>जीव-गोस्वामी (क्रम-सन्दर्भः) :</strong> <em>न व्याख्यातम्।</em></p>
<hr>
<p><strong>जीव-गोस्वामी (प्रीति-सन्दर्भ ३३२) :</strong> निजाराम-दर्शनया तासां भावम् उद्दीपयति&mdash;<strong>दृष्टं वनम्</strong> इति ॥२१॥ निगमयति&mdash;<strong>तद् यात</strong> इति । यस्माद् रजन्य् एषा घोर-रूपा [भा।पु। १०.२९.१९] इत्य्-आदिको हेतुः, <strong>तत्</strong> तस्माच् <strong>चिर</strong>-कालं व्याप्य <strong>घोषं मा यात</strong> । अचिरम् अधुनैव मा यातेति वा । ततस् तत्र गत्वा <strong>पतीन्</strong> युष्मत्-पतित्वेन कॢप्तान् तान् अपि <strong>मा शुश्रूषध्वम्</strong> । हे <strong>सतीः</strong> ! सत्यः ! परमोत्तमाः ! ये च <strong>वत्सादयस्</strong> ते च <strong>मा क्रन्दन्ति,</strong> ततस् तान् <strong>मा पाययत,</strong> तद्-अर्थं <strong>मा दुह्यत</strong> चेति ॥२२॥</p>
<hr>
<p><strong>जीव-गोस्वामी (बृहत्-क्रम-सन्दर्भः) :</strong> पुनर् <strong>यात गृहम्</strong>, न यातेति पक्ष-द्वयम् एव लक्ष्यीकृत्याह&mdash;<strong>दृष्टं वनम्</strong> इत्य्-आदि सार्धेन । <strong>वन</strong>-शोभा-दिदृक्षया यद् आगताः, तद् <strong>दृष्टम्</strong> । <strong>वनं</strong> कीदृशम् ? <strong>कुसुमितम्</strong> इत्य्-आदि-विशेषण-त्रयम् । <strong>तस्माद् घोषं यात, मा चिरम्</strong>, विलम्बो मा कार्य इत्य् अर्थः । तत्र गत्वा किं कार्यम् ? तत्राह&mdash;<strong>पतीन् शुश्रूषध्वम्</strong> । पतीन् इति पान्तीति पतय इति योगार्थत्वाद् यथा-तथं पालक-मात्रे बोद्धव्यम् । अन्यच् च&mdash;<strong>क्रन्दन्ति</strong> <strong>बालाश्</strong> च <strong>वत्साः,</strong> तान् <strong>पाययत</strong>, पश्चाद् <strong>दुह्यत</strong> इत्य् अर्थः । <strong>बाला</strong> इति वत्स-विशेषणम् । हे सतीः ! साध्व्यः !</p>
<p>पक्षे, <strong>दृष्टं वनम्</strong> इत्य्-आदिना उद्दीपन-विभावः प्रकटीकृतः । <strong>तत्</strong> तस्माद् <strong>घोषं मा यात</strong>, <strong>पतीन् मा शुश्रूषध्वम्</strong> । <strong>बालाश्</strong> च <strong>वत्सा मा क्रन्दन्ति</strong> । <strong>तान्</strong> मा <strong>पाययत</strong>, मा <strong>दुह्यत</strong> चेत्य् अर्थः । <strong>चिरम्</strong> एव <strong>न यात</strong>, इहैव सर्वदा तिष्ठतेत्य् अर्थः । प्रति-क्रियं मा-शब्दो योज्यः ॥२१-२२॥</p>
<hr>
<p><strong>नारायण-भट्टः (श्री-रसिकाह्लादिनी) :</strong> शब्दोत्थार्थ-प्रतीत्या वास्तवम् अर्थम् अजानतीः, ऊर्ध्वाधो दृष्टि-प्रसरणेनान्यतो विलोकयन्तीः किञ्चित् संरम्भ-क्षुभित-दृष्टीः प्रत्य् आह&mdash;<strong>दृष्टम्</strong> इति । अतिमुद्राम् आकलय्य ईषत्-प्रणय-कोपेन इतस् ततो विलोकमाना दृष्ट्वा अन्यथोत्प्रेक्षणं निर्वार्य, नूनं गृहेषु पत्य्-आदि-शुश्रूषया व्याकुलत्वेन दुःखम् अनुभूय वृन्दावन-विलोकनौत्सुक्यतयागता एव तर्हि क्षणं वन-दर्शनेन हृदयं निर्वापयन्तु इत्य् आह तीर्यक्-प्रेक्षणेन वन-दर्शनं सम्भाव्याह, निर्धारितम् इवार्थं वदति&mdash;<strong>वनं दृष्टं</strong> तच् च <strong>कुसुमितं</strong> शोभातिशयोक्तिः सूचिता ।</p>
<p>ऊर्ध्वावलोकन-मन्मथोत्प्रेक्ष्याह&mdash;<strong>राकेश-कर-रञ्जितम्</strong> इति । कालिन्दी-प्रदेश-स्थ-वृक्ष-खण्डेषु प्रसरन्तीर् दृष्टीर् अन्यथोत्प्रेक्षमाणम् आह&mdash;<strong>यमुन</strong> इति । <strong>यमुना</strong>-संवासिनोऽ<strong>निलस्य</strong> लीलानायस-कृतिः, तया <strong>एजन्तः</strong> कम्पमानास् <strong>तरु-पल्लवाः,</strong> तैः <strong>शोभितम्</strong> । वृक्षा अपि भवतीम् अत्रावस्थानम् अनुचितं मन्यमाना अङ्गुलि-तुल्यैः पल्लवैर् एव निवारयन्ति वन-दर्शन-विषयिणी उत्कण्ठोपसम्पन्नैव, अतः परं <strong>गृहं यात</strong> इति वन-निरीक्षणायागता भवतीर् अत्रावस्थापयतो ममोदासीनस्यानौचितीयम् इति ।</p>
<p>सापेक्षत्व-पक्षेऽर्थस् तु&mdash;स एवभिप्रायस् त्व् अन्य एव रमणार्थं चेद् अगताः, तर्हि उद्दीपन-विभावं पश्यतेत्य् आह&mdash;<strong>दृष्टम्</strong> इति । <strong>वनं दृष्टं</strong> काक्वा प्रश्नः । वनं विशिनष्टि&mdash;<strong>कुसुमितं</strong> । भवतीनाम् आगमनं दृष्ट्वा वनस्यापि भाव-विशेषेण रोमाञ्चितत्वम् इव जातं, किं पुनर् मम ? इति भावः । अनेनाग्रे करिष्यमाणम् आकल्प-शय्या-व्यञ्जनादि-रचनं सूचितम् इति ।</p>
<p><strong>वनं</strong> कीदृशं ? <strong>राकेशस्य करैः</strong> किरणैः <strong>रञ्जितं,</strong> चन्द्रस्यापि अस्मद्-रमणानुकूल्यं दर्शितं, <strong>करैः</strong> हस्तैः हि मार्दवेन कान्ति-विशेष-योजितम् । अनेन वनस्योज्ज्वलत्वं तमो-नाशकत्वं सूचितम् ।</p>
<p>पुनः कीदृशम् ? <strong>यमुना</strong>-सम्बन्धिनोऽ<strong>निलस्य लीला</strong>, तया सञ्चलनं, तेन <strong>एजत्</strong> कम्पमाना <strong>तरूणां पल्लवानि</strong> । धुवने कर-धूननम् इव शिक्षयन्तः । यद् वा, ईदृशं सुखं नान्यत्रास्तीति गतागतैः दर्शयन्त इव <strong>वनैः पल्लवैः शोभितम्</strong> अनेन शरद-र्तुः शैत्येन च युष्मद्-आगमनेन मत्-सम्बन्धेन च वृक्षेष्व् अपि सत्त्विक-भावः सूचितः । ईदृशं सर्व-सद्-गुण-विशिष्टं <strong>वनम्</strong> इष्टम् एवातो व्रजे गमनम् अयुक्तम् इति तात्पर्यार्थः ॥२१॥</p>
<p>इदानीं मुनि-रूपाः यूथ-मुख्याः प्रति पद्य-द्वयेनाह&mdash;<strong>तद् यात</strong> इति । वन-दर्शनेन मनोरथ-पूर्तिश् चेज् जाता, तर्हि <strong>गोष्ठं</strong> व्रजं <strong>यात</strong> । ननु व्रजं त्यक्तैवायाताः । पुनस् तत्रैव गमनेन किं प्रयोजनम् ? इति चेत्, तत्राह&mdash;व्रजे धर्मार्थ-काम-लाभो भविष्यतीत्य् उपदिशन्न् आह&mdash;हे <strong>सतीः</strong> ! सत्यः ! पति-शुश्रूषणं त्यक्त्वायाताः, अतो धर्म-हानिर् जाता । धर्म-मूला काम-प्राप्तिः, धर्मे नष्टे काम-हानिर् अपि जाता । दुग्ध-हान्य्-अर्थ-नाशोऽपि जातः । स्तनन्धय-त्यागेनोपलालनादि-सुख-नाशोऽपि जातः । एतच्-चतुष्टय-प्राप्त्य्-अर्थं व्रजं <strong>यात</strong> । <strong>मा चिरं</strong> विलम्बो न कार्यः । यास् तु पतीन् त्यक्त्वागताः, ता यूयं <strong>पतीन् शुश्रूषध्वम्</strong> । यास् तु दोहं हित्वागताः, तासां <strong>वत्सा</strong> बद्धा एव <strong>क्रन्दन्ति</strong> । यासां स्तनन्धया अतृप्ताः <strong>क्रन्दन्ति</strong>, <strong>तान् दुह्यत</strong> दोहयतेत्य् अर्थः । अतृप्ता <strong>बालाः क्रन्दन्ति</strong>, <strong>तान्</strong> स्तनं <strong>पाययत</strong> । उदासीनस्य मम निकटे स्थित्या धर्मादि-हानिर् भविष्यति, तत्र गतानां सर्वं सम्पत्स्यत इति रहस्योपदेशः स्वस्य सापेक्षत्वम् ।</p>
<p>पक्षे व्यङ्ग्यार्थम् आह&mdash;हे <strong>सतीः</strong> ! सत्यः ! मुख्य-पत्यौ स्निग्धत्वात् पारिभाषिक-पतिं त्यक्त्वागतत्वाच् च, एतासां साध्वीत्वं ज्ञातम् । पूर्वं नर्मणा निषेधम् उक्तम् । इदानीं वास्तवम् अर्थम् आह&mdash;<strong>तत्</strong> तस्मात् <strong>चिरं</strong> बहु-काल-पर्यन्तं <strong>गोष्ठं मा यात</strong>, किन्तु मया सहात्रैव रमध्वम् ।</p>
<p>यद् वा, <strong>चिरं</strong> बहु-काल-पर्यन्तं माम् आयात प्राप्नुवत । यद् वा, <strong>अचिरं</strong> शीघ्रं <strong>गोष्ठं</strong> व्रजं <strong>मा यात</strong>, गमने दोषस्य बहुशोऽनुभूतत्वात्, रात्र्य्-आदि-दुःखम् अनुभूयागतत्वात् । अन्यथा दुःखं तद् अवश्यम् एव भविष्यति । यदि पत्य्-आदीनां सङ्कोचः, तदा पूर्णं रमणं विधाय रात्रि-शेषे यास्यथ । <strong>मा</strong>-शब्दस्य सर्वत्रान्वयः । <strong>पतीन् मा शुश्रूषध्वं,</strong> मद्-रूपेण तेषां बहुशः प्रातिकूल्यानुभवस्य सिद्धत्वात् ।</p>
<p>ननु क्रन्दतो वत्सान् बालान् त्यक्त्वागताः, अतस् तत्-स्मरणे रमणस्य विफलत्वं भविष्यति ? इति चेत्, तत्राह&mdash;<strong>वत्सा बालाश्</strong> च <strong>न क्रन्दन्ति</strong>, तद्-अर्थस्यान्यथा-सिद्धत्वात् । गोपैर् एव गो-दोहनस्य कृतत्वात्, पयसोऽपि तद्-अपेक्षितत्वाच् च, तच्-चिन्ता न कार्या । बालानां सान्त्वनस्य वृद्ध-धात्री-प्रभृतिभिर् एव कृतत्वात्, अतस् तच्-चिन्ता न कार्या । स्पष्टार्थम् आह&mdash;<strong>तान् बालान् पयो मा पाययत</strong>, <strong>वत्सान् मा दुह्यत</strong> मा दोहयत, तस्यार्थस्य स्वत एव सिद्धत्वात् । अतो निःशङ्कं मया सह रमतेत्य् अर्थः ॥२२॥</p>
<hr>
<p><strong>विश्वनाथ-चक्रवर्ती (सारार्थ-दर्शिणी) :</strong> ततश् च ता लज्जया परितो विलोकयन्तीर् आह&mdash;<strong>दृष्टम्</strong> इति । &quot;आं ज्ञातं वन-दर्शनार्थम् आगताः&quot; इति ततश् च तासाम् ऊर्ध्वावलोकने सत्य् आह&mdash;<strong>राकेश</strong> इति । यमुना-दिग्-अवलोकने सत्याह&mdash;<strong>यमुना</strong>-स्पर्शिनोऽ<strong>निलस्य लीला</strong> मन्द-गतिः, तया <strong>एजन्तः</strong> कम्पमानास् <strong>तरूणां पल्लवाः</strong> पुष्पितैस् तैः <strong>शोभिताम्</strong> इत्य् अभीप्सितं वनादि-दर्शनम् अपि निर्व्यूढम्, अतो मा विलम्बध्वम् इति भावः ।</p>
<p>पक्षे, वृन्दा<strong>वनम्</strong> इदं सर्वोत्कृष्टं, तत्रापि पूर्ण-चन्द्रा रजनी, तत्रापि चतुर्दिक्षु <strong>यमुना</strong>, तत्रापि शैत्य-मान्द्य-सौगन्ध्यवन्तोऽ<strong>निला</strong> इत्य् उद्दीपन-विभावा एते । आलम्बन-विभावश् चाहं वर्त एवेत्य् अद्य युष्माकं रसिकता परीक्षिता भविष्यतीति ॥२१॥</p>
<p><strong>तत्</strong> तस्मान् <strong>मा चिरं यात</strong>, अपि तु शीघ्रम् एव यातेत्य् अर्थः । <strong>सतीः</strong> पतिव्रताः अपि <strong>शुश्रूषध्वं</strong> तद्-धर्म-ग्रहणार्थं ता अपि भजनीया एवेति भावः । इति परोढा उक्ता कुमारीः प्राह&mdash;<strong>वत्सा</strong> गवां <strong>क्रन्दन्ति</strong>, <strong>तान् दुह्यत</strong> दोहयत । मुनिचरीः प्राह&mdash;<strong>बालाः क्रन्दन्ति</strong>, <strong>तान् पाययत</strong> ।</p>
<p>पक्षे, <strong>तत्</strong> तस्माच् <strong>चिरं</strong> समस्ताम् अपि रात्रिम् अभिव्याप्य <strong>मा यात</strong>, मया सह रमध्वम् इति भावः । <strong>पतीन् साध्वीश्</strong> च <strong>मा शुश्रुध्वं</strong>, विधात्रा दत्तस्यैतादृश-सौन्दर्यस्य यौवनस्य च वैयर्थ्य-प्रापणानौचित्याद् इति भावः । एवं <strong>मा दोहयत मा पाययत</strong> मद्-अनुरागिणीनां भवतीनां किं तैः ? इति भावः ॥२२॥</p>
<hr>
<p>॥ १०.२९.२३ ॥</p>
<p>अथवा मद्-अभिस्नेहाद् भवत्यो यन्त्रिताशयाः ।</p>
<p>आगता ह्य् उपपन्नं वः प्रीयन्ते मयि<sup id="fnref:12"><a href="#fn:12" class="footnote-ref" role="doc-noteref">12</a></sup> जन्तवः ॥</p>
<p><strong>श्रीधर-स्वामी (भावार्थ-दीपिका) :</strong> संरम्भ-क्षुभित-दृष्टीः प्रत्य् आह&mdash;<strong>अथवा</strong> इति । <strong>यन्त्रिताशया</strong> वशीकृत-चित्ताः । <strong>उपपन्नं</strong> युक्तम् । <strong>प्रीयन्ते</strong> प्रीता भवन्ति ॥२३॥</p>
<hr>
<p><strong>वंशीधरः (भावार्थ-दीपिका-प्रकाशः) :</strong> <em>संरम्भः</em> कोपावेशाः, तेन <em>क्षुभित-दृष्टीर्</em> भ्रान्तेक्षणाः । <strong>अथवा</strong> इति निपात-द्वयं सम्भ्रमे मङ्गले वा । <strong>मयि</strong> विषये <strong>जन्तवो</strong> जीव-मात्राणि । अतो रमध्वम् इति पक्षः॥२३॥</p>
<hr>
<p><strong>श्रीनाथ-चक्रवर्ती (चैतन्य-मत-मञ्जुषा) :</strong> पुनस् ताटस्थ्यम् आह&mdash;<strong>अथवा</strong> इत्य्-आदि ॥२३॥</p>
<hr>
<p><strong>सनातन-गोस्वामी (बृहद्-वैष्णव-तोषणी) : मयि</strong> यः <strong>अभिस्नेहः</strong> प्रीति-विशेषः, तस्माद् इति मधुर-प्रेमाख्यः पुं-स्त्री-भाव-विशेषो निरस्तः । अत एव सौदास्यम् आह&mdash;<strong>हि</strong> यतः सर्वेऽपि प्राणिनो मयि प्रीतिं कुर्वन्तीति । <strong>मद्-अभिस्नेहाद्</strong> इति साक्षाद्-उक्त्या तम् अपि श्लथयति । अत एव गौरवेण <strong>भवत्य</strong> इति ।</p>
<p>यद् वा, ननु प्रियंवद-प्रवर ! तर्ह्य् अस्माकम् अभीष्टं सम्पाद्यताम् । तत्राह&mdash;<strong>प्रीतिम्</strong> एव <strong>कुर्वन्ति</strong> इति प्रीतेर् भक्ति-विशेषत्वाद् अङ्ग-सङ्ग-कर्मणालम् इति भावः । अन्यत् तैर् व्यञ्जितम् ।</p>
<p>यद् वा, अहो बत परित्यक्ता एव, ते सर्वे । तत् किं पुनस् तन्-नाम-ग्रहणेन ? इत्य् आशङ्क्य स-श्लाघं पक्षान्तरम् आह&mdash;<strong>अथवा</strong> इति । अर्थस् तथैव । यद् वा, मम यो युष्माभिर् अभिस्नेहस् तस्मात् तेनेत्य् अर्थः ।</p>
<p>अ-कार-प्रश्लेषेण <strong>अयन्त्रिताशयाः</strong> परम-साध्वीत्वात् । यद् वा, <strong>मद्-विषयकाभिस्नेहेन अयन्त्रिताशयाः</strong> । पातिव्रत्येन पर-पुरुषे स्नेह-विषयायोगात् । एवम् उभयथा भाव-विशेषो निरस्तः, तथाप्य् <strong>आगता</strong> यत् । अन्यत् समानम् । वस्तुतस् त्व् एवम् औदासीन्यं चातुर्य-भङ्ग्या भाव-विवर्धनार्थम् एव ।</p>
<p>श्लेषार्थश् चायम्&mdash;अहो परमानुरकास्व् अपि भवतीषु किम् उद्दीपन-गर्भैः प्रार्थनैर् इत्य् आह&mdash;<strong>अथवा</strong> इति । <strong>अभि</strong>-शब्देन <strong>स्नेहस्य</strong> सम्यक्त्वोक्त्या मधुर-प्रेमैव लक्ष्यते । सामान्यतः सर्वेऽपि प्राणिनो मम <strong>प्रीयन्ते</strong> यतः, अतः सर्वोत्तमा गोप्यो भवत्यो मद्-<strong>अभिस्नेहाद् यन्त्रिताशया</strong> वशीकृत-चित्ताः सत्यः । किं वा, पत्य्-आदि-भयेनास्वच्छन्दा अपि <strong>मद्-अभिस्नेहाद्</strong> धेतोर् <strong>आगता</strong> यत्, <strong>तद् उपपन्नम्</strong> एव, सर्वतोऽपि विशिष्ट-मद्-विषयक-प्रीतिमत्त्वात्। अत एव आदरेण <strong>भवत्य</strong> इति । अतोऽधुना मया सह स्वच्छन्दं रमध्वम् इति भावः ॥२३॥</p>
<hr>
<p><strong>जीव-गोस्वामी (लघु-वैष्णव-तोषणी) :</strong> अथ संरम्भ-क्षुभित-दृष्टीस् ता निवर्तयितुम् इव जन्तु-मात्र-साधारणता-निर्देशेनातिक्षोभयन्न् आह&mdash;<strong>अथवा</strong> इति । पक्षान्तरम् इदं, दृष्टं वनम् [२१] इत्य्-आदि निरसनापेक्षया । <strong>मयि</strong> योऽ<strong>भिस्नेहः</strong> प्रीति-सामान्यातिशयः, तस्मात् इति । रत्य्-अर्थः पुं-स्त्री-भाव-विशेषो न गृहीतः, विशेषेणाभावात् । अत एव सहौदास्यम् आह&mdash;<strong>हि</strong> यतः सर्वेऽपि प्राणिनो <strong>मयि</strong> प्रीतिं कुर्वन्तीति । <strong>मद्-अभिस्नेहाद्</strong> इति साक्षाद्-उक्त्या तम् अपि शिथिलयति । अत एव गौरवेण&mdash;<strong>भवत्यः</strong> इति । अन्यत् तैः ।</p>
<p>यद् वा, अहो बत परित्यक्ता एव ते सर्वे, तत् किं पुनस् तन्-नाम-ग्रहणेन ? इत्य् आशङ्क्य स-श्लाघं पक्षान्तरम् आह&mdash;<strong>अथवा</strong> इति । अर्थस् तथैव । वस्तुतस् तु एवम् औदासीन्यं चातुर्य-भङ्ग्या भाव-विवर्धनार्थम् एवेति ।</p>
<p>श्लेषार्थश् चायम्&mdash;एवं यद्यप्य् अन्य-प्रयोजनायागताः, तथापि मत्-प्रार्थनया कियन्तं क्षणम् अत्र विश्राम्यतेति । एवम् उक्त्वा पक्षान्तरम् आह&mdash;<strong>अथवा</strong> इति । <strong>अभि</strong>-शब्देन <strong>स्नेहस्य</strong> सम्यक्त्वोक्त्या रत्य्-आख्य-भाव एव सूच्यते । ततश् च यदि वा <strong>मद्-अभिस्नेहाद्</strong> <strong>आगताः</strong>, तर्हि तद् एतद् <strong>उपपन्नं</strong> युक्तम् एवेत्य् अर्थः । तत्र हेतुः&mdash;<strong>जन्तवः</strong> प्राणि-मात्राणि, मम मत्-सम्बन्धे, <strong>प्रीयन्ते मयि</strong> प्रीता भवन्तीत्य् अर्थः । ततस् तादृश-भाववतीनां वा का वार्तेति भावः । अत एव प्रेमादरेण भवत्य इति । अतोऽधुना मया सह स्वच्छन्दं रमध्वम् इति भावः ॥२३॥</p>
<hr>
<p><strong>जीव-गोस्वामी (प्रीति-सन्दर्भ ३३२) :</strong> यदि स्वयम् एव भवत्यो मद्-अनुरागेणैवागता न तत्र मत्-प्रार्थनापेक्षापि, तदा तद् अतीव युक्तम् आचरितम् इत्य् आह&mdash;<strong>अथवा</strong> इति । <strong>मम</strong> मयि । यदि <strong>जन्तु</strong>-मात्राण्य् एव <strong>मयि प्रीयन्ते,</strong> तदा भवतीनां कामिनीनां कान्त-भावात्मक एव सः स्नेहो भवेद् इति भावः ॥२३॥</p>
<hr>
<p><strong>जीव-गोस्वामी (क्रम-सन्दर्भः) :</strong> <em>न व्याख्यातम्।</em></p>
<hr>
<p><strong>जीव-गोस्वामी (बृहत्-क्रम-सन्दर्भः) :</strong> पुनर् व्रजं यात इत्य् अस्यैवानुकूलं वदति&mdash;<strong>अथवा</strong> इत्य्-आदि । न वनादि-दिदृक्षया समागताः स्म । तद्-दर्शनार्थम् एव <strong>आगताः</strong> स्म इति चेत्, तद् <strong>उपपन्नम्</strong> एव, <strong>मद्-अभिस्नेह-यन्त्रितत्वं</strong> हि साधूनाम् एव, यतः <strong>प्रीयन्ते मयि जन्तवः</strong> । प्राणि-मात्रम् एव मयि प्रीयते, किं पुनर् भवत्यः । तन् मद्-दर्शनं तु <strong>उपपन्नम्</strong> एव । सम्प्रति घोषं यात इत्य् अर्थः ।</p>
<p>पक्षान्तरे&mdash;<strong>भवत्यो मद्-अभिस्नेहाद् यन्त्रिताशया</strong> इति जानीमः, तेनागताश् च । अतोऽतः परं यद् उचितं तद्-उपपन्नं भविष्यत्य् एव । यतो <strong>मयि जन्तवः प्रीयन्ते</strong>, प्रीता एव भवन्ति, तद् यूयं यत् प्रीता भविष्यथ, तत् किम् इति । मा घोषं यात इत्य् अर्थः ॥२३॥</p>
<hr>
<p><strong>नारायण-भट्टः (श्री-रसिकाह्लादिनी) :</strong> ननु पत्य्-आदि-स्नेह-त्याग-पूर्वकं त्वय्य् अनुरक्तत्वात् त्वां सेवितुम् आगताः । त्वं तु कथम् अस्मान् निवर्तयसि ? इति यथा-श्रुतार्थ-ग्रहणेन संरम्भेण रुक्ष-मुद्राम् अवलम्बमानाः प्रत्य् आह, <strong>जन्तु</strong>-मात्र-साधारण्य-निदर्शनेन स्वस्य औदासीन्यम् आविष्करोति&mdash;<strong>अथवा</strong> इति ।</p>
<p>ननु कथम् अस्मान् अत्राहूय विडम्बयसि ? इति चेत्, तत्राह&mdash;<strong>अथवा</strong> इति । पक्षान्तरम् । <strong>मद्-अभिस्नेहाद् अत्रागताः, भवत्य</strong> इति गौरवोक्तिः, <strong>मयि</strong> योऽ<strong>भितः स्नेहः,</strong> तस्मात् पत्य्-आदिषु यः स्नेहः, तस्माद् आकृष्य मय्य् अर्पितत्वात् । अत एव <strong>यन्त्रिताशया</strong> वशीकृत-चित्ताः । अतः परम-साध्वीत्वात्, न तु रमणार्थम् आगताः । अथवा, एवं वो <strong>मत्</strong> मन्-निमित्तम्, <strong>अभि</strong> निःशङ्कं, यथा तथा <strong>स्नेहाद्</strong> वा <strong>आगताः</strong> । यतोऽ<strong>यन्त्रिताशया</strong> अस्वाधीन-चित्ताः सत्यः । अत एव चित्त-नियमनम् उपदिशति, चित्त-नियमेन कृते सति पर-पुरुषे मयि भाव-विशेषम् उदयेन सतीत्व-भङ्गो न भविष्यतीति भावः । पूर्वं मनसोऽनियमने यज् जातम् एव, अधुना <strong>मद् अभि</strong> मम सम्मुखम् <strong>आगताः,</strong> <strong>स्नेहात् यन्त्रितो</strong> बद्ध <strong>आशयश्</strong> चित्तं यासां, ताः । तद् <strong>वो</strong> युष्माकम् <strong>उपपन्नं</strong> युक्तम् एव जातम् । यतः केनापि न प्रतिबद्धाः ।</p>
<p>यद् वा, <strong>वो</strong> युष्माकम् अपि <strong>उपपन्नं</strong> युक्तम् एव । यस्य यस्मिन् प्रेम-विशेषः, तद्-अन्तिके तस्य गमनम् अयुक्तं न भवतीति स्वस्याकामत्वं व्यञ्जयति&mdash;यतो <strong>मयि जन्तवः</strong> प्राणि-मात्राः <strong>प्रीयन्ते</strong> प्रीतिं कुर्वन्ति ।</p>
<p>ननु, तेषु अङ्ग-सङ्गं क्रियते प्रयोजनाभावात् । मम ब्रह्मचर्यं भवतीभिः श्रुत-पूर्वम् एव, अतो व्याबुध्य यात इति शब्दोत्थोऽर्थः । इदानीम् अर्थोत्थम् अर्थम् आह&mdash;<strong>अथवा</strong> तद् यात इति । पूर्व-श्लोकोक्त-व्रज-गमन-निषेधम् अबुद्ध्वा क्षुभित-दृष्टी सान्त्वयन् सापेक्षत्वं व्यञ्जयन् वने रमणं द्रढयति । पद्यार्थस् तु स एव, भावार्थो भिन्न एव । <strong>मम अभि</strong> भय-रहितः <strong>स्नेह</strong>-प्रसूताख्यश् चतुर्थो रत्य्-आख्यो भावः, तस्मात् तं प्राप्येत्य् अर्थः । <strong>यन्त्रिताशयाः</strong> मयैव यन्त्रितो निरुद्ध आशयश् चित्तं यासां, ताः । चित्ते निरुद्धे स्वत एव <strong>आगताः</strong> । मम चित्तेन भवतीनां चित्तम् आश्लिष्टं, क्षीर-नीरवत् । केवलं शरीर-मात्रम् अनाश्लिष्टम् । तद् इदानीं रमणं सर्वं सेत्स्यतीति भावः, यस्मात् <strong>आगताः</strong>, तद् <strong>उपपन्नम्,</strong> <strong>वो</strong> युष्माभिर् उचितं कृतम् इति । मनश् चक्रे [१०.२९.१] इति पूर्वं चिन्तनम् एव आगमन-मात्रं प्रतीक्ष्यमाणेन मया तथा तत् सम्पन्नम् । अतो यावद्-आकाङ्क्षं रमणं भविष्यतीति भावः । युक्तार्थत्वे कैमुत्य-न्यायेनाह&mdash;यतो <strong>जन्तवः</strong> प्राणी-मात्राः <strong>मम प्रीयन्ते</strong> मद्-विषयां प्रीतिं <strong>कुर्वन्ति</strong>, किम् उत मत्-प्रेम-रत्न-मञ्जूषा <strong>भवत्य</strong> इति । तद् उक्तं, को नु राजन्न् इन्द्रियवान् [भा।पु। ११.२.२]<sup id="fnref:13"><a href="#fn:13" class="footnote-ref" role="doc-noteref">13</a></sup> इति । प्रीतौ इन्द्रियवत्त्व-मात्रम् एवाधिकारि-विशेषणम् इति ॥२३॥</p>
<hr>
<p><strong>विश्वनाथ-चक्रवर्ती (सारार्थ-दर्शिणी) : अथवा</strong> इति । हन्त मया वृथैवैतान्य् आगमन-कारणानि कल्पितानि । अधुनैव कारणम् अवगतम् इत्य् आह&mdash;<strong>मयि</strong> यो\ऽ<strong>भि</strong> सर्वतो-भावेन <strong>स्नेहः,</strong> तस्मात् <strong>यन्त्रिताशयाः</strong> वशीकृत-चित्ताः, अत एव <strong>आगताः</strong>, तद् <strong>उपपन्नं</strong>, मद्-दर्शन-लाभात् सिद्धं, यतो <strong>मयि जन्तवः</strong> प्राणि-मात्राणि <strong>प्रीयन्ते</strong> इत्य् औत्पत्तिकं मे सौभाग्यं, न त्व् औपायिकम् इति भावः । तेन <strong>भवत्यो</strong> मयि प्रीति-सामान्यवत्य एव, न तु कामोपाधिक-प्रीति-विशेषवत्य इति ध्वनितम् ।</p>
<p>पक्षे, <strong>मद्-अभिस्नेहः</strong> कान्त-भाव-मयं प्रेमा, तस्माद् धेतोर् <strong>यन्त्रीकृत आशयो</strong> याभिः, ताः । भवतीनां मनसा यन्त्रेणैवाहम् आकृष्टो वर्ते इत्य् अर्थः । तद् आगमनम् <strong>उपपन्नम्</strong> उचितम् एव, न तूपपत्ति-रहितम् इत्य् अर्थः । <strong>मयि जन्तवो</strong>\ऽपि <strong>प्रीयन्ते</strong>, किम् उत भाववत्यो भवत्य इति भावः ॥२३॥</p>
<hr>
<p>॥ १०.२९.२४ ॥</p>
<p>भर्तुः शुश्रूषणं स्त्रीणां परो धर्मो ह्य् अमायया ।</p>
<p>तद्-बन्धूनां च कल्याण्यः प्रजानां चानुपोषणम् ॥</p>
<p><strong>श्रीधर-स्वामी (भावार्थ-दीपिका) :</strong> दृष्टादृष्ट-भय-प्रदर्शनेन निवर्तयति&mdash;<strong>भर्तुर्</strong> इत्य्-आदि श्लोक-त्रयेण ॥२४-२५॥</p>
<hr>
<p><strong>वंशीधरः (भावार्थ-दीपिका-प्रकाशः) :</strong> शास्त्र-सिद्धान्तम् आह&mdash;दृष्टं भयं राज-निन्दादि, अदृष्टं नरकादि । <strong>अमायया</strong> अवञ्चनया । <strong>तद्-बन्धूनां</strong> भर्तृ-बन्धूनां श्वशुरादीनाम् । <strong>प्रजानां</strong> सन्ततीनां पालनं च <strong>परो धर्मः</strong> शास्त्र-विहितत्वात् । अन्यथा कल्याणं नश्यतीति सम्बुद्ध्याह&mdash;<strong>हे कल्याण्यः</strong> ! इति । <strong>भर्तुः</strong> सर्व-पालकस्य मम <strong>अमायया</strong> नैष्कापट्येन सेवनं <strong>परो</strong>ऽत्युत्तमो <strong>धर्मः</strong>, मम प्रसाद-हेतुत्वात् । अमाययानुवृत्त्या वै तुष्यत्य् आत्म-प्रदो हरिः<sup id="fnref:14"><a href="#fn:14" class="footnote-ref" role="doc-noteref">14</a></sup> [भा।पु। ११.३.२२] इत्य्-आद्य्-उक्तेः । <strong>तद्-बन्धूनां</strong> देवानां ब्रह्मादीनां च यज्ञादिना सेवनं, <strong>प्रजानां</strong> स्थावर-जङ्गमानां यथोचितम् <strong>अनुपोषणं</strong> पौनःपुन्येन पालनं, स्थावराणां नित्यं जलादि-प्रसेचनेन, जङ्गमानाम् अन्न-वस्त्रादि-प्रदानेनेत्य् अर्थः ॥२४॥</p>
<hr>
<p><strong>श्रीनाथ-चक्रवर्ती (चैतन्य-मत-मञ्जुषा) :</strong> परिहारम् आह&mdash;<strong>भर्तुर्</strong> इत्य्-आदि । यात यात, भर्तारः शुश्रूष्यन्ताम् इति विधिः । तत्र निषेधः&mdash;<strong>भर्तुर्</strong> इत्य् एक-वचनेन स्वस्यैव भर्तृत्वं सूच्यते । <strong>भर्तुस्</strong> त्रैलोक्य-भर्तुर् मम <strong>शुश्रूषणं</strong> क्रियताम् । मच्-छुश्रूषणम् एव <strong>परो धर्मः</strong> । <strong>स्त्रीणां</strong> लक्ष्मीणां भवतीनां पूर्ववत् । <strong>तद्-बन्धूनां</strong> तस्य मम बन्धवो भवद्-विधा एव, बन्धु-शब्दात् स्त्रियाम् उङ्-प्रत्ययः । तासाम् अन्यो\ऽन्यासां प्रजानां प्रकृष्ट-जन्मनां मया सहावतीर्णानाम् इत्य् अर्थः । <strong>अनु</strong> अन्योन्यं <strong>पोषणं</strong> प्रतिपालनं च <strong>परो धर्मः</strong>, यद्-भजनं मद्-उक्त-सौहृदं च <strong>परो धर्म</strong> इत्य् अर्थान्तरम् ॥२४॥</p>
<hr>
<p><strong>सनातन-गोस्वामी (बृहद्-वैष्णव-तोषणी) : शुश्रूषणं</strong> <strong>धर्मः</strong> । स च <strong>अमायया</strong> शुद्ध-भावेन धर्मैकापेक्षया वा चेत्, तर्हि <strong>पर</strong> उत्कृष्ट इत्य् अर्थः । <strong>हि</strong> निश्चितम् । <strong>तद्-बन्धूनां</strong> श्वश्रू-श्वशुरादीनां च <strong>शुश्रूषणम्</strong> । तथा <strong>प्रजानां</strong> पुत्र-भृत्यादीनाम् <strong>अनु</strong> पत्य्-आदि-शुश्रूषान्तरं <strong>पोषणं</strong> च <strong>धर्म</strong> एव । <strong>अमायया</strong> चेत्, <strong>पर</strong> एव । <strong>च</strong>-काराभ्यां द्वयोर् अपि मुख्यतया साम्यम् अपि सूच्यते । <strong>कल्याण्यः</strong> ! हे साध्व्यः
! तद् एव युष्माकम् उचितम् इति भावः । यद् वा, हे शुभादृष्टवत्यः !
अतो युष्माकम् एव तत् सिध्यतीति भावः । एतच् च कैतवेनैव प्रोत्साहनम् । अन्यत् तैर् व्याख्यातम् ।</p>
<p>यद् वा, जन्तवः प्रीयन्ते नाम, किं वा आगता यत्, तद् युक्तम् एव, किन्तु परम-धर्मेणैवाहं लभ्येय, न त्व् अन्यथेति । तम् एव शिक्षा-मुद्रया बोधयन्न् आह&mdash;<strong>भर्तुर्</strong> इति । अर्थः स एव । वस्तुतश् चेर्ष्ययोपहास एव, तस्य परम-धर्मत्वाभावात् । द्वितीय-पक्षेऽपि नर्मैव । तुच्छीकृत-चतुर्-वर्ग-श्रवणादि-भक्ति-साध्य-प्रेमैक-लभ्यस्य तस्य पति-शुश्रूषादि-बाह्य-धर्मेणालभ्यत्वात् । अतस् तस्य धर्मस्य परत्वोक्तिर् अपि नर्मत एवेति । अत एवोक्तं गीतादौ, सर्व-धर्मान् परित्यज्य [गीता १८.६६] इत्य्-आदि ।</p>
<p>श्लेषार्थश् चायम्&mdash;न केवलं <strong>भर्तुस् तद्-बन्धूनां</strong> मद्-विधानां च <strong>शुश्रूषणं परो धर्मः</strong> । यद् वा, हे <strong>कल्याण्यः</strong> ! परम-वैष्णव्यः ! <strong>स्त्रीणाम्</strong> अन्यासां प्राकृत-योषिताम् एव <strong>धर्मः</strong>, न तु सर्व-स्त्री-वर्ग-श्रेष्ठानां युष्माकं भक्तौ प्रवृत्तानाम् अपि स्व-धर्मानादरात् तथोक्तं&mdash;त्यक्त्वा स्व-धर्मं चरणाम्बुजं हरेः [भा।पु। १.५.१७] इत्य्-आदिना । एतत् तु हरि-भक्ति-विलासे एकान्ति-लक्षणादौ बहुशो विवृतम् एवास्ति ।<sup id="fnref:15"><a href="#fn:15" class="footnote-ref" role="doc-noteref">15</a></sup></p>
<p>यद् वा, <strong>भर्तुर्</strong> जगत्-पतेर् मम । किं वा, परमात्मत्वात् तत्त्वतो भर्ताहम् एव, तस्य । यद् वा, वृष्ट्य्-आदिभ्यो गोष्ठादि-रक्षणात् साक्षाद् अहम् एवात्रत्यानां सर्वेषां भर्ता, तस्य । अप्य्-अर्थे <strong>च</strong>-शब्दः । किं वक्तव्यम् ? <strong>भर्तुर्</strong> मम <strong>शुश्रूषणम्</strong> इति । <strong>मद्-बन्धूनां</strong> श्री-नन्द-बलदेवादीनाम् अपि तत् <strong>शुश्रूषणम्</strong> । तथा <strong>प्रजानां</strong> मद्-भृत्यानां श्रीदामादीनां श्री-नन्द-गृह-दासादीनाम् वा । किं वा, सामान्यतः सर्व-वैष्णवानाम् <strong>अनुपोषणम्</strong> अपि <strong>परो धर्मः</strong> । अन्यत् समानम् ।</p>
<p>अतः शुद्ध-भावेन मम सेवा क्रियताम् इति । यद् वा, अतोऽत्र <strong>आगता</strong> यत्, तद् युक्तम् एवेति भावः। किं च, श्री-भगवतो रसोपयुक्तेऽर्थे प्रयुक्ताम् अपि वाचं बहवोऽर्था अनुवर्तन्ते, तत्रैश्वर्य-रूपोऽयम् अर्थः । यद् वा, धर्म-रहस्य-सार-सर्वस्वं शृणुतेति परमार्थम् एव नर्मणैवाह&mdash;<strong>भर्तुर्</strong> इति त्रिभिः ।</p>
<p>व्रज-स्त्रीणां युष्माकं <strong>भर्तुः शुश्रूषणम् अधर्मः</strong> पापम् । <strong>अमायया</strong> तु <strong>परोऽधर्मो</strong> महा-पापम् एव, भक्ति-पराणां श्रवणादि-भक्ति-रूप-स्वधर्म-परित्यागेन पति-सेवादि-पर-धर्म-प्रवृत्त्या महानर्थोत्पत्तेः । तथा चोक्तं गीतासु, स्व-धर्मे निधनं श्रेयः पर-धर्मो भयावः [गीता ३.३५] इति । यद् वा, <strong>अ</strong>-कारो विष्णुर् अहम् एव, तस्मिन् मयि <strong>मायया</strong> भक्त्य्-आदि-त्यागेन वञ्चनया यद् <strong>भर्तुः शुश्रूषणम्</strong> इति । अन्यत् समानम् ।</p>
<p>भगवद्-भक्ति-हीनानां सर्व-कर्मणो वैफल्याद् वैपरीत्याच् च । तथा चोक्तं बृहन्-नारदीये<sup id="fnref:16"><a href="#fn:16" class="footnote-ref" role="doc-noteref">16</a></sup>&mdash;</p>
<blockquote>
<p>किं वेदैः किम् उ शास्त्रैर् वा किं वा तीर्थ-निषेवणैः । &gt;
विष्णु-भक्ति-विहीनानां किं तपोभिः किम् अध्वरैः ॥</p></blockquote>
<p>स्कान्दे च रेवा-खण्डे<sup id="fnref:17"><a href="#fn:17" class="footnote-ref" role="doc-noteref">17</a></sup>&mdash;</p>
<blockquote>
<p>धर्मो भवत्य् अधर्मोऽपि कृतो भक्तैस् तवाच्युत । &gt;
पापं भवति धर्मोऽपि तवाभक्तैः कृतो हरे ॥ इति ।</p></blockquote>
<p>एतच् च भक्ति-विलासे श्री-वैष्णव-माहात्म्यादौ<sup id="fnref:18"><a href="#fn:18" class="footnote-ref" role="doc-noteref">18</a></sup> व्यक्तम् एव ॥२४॥</p>
<hr>
<p><strong>जीव-गोस्वामी (लघु-वैष्णव-तोषणी) :</strong> ननु यद्य् अस्माकं भवद्-अभिस्नेहो निश्चितः, तदा भवच्-छुश्रूषापि युक्तेत्य् आशङ्क्य धर्म-शास्त्रेण भावयति&mdash;<strong>भर्तुः</strong> इति त्रिभिः । भर्त्र्-आदीनाम् एव शुश्रूषादिकं <strong>धर्मः</strong>, न तु तद्-इतरेषाम् अस्माकम्, स चान्य-धर्मापेक्षया <strong>परः</strong> ।\</p>
<hr>
<p>ननु तद् अप्य् अस्माभिर् यथा-युक्तं कार्यत एव ? तत्राह&mdash;<strong>अमायया</strong> एवेति । पर-पुरुषस्य मम भजने स-कपटम् एव स्यात्, ततः सोऽपि दुष्यद् इति भावः । <strong>कल्याण्यः</strong> ! हे साध्व्यः ! तद् एव युष्माकम् उचितम् इति भावः। एतच् च कैतवेन प्रोत्साहनम् । वस्तुतस् तूपहास एव, तस्य परम-धर्मत्वाभावात्,</p>
<blockquote>
<p>एतावान् एव लोकेऽस्मिन् पुंसां धर्मः परः स्मृतः । &gt;
भक्ति-योगो भगवति तन्-नाम-ग्रहणादिभिः ॥ [भा।पु। ६.३.२२] &gt; इति श्री-धर्म-राज-वाक्याद् इति ।</p></blockquote>
<p>श्लेषार्थश् चायम्&mdash;न केवलं मद्-अभिस्नेह-हेतोर् एवोपपन्नम्, अपि तु धर्म-हेतोर् अपीत्य् आह&mdash;<strong>भर्तुः</strong> इति । <strong>अमायया</strong> कल्याणीभिर् निज-सद्-भाव-वृत्तत्वेनैव, न तु बलाद् आपादितत्वेन । यो भर्ता तस्यैव <strong>शुश्रूषणं परो धर्मः,</strong> तथा <strong>तद्-बन्धूनां</strong> <strong>च</strong> इत्य्-आदि । अन्यत्र परम-धर्म-विदा श्री-भीष्मेणाम्बायाः परित्यागाद् धर्मतो भर्तृत्वासिद्धेः । तद् एवं सद्-भावावृतत्वेन ते मायया कपटेनैव भर्तारः सद्-भाव-वृत्तत्वेन त्व् अहम् एव सत्य-भर्ता भवतीभिः शुश्रूषणीय इत्य् अर्थः । अत्र बाल्यम् आरभ्य भवतीनां हृदयम् एव मम साक्षीति भावः । वस्तुतस् तु स एष एवार्थः स्थापयिष्यते ॥२४॥</p>
<hr>
<p><strong>जीव-गोस्वामी (प्रीति-सन्दर्भ ३३२) :</strong> ननु भर्तृ-शुश्रूषण-परित्यागे स्त्रीणां दोषः ? तत्राह&mdash;<strong>भर्तुः शुश्रूषणम्</strong> इति । <strong>अमायया</strong> यो भर्ता, तस्यैव <strong>शुश्रूषणं परो धर्मः</strong> । तथा <strong>तद्-बन्धूनां</strong> च । युष्माकं तु अनुपभुक्तात्वेन लक्ष्यमाणानां दाम्पत्य-व्यवहाराभावात् केनापि माययैव तत् कल्पितम् इति लक्ष्यते । ततो न दोष इति भावः ॥२४॥</p>
<hr>
<p><strong>जीव-गोस्वामी (क्रम-सन्दर्भः) :</strong> किं वा प्रार्थना-पक्षे <strong>भर्तुर्</strong> इत्य् <strong>अमायया</strong> अमिथ्यात्वेनैव यो <strong>भर्ता</strong>, तस्य कौमारम् आरभ्य भवतीनां मय्य् एव, न तु तत्-कान्त-भाव इति मिथ्यैव भर्तुर् इत्य् अर्थः । कन्य-वैमत्येन बलात् पतित्वाभावात् परम-धर्म-विदा श्री-भीष्मेणाम्बायाः परित्यागाद् इति भावः ॥२४॥</p>
<hr>
<p><strong>जीव-गोस्वामी (बृहत्-क्रम-सन्दर्भः) :</strong> पुनः, तद् यात मा चिरं घोषं [भा।पु। १०.२९.२२] इति यद् उक्तं, तद् अनुकूलं वक्ति&mdash;<strong>भर्तुः</strong> इत्य्-आदि सुगमम् । पक्षे, <strong>भर्तुर्</strong> ममेत्य् अर्थः, एक-वचन-प्रयोगात् । <strong>अमायया</strong> अकैतवेन । <strong>हि</strong> निश्चितम् । हे <strong>कल्याण्यः</strong> ! <strong>तस्य</strong> मम <strong>बन्धूनां</strong> मत्-सुहृदां <strong>प्रजानां</strong> प्रकृष्ट-जन्मनाम् <strong>अनुपोषणम्</strong> अन्योन्य-परिपालनं च <strong>धर्मः परमः</strong> । मच्-छुश्रूषणम् अन्योन्य-प्रीतिश् चेति द्वयं परमो धर्म इति वाक्यार्थः । तेनान्योन्य-सौहार्द-पुरःसरं मच्-छुश्रूषणम् एव कुरुतेति भावार्थः ॥२४॥</p>
<hr>
<p><strong>नारायण-भट्टः (श्री-रसिकाह्लादिनी) :</strong> इदानीं श्रुति-रूपा यूथ-मुख्याः प्रति भाव-जिज्ञासार्थं धर्म-निरूपणम् आह । बृहद्-वामन-पुराणे भृगुं प्रति ब्रह्म-वाक्यं&mdash;</p>
<p>न स्त्रियो व्रज-सुन्दर्यः पुत्र ताः श्रुतयः किल ।</p>
<p>नाहं तेन चानन्तो न च श्रीस् तत्-समा क्वचित् ॥ इति ।</p>
<p><strong>भर्तुर्</strong> इति भर्तुः पोषण-कर्तुर् लौकिकस्य पत्युः <strong>शुश्रूषणं,</strong> <strong>प्रजानां</strong> पुत्र-कन्या-दास-दासीनां तद् <strong>अनु</strong> यथोचितं <strong>शुश्रूषणं धर्मः</strong> । हे <strong>कल्याण्यः</strong> ! मङ्गल-रूपाः ! अहं तु लौकिक-पतिर् न भवामि, स्त्रीणां ये देवताराधनादयो धर्मोक्ताः, तद्-अपेक्षया पति-शुश्रूषणं धर्मस्योत्कृष्टत्वं, न तु भगवद्-धर्मापेक्षयोत्कृष्टत्वम् । अतो निरपेक्षस्योदासीनस्य च मम भजनेन तद्-असिद्धेः ।</p>
<p>वास्तवम् अर्थम् आह&mdash;<strong>भर्तुः शुश्रूषणं स्त्रीणां</strong> साधारण-स्त्रीणाम् एव <strong>परः</strong> श्रेष्ठो <strong>धर्मः</strong>, न तु मत्-प्रियाणां भवतीनाम् । हे <strong>कल्याण्यः</strong> ! शुभ-रूपाः ! भवतीनां मद्-आराधनम् एव <strong>परमो धर्मः</strong> । यस् त्व् अलौकिको भर्ता रस-पोषण-कर्ता अहम् एव, लौकिक-पत्य्-आदीनां शुश्रूषणस्य परम-धर्मत्वाभावात् । अतस् तेष्व् अनिष्ट-निवारण-सामर्थ्याभावाद् भर्तृत्वं तद्-वधूनां बन्धुत्वं पारिभाविकम् एव, तद् उक्तम् अत्रैव&mdash;</p>
<blockquote>
<p>गुरुर् न स स्यात् स्वजनो न स स्यात् &gt;
पिता न स स्याज् जननी न सा स्यात् । &gt;
दैवं न तत् स्यान् न पतिश् च स स्यान् &gt;
न मोचयेद् यः समुपेत-मृत्युम् ॥ [भा।पु। ५.५.८] इति ।</p></blockquote>
<p>तस्मान् मच्-छुश्रूषणं परो धर्मस् तद्-वधूनाम् । तस्य मम बन्धवो मत्-सहचराः । यद् वा, मम बन्धवो वैष्णवाः, तेषाम् अपि शुश्रूषणे पर्यवस्यति । तद् उक्तं,</p>
<blockquote>
<p>साधवो हृदयं मह्यं साधूणं हृदयं त्व् अहम् । &gt;
मद्-अन्यत् ते न जानन्ति नाहं तेभ्यो मनाग् अपि ॥ [भा।पु। ९.४.६४] &gt; इति ।</p></blockquote>
<p>यद् वा, भर्तुः पालकस्य मम शुश्रूषणं प्रियाचरणं रमणम् इति यावत् स्त्रीणां मत्-प्रियाणां भवतीनाम् अमायया अप्रतारणेन चेद् भवति, तर्हि परो धर्मः । प्राकृतस्य भर्तुः शुश्रूषणं स्त्रीणां भवतीनाम् अमायया अकृपया स्नेहाभावेन चेद् भवति, तदा परो धर्मः स्यात् । कृपा-दम्भयोर् माया इति विश्वः । स्नेहस्य मयि निर्बन्धत्वात् । तद् उक्तम्&mdash;</p>
<blockquote>
<p>विषयाविष्ट-चित्तानां कृष्णावेशः सुदूरतः । &gt;
वारुणी-दिग्-गतं वस्तु व्रजन्न् ऐन्द्रीं किम् आप्नुयात् ॥ इति<sup id="fnref:19"><a href="#fn:19" class="footnote-ref" role="doc-noteref">19</a></sup> ।</p></blockquote>
<p>किं च&mdash;त्यक्त्वा स्वधर्मं चरणाम्बुजं हरेः [भा।पु। १.५.१७] स्व-धर्म-त्यागेन मच्-छुश्रूषणं स्व-धर्मत्वं यदा स्वीक्रियते, तदा अधर्म-त्यागेन मद्-आराधनस्य को वा धर्मत्वं स्वीकुर्यात् ? न ह्य् अधर्म-त्यागेन धर्मो भवति, केनाप्य् अभ्युपगतं शक्यते ।</p>
<p>ननु लोक-प्रतीत्या पत्य्-आदि-शुश्रूषणस्य धर्मत्वं श्रूयते ? सत्यम्, तथापि स्व-धर्म-त्याग-पूर्वक-मद्-भजनस्य परम-धर्मत्वं प्रसिद्धेः । तद् उक्तं गीतायां&mdash;सर्व-धर्मान् परित्यज्य माम् एकं शरणं व्रज [गीता १८.६६] इति मयैवोक्तत्वात् । यतः पत्य्-आदिषु स्नेहस्य त्यक्तात् त्याग-दर्शन-लिङ्गेन तस्मान् मच्-छुश्रूषणम् एव भवतीनां मुख्यो धर्मः ।</p>
<p>यद् वा, <strong>तद्-बन्धूनां</strong> तस्य मम बन्धूनां मत्-सहचरीणां सखीनां <strong>शुश्रूषणम्</strong> आनुकूल्येनानुरञ्जनं, तद् <strong>अनु</strong> <strong>प्रजानाम्</strong> अप्य् अनुरक्तानां दासीनां मनो\ऽनुरञ्जनं भवतीनां <strong>परमो धर्म</strong> इति । किं च, मच्-छुश्रूषणस्य त्यागेन इतर-धर्माचरणस्य कुत्राप्य् अश्रूयमाणत्वात् । अतः सापेक्षे\ऽपि रमणानुकूल-व्यापार-कर्त्रीभिर् भाव्यम् इति अर्थोत्थार्थ इति ॥२४॥</p>
<hr>
<p><strong>विश्वनाथ-चक्रवर्ती (सारार्थ-दर्शिणी) :</strong> ननु भवद्-अभिस्नेहवत्यो वयं भवाम इति चेज् जानासि, <strong>तर्हि</strong> &quot;तद् यात गोष्ठम्&quot; इति मुहुः किं ब्रवीषि ? न हि स्नेहाशयो जनः स्नेह-विषयं जनं त्यक्तुं शक्नुयात् ? सत्यं, येन धर्मः सिद्ध्येत्, तद् एव स्नेहवतापि व्रज-जनेन कर्तव्यम् इति शास्त्र-मतम् एतद् ब्रवीमि, इत्य् आह&mdash;<strong>भर्तुर्</strong> इति । <strong>पर</strong> उत्कृष्टः । <strong>अमायया</strong> इति, न तु पुंश्चलित्वे सतीत्य् अर्थः । <strong>तद्-बन्धूनां</strong> श्वश्र्व्-आदीनाम् ।</p>
<p>पक्षे, <strong>स्त्रीणां</strong> प्रस्तुतत्वात् स्त्री-विशेषाणां व्रज-सुन्दरीणां भवतीनाम् इत्य् अर्थः । <strong>भर्तुः शुश्रूषणं परो धर्मः</strong>, न त्व् आत्मीयः । अतः स नानुष्ठेय इति भावः । यद् उक्तं&mdash;</p>
<blockquote>
<p>विधर्मः पर-धर्मश् च आभास उपमा छलः । &gt;
अधर्म-शाखाः पञ्चेमा धर्म-ज्ञोऽधर्मवत् त्यजेत् ॥ [भा।पु। &gt; ७.१५.१२] इति ।</p></blockquote>
<p>मम विष्णुत्वाद् भवतीनां च वैष्णवीत्वान् मद्-भजनम् एव भवतीनां स्वधर्मः । अन्यस् तु पर-धर्म एव । धर्मान् सन्त्यज्य यः सर्वान् मां भजेत स तु सत्तमः [भा।पु। ११.११.३२] इति धर्मान्तर-त्याग-पूर्वकस्य मद्-भजनस्य विधिर् इति भावः ॥२४॥</p>
<hr>
<p>॥ १०.२९.२५ ॥</p>
<p>दुःशीलो दुर्भगो वृद्धो जडो रोग्य् अधनोऽपि वा ।</p>
<p>पतिः स्त्रीभिर् न हातव्यो लोकेप्सुभिर् अपातकी ॥</p>
<p><strong>श्रीधर-स्वामी (भावार्थ-दीपिका) :</strong> <em>न व्याख्यातम्।</em></p>
<hr>
<p><strong>वंशीधरः (भावार्थ-दीपिका-प्रकाशः) :</strong> पत्युः दौःशील्यादि-सत्त्वेऽपि स्त्रीभिस् त्यागो नोचित इत्य् आह&mdash;<strong>दुःशील</strong> इति । <strong>दुःशीलः</strong> कलहादि-ज्ञान-सम्पन्नः । <strong>दुर्भगो</strong> निर्वीर्यः, कान्ति-हीनो वा । <strong>वृद्धः</strong> प्रवयाः। <strong>जडः</strong> कर्तव्याकर्तव्य-ज्ञान-हीनः । <strong>रोगी</strong> भग्नाङ्गोऽल्पाङ्गो वा । यद् वा, कुष्ठादि-व्याध्य्-आर्तः । दौशल्यादि-सत्त्वेऽपि [<strong>अपातकी</strong>] ब्रह्म-हत्यादि-पञ्च-महा-पातक-रहितश् चेत्, तर्हि शुचिर् एवेति । आ शुद्धेः सम्प्रतीक्ष्यो हि पतिः पातक-दूषितः इति याज्ञवल्क्योक्तेः । <strong>लोकेप्सुभिः</strong> स्वर्गादि-फलेच्छुभिः ।</p>
<p>पक्षे, एतादृशोऽप्य् अहं चेत्, तर्हि न त्याज्यः, पातीति पतिः तद्वत्त्वात् । किं वा, <strong>पतिर्</strong> व्रजवासी युष्माभिर् <strong>न हातव्यो</strong> न गन्तव्यः । ओहाङ् गतौ ॥२५॥</p>
<hr>
<p><strong>श्रीनाथ-चक्रवर्ती (चैतन्य-मत-मञ्जुषा) : दुःशील</strong> इत्य्-आदि । <strong>लोकेप्सुभिर्</strong> एव, न तु मद्-ईप्सुभिः । मद्-ईप्सवस् तु माम् एव भजन्ति, लभन्ते च । यान्ति मद्-याजिनो\ऽपि माम् [गीता ९.२५] इतिवत् ॥२५॥</p>
<hr>
<p><strong>सनातन-गोस्वामी (बृहद्-वैष्णव-तोषणी) :</strong> ननु परोपदेश-पण्डित ! सर्वथा पतयः परित्यक्ता एव । अधुना किं तदीय-शुश्रूषाद्य्-उपदेशेन ? तत्राहुः&mdash;<strong>दुःशील</strong> इति । <strong>दुःशीलो</strong> चौर्यादि-रतः । <strong>दुर्भगः</strong> भाग्यादि-हीनः, निष्फलोद्यम इत्य् अर्थः । <strong>वृद्धो</strong> जराभिभूतः । <strong>जडः</strong> कर्मादिषु सामर्थ्य-हीनः । <strong>रोगी</strong> महा-रोग-ग्रस्तः । <strong>अधनो</strong>ऽतिदरिद्रः, निजोदर-भरणेऽप्य् असमर्थ इत्य् अर्थः । <strong>अपि</strong>-शब्दस्य प्रत्येकम् अन्वयः । दौःशील्यादि-युक्तोऽपि <strong>न हेयः</strong>, व्रज-वासी तु सर्व-सद्गुण-युक्त एवेति कथं त्याज्यः स्यात् ? इत्य् <strong>अपि</strong>-शब्दार्थः ।</p>
<p><strong>दुःशील</strong> इत्य्-आदीनां यथोत्तरम् अधमत्वं द्रष्टव्यम् । तत्र दुःशीलात् दुर्बलात् <strong>दुर्भगो</strong>ऽधमः, दैव-कृतत्वेन दौर्भाग्यस्य अपरिहार्यत्वात् । तस्माद् अपि <strong>वृद्धः</strong>, वृद्धत्वस्य सर्व-शक्ति-ह्रासात्, कामिनीनां प्रायोऽप्रियत्वाद् गृह-कर्माद्य्-असिद्धेश् चाधमत्वम् एव । तस्मात् अपि <strong>जडो</strong> धर्माधर्माज्ञानेन सत्-कर्म-साधनाशक्त्या च सर्व-दोष-सम्भवात् । तस्मात् अपि <strong>रोगी</strong> स-घृणादिना सर्व-लोकैः सदानादरात् । तस्मात् अप्य् <strong>अधमः</strong> क्षुद्-वैकल्येन अशेष-गुण-मर्यादादि-लोपाद् इति दिक् । <strong>स्त्रीभिर्</strong> इति तासां पत्य्-एक-गतित्वात् । अतः सेवकैः कदाचिद् धेयोऽपीति सूचितम् ।</p>
<p><strong>लोकेप्सुभिः</strong> लोक-द्वयापेक्षावतीभिः । अन्यथा इह-लोके दुष्कीर्त्य्-आदिकम्, परत्र च नरकादिकम् इत्य् अर्थः । तत्र च महा-पाप-रत एव परित्याज्य इत्य् आह&mdash;<strong>अपातकी</strong> इति । तथा च स्मृतिः&mdash;पतिं त्व् अपतितं भजेत् [भा।पु। ७.११.२८] इति । अतोऽत्रत्यानां सर्वेषाम् अप्य् अपातकित्वान् न हातुं योग्य एवेति भावः । वस्तुतस् तु पश्चात् कदाचित् कुतोऽपि धर्मादि-विचारे सति स्व-विषयक-भाव-विशेषे शैथिल्यं सम्भवेद् इति । तन्-निरसनेन स्वयम् एवादौ धर्म-श्रावणेन तासां भावो दृढीकृत इति ।</p>
<p>यद् वा, इदम् अपि पूर्ववन् नर्मैव, तद्-भजनापेक्षया सौशील्यादि-षड्गुण-युक्तस्यापि पत्युर् हेयत्वात् तन्-निरूपितम् एव ।</p>
<p>श्लेषार्थश् चायम्&mdash;आपद्भ्यः पाति इति <strong>पतिर्</strong> अहं, दौःशील्यादि-युक्तोऽपि सन्, तथा अपातकी धर्माद् अपतितोऽपि सन् । <strong>लोक-द्वयेप्सुभिर्</strong> अपि पति-पुत्रादीच्छुभिर् अपि वा, <strong>स्त्रीभिर्</strong> व्रजाङ्गनाभिर् युष्माभिर् न हातुं योग्य एव । किन्त्व् आलिङ्गनादिना सदा सङ्गम्य एवेत्य् अर्थः । अहं तु न तादृशो भवाम्य् एव, सर्व-सद्-गुणवत्त्वेन युष्मद्-एक-प्रियत्वेन च तद्-वैपरीत्यात् । यूयं च मद्-अपेक्षया लोकानपेक्षिका एव, तद् अधुनापि कथं नालिङ्ग्येय ? इति भावः ।</p>
<p>यद् वा, प्राकृतस् तादृश-षड्-दोष-युक्तोऽपि <strong>पतिर् न हेयः</strong> । अहं तु तत्त्वतः पतिर् एव, साक्षात् षड्-गुणैश्वर्य-युक्तश् च, कथं हेयः स्याम् ? इति । सर्व-त्यागेन यूयम् आगता यत्, तद् उपपन्नम् एव ।</p>
<p>यद् वा, <strong>लोकेप्सुभिर्</strong> एव <strong>न हातव्यः</strong> । परमार्थेप्सुभिस् तु सौशील्यादि-युक्तोऽपि <strong>अपातक्य्</strong> अपि <strong>हातव्यः</strong> । भवत्यस् तु मयि परमानुरागाकृष्टत्वाल् लोक-द्वय-मर्यादातिगा एवेति भावः । तत्र सिद्धान्तो लिखित एव ।</p>
<p>यद् वा, गोपेभ्योऽभ्यसूयन्न् आह&mdash;<strong>स्त्रीभिर्</strong> व्रज-स्त्रीभिर् <strong>अपातक्य्</strong> अपि <strong>दुःशीलादि</strong>-रूपः <strong>पतिर् न हातव्यः,</strong> न गन्तव्यः, ओहाङ् गतौ इति । अस्य <strong>दुःशीलः</strong> क्रोधनः, <strong>दुर्भगः</strong> कुरूपः, <strong>वृद्धो</strong> जीर्णः, <strong>जडो</strong> मूर्खः, <strong>रोगी</strong> सदा व्याधितः, <strong>अधनो</strong> बहु-गोधन-हीनः, <strong>लोकेप्सुभिर्</strong> मल्-लोक-कामाभिः ॥२५॥</p>
<hr>
<p><strong>जीव-गोस्वामी (लघु-वैष्णव-तोषणी) :</strong> ननु परोपदेश-पण्डित ! सर्वथा पतयः त्यक्ता एवाधुना किं तदीय-शुश्रूषाद्य्-उपदेशेन ? तत्राहुः&mdash;<strong>दुःशील</strong> इति । <strong>दुःशीलश्</strong> चौर्यादि-रतः । <strong>दुर्भगः</strong> भागादि-हीनः, निष्फलोद्यम इत्य् अर्थः । <strong>वृद्धः</strong> जराभिभूतः । <strong>जडः</strong> कर्मादिषु सामर्थ्य-हीनः । <strong>रोगी</strong> महा-रोग-ग्रस्तः । <strong>अधनो</strong>ऽतिदरिद्रः, निजोदर-भरणेऽप्य् असमर्थ इत्य् अर्थः । <strong>अपि</strong>-शब्दस्य प्रत्येकम् अन्वयः । दौःशील्यादि-युक्तोऽपि <strong>न हेयः</strong> । व्रज-वासी तु सर्व-सद्गुण-युक्त एवेति कथं त्याज्यः स्यात् ? इत्य् अपि-शब्दार्थः । <strong>लोकेप्सुभिः</strong> लोक-द्वयापेक्षावतीभिः । अन्यथा इह-लोके परत्र च दुःखम् एवेत्य् अर्थः । तत्र च, पातक्य् एव परित्याज्य इत्य् आह&mdash;<strong>अपातकी</strong> इति । पातकं पतन-हेतुः पाप-विशेषः । तथा च स्मृतिः&mdash;पतिं त्व् अपतितं भजेत् [भा।पु। ७.११.२८] इति । अतोऽत्रत्यानां सर्वेषाम् अपि पाप-मात्राभावान् न हातुं योग्य एवेति भावः । वस्तुतस् तु तासां निश्चितेऽपि दृढ-भावे उत्कण्ठा-वर्धनार्थम् एव तथोक्तम् इति ।</p>
<p>श्लेषार्थश् चायम्&mdash;तस्मात् वस्तुतोऽहम् एव <strong>पतिर्</strong> इति स्थिते, <strong>दुःशील</strong>- इत्य्-आदि वचनानुसारेण तत्-तद्-दोष-युक्तोऽपि <strong>पतिर् न हातव्य</strong> इति स्थिते, निखिल-कल्याण-गुण-युक्तः पतिर् अहं कथं हातव्यः ? ते पुनस् तत्-तद्-दोष-युक्ता न च पतय इति कथं न हातव्याः ? इत्य् आह&mdash;<strong>दुःशील</strong> इत्य्-आदि ॥२५॥</p>
<hr>
<p><strong>जीव-गोस्वामी (प्रीति-सन्दर्भः ३३२) :</strong> अङ्गीकृत्यापि पतित्वं प्रकारान्तरेण तत्-सेवां स्मृति-वाक्य-द्वारापि परिहरति&mdash;<strong>दुःशीलः</strong> इति । <strong>अपातकी</strong> एव <strong>न हातव्यः</strong> । ते तु पातकिन एवेति सासूयो भावः ॥२५॥</p>
<hr>
<p><strong>जीव-गोस्वामी (क्रम-सन्दर्भः) :</strong> एवम् एव <strong>दुःशील</strong> इत्य्-आदि योज्यम् ॥२५॥</p>
<hr>
<p><strong>जीव-गोस्वामी (बृहत्-क्रम-सन्दर्भः) :</strong> पुनस् तेनैव क्रमेणार्थ-द्वयं प्रकाशयति&mdash;<strong>दुःशील</strong> इत्य्-आदि । प्रकृत-पक्षे सुगमम् । तस्माद् घोषं गत्वा पतीन् एव शुश्रूषध्वम् इति भावः । पक्षे&mdash;<strong>लोकेप्सुभिर्</strong> इवेदम्, न तु मद्-ईप्सुभिः । मद्-ईप्सुभिस् तु पतीन् हित्वाप्य् अहम् एव भजनीयः, ममैव वास्तव-पतित्वात् । तस्मान् मा घोषं व्रजत, इहैव हित्वा मां भजतेत्य् अर्थः ॥२५॥</p>
<hr>
<p>**नारायण-भट्टः (श्री-रसिकाह्लादिनी) : &quot;**आत्म-शुश्रूषणं त्याजयित्वा पत्य्-आदि-शुश्रूषणम् उपदिशति&quot; [इति] शाब्द-प्रतीत्या मन्यमानाः, &quot;पित्ताक्रान्त-रसनायां सितां त्याजयित्वा कना-प्रयोगं कुर्वन्न् इवेति किम् अस्मान् क्षारम् इवार्पयन् दुःखी-करोति ?&quot; इति वीक्षमाणाः प्रति आत्म-शुश्रूषणं द्रढयितुं पुनर् अपि तम् एव धर्मं कथयति । [***] फलादर्शनात् <strong>वृद्धः</strong> वयः-परिणामवान् कर्म-करणैः शिथिलः, मूढत्वात्, <strong>रोगी</strong> राजरोगाक्रान्तः, पूर्व-जन्मनि महा-पातकीत्वात्, ब्रह्महा क्षय-रोगाद् इति स्मृतेः । <strong>अधनः</strong> दरिद्रः निजोदर-भरणे\ऽप्य् अपर्याप्तत्वात्। षड्-दोष-युक्तो\ऽपि <strong>पतिश्</strong> चेत् पालकश् चेत् तदा <strong>स्त्रीभिर्</strong> अन्याभिः लौकिकीभिर् न त्याज्यः, तेन स्वत एव त्यक्ताभिर् अपि । <strong>अपि</strong>-शब्दः, यतो <strong>लोकेप्सुभिः</strong> लोक-द्वयम् इच्छतीभिः, इह लोके निन्दा-श्रवणात्, पर-लोके नरक-दुःख-श्रवणाच् च । महा-पातक-सम्बन्धश् चेत्, तदा त्याज्य एवेत्य् आह&mdash;<strong>अपातकी</strong> चेत् न त्याज्यः, <strong>पातकी</strong> त्याज्यः । तथा भवतीनां पतयस् तु नैवं-विधाः, किन्तु सुशीलाः, शुभगाः, तरुणाः, कर्म-करणे दक्षाः, अरोगाः, बहु-गोधन-धान्य-युक्ताः, भवतीषु स-स्पृहा अपातकीनश् च । ते कथं त्याज्याः ? एकस्यापि दोषस्य सद्-भावे सर्वथा उचितो नान्यथेति । अन्यच् च सदा निरपेक्षे औदासीन्य-युक्ते\ऽप्य् अनुरागो नोचित इति भावः ।</p>
<p>इदानीं वास्तवम् अर्थम् आह&mdash;<strong>दुःशील</strong> इत्य्-आदि षट्-दोष-युक्तो\ऽपि <strong>पतिः स्त्रीभिः</strong> साधु कुर्वतीभिर् भवतीभिर् <strong>न हातव्यः</strong>, किम् उताहं सुशीलत्वादि-गुण-युक्तः । अन्यैः षड्-गुणैः युक्तत्वात् मुख्य-पतिर् अहम् एवातिवृष्ट्य्-आदि-भय-निवारण-समर्थत्वात् । युष्मत्-सदृशीभिर् मत्-सदृशः <strong>पतिर् न हातव्यः</strong> । <strong>पातकी</strong> इत्य् अस्यायम् अभिप्रायः&mdash;व्रजे पाप-मात्र-स्थायि-सम्भावना नास्ति, किम् उत महा-पातक-सम्भवः । सत्यां निषेधः सम्भवतीति । तद्-उक्तं&mdash;</p>
<blockquote>
<p>अवैष्णव-नमस्काराद् अयमाना जनार्दने । &gt;
वैष्णवे कलहाच् चैव पतन्तीह न संशयः ॥</p></blockquote>
<p>ता वार्यमाणाः पतिभिः [भा।पु। १०.२९.८] इत्य् उक्त्वा कलहेन निवारणे जाते इति कलहात् पातक-सञ्चारो जातः । मत्-प्रणववितानां निवारणात् मद्-ईर्ष्याकुलत्वात् ममाप्य् अपमानो महा-पातक-सञ्चारो जातः, तस्मात् सर्वथा त्याज्या एवेति <strong>लोकेप्सुभिः</strong> । लोक्यते प्रकाश्यते इति लोको रमणानन्द-प्रकारः, तद्-इच्छुभिर् युष्माभिः निजाभीष्ट-प्रदः <strong>पतिर्</strong> अहं <strong>न हातव्यः</strong>, किं तु दयालुना मया सह रमध्वम् इति गूढो\ऽभिप्राय इति ॥२५॥</p>
<hr>
<p><strong>विश्वनाथ-चक्रवर्ती (सारार्थ-दर्शिणी) :</strong> ननु भवद्-अभिस्नेहवतीनाम् अस्माकम् अननुरूपाः प्रतिकूल-शीला अरोचकास् ते पतयः कथं सेव्या भवन्तु ? इत्य् अत आह&mdash;<strong>दुःशील</strong> इति । <strong>अपातकी</strong> इति, पतिस् त्व् अपतितं भजेत् [भा।पु। ७.११.२८] इति स्मृतेः । पतन-हेतु-पातकवान् एव पतिस् त्याज्य इत्य् अर्थः । <strong>लोकेप्सुभिः</strong> पति-लोक-सुख-वाञ्छावतीभिः ।</p>
<p>पक्षे, <strong>लोकेप्सुभिः</strong> इह-लोके पर-लोके चातिक्षुद्र-कीर्ति-सुखाद्य्-अपेक्षावतीभिर् एव <strong>न हातव्यः</strong>, युष्माभिस् तु लोक-द्वयाय जलाञ्जलीर् दत्त्वा मन्-माधुर्य-सुख-वारिधौ खेलन्तीभिः प्रथमत एव <strong>पतिस्</strong> त्यक्त एव ॥२५॥</p>
<hr>
<p>॥ १०.२९.२६ ॥</p>
<p>अस्वर्ग्यम् अयशस्यं च फल्गु कृच्छ्रं भयावहम् ।</p>
<p>जुगुप्सितं च<sup id="fnref:20"><a href="#fn:20" class="footnote-ref" role="doc-noteref">20</a></sup> सर्वत्र औपपत्यं कुल-स्त्रियाः ॥</p>
<p><strong>श्रीधर-स्वामी (भावार्थ-दीपिका) : फल्गु</strong> तुच्छम् । <strong>कृच्छ्रं</strong> दुःसंपाद्यम् । <strong>औपपत्त्यं</strong> जार-सौख्यम् ॥२६॥</p>
<hr>
<p><strong>वंशीधरः (भावार्थ-दीपिका-प्रकाशः) :</strong> कामस्य पुरुषार्थत्वेन पति-दोषेण तद्-अप्राप्त्या जन्मनो नैष्फल्यापनुत्तये प्रकारान्तरेण किं जन्म-साफल्यं न कार्यम् ? इति चेत्, तत्र बाधकम् आह । <strong>चो</strong>ऽवधारणे। <strong>उपपतिः</strong> पत्युः प्रतिनिधिर् उपपतिर् <strong>जारः</strong>, जारस् तूपपतिः समौ इत्य् अमरः । तत्-सम्बन्धि कर्म ग्राम्य-लक्षणम् । तत् <strong>कुल-स्त्रियाः</strong> सर्वत्र पत्युर् उत्तमाधम-मध्यमेषु पुरुषेषु <strong>जुगुप्सितं</strong> गर्हितम् एवेत्य् अन्वयः ।</p>
<p>कथम् ? तद् उच्यते&mdash;<strong>अस्वर्ग्यं</strong> स्वर्ग-विरोध्य् एव, प्रत्युत सप्त-सूर्म्य्-आदि-यातना-प्रदम् । किं च, <strong>अयशस्यम्</strong> इहामुत्र दुष्कीर्ति-करम् । तथापि न बहुलं, <strong>फल्गु</strong> तुच्छ-फलम् । अल्प-काल-विषयत्वात् कादाचित्कत्वेनेत्य् अर्थः । <em><strong>कृच्छ्रम्</strong></em> इति व्याख्यातं स्वामि-पादैः&mdash;<em>दुःसम्पाद्यम्</em> इति कर्तुर् अतिश्रम-साध्यत्वात् । <strong>भयावहं</strong> मरणादि-भय-करम् । निधुवने तत्-पत्य्-आदि-समागमादिनेत्य् अर्थः ।</p>
<p>पक्षे, उप समीपे पतिर् यस्याः सा उपपतिः, तस्या भवस् तत्त्वम् । अष्ट-यामं पति-सामीप्यम् । कु कुत्सितं लात्य् आददातीति <strong>कुला</strong> सा चासौ <strong>स्त्री</strong> च, तस्या एव, न तु मन्-निष्ठानां युष्माकम् । ताराहल्यादीनां तु व्यभिचाराद् अप्य् <strong>औपपत्यं जुगुप्सितं</strong> न जातं, पुनः पतिभिर् अङ्गीकरणाद् इति ॥२६॥</p>
<hr>
<p><strong>श्रीनाथ-चक्रवर्ती (चैतन्य-मत-मञ्जुषा) :</strong> पति-त्यागस् तु महद् दूषणम् इत्य् आशङ्क्याह&mdash;<strong>अस्वर्ग्यम्</strong> इत्य्-आदि । <strong>सर्वत्र</strong> प्रपञ्चे, सर्व-शब्दो\ऽत्र विश्व-परः । <strong>सर्वत्र</strong> ब्रह्मादि-पर्यन्ते\ऽपि <strong>औपपत्यम् अस्वर्ग्यम् अयशस्यादि</strong>, सर्वातीते मयि तु न तथेति । द्वितीयो\ऽर्थः&mdash;मम <strong>औपपत्यं</strong> नास्ति, पतिर् एवाहम् इति भावः । तथा च लक्ष्मीः&mdash;स्त्रियो व्रतैस् त्वा हृषीकेश्वरं स्वतो ह्य् आराध्य [भा।पु। ५.१८.१९], स वै पतिः स्याद् अकुतोभयः स्वयं [भा।पु। ५.१८.२०] इत्य्-आदि ॥२६॥</p>
<hr>
<p><strong>सनातन-गोस्वामी (बृहद्-वैष्णव-तोषणी) :</strong> ननु श्री-व्रज-युवराज ! भवद्-आज्ञया नैव पतयस् त्याज्याः, किं तु नाम्नैव खलु तेषां पतित्वम् । पतित्व-व्यवहारस् तु त्वया सहैवास्ताम् इत्य् आशङ्क्य तासां दीर्घाभीष्ट-निन्दनेन परमाप्रियम् अवहित्थया साभ्यसूयम् इवाह&mdash;<strong>अस्वर्ग्यम्</strong> इति स्वर्गाप्तौ प्रतिकूलम्, किं वा पूर्व-पुण्यार्जित-स्वर्ग-नाशकम् इत्य् अर्थः । अयि कामिन्यः ! अदृष्टत्वान् मास्तु स्वर्गापेक्षा । लोके यशोऽपेक्षा त्व् अस्त्य् एव । तद्-बाधकं चेत्य् आह&mdash;<strong>अयशस्यम्</strong> इति । पूर्व-सञ्चित-यशसोऽपि लोपकम् इत्य् अर्थः ।</p>
<p>ननु लोकातीत ! सुगुप्तम् एतत् को नाम जानातु ? तत्राह&mdash;<strong>फल्गु</strong> तुच्छम् अस्थिरत्वात् ।</p>
<p>ननु भो अच्युत ! त्वया सहास्माकं तत् सुस्थिरम् एव, तत्राह&mdash;<strong>कृच्छ्रं</strong> दुःसाध्यम् इत्य् अर्थः।</p>
<p>ननु स्वैर-सिंह ! व्रजे श्री-वृन्दावने च स्वच्छन्द-विहरणात् सुख-साध्यम् एव ? तत्राह&mdash;<strong>भयं</strong> स्वाम्य्-आदिभ्यो नरकादिभ्यश् च, तद् <strong>आ</strong> सम्यग् <strong>वहति</strong> प्रापयतीति तत् ।</p>
<p>यद् वा, लोके परमार्थेऽपि <strong>जुगुप्सितं</strong> निन्दितम्, लज्जा-करत्वाद् घृणावहत्वाद् वा । <strong>हि</strong> निश्चितम्।</p>
<p>ननु तत्त्वज्ञेन्द्र ! निजाभीष्ट-सिद्ध्या जुगुप्सापि सुसह्यैव, तत्राह&mdash;<strong>कुल-स्त्रिया</strong> इति । जाताव् एकत्वम् । कुल-कलङ्कतस् तत्-स्त्रीणां परमानुचितम् इति सर्वथा परिहार्यम् एवेति भावः । वस्तुतस् तु पूर्ववद् स्व-विषयक-भाव-दार्ढ्यार्थम् एव ।</p>
<p>श्लेषार्थश् चायम्&mdash;अप्य्-अर्थे <strong>च</strong>-कारः । <strong>अस्वर्ग्यादि</strong>-रूपम् अप्य् <strong>औपपत्यं कुल-स्त्रिया</strong> अपि भवत्य् एव । ताराहल्यादीनाम् अपि तच्-छ्रवणात् । अतः साधारण्यापत्त्या दोष-विशेषो नास्तीति भावः ।</p>
<p>किं च, [<strong>कुल-स्त्रियाः</strong>] कुत्सितं लाति आददातीति कुला या स्त्री, तस्या एव <strong>अस्वर्ग्यादिकम्</strong> । युष्माकं तु निखिल-सर्वस्व-सारं मद्-भावम् आददानानां तन् नेति तात्पर्यं नर्म च ज्ञेयम् । यद् वा, नर्म आह&mdash;उप समीपे पतिर् यस्याः, सा उपपतिः । तस्या भाव <strong>औपपत्यं,</strong> पत्युः सामीप्यम् इत्य् अर्थः । तत् सर्वथा <strong>अस्वर्ग्यादि</strong>-दोष-युक्तम् । <strong>कुल-स्त्रिया</strong> इति राधाम् उद्दिश्योक्तम् ॥२६॥</p>
<hr>
<p><strong>जीव-गोस्वामी (लघु-वैष्णव-तोषणी) :</strong> ननु श्री-व्रज-युवराज ! भवद्-आज्ञया नैव पतयस् त्याज्याः, किं तु सदा नाम्नैव तेषां पतित्वं, पतित्व-व्यवहारस् तु त्वया सहैवास्ताम् इत्य् आशङ्क्य तासां दीर्घाभीष्ट-निन्दनेन परमाप्रियम् अवहित्थया साभ्यसूयम् इवाह&mdash;<strong>अस्वर्ग्यम्</strong> इति ।</p>
<p><strong>अस्वर्ग्यं</strong> सर्ग-प्राप्तौ प्रतिकूलम् । अयि कामिन्यः ! दृष्टत्वाभावान् मास्तु स्वर्गापेक्षा, इह-लोके यशोऽपेक्षा त्व् अस्त्य् एव तद्-बाधकं चेत्य् आह&mdash;<strong>अयशस्यम्</strong> इति, पूर्व-सञ्चित-यशसोऽपि लोपकम् ।</p>
<p>ननु सुगुप्तम् एवैतत् को नाम जानातु ? तत्राह&mdash;तथापि <strong>फल्गु</strong> तुच्छम् अस्थिरत्वात् ।</p>
<p>ननु भो अच्युत ! त्वया सहास्माकं तत् सुस्थिरम् एव, तत्राह&mdash;तथापि <strong>कृच्छ्रं</strong> दुःसाध्यम्।</p>
<p>ननु स्वैर-सिंह ! व्रजे श्री-वृन्दावने च स्वच्छन्द-विहरणात् सुख-साध्यम् एव, तत्राह&mdash;तथापि <strong>भयावहं,</strong> भयं पर-लोकात् कदाचित् स्वाम्य्-आदिभ्यश् च तत् आ सम्यग् वहति प्रापयतीति तत् ।</p>
<p>ननु अमृत-निर्मञ्छनीय-मधुराधर ! त्वद्-अपेक्षयास्माभिः सर्वम् उपेक्षितम् एवेति । कुतोऽपि न भयं, तत्राह&mdash;तथापि सर्वत्र स्व-देश-पर-देशयोर् व्यवहार-परमार्थयोश् च <strong>जुगुप्सितं</strong> निन्दितम् । हि निश्चितम् ।</p>
<p>ननु तत्त्व-ज्ञेन्द्र ! निजाभीष्ट-सिद्ध्या जुगुप्सापि सुसहैव, तत्राह&mdash;<strong>कुल-स्त्रिया</strong> इति । जाताव् एकत्वम् । कुल-कलङ्कतोऽपि कुल-स्त्रीणां परमानुचितम् इति सर्वथा परिहार्यम् एवेति भावः । वस्तुतस् तु पूर्ववद् उत्कण्ठा-वर्धनार्थम् एवेति ।</p>
<p>श्लेषार्थश् चायम्&mdash;पूर्ववद् एव धर्मोपात्तः पतिस् तद्-विपरीतस् तूपपतिर् इति । अथ च लोकेऽप्य् अन्यथा-प्रसिद्धम् आलक्ष्य स्मृति-वाक्यम् इदं छलार्थतया नर्म व्यञ्जयति । उप समीपे पतिर् यस्याः सा उपपतिः, तस्या भाव <strong>औपपत्यम्,</strong> पत्युः सामीप्यम् इत्य् अर्थः । तत् सर्वथास्वर्ग्यादि-दोष-युक्तम् इति । एवं भर्तुः शुश्रूषणम् इत्य् अत्र परः सर्वाधिक एवाधर्म इति व्याख्येयम् ॥२६॥</p>
<hr>
<p><strong>जीव-गोस्वामी (प्रीति-सन्दर्भ ३३२) :</strong> अपातकित्वाङ्गीकारम् आशङ्क्य छलेन स्मृति-वाक्यान्तरम् अन्यार्थतया व्यञ्जयन्न् अपि तत्-सेवां प्रत्याचष्टे&mdash;<strong>अस्वर्ग्यम्</strong> इति । उप समीपे पतिर् यस्याः सा उपपतिः, तस्या भाव <strong>औपपत्यं</strong> पति-सामीप्यम् इत्य् अर्थः । तत् खल्व् <strong>अस्वर्ग्याद्</strong> इति ॥२६॥</p>
<hr>
<p><strong>जीव-गोस्वामी (क्रम-सन्दर्भः) :</strong> <em>न व्याख्यातम्।</em></p>
<hr>
<p><strong>जीव-गोस्वामी (बृहत्-क्रम-सन्दर्भः) :</strong> पुनस् तेनैव क्रमेणाह&mdash;<strong>अस्वर्ग्यम्</strong> इत्य्-आदि । <strong>कुल-स्त्रिया औपपत्यम्</strong> उपपति-करणं <strong>सर्वत्र</strong> <strong>अस्वर्ग्यम्</strong> इत्य्-आदि । तस्माद् घोषं गत्वा पतीन् भजतेत्य् अर्थः ।</p>
<p>पक्षान्तरे&mdash;<strong>कुल-स्त्रिया औपपत्यं</strong> <strong>सर्वत्रास्वर्ग्यम्</strong> इत्य्-आदि, न तु सर्वातीते मयि, औपपत्याभावात् । वास्तवः पतिर् अहम् एव । तस्माद् अविचारम् एवेह स्थित्वा मां भजतेत्य् अर्थः ॥२६॥</p>
<hr>
<p><strong>नारायण-भट्टः (श्री-रसिकाह्लादिनी) :</strong> अधुना यूथ-मुख्या देवीः प्रत्य् आह&mdash; <strong>अस्वर्ग्यम्</strong> इति। <strong>औपपत्यं</strong> उपपति-जनितं सुखं । कुल-स्त्रिया इति जाताव् एकवचनं कुल-स्त्रीणां अन्यासाम् अपि सर्वत्र जुगुप्सितं निन्दितम् इति । निन्दा-भयम् अवगणय्यागतानां निन्दा न किञ्चित् करोति चेत्, तत्राह&mdash;<strong>अस्वर्ग्यम्</strong> स्वर्ग-प्राप्ति-प्रतिबन्धकं यागादि-जन्य-पुण्य-विनाशकत्वात् ।</p>
<p>ननु स्वर्गापेक्षा-रहितानां किं स्वर्ग-साधनेन इति चेत् तत्राह&mdash;<strong>अयशस्यं</strong> दुःकीर्ति-सम्पादकं विगीताचरणात्, संभावितस्य चाकीर्तिर् मरणाद् अतिरिच्यते [गीता २.३४] इति गीतोक्तेः ।</p>
<p>ननु केनाप्य् अलक्षितागमनम् अत्र को वा ज्ञास्यति ? इति चेत् तत्राह&mdash;<strong>फल्गु</strong> तुच्छं अनल्प-काल-भोग्यत्वात् ।</p>
<p>ननु भवतो यावद्-आकाङ्क स्थास्याम इति चेत्, तत्राह&mdash;कृच्छ्रं दुःख-साध्यं लण्टक-हिंस्रादि-वल्ल्य्-आवृत-प्रदेशात् ।</p>
<p>ननु वृन्दावनस्य सुख-रूपत्वात् त्वया सह स्वेच्छा-रमणात् सुखम् एव प्राप्स्याम इति चेत्, तत्राह&mdash;<strong>भयावहम्</strong> । इह लोके पत्य्-आदि-भयं तस्मिन् भये प्रतिकार्ये\ऽपि राज-भयं दुःपरिहरम् इति । अमुत्र भ्यम् अप्रतीकार्यम् एव भय-संवलित-सुखेन रत्य्-आदिकं भयानकस्य बलवत्त्वात् भयम् अगणयन्तीः प्रत्य् आह&mdash;<strong>सर्वत्र</strong> स्व-देशे पर-देशे च <strong>जुगुप्सितं</strong> निन्दितं च कुल-कलङ्कावहत्वात् । तस्मात् कुल-स्त्रीणां साध्वीनां तत् परिहार्यम् एवेति । तद् उक्तं&mdash;अस्वर्ग्ये लोक-विद्विष्टं धर्मम् अथाचरेन् न तु ।</p>
<p>अयं भावः&mdash;निरपेक्षस्योदासीनस्य ममाविगीते\ऽपि वृत्तिर् नास्ति । विगीते राग-भावस्य नित्य-सिद्धत्वाद् इति । इदानीं वास्तवम् अर्थम् आह&mdash;<strong>औपपत्यं</strong> <strong>सर्वत्र</strong> सर्व-देशेषु सर्वेषु पुरुषेष्व् एव कुल-स्त्रीणां <strong>जुगुप्सितं</strong> निन्दितं मम तु सर्वान्तरत्वान् मुख्य-पत्युः सम्बन्धेनाविगीतम् एव, विक्रीडितं व्रज-वधूभिर् इदं [भा।पु। १०.३३.४०] इत्य् अग्रे वक्ष्यमाणत्वात् । कीदृशम् ? <strong>अस्वर्ग्यम्,</strong> अन्येषाम् अपि मद्-भक्तानां स्वर्गे इच्छानुदयात् किं पुनर् मत्-प्रियाणाम् इति । तद् उक्तं&mdash;स्वर्गापवर्ग-नरकेष्व् अपि तुल्यार्थ-दर्शिनः [भा।पु। ६.१७.२८] इति भवत्यस् तु पूर्वं देव्यः मत्-सम्बद्धं <strong>औपपत्यं</strong> स्वर्ग-गति-प्रतिबन्धकं जातम् इत्य् अर्थः । एताः परं तनु-भृतः [भा।पु। १०.४७.५८] इति । वन्दे नन्द-व्रज-स्त्रीणां पाद-रेणुम् [भा।पु। १०.४७.६३] इत्य्-आदिभिस् तूभयमानत्वात् । अत एव भवतीनां उत्तमाधिकार-सम्पादकम् इति । फल्गु अल्पं कृच्छ्रं यत्र कण्टकित-प्रदेशोल्लङ्घनात् परिणामे बहु-सुख-प्रदत्वात् । किं च, <strong>भयावहं</strong> भयं न वहति प्रापयतीति । वेणु-नादेन सर्वेषां मोहितत्वात् । अत्र कस्यापि भयम् आकुरुत निःशङ्कं रमतेत्य् अर्थः । यद् वा, कुल-स्त्रीणां भवतीनां <strong>औपपत्यं</strong> पत्युर् मम समीपे यत् सुखं, तद् <strong>अस्वर्ग्यं</strong>, स्वर्गं न भवतीति । अत्रैव सुखं नास्त्य् अन्यत्रेति । पुनः कीदृक् ? <strong>अयशस्यं</strong> अयेन शुभ-दृष्टेन शस्यत्य् उत, अयः शुभावहो विधिः इति कोषः ।</p>
<p>किं च, <strong>फल्गु</strong> अत्यल्पं <strong>कृच्छ्रं</strong> दुःखं यत्र व्यभिचारि-भावानां दुःखवत् प्रतीयमानत्वात् । <strong>भयावहं</strong> भयं काल-भयं न वहति प्रापयतीति । सर्वदा निकट-स्थितेः <strong>सर्वत्र</strong> मद्-व्यतिरिक्तेषु पुरुषेषु युष्मद्-व्यतिरिक्तानाम् अन्यासां स्त्रीणां <strong>औपपत्यं जुगुप्सितं, औपपत्यं</strong> रस-वृद्धि-हेतुत्वान् मया स्वीकृतं, अन्यत्र नरक-हेतुत्वात् । वक्ष्यति च न,</p>
<blockquote>
<p>नैतत् समाचरेज् जातु मनसापि ह्य् अनीश्वरः । &gt;
विनश्यत्य् आचरन् मौढ्याद् यथारुद्रो\ऽब्धि-जं विषम् ॥ [भा।पु। &gt; १०.३३.३१] इति ।</p></blockquote>
<p><strong>औपपत्यं</strong> रस-वृद्धि-हेतुत्वान् मया स्वीकृतम् इत्य् अभिप्रायः ॥२६॥</p>
<hr>
<p><strong>विश्वनाथ-चक्रवर्ती (सारार्थ-दर्शिणी) :</strong> मयि स्नेह-सामान्यवत्यो भवत्यः स्वभावाद् भवन्त्य् एव, किन्तु धर्म-प्रतिकूल-स्नेह-विशेषस् तु सर्वथैव त्याज्य इत्य् आह&mdash;<strong>अस्वर्ग्यम्</strong> इति। मास्तु स्वर्ग इति चेत्, <strong>अयशस्यं</strong> । यशोऽपि मास्त्व् इति चेत्, <strong>फल्गु</strong> मिथ्यैव ब्रूषे । नेदं <strong>फल्गु</strong> । सर्वोत्कृष्टत्वेनानुभूतत्वाद् इति चेत्, <strong>कृच्छ्रं</strong> पत्य्-आदि-वारण-कष्ट-मयम् ।</p>
<p>ननु,</p>
<blockquote>
<p>वामता दुर्लभत्वं च स्त्रीणां या च निवारणा । &gt;
तद् एव पञ्च-बाणस्य मन्ये परमम् आयुधम् ॥ [उ।नी। ३.२०] इति ।</p></blockquote>
<p>दुःखम् अप्य् अधिकं चित्ते सुखत्वेनैव रज्यते [उ।नी। १४.१२६] इति रस-शास्त्रोकेः । प्रत्युत तत् <strong>कृच्छ्रं</strong> रागवतीनाम् अस्माकं सुखातिशय-हेतुर् एवेति चेत्, <strong>भयावहं</strong> लोक-शास्त्र-निषिद्धत्वाद् ऐहिक-पारत्रिक-भय-प्रदम् । ननु,</p>
<blockquote>
<p>यत्र निषेध-विशेषः सुदुर्लभत्वं च यन् मृगाक्षीणाम् । &gt;
तत्रैव नागराणां निर्भरम् आसज्जते हृदयम् ॥ [उ।नी। ३.२१] इति &gt; रस-शास्त्रोक्तेः ।</p></blockquote>
<p>प्रत्युत रसाधायकम् एवैतत् ? इति । तत्राह&mdash;<strong>जुगुप्सितम्</strong> इति । सर्व-देशे सर्व-काले औपपत्यम् उपपति-कर्तृकं कर्म <strong>कुल-स्त्रियाः जुगुप्सितम्</strong> इति <strong>सर्वत्र</strong> तद्वती कुल-स्त्री निन्द्यत इत्य् अर्थः । तत्र यद्यपि युष्माभिः स्वाभीष्ट-सिद्ध्या स्व-निन्दापि सुसहैव, तथापि मत्-प्रणयास्पदानां युष्माकं निन्दा मया कथम् उत्पादनियेति, अतो गोष्ठम् एव यातेति भावः ।</p>
<p>पक्षे, <strong>सर्वत्र</strong> इति <strong>जुगुप्सितम्</strong> इदं सार्वत्रिकम् एव । प्रस्तुते तु मम नारायण-समत्वं गर्ग-मुख-परम्परया युष्माभिः श्रुतम् एवेत्य् अतो मम <strong>औपपत्ये</strong>ऽपि नैव निन्दा, परमेश्वरत्वेन शुभाशुभ-कर्मातीतत्वाद् इति भावः ॥२६॥</p>
<hr>
<p>॥ १०.२९.२७ ॥</p>
<p>श्रवणाद् दर्शनाद् ध्यानान् मयि भावोऽनुकीर्तनात् ।</p>
<p>न तथा सन्निकर्षेण प्रतियात ततो गृहान्<sup id="fnref:21"><a href="#fn:21" class="footnote-ref" role="doc-noteref">21</a></sup> ॥</p>
<p><strong>श्रीधर-स्वामी (भावार्थ-दीपिका) :</strong> किं च, <strong>श्रवणाद्</strong> इति ॥२७॥</p>
<hr>
<p><strong>वंशीधरः (भावार्थ-दीपिका-प्रकाशः) :</strong> स्व-प्रीति-साधनम् आह&mdash;<em>किं च</em> इति । अन्यद् आहुः । तव मुख्य-भर्तृत्वात् त्वत्-सेवनं जार-सेवनवद् अस्वर्ग्यादि न, किन्तु पति-सेवनतोऽपि मुख्यं स्वर्ग्यादि-साधनम् एवेति चेत्, तथापि मच्-<strong>छ्रवणादिना</strong> <strong>मयि भावो</strong> भक्तिः स्यान् न तथा सन्निकर्षणात्यन्त-समीप्येन तेजस्विनाम् अत्यन्त-सामीप्यं वह्निवद् भयङ्करम् इति तात्पर्यम् । अतो गृहान् अवाप्य मद्-भक्तिर् विधेयेत्य् आह&mdash;<strong>प्रतियात</strong> इति । पक्षे, श्रवणादिना <strong>तथा न</strong>, यथा <strong>संनिकर्षेण</strong> ततोऽगृहान् अकृत-दार-गमनान् <strong>प्रति यात</strong> भजत । किं वा, गृहान् मदीय-कुञ्ज-भवनानि विशतेत्य् अर्थः ।</p>
<p>ननु कथम् अन्यथा सम्भावयसि ? न वयं त्वद्-अङ्ग-सङ्गार्थम् आगताः, किन्तु गर्गोक्ति-प्रामाण्यान् नारायणस्य समो नान्यः [भा।पु। १०.८.१९] इत्य् अतस् त्वाम् एव नारायणं ज्ञात्वा त्वद्-भक्ति-कामा वयम् आगतास् तद् अद्यतनीं रात्रिं स्व-समीप एवास्मान् स्थापयित्वा कृपया स्व-चरण-सरोजं परिचारयेति चेत्, तत्राह&mdash;<strong>श्रवणाद्</strong> इति । शुद्ध-भक्ताः खलु सामीप्य-सालोक्यादिकम् अपि न कामयन्ते, यथा श्रवण-कीर्तनादिकम् इति प्रसिद्धिर् भवतीभिर् वैष्णवीभिः श्रुतैवेति भावः ।</p>
<p>पक्षे&mdash;श्रवणादिभ्यो <strong>भावः</strong> कन्दर्पस् <strong>तथा न</strong> भवति, <strong>यथा</strong> <strong>सन्निकर्षेण</strong> त्य् अतो गृहान् प्रति न यातेति तत्र आवृत्त्यान्वयः । यद् वा, नञ्-पर्यायस्याकारस्य प्रश्लेषेणागृहान्, <strong>न गृहान् प्रति यात</strong> इत्य् अर्थः ॥२७॥</p>
<hr>
<p><strong>श्रीनाथ-चक्रवर्ती (चैतन्य-मत-मञ्जुषा) : श्रवणाद्</strong> इत्य्-आदि चेद् अनुरक्ताः स्थ, तदा श्रवणादिभिर् एव स्थीयताम् इति बाह्योऽर्थः । आन्तरं तु <strong>श्रवणादिना</strong> <strong>मयि</strong> <strong>भावो न तथा</strong> यथा <strong>सन्निकर्षेण</strong> संयोगेन, ततः <strong>प्रतियात गृहान्</strong> इति बाह्योऽर्थः । आन्तरस् तु अगृहान् अकृत-दारान् अस्मान् इति बोद्धव्यम् । <strong>प्रतियात</strong> इति पूर्ववद् बहु-वचनम् । <strong>अगृहान्</strong> त्यक्त-गृहान् भवद्-विधानां सङ्गार्थम् एव वनं गतान् इति वा ॥२७॥</p>
<hr>
<p><strong>सनातन-गोस्वामी (बृहद्-वैष्णव-तोषणी) :</strong> ननु, प्रेमैक-लभ्य ! सर्व-साध्य-प्रेम्णा बाह्यान्तरङ्गं किल स्व-धर्म इति चेत्, तर्हि मच्-छ्रवणादिकम् एवानुष्ठीयताम् इति । यद् वा, श्री-पुरुषोत्तम ! त्वत्-प्रसाद एवापेक्ष्यते, नान्यत् किञ्चित् कुलादिकम् एवेति चेत्, तर्हि मत्-प्रसादो मद्-विषयक-प्रेम्णैव सिध्यति । स च श्रवणादिनैव सम्पद्यते । न त्व् अङ्ग-सङ्गेनेत्य् आह ।</p>
<p>यद् वा, ननु सर्वार्थ-साध्य-सौहृद ! त्वत्-प्रेम्णि सम्पन्नेऽपि न किञ्चित् जुगुप्सादिकं परम-पुरुषार्थ-सिद्धेर् इति चेत् तर्हि तद्-उपाय एवानुष्ठीयताम् इति शास्त्र-रीतिम् अभिनयन् दुःसहौदास्य विशेषेण परम-प्रियं स-विवेकम् आह&mdash;<strong>श्रवणाद्</strong> इति ।</p>
<p>श्रवणादीनां समुच्चयो विकल्पो वा । तेषाम् एकतरेणापि भाव-सिद्धः । तच् च श्री-भागवतामृतोत्तर-खण्डादौ विवृतम् एव । तत्र <strong>श्रवणं</strong> भगवत्-कथादेः । <strong>दर्शनं</strong> श्री-मूर्त्य्-आदेः, दूरतो ममैव वा <strong>। अनुकीर्तनं</strong> निरन्तरं मन्-नाम-प्रधान-कीर्तनम् । एवं-व्रतः स्व-प्रिय-नाम-कीर्त्या जातानुरागो [भा।पु। ११.२.४०] इत्य्-आदिना, तस्यैव भावोदयेऽन्तरङ्गत्वोक्तेः । दर्शनार्थं सन्निकर्षोऽपेक्ष्यत एवेति । तत्-परिहारार्थं तद्-दर्शनस्य गौणता विवक्षया आदौ निर्देशः ।</p>
<p>एषां च हेतु-हेतुमत्ता यथोत्तर्म् ऊह्या । तत्रादौ श्रवणम् [२७] एव । तेन विना सर्वाज्ञानात् । अत एव&mdash;श्रोतव्यः कीर्तितव्यश् च [भा।पु। १.२.१४] इत्य्-आदौ । तस्यैवादौ विधेयताद्य्-अभिधानम् । श्रवणान्तरं श्री-भगवद्-दिदृक्षया श्री-मूर्त्य्-आदि-दर्शनं, तस्माच् च ध्यानं सुखम् एव सम्पद्यतेतराम् । तस्माच् च अनुकीर्तनं स्वत एवोदेति मनो\ऽभिनिवेश-सम्पत्तेः । तस्माद् धेतोर् यथा मयि भावो भवति, तथा सन्निकर्षेण सान्निध्येनाङ्ग-सङ्गेन वा न भवति । सन्निकर्षो हि मर्त्यानाम् अनादरण-कारणम् [भा।पु। १०.८४.३१]<sup id="fnref:22"><a href="#fn:22" class="footnote-ref" role="doc-noteref">22</a></sup> इत्य्-आदि न्यायात्, शास्त्राविरुद्धत्वेन मनः-सङ्कोचाद् वा । तथा इत्य् अनेन तादृशो न भवति, किन्तु ततो न्यून एवेति।</p>
<p>किं वा, तेन प्रकारेण न भवति, किन्तु लोक-धर्मातिक्रमेण सर्वोपेक्षया परम-प्रयत्नादिनैव भवति । अतः सन्निकर्ष-त्यागेन श्रवणादिकम् एव कार्यम् इति भावः । अतस् तद्-अर्थं गृहान् एव यात [२७], सर्व-सङ्कोचाद्य्-अभावेन तत्रैव तत्-सुख-सिद्धेः । वस्तुतस् तु सर्वम् एतत् परम-कौतुकित्वात् । किं वा, निरन्तर-प्रेम-भर-सुकोमलित-सरल-स्वभावानां तासां प्रेम-वैयग्र्य-दर्शनार्थम् एवेति दिक् ।</p>
<p>श्लेषार्थश् चायम्&mdash;उक्त-न्यायेन सर्वथा मयि भावः [२७] असङ्कोचेन युष्माभिः सदा कार्य एव, न च वक्तव्यं श्रवणादिनापि प्रेमाख्यो भावः सम्पद्यते इति । यतोऽङ्ग-सङ्गेनैव नितरां सिध्यति, न च श्रवणादिनेत्य् आह&mdash;श्रवणादेर् हेतोर् न तथा यथा सन्निकर्षेण भवतीति योज्यम् । ततस् तस्मात् धेतोः, अ-कार-प्रश्लेषेण अगृहेण अगृहस्थान् अकृत-दारान् अस्मान् प्रति यात भजतेत्य् अर्थः । तासां वशीकरणार्थम् आत्म-माहात्म्य-विवक्षया बहुत्वं साक्षाद्-आत्मानुक्तिर् वैदग्ध्यादिना ।</p>
<p>यद् वा, अगृहान् गृह-व्यतिरिक्त-प्रदेशान् यमुना-पुलिनादीन् । यद् वा, गृहान् मदीयान् निकुञ्ज-रूपान् प्रविशतेत्य् अर्थः । गृहान् इत्य् अनेन निकुञ्जादीनाम् एव क्रीडा-गृहत्वेन निज-गृहत्वेन वा सदैतेष्व् एव वस्तव्यम् इत्य् अभिप्रैति ।</p>
<p>दश-श्लोकेन्धनैस् तासां प्रेम-कोमलितात्मनाम् ।</p>
<p>आशासु सर्वास्व् औदास्य-वह्निं कौतुक्य् अजृम्भयत् ॥</p>
<p>तत्रोत्क्रमेणैते श्लोका द्रष्टव्याः । अधो दिशि श्रवणाद् इति श्लोकः, तेन सन्ताप-विशेषाद् ऊर्ध्व-शिखाधः प्रज्वालिताग्निर् एव । अस्वर्ग्यम् [१८अब्] इत्य् ऊर्ध्व-दिशि तद्-अभीष्ट-निन्दनेन शिरो-ज्वरवद् दुःख-भरात् । एवं पूर्वाद्य्-अष्ट-दिक्षु दुःशील इत्य्-आदयो यथा-यथम् उत्क्रमेणैव विवेचनीयाः । अन्यथा दाहन-त्यागाद्य्-एकादशधा यूथश आगतानाम् एकादश-विधानां तासां मध्ये काश्चित् प्रति कश्चनेत्य् एवं दश-श्लोकास् तत्र प्राग् उत्क्रमेणैव कतिचित् पश्चात् क्रमेणापीत्य् एवं यथायथं विवेक्तव्याः । तत्रादौ व्यत्यस्त-वस्त्राभरणाः [१०.२९.७] प्रति तासां तथा-भूतत्वेन परम-सम्भ्रम-दृष्ट्या व्रजस्य [१८च्द्] इति पूर्वार्धं चास्य प्राक् सर्वाः प्रत्य् एव । तथान्ये अस्वर्ग्यम् इत्य्-आदि द्वयं च । तत्राद्यः सर्वासाम् एव तद्-एकाभिमतत्वात्, परश् च सामान्यतो भावोदय-प्रकारोपदेशात् । अञ्जन्तीः [१०.२९.७] प्रति रजन्य् एषा [१०.२९.१९] इति लोचनाञ्जनेन घोर-सत्त्वादि-दृष्ट्याभिप्रायेण, प्रमृजन्तीः [१०.२९.७] प्रति मातरः [१०.२९.२०] इति देहापेक्षया देह-सम्बन्धिनाम् अपि बन्धूनाम् अपेक्षोपपत्तेः । लिम्पन्तीः [१०.२९.७] प्रति दृष्टम् [१०.२९.२१] इति गन्धापेक्षया पुष्पापेक्षाया अपि योग्यत्वात् । अश्नन्तीः [१०.२९.७] प्रति तद् यात [१०.२९.२२अ] इति पादः, स्त्री-भोजनस्य सङ्क्षेपे इङ्गिताभ्याम् एव कथ्यत्वात् । पतिं शुश्रूषन्तीः [१०.२९.६] प्रति शुश्रूषध्वम् [१०.२९.२२] इति नित्यत्व-विवक्षया विधेय-मात्रत्वेनादौ सङ्क्षेपोक्तिः । अग्रेऽस्य विस्तारो भावी । शिशून् पाययन्तीः [१०.२९.६] प्रति पाययत [१०.२९.२२] इति तत्र शैघ्र्यार्थम् । क्रन्दन्ति [१०.२९.२२] इत्य्-आदि भर्तृ-शुश्रूषायाम् अपेक्षितायाम् एव तद्-एक-हेतुक-दोहनादि-गेह-देह-कर्मस्व् अपेक्षा स्याद् इत्य् अतः सर्व-मूल-भूतायास् तस्या विस्तरेणाग्रे गुणादेः कथ्यत्वाद् आदौ सूची-कटाह-न्यायेन । दुहन्तीः [१०.२९.५] प्रति दुह्यत [१०.२९.२२] इति । अधुना भर्तुः शुश्रूष-दार्ढ्यार्थं सामान्यतः सर्वा एव प्रति अथवा [१०.२९.२३-२५] इति त्रयम् । तत्र अथवा इति स्व-विषयक-प्रीत्य्-अपेक्षया भर्तृ-शुश्रूषं त्याज्यम् इत्य् आशङ्का-निरासार्थं कण्टकोद्धार-न्यायेन निज-प्रीत्य्-उत्थापनं पयोऽधिश्रयणं संयाव-पाक-परिवेषण-कर्त्रीस् त्रिविधाः [१०.२९.५-६] प्रति तत्-तत्-कर्मणां भर्तुः तद्-बन्ध्व्-आदि-शुश्रूषाद्य्-अर्थकत्वेन भर्तृ-शुश्रूषादिकम् अपि तद्-बन्धूनां चेत्य् आदिष्टम् । अन्योन्यम् अभेदात् । अन्यथा कौतुक-भरेण नर्माद्य्-अर्थम् एव तत्-तद्-उक्तेः । तथा तासाम् अन्योन्यम् ऐकमत्येन एकां प्रत्य् उक्तम् अन्याम् अपि व्याप्नोतीति सर्वेषाम् एव वचनानां परस्परं सर्वास्व् एव पर्यवसानात् । सर्वाण्य् अपि वचनानि सामान्यतः सर्वाः प्रत्य् एव द्रष्टव्यानि । तत्-प्रकारः प्राग्-लिखित एवेति दिक् ॥२७॥</p>
<hr>
<p><strong>जीव-गोस्वामी (लघु-वैष्णव-तोषणी) :</strong> एवं बहुधा प्रत्याख्यानेऽप्य् अनिवृत्तिम् आशङ्क्य भावापलापेनाप्य् औदास्यं विधत्ते&mdash;<strong>श्रवणाद्</strong> इति । <strong>श्रवणादिना यथा भावो</strong> भवति, <strong>तथा संनिकर्षेण</strong> अङ्ग-सङ्गेन न स्यात् । विरहे समुत्कण्ठया झटिति तद्-वृद्धिः, संयोगे तूत्कण्ठा-शैथिल्याद् इति भावः । एवं परां काष्ठाम् आपन्नोऽपि तासां भावोऽसिद्धता-निर्देश-भङ्ग्यापलपित एव । तत्र पूर्व-रागे प्रायः पूर्वं <strong>श्रवणं</strong>, ततो <strong>दर्शनं</strong>, ततः संयोग-प्राप्त्या निरन्तर-तत्-स्फूर्तिः, ततश् च तत्-कथैवेति क्रमेणैव निर्दिष्टम् । वस्तुतस् तु परम-कौतुकित्वान् निरन्तर-प्रेम-भर-सुकोमलित-दक्षिण-स्वभावानां तासां प्रेम-वैयग्र्य-दर्शनार्थम् एवेति ।</p>
<p>श्लेषार्थश् चायम्&mdash;ननु, येन सद्-भावेन स्वस्य भर्तृत्वं तद्-वैपरीत्येन तेषाम् अभर्तृत्वं स्थापितं, स एव न सम्भवति तव विप्रकृष्टत्वात्, तेषां तु सन्निकृष्टत्वाद् इत्य् अत्राह&mdash;<strong>श्रवणाद्</strong> इति । यथा येन रस-विशेष-प्रकारेण <strong>मयि</strong> <strong>श्रवणादितोऽपि भावो</strong> भवति, <strong>तथा सन्निकर्षेणापि न</strong> । येऽन्ये संनिकृष्टाः पतिं-मन्यास् तेष्व् अपि न स्याद् इत्य् अर्थः । मिथः प्रेम-योग्ययोर् यथा संनिकर्षेण प्रणय-बन्धो भवति, तथा न श्रवणादिनेति लोक-प्रसिद्धत्वाद् अन्य-पदम् अर्थायत्तम् । प्रथमत एव तथोपक्रान्तत्वात् प्रकरण-प्राप्तं च। तस्माद् <strong>गृहान् प्रति</strong> न <strong>यात</strong> इत्य् उभयत्रापि नञोऽन्वयः ।\</p>
<hr>
<p>यद् वा, प्रतिषेध-प्रत्याख्यान-प्रतिपक्षादिषु प्रकृतार्थ-विरोधेऽपि <strong>प्रति</strong>-शब्दो दृष्टः । ततश् च <strong>प्रतियात</strong> गमन-विरोध-विषयान् कुरुतेत्य् अर्थः । एवं तासां पूर्ववत् संलापो द्विधा । कासुचिद् यथार्थम् एव, कासुचिच् चानुराग-विवर्तेन नवीभावाद् इति ज्ञेयम् ॥२७॥</p>
<hr>
<p><strong>जीव-गोस्वामी (प्रीति-सन्दर्भ ३३२) :</strong> अथ <strong>मय्य्</strong> अपि जातो <strong>भावः</strong> क्लेशायैव भवतीत्य् आशङ्क्यापि मा पराङ्मुखीभवतेत्य् आह&mdash;<strong>श्रवणाद्</strong> इति । यथा <strong>श्रवणादिना मद्-भावो</strong> मद्-अप्राप्त्या दुःख-मयः, <strong>तथा सन्निकर्षेण</strong> मत्-प्राप्त्या <strong>न</strong> भवति । <strong>ततस्</strong> तस्माद् <strong>गृहान्</strong> गृह-सदृशान् कुञ्जान् <strong>प्रति यात</strong> प्रविशत । पर्युदासोऽत्र नञ् इति । तद् एवं श्री-कृष्ण-वाक्यस्य प्रार्थना-रूपोऽर्थो व्याख्यातः । अर्थान्तरं तु प्रसिद्धम् । तत्र पुत्रा इति स-परिहास-दोषोद्गारेणापि प्रत्याख्यानम् ॥२७॥</p>
<hr>
<p><strong>जीव-गोस्वामी (क्रम-सन्दर्भः) :</strong> <em>न व्याख्यातम्।</em></p>
<hr>
<p><strong>जीव-गोस्वामी (बृहत्-क्रम-सन्दर्भः) :</strong> पुनस् तेनैव क्रमेणार्थ-द्वयेनोपसंहरति&mdash;<strong>श्रवणाद्</strong> इत्य्-आदिना । एष <strong>मद्-भावः</strong> सुरसो भवति, <strong>न</strong> तु <strong>सन्निकर्षेण</strong> । यथेत्य् अनेन <strong>तथा</strong>-शब्दो गम्यते । श्रवणादिना यथा सुरसः, <strong>तथा न सन्निकर्षेण</strong> । तस्माद् <strong>गृहान् प्रतियात</strong> । पक्षे&mdash;यथा <strong>सन्निकर्षेण मयि भावः,</strong> <strong>तथा न श्रवणादिना</strong> । यतः श्रवणादेर् अपि साक्षात्कारं फलम्, ततो गृहान् अप्रतियाति, अभावे नह्य नो ना इति केवलस्याकारस्य निषेध-वाचित्वात् ॥२७॥</p>
<hr>
<p>श्रवणाद् दर्शनाद् ध्यानान् मयि भावोऽनुकीर्तनात् ।</p>
<p>न तथा सन्निकर्षेण प्रतियात ततो गृहम् ॥</p>
<p><strong>नारायण-भट्टः (श्री-रसिकाह्लादिनी) :</strong> इदानीं पूर्वानुभूतं रमण-सुखं स्मारयितुम् औदासीन्य-स्थित्या संश्लेष-सुखाच् छ्रवणादि-सुखस्योत्कर्षम् आह&mdash;<strong>श्रवणाद्</strong> इति । श्रवणं नायक-शिरोमणेः सद्-गुणानाम् । <strong>दर्शनं</strong> लावण्य-सारस्य श्री-विग्रहस्य, यथा बर्हापीडम् [भा।पु। १०.२१.५] इत्य्-आदिनोक्तम् । <strong>ध्यानं</strong> तत्-तद्-अङ्ग-विभावनम् । <strong>कीर्तनं</strong> मम जन्म-कर्म-गुणानां कथनं, एतत् समस्तं व्यस्तं वा भावोत्पत्तौ प्रयोजकम् । कुत्रचिच् <strong>छ्रवणाद्</strong> एव भावोदयः, यथा रुक्मिण्य्-आदेः, यः श्रुत्वा गुणान् [भा।पु। १०.५२.३७] इति । कुत्रचिद् <strong>दर्शनात्</strong>, यथा भौम-गृहे,</p>
<blockquote>
<p>तं प्रविष्टं स्त्रियो वीक्ष्य नर-वर्यं विमोहिताः । &gt;
मनसा वव्रिरेऽभीष्टं पतिं दैवोपसादितम् ॥ [भा।पु। १०.५९.३४] &gt; इति ।</p></blockquote>
<p>कुत्रचिद् <strong>ध्यानात्</strong>, यथा देवहूतेः&mdash;</p>
<blockquote>
<p>तम् एव ध्यायती देवम् अपत्यं कपिलं हरिम् । &gt;
बभूवाचिरतो वत्स निःस्पृहा तादृशे गृहे ॥ [भा।पु। ३.३३.२२] इति &gt; ।</p></blockquote>
<p>कुत्रचिद् <strong>अनुकीर्तनात्</strong>, यथा नारदस्य&mdash;</p>
<blockquote>
<p>प्रगायतः स्व-वीर्याणि तीर्थ-पादः प्रिय-श्रवाः । &gt;
आहूत इव मे शीघ्रं दर्शनं याति चेतसि ॥ [भा।पु। १.६.३४] इति &gt; ।</p></blockquote>
<p>एषां समुच्चयो वा विकल्पो वा भावोदय-हेतुः । अन्यतर-सद्-भावोऽपि भावोदय-दर्शनम् इति चेन् [मयि]{।मर्क्} तेषां सम-फलत्वेऽपि श्रवणस्य सर्वत्रानुस्त्यूतत्वेनैतद् एव मुख्यत्वम् । यद्यपि सन्निकर्षस्यापि हेतुत्वम् श्रूयते, तथापि श्रवणादीनां यथानन्यथा सिद्धत्वं तथैतस्य न तद् उक्तम् । <strong>संनिकर्षो</strong>ऽत्र मर्त्यानादर-कारणम् इति । दृढतर-भावोत्पत्तौ हेतुत्वाभावात् । अत्र तु सन्निक्षरोऽङ्ग-सङ्गः । तस्मिंश् च सति भाव-शैथिल्य-दर्शनाच् च । ततो हेतुर् गृहान् प्रतियातेति शब्दोत्थार्थेन स्वस्यौदासीन्यम् अकामत्वं च व्यञ्जितम् ।</p>
<p>इदानीम् अर्थोत्थार्थम् आह&mdash;नन्व् अत्र विधेयं, किं भावो वा विधेयः संनिकर्षो वा विधेयः तत्रोच्यते । भावस्यैव विधेयत्वम् । तत्रैव श्रवणादि&mdash;चतुष्टयस्यैवानन्यथा-सिद्धत्वं, न तथा संनिकर्षेणेत्य् उक्तेः । मधुर-रसस्य विप्रलम्भ-सम्भोगात्मकत्वात् । विप्रलम्भे श्रवणादीनां भाव-साधकत्वं निर्णीतम् एव । यत्र तु संनिकर्षस्यापि भावोदयं प्रति हेतुत्वं श्रूयते, यथा कुररि विलपसि त्वम् [भा।पु। १०.९०.१५] । तन् न कदाचित्कत्व-विवक्षयोक्तम् इति । तस्मात् भावस्यैव विधेयत्वं संनिकर्षस्य भावं प्रति न हेतुत्वं, न च पृथग्-विधेयत्वम् इति ।</p>
<p>नन्व् एवं चेत्, तदा सर्वथा सर्वदाङ्ग-सङ्गाभावे मधुर-रसस्य विकलाङ्गत्वं भवेत् । तस्य चोभयात्मकत्वात् तस्मात् संनिकार्षेऽपि विधेयः । तथा सति वाक्य-भेदः स्यात्, तस्मात् संनिकार्ष्योद्देश्यत्वं भावस्य विधेयत्वम् । संनिकार्षोऽत्र फलं न हि कुत्रापि फलस्य विधेयत्वं श्रूयते । यथा यागेन स्वर्गं भावयेत् इत्य् अत्र स्वर्गम् उद्दिश्य यागस्य विधेयत्वं यागम् उद्दिश्य माकपुरोडशादि-निर्वपणस्य विधेयत्वं तथात्रापि संनिकार्षम् उद्दिश्य भावस्य विधेयत्वं भावम् उद्दिष्य श्रवणादि-चतुष्टयस्य विधेयत्वम् । अतः सम्यग् उक्तं न तथा संनिकर्षेणेति, न हि कुत्राप्पि केनाप्य् उद्दिश्य विधेयत्वम् अभ्युपगम्यत इति पूर्वं श्रवणादि-जन्य-भावोदयेन संनिकर्ष-फल-रूपो जात एव । अतः फलं त्यक्त्वा गृहान् न प्रतियात न-कारस्योभयत्राप्य् अन्वयः ।</p>
<p>यद् वा, श्रवणादि-हेतु-चतुष्टयाद् अपि संनिकर्षाभावे जाते सति, तथापि भावो न भवति । श्रवणादीनाम् अनैकान्तिकत्वेन भावासिद्धस् तस्मिन्न् असिद्धे सुखम् । कुतः ? यद् वा, श्रवणादेर् हेतोर् मयि जात एव तथानेन प्रकारेण संनिकर्षे मत्-समीप-गृहान् विलास-स्थानानि वन-पुलिन-यमुना-जलादीनि, न प्रतियातेति, किन्तु सातत्येन प्रतियात । तथा भवतीनां मनोरथ-पूर्तिर् भवेद् इति तात्पर्यंआर्थः । एवं स्वस्यौदासीन्यं परिहृत्य व्यञ्जनावृत्त्या गृह-गमन-निषेध-पूर्वकं रमणार्थं वै मध्ये स्थितिं दृढीकृत्वा अयम् अर्थोत्थ इति ॥२७॥</p>
<hr>
<p><strong>विश्वनाथ-चक्रवर्ती (सारार्थ-दर्शिणी) :</strong> ननु, कथम् अन्यथा सम्भावयसि ? न वयं त्वद्-अङ्ग-सङ्गार्थम् आगताः, किन्तु गर्गोक्ति-प्रामाण्यान् नारायणस्य समो नान्य [१०.८.१९] इत्य् अतस् त्वाम् एव नारायणं ज्ञात्वा त्वद्-भक्ति-कामा वयम् आगताः, तद् अद्यतनीं रात्रिं स्व-समीप एवास्मान् स्थापयित्वा कृपया स्व-चरण-सरोजं परिचारयेति चेत्य् अत आह&mdash;<strong>श्रवाणाद्</strong> इति । शुद्ध-भक्ताः खलु सामीप्य-सालोक्यादिकम् अपि न कामयन्ते, यथा श्रवण-कीर्तनादिकम् इति प्रसिद्धिर् भवतीभिः वैष्णवीभिः श्रुतैवेति भावः । पक्षे, श्रवणादिभ्यो <strong>भावः</strong> कन्दर्पस् <strong>तथा न</strong> भवति यथा <strong>सन्निकर्षेण</strong> इति, अतो <strong>गृहान् प्रति</strong> <strong>न यात</strong> इति । नञ् आवृत्यान्वयः । यद् वा, नञ्-पर्यायस्याकारस्य प्रश्लेषेण <strong>अगृहान्</strong> न गृहान् <strong>प्रति</strong> <strong>यात</strong> इत्य् अर्थः ॥२७॥</p>
<hr>
<p>॥ १०.२९.२८ ॥</p>
<p>श्री-शुक उवाच&mdash;</p>
<p>इति विप्रियम् आकर्ण्य गोप्यो गोविन्द-भाषितम् ।</p>
<p>विषण्णा भग्न-सङ्कल्पाश् चिन्ताम् आपुर् दुरत्ययाम् ॥</p>
<p><strong>श्रीधर-स्वामी (भावार्थ-दीपिका) :</strong> <em>न व्याख्यातम्।</em></p>
<hr>
<p><strong>वंशीधरः (भावार्थ-दीपिका-प्रकाशः) :</strong> इति श्रुत्वा भगवान् पुनः किम् उक्तं ताभिर् इति पृच्छन्तं परीक्षितं <strong>श्री-शुक उवाच</strong> इति । <strong>इति</strong> इत्थम् । प्रतियात, नेह स्थेयं सुमध्यमाः [१०.२९.१९] इति प्रकारम् । <strong>विप्रियं</strong> चित्तौत्सुक्य-निवर्तकम् । <strong>विषण्णाः</strong> स्थातुं गन्तुं वाशक्ताः। <strong>भग्नः सङ्कल्पो</strong> नन्दनन्दनेन रंस्यामह इत्य् एवं-रूपो मनोरथो यासां, ताः । <strong>चिन्तां</strong> दुःखेन मनसोऽस्वास्थ्यम् । <strong>दुरत्ययां</strong> विना भगवत्-प्रसादम् अनिवार्याम् ।</p>
<p>पक्षे, <strong>वि</strong>शेषेण <strong>प्रियम्</strong> । विगतं सन्नम् अवसादो यासां, ता विषण्णाः, ताश् च ता <strong>अभग्न-सङ्कल्पाः</strong> सञ्जात-मनोरथाः, तास् तथेत्य् एकं पदम् । <strong>दुरत्ययां</strong> मनोभव-कृत-दुःख-हरां <strong>चिन्तां</strong> चर्चां विचारं वा । चिन्ता चर्वा-विचारयोः इति यादवः ॥२८॥</p>
<hr>
<p><strong>श्रीनाथ-चक्रवर्ती (चैतन्य-मत-मञ्जुषा) : इति विप्रियम्</strong> इत्य्-आदि । इति गूढार्थं ततो <strong>विप्रियम्</strong> इव <strong>आकर्ण्य चिन्ताम् आपुः</strong> । अभिप्रायम् अबुद्ध्वा चिन्तिता बभूवुर् इति भावः ॥२८॥</p>
<hr>
<p><strong>सनातन-गोस्वामी (बृहद्-वैष्णव-तोषणी) : इत्य्</strong> एतत् । <strong>गोविन्दस्य</strong> गोकुलेन्द्रत्वेन निज-सहज-प्रेम-भर-विषयस्य <strong>भाषितं</strong>, तेनोक्तं वा <strong>विप्रियं</strong> परम-प्रेम-वेगतः सद्यस् तात्पर्यानवधारणेन अप्रियार्थस्य दर्शनेन वा अनिष्टं । किं वा, प्रिय-विपरीतं विद्विष्टम् <strong>आकर्ण्य</strong> । यद् वा, अर्थ-द्वय-स्पर्शित्वेनानिश्चिताशयत्वाद् उत्कण्ठा-भरेण तासां विप्रियत्वेनैव ज्ञातम् इत्य् अर्थः ।</p>
<p><strong>विषण्णा</strong> अतस् तप्ताः सत्यः । यतो <strong>भग्नः सङ्कल्पास्</strong> तद्-भजन-विशेष-विषयक-मनोरथो यासां ताः । अतो <strong>दुरत्ययाम्</strong> अनन्ताम् अनतिक्रम्यां वा <strong>चिन्ताम्</strong> इष्टानवाप्ति-जन्यं ध्यानम् आपुः । अयं प्रेमार्द्र-कोमल-स्वभावोऽपि परम-काठिन्यम् अस्मद्-दौर्भाग्येन गतः । तद् अधुना किं स-पाद-ग्रहण-काकुभिर् अयम् अनुनयेम ? किं वा, प्रतिवचनेन प्रयत्नतः क्षणं धैर्यावलम्बनेन वा शाठ्यतो व्रजं प्रतिनिवृत्त्या वा दुरवगाह-गाम्भीर्यस्यास्याशयं निर्धारयेम ? किं वा, सद्य एव प्राणान् परित्यजेम । अत्र चास्य साक्षाद् एव परोक्षं वा । यमुना-प्रवेशादिनेत्य्-आदि चिन्तयामासुर् इत्य् अर्थः ।</p>
<p>यद् वा, &quot;अहो बत किं करवाम ? कुत्र याम ?&quot; इत्य्-आद्य-विशेषां <strong>चिन्तां</strong> वैकल्य-लक्षणाम् । यद् वा, <strong>विषण्णाः</strong> सत्यश् <strong>चिन्ताम् आपुः</strong> । विषण्णत्वे हेतु-द्वयम् । <strong>विप्रियम् आकर्ण्य</strong> इत्य् एकः । प्रियतम-जनस्य विप्रियोक्ति-श्रवण-मात्रेण स्वयम् एव परम-दुःखोत्पत्तेः । किं च, <strong>भग्न-</strong> इत्य् अन्यः । विषयतोऽशेषोपेक्षया निज-चिराभीष्टार्थस्य भङ्गाद् इत्य् अर्थः ॥२८॥</p>
<hr>
<p><strong>जीव-गोस्वामी (लघु-वैष्णव-तोषणी) : इति</strong> एतद् <strong>गोविन्दस्य</strong> गोकुलेन्द्रत्वेन गोकुल-मात्रे हि तस्यापि किम् उत स्वेषु <strong>भाषितं</strong> स्फुटम् एव वचनं <strong>विप्रियम्</strong> इति । अर्थ-द्वयस्य स्पर्शितत्वेनानिश्चिताशयत्वात् । उत्कण्ठा-स्वभावेन तासाम् उपेक्षैव स्फुरितेति <strong>विषण्णाः</strong> । अतस् तप्ताः सत्यः । यतो <strong>भग्नः सङ्कल्पस्</strong> तद्-अङ्ग-सङ्ग-विषयश् चिरन्तन-मनोरथो यासां ताः । अतो <strong>दुरत्ययाम्</strong> अनतिक्रम्यां <strong>चिन्ताम्</strong> इष्टानवाप्ति-जन्यं ध्यानम् <strong>आपुः</strong> । अयं प्रेमार्द्र-कोमल-स्वभावोऽपि परम-काठिन्यम् अस्मद्-दौर्भाग्येन गतः । तद् अधुना किं स-पाद-ग्रहण-काकुभिर् अमुम् अनुनयेम ? उत प्रतिवचनेन वा, प्रयत्नतः क्षणं धैर्यावलम्बनेन वा, शाठ्यतो व्रजं प्रति निवृत्त्या वा, दुरवगाह-गाम्भीर्यस्यास्याशयं निर्धारयेम । किं वा, सद्य एव प्राणांस् त्यजेम ? अत्र चास्य साक्षाद् एव परोक्षं वा । यमुना-प्रवेशादिनेत्य्-आदि चिन्तयामासुर् इत्य् अर्थः ॥२८॥</p>
<hr>
<p><strong>जीव-गोस्वामी (प्रीति-सन्दर्भ ३३२) :</strong> अथ तादृश-कृष्ण-वाक्य-श्रवणानन्तरं तासाम् अवस्था-वर्णनम् इति <strong>विप्रियम् आकर्ण्य</strong> इत्य्-आदिभिस् त्रिभिः । अर्थ-द्वितयस्यैव तर्केण तद्-अभिप्राय-निश्चयाभावाद् उत्कण्ठा-स्वाभाव्येन प्रत्याख्यानस्यैव सुष्ठु स्फुरितत्वात् तद्-वाक्यस्य विप्रियत्वं, तासां विषादादिकं च । तत्रोभयत्रापि चिन्ताया युक्तत्वात् मुख-नमनादि-चेष्टास्व् अपि न रस-भङ्गः । पदा भ्रू-लेखनं चात्र नायिकया स्वयम् अभियोगेऽप्य् उक्तम् अस्ति ॥२८-३०॥</p>
<hr>
<p><strong>जीव-गोस्वामी (क्रम-सन्दर्भः) :</strong> <em>न व्याख्यातम्।</em></p>
<hr>
<p><strong>जीव-गोस्वामी (बृहत्-क्रम-सन्दर्भः) :</strong> अथ भगवद्-वचसां गाम्भीर्यात् स्वकीयौत्कण्ठ्य-गाढत्वाच् च विशेष-विदग्धा अपि यथा-श्रुतम् एवार्थं विदित्वा अनिष्टा-शङ्कीनि बन्धु-हृदयाणि इति न्यायेन तद्-वचसः काठिन्यम् एव जानन्त्यो याम् अवस्थाम् आपुस् ताम् आह&mdash;<strong>इति</strong> इत्य्-आदि । <strong>गोप्यो गोविन्द-भाषितम् आकर्ण्य चिन्ताम् आपुः</strong> । कीदृशम् ? इति <strong>विप्रियम्</strong> एवं प्रकारं विप्रियम् । पक्षे&mdash;एवं प्रकारकं <strong>वि</strong>शिष्टं <strong>वि</strong>विधं वा <strong>प्रियम्</strong> अपि । इत्य् अपि-शब्दोऽध्याहार्यः ॥२८॥</p>
<hr>
<p><strong>नारायण-भट्टः (श्री-रसिकाह्लादिनी) :</strong> एवं श्री-कृष्णाभिप्रायम् अजानतीनां गोपीनां विरह-ताप-तप्तानां हृद्-वृत्तिम् आकलय्य सर्वान् श्रावयित्वा <strong>शुको</strong> वदति पूर्वोक्त-प्रकारं कथयति । प्रतियात इत्य् आग्रहेणोक्ते\ऽस्मत्-परित्यागं करोतीत्य् अर्थे निर्धारिते सति, पुनर् गृह-गमनं वान्तत्वम् इव मन्यमानाः, व्रजेश्वर-पुत्रत्वात् तद्-वाक्यम् अनुल्लङ्घ्यम् इत्य् अपि मन्यमानाः, प्रिय-कलङ्क-भीत्या शरीर-त्याग-चिकीर्षा-रहिताः, स्व-स्व-नामाङ्कित-वेणु-नादामृताह्वान-स्मृत्या किञ्चिद् आश्वस्ताः, मयेमा रंस्यथ क्षपाः [१०.२२.२७] प्रतिश्रुतार्थ-स्मरणेन तद्-अप्राप्ताः, प्रिया-विषये व्याकुलाः, वन-मध्ये प्रसह्य अस्मत्-स्थित्या श्री-कृष्णस्यान्यत्र गमनम् आशङ्कमानाः, अत्राहूय विडम्बयसीति प्रतिवचनम् अनुचितम् इति मन्यमानाः, अभ्रंलिहे ज्वलने पतितम् आत्मानम् ईक्षमाणा इति कर्तव्यता-शून्याः, <strong>गोप्यश्</strong> चातुर्य-विशेषानभिज्ञाः । यद् वा, स्वानुरागं परस्परम् अकथयन्त्यः । यद् वा, रुक्ष-वाक्ये रस-भङ्गं गोपयन्त्यः । यद् वा, तेन सह रसं क्षपयन्त्यः ।</p>
<p><strong>दुरत्ययां</strong> पर्यवसान-रहितां <strong>चिन्ताम् आपुः</strong> । चिन्ता-प्राप्तौ हेतुम् आह&mdash;<strong>गोविन्द-भाषितं</strong> गोकुल-रक्षा-बद्ध-व्रतो गोविन्दः&mdash;गोपाये स्वात्म-योगेन सो\ऽयं मे व्रत आहितः [भा।पु। १०.२५.१८] इत्य् उक्तात् । यद् वा, गा इन्द्रियाणि भोग्यत्वेन विन्दतीति <strong>गोविन्दः</strong> । यद् वा, गाः श्रुतिर् उपनिषद्-रूपा स्व-परिग्रहत्वेन विन्दतीति <strong>गोविन्दः</strong> । तस्य <strong>भाषितं</strong> वचनं <strong>विप्रियं</strong> विगतं प्रियं यस्मात् रुक्षोक्त्या वस्तुतस् तु <strong>विप्रियं</strong> विशिष्टं प्रियं यस्मिन् तात्पर्य-वृत्त्या स्थापनस्यादृढीकृतत्वात् । इदानीं तात्पर्यावलोकनात् । अप्रियम् एव ज्ञानं बलवद् अनिष्टानुबन्धित्वात् । प्रियस्यास्मत्-प्रेम-विषयस्याप्रियम् आश्चर्यम् इवाकर्ण्य <strong>विषण्णं</strong> विषादं प्राप्तास् तद्-अनुरूपोत्तरं दातुम् अपारयन्त्यः वा वाग्-आदीन्द्रिय-वृत्तीनां तेनैव विरुद्धत्वात् मनसि जाड्यं प्राप्ते सति कर्तव्यता-शून्यत्वात् मरण-निश्चयाम् आवाद् अपि कुड्यादि सादृश्यं प्राप्ताः । तद् उक्तं रसार्णवे&mdash;</p>
<blockquote>
<p>प्रारब्ध-कार्यानिर्वाहाद् इष्टानवाप्तेर् विपत्तितः । &gt;
अपराध-परिज्ञानाद् अनुतापस् तु यो भवेत् ॥ &gt;
विषादः स त्रिधा ज्येष्ठ-मध्यमाधम-संश्रयात् । &gt;
सहायान्वेषणोपाय-चिन्ताद्या उत्तमे मताः ॥ &gt;
अनुत्साहश् च वैचित्त्यम् इत्य् आद्या मध्यमे मताः । &gt;
अधमस्यानुभावाः स्युर् वैचित्र्यम् अवलोकनम् । &gt;
रोदन-श्वासित-ध्यान-मुख-शोषादयोऽपि च ॥ [र।सु। २.१०-१३]</p></blockquote>
<p>तत्र हेतुमद्-विशेषणम् आह&mdash;<strong>भग्न-सङ्कल्पाः</strong> । भग्नः सङ्कल्पो मनोरथो यासां ताः । मनोरथम् एवाह&mdash;</p>
<blockquote>
<p>गत्वा वृन्दावनं देशं कृष्णं द्रक्ष्यामहे किल । &gt;
प्रियेण सह संलापस् त्व् अपाङ्गेन समीक्षणम् ॥ &gt;
आलिङ्गनं नखोल्लेख-स्परश्वापि तथा विधः । &gt;
अधरामृत-पानं च भोगो रोमोद्गमस् तथा ॥ &gt;
स्वाभीष्ट-कथनं तत्राघ्राणं चापि सर्वतः । &gt;
तद्-अन्तिक-गति-नित्यम् एवं तद्-भावनं सदा ॥</p></blockquote>
<p>एतादृशस्य मनोरथस्य भग्नत्वात् <strong>चिन्तां प्रापुः</strong> । वर-दानावसरे नैवं-विधो ज्ञातः, अधुना अस्मद्-दैव-वैमुख्याद् अप्रियोक्ति-चतुरो जातः । इदानीं व्रजं प्रतिगमने कृते सति को वेद किं स्यात् ? इति । अत्र क्षणम् अपि स्थातुं न शक्यते । निषेध-वाक्य-प्राबल्यात् कुत्र यामः ? किं वा करवाम ? इति दुरन्तां <strong>चिन्तां प्रापुर्</strong> इति ॥२८॥</p>
<hr>
<p><strong>विश्वनाथ-चक्रवर्ती (सारार्थ-दर्शिणी) :</strong> गाः नाना-विधान् वाग्-विलासान् प्रयोक्तुं विन्दते लभन्ते इति <strong>गोविन्दः</strong>, तस्य <strong>भाषितं</strong>, भाष व्यक्तायां वाचि इत्य् अतो व्यक्त-वाक्यं <strong>विप्रियम् आकर्ण्य,</strong> तद् एव ध्वनि-श्लेष-युक्तम् अव्यक्तं तस्य प्रियत्वे बुद्ध्या सम्यग्-अवगते\ऽपीत्य् अर्थः । व्यक्त-वाक्यस्य विप्रियत्वे कारणम् अदृष्ट्वा अव्यक्त-वाक्यस्यापि प्रियत्वे सन्दिहानास् ता अनुराग-स्थायि-भावोत्थ-दैन्योदयात् सत्यम् अयोग्या अस्मान् अयम् उपेक्षते स्मैवेति निश्चित्य <strong>विषण्णाः</strong> । &quot;यद्-अर्थम् अहो पति-कुल-पितृ-कुल-धर्म-धैर्य-भय-लज्जादिकम् उपेक्ष्यागताः, स खल्व् अस्मान् उपेक्षते&quot; इति <strong>भग्न-सङ्कल्पाश् चिन्ताम् आपुः</strong>&mdash;&quot;किं स-काकु-पाद-ग्रहणम् इमम् अनुनयेम ? किं वा प्रयत्नतो धैर्यम् अवलम्ब्य कृत्रिम-शाठ्येन व्रजं प्रति निवृत्त्या दुरवगाह-गाम्भीर्यस्यास्याशयं निर्धारयेम ? किं वा प्राणान् परित्यजेम ? तत्र चास्य साक्षाद् एव परोक्षं वा यमुना-प्रवेशादिना वा ? हन्त प्राणांस् त्यक्त्वास्य श्री-मुखं कथं पश्येम ? अतस् त्यक्त्वा वा कथम् अत्र स्थातुं प्राप्स्याम एतद्-आदिष्टं पत्यादि-भजन-रूपं वान्त-भक्षणं कर्तुं वा कथं प्रभवाम ? क्व याम किं करवाम ?&quot; इत्य् आदीति कर्तव्य-विमूढा बभूवुर् इत्य् अर्थः ।</p>
<blockquote>
<p>आहूय गोपी-तति-चातकावलीः &gt;
स्व-वेणु-नादेन ववर्ष यद् विषम् । &gt;
कृष्णस् तद् एवाशु पपुः सुविस्मिताः &gt;
विश्वस्य ताः का जहति व्रतं निजम् ॥२८॥</p></blockquote>
<hr>
<p>॥ १०.२९.२९ ॥</p>
<p>कृत्वा मुखान्य् अव शुचः श्वसनेन शुष्यद्</p>
<p>बिम्बाधराणि चरणेन लिखन्त्यः ।</p>
<p>अस्रैर् उपात्त-मसिभिः कुच-कुङ्कुमानि</p>
<p>तस्थुर् मृजन्त्य उरु-दुःख-भराः स्म तूष्णीम् ॥</p>
<p><strong>श्रीधर-स्वामी (भावार्थ-दीपिका) :</strong> चिन्तां प्राप्तानां स्थितिम् आह&mdash;<strong>कृत्वा</strong> इति । <strong>शुचः</strong> शोकाद् उद्गतेन <strong>श्वसनेन शुष्यन्तो बिम्ब</strong>-फल-सदृशा <strong>अधरा</strong> येषु मुखेषु, तानि <strong>अव</strong> अवाञ्चि <strong>कृत्वा</strong> तथाऽङ्गुष्ठेन महीं <strong>लिखन्त्यः</strong> । तथा गृहीत-कज्जलैर् अश्रुभिः <strong>कुच-कुङ्कुमानि</strong> क्षलयन्त्यस् <strong>तूष्णीं स्थिताः</strong> । यत <strong>उरु-दुःखस्य भरो</strong> भारो यासां ताः ॥२९॥</p>
<hr>
<p><strong>वंशीधरः (भावार्थ-दीपिका-प्रकाशः) :</strong> चिन्ता-युताः कीदृश्यो बभूवुः ? इति चेद् आह&mdash;<strong>कृत्वा</strong> इति । उद्गतेन निःसृतेन <strong>श्वसनेन</strong> प्राण-वायुना । <strong>बिम्ब</strong>-फलम् अतिमृदुल-रक्तम् । <strong>अधरा</strong> ओष्ठाः&mdash;अधरस् तु पुमान् ओष्ठ हीनेऽनूर्ध्वे च वाच्यवत् इति मेदिनी । अन्तर्गत-शोकाग्नि-तापेन <strong>शुष्यद्</strong>-ओष्ठा जाता इति भावः । अत्र&mdash;</p>
<blockquote>
<p>काम-बाण-प्रविद्धाङ्गी स्विन्न-योनिर् वराङ्गना । &gt;
पादाङ्गुष्ठ-नखेनाधो-वदना लिखती भुवम् ॥</p></blockquote>
<p>इति काम-शास्त्र-प्रसिद्धं भावं दर्शितवत्य इति ज्ञेयम् । <strong>अस्रैर्</strong> इति नेत्र-द्वारान्तस्थां काम-पीडां बहिर् आविर्भावयामासुर् इति सूचितम् । कोमले मुखे कर्कश-वचनस्य अनौचित्यादर्शो ध्वनितः&mdash;<strong>मुखान्य्</strong> अधः <strong>कृत्वा</strong> इति । <strong>तूष्णीं</strong> स्थिता वितर्कयन्ति । अयं प्रेमार्द्र-कोमल-स्वभावोऽपि परम-काठिन्यम् अस्मद्-दौर्भाग्येन गतः सपाद-ग्रहण-चिबुक-स्पर्शादिभिर् अनुनीयते ।</p>
<p>किं वा, प्रतिवचनेन प्रयत्नतः क्षणं धैर्यावलम्बनेन वा, शाठ्यतो व्रजं प्रति निवृत्त्या दुरन्त-गाह-गाम्भीर्यस्यास्याशयं निर्धारयेम । किं वा, सद्यः प्राणान् परित्यजेम, तत्र चास्य प्रत्यक्षं परोक्षं वा यमुना-प्रवेशादिना वेति तर्काः । किं च, किं वास्मद्-भ्रान्त्यान्या एवागतास् तास्व् एवायम् एवं वदतीति मौग्ध्येनात्मनोऽवलोकनाय । किं वेदानीं किं विधेयम् इति निजस्य पृच्छायै । किं वा, अतिनिष्ठुरम् ईद्र्शं वाक्य-जातं निशम्याधुनापि जीवाम इति स्व-वीक्षाय । किं मुख-दर्शनेन दुःखाग्नि-श्वास-धूमेनाधर-बिम्ब-मुख-पद्मानां शोषः मुकुलित-प्रायत्वं तिरश्चीनत्वात् । किं वा, निजानां चन्द्रत्वानुभवात् तद्-दर्शनेन नेत्र-कमल-सङ्कोचात् स्वादर्शनं भ्रम-निवारणायेत्य् एवं बहुधान्येऽपि सन्तीत्य् अलं प्रपञ्चेन ॥२९॥</p>
<hr>
<p><strong>श्रीनाथ-चक्रवर्ती (चैतन्य-मत-मञ्जुषा) :</strong> चिन्ताम् एवाहुः&mdash;<strong>कृत्वा</strong> इत्य्-आदि । एतास् तु सर्वा उक्त-प्रकारेण धीराधीरादि-भेदेन त्रिधा । तथा च&mdash;</p>
<blockquote>
<p>प्रियं सोत्प्रास-वक्रोक्त्या मध्या धीरा दहेद् रुषा । &gt;
धीराधीरा तु रुदितैर् अधीरा परुषोक्तिभिः ॥ [सा।द। ३.७२]</p></blockquote>
<p>सम्भूय युगपद् भाषणे सर्वासां त्रिविधानाम् एव त्रिविधं भाषणम् । <strong>अस्रैर् उपात्त-मसिभिः</strong> इति । नेत्रे प्रमृज्य [भा।पु। १०.२९.३०] इत्य्-आदौ धीराधीराः, संरम्भ-गद्गद-गिरः [भा।पु। १०.२९.३०] इत्य् अधीराः, पादौ पदं न चलतः [भा।पु। १०.२९.३४] इति वक्ष्यमाणे मध्या धीराः॥२९॥</p>
<hr>
<p><strong>सनातन-गोस्वामी (बृहद्-वैष्णव-तोषणी) :</strong> अत एव <strong>तूष्णीं तस्थुः</strong> । क्षणं परम-चिन्तावेशेन वाग्-आदीन्द्रिय-वृत्त्य्-अस्फूर्तेः । <strong>शुच</strong> इत्य् अनेन <strong>शुष्यद्</strong> इत्य् अनेन च श्वासस्य उष्णता दीर्घता च ध्वनिता । <strong>बिम्ब-</strong> इति पक्व-बिम्ब-फल-सादृश्येन अरुणता कोमलता च । अतोऽ<strong>धराणाम्</strong> अतिशोषो म्लानता च सूचिता । <strong>चरणेन</strong> वाम-पादेन भूमि-<strong>लिखनं</strong> चिन्ता-विशेष-कार्यम् । &quot;हे भूमे ! विदीर्णा भव, प्रविशामो वयम्&quot; इत्य् अस्य भावः । एवम् ऊर्ध्वावस्थितिर् एव गम्यते । <strong>उपात्त-मसिभिर्</strong> इति <strong>कुच-कुङ्कुमानि मृजन्त्य</strong> इति चास्राणां धारा सूच्यते । तस्या अपि बाहुल्य-विवक्षया बहुत्वम् । तत्र सर्वत्र हेतुः&mdash;<strong>उरु-दुःखस्य</strong> विषादस्य <strong>भरो</strong> भारो यासु, ताः । अनेन अनुक्तम् अपि सन्ताप-क्लेशादिकं गृह्यते । तेन वैवर्ण्य-स्तम्भादयोऽपि जाता इत्य् अर्थः । <strong>स्म</strong> इति प्रसिद्धौ । नर्मोक्त्यापि तासां तादृश-शोके त्वया सम्भावना कार्या इति भावः । यद् वा, विस्मये तयापि तादृश-दुःखम् अभूत्, अहो प्रेम-महिमा ! इति । एते च चिन्तानुभावा न तासां वक्ष्यमाण-निषेध-रूप-प्रतिवचनार्थ-विशेष-भञ्जकाः, कामि-कृत-प्रार्थनायां कुलवतीनां तत्-सम्भवात्, तासां रसाविरोध-भावोदय-स्वभावाच् च ॥२९॥</p>
<hr>
<p><strong>जीव-गोस्वामी (लघु-वैष्णव-तोषणी) :</strong> अत एव <strong>तूष्णीं तस्थुः</strong> । क्षणं परम-चिन्तावेशेन वाग्-इन्द्रिय-वृत्त्य्-अस्फूर्तेः । <strong>शुच</strong> इत्य् अनेन <strong>शुष्यद्</strong> इत्य् अनेन च श्वासस्य उष्णता दीर्घता च ध्वनिता । शतृ-प्रत्ययेन शोषाविच्छेदः । <strong>बिम्ब-</strong> इत्य् अरुणता कोमलता च । अतोऽ<strong>धराणाम्</strong> अतिशोषो म्लानता च सूचितैव । <strong>चरणेन</strong> वाम-पादाङ्गुष्ठेन भू-लिखनं चिन्तानुभावः । &quot;हे भूमे ! विदीर्णा भव, प्रविशामो वयम्&quot; इत्य् अस्य भावः । एवम् ऊर्ध्वावस्थितिर् एव गम्यते । <strong>उपात्त-मसिभिर्</strong> इति <strong>कुच-कुङ्कुमानि मृजन्त्य</strong> इति चास्राणां धारा सूच्यते । तस्या अपि बाहुल्य-विवक्षया बहुत्वम् । तत्र सर्वत्र हेतुः&mdash;<strong>उरु-दुःखस्य</strong> विषादस्य <strong>भरो</strong> भारो यासु, महा-दुःख-व्याप्ता इत्य् अर्थः । यद् वा, बाह्य-स्थिति-प्रकारम् उक्त्वा आन्तरम् अप्य् आह&mdash;<strong>उर्व्</strong> इति । अनेन मूर्च्छा-तुल्यावस्था बोध्यते । तस्याश् च दुःश्रवत्वात् साक्षाद् अनुक्तिः । <strong>स्म</strong> इति प्रसिद्धौ । नर्मोक्त्यापि तासां तादृश-शोकेऽसम्भावना न कार्येति भावः । यद् वा, विस्मये तयापि तादृश-दुःखम् अभूद् अहो प्रेम-महिमेति । यद् वा, अव्ययानाम् अनेकार्थत्वात् खेद एव ॥२९॥</p>
<hr>
<p><strong>जीव-गोस्वामी (प्रीति-सन्दर्भ ३५५] :</strong> ध्यानं चिन्तेति भण्यते&mdash;<strong>कृत्वा मुखान्य् अव शुच</strong> इत्य्-आदि ॥२९॥</p>
<hr>
<p><strong>जीव-गोस्वामी (क्रम-सन्दर्भः) :</strong> <em>न व्याख्यातम्।</em></p>
<hr>
<p><strong>जीव-गोस्वामी (बृहत्-क्रम-सन्दर्भः) :</strong> चिन्ता-प्रकारम् आह&mdash;<strong>कृत्वा</strong> इत्य्-आदि । <strong>मुखानि अव</strong> अधः <strong>कृत्वा</strong> । कीदृशानि ? <strong>शुचः</strong> शोकाद् धेतोर् यः <strong>श्वसनः</strong> श्वासः, तेन शुष्यन्तोऽधरा येषु, एतेन श्वासस्य दीर्घोष्णत्वं व्यङ्ग्यम् । <strong>चरणेन</strong> भुवम्, न तु भुवि किम् अपि बुद्धि-पूर्वं <strong>लिखन्त्यः ।</strong> <strong>उपात्त-मसिभिर्</strong> गृहीताञ्जनैर् <strong>अस्रैर्</strong> लोचन-जलैः <strong>कुच-कुङ्कुमानि मृजन्त्यस् तूष्णीं तस्थुः,</strong> न किञ्चिद् ऊचिरे । कथं नोचुः ? तत्राह&mdash;<strong>उरूणां दुःखानां भरो</strong> यासु दुःख-भर-भावितत्वेन कण्ठ-रोधाद् राग-प्रवृत्तेः । <strong>स्म</strong> इति निश्चयः ॥२९॥</p>
<hr>
<p><strong>नारायण-भट्टः (श्री-रसिकाह्लादिनी) :</strong> यथा-श्रुतार्थ-ग्रहणेन चित्ताभिभूतानां बाह्याभ्यन्तर-स्थितिम् आह&mdash;<strong>कृत्वा</strong> इति । क्षण-मात्रं <strong>तूष्णीं तस्थुः</strong>, चिन्ता-जन्य-जाड्ये सति प्रतिवचनास्फूर्तेः । किं कृत्वा ? <strong>मुखानि अवाञ्चि कृत्वा</strong> श्री-कृष्ण-मुखे रूक्षतां दृष्टम् असहमानत्वात् । तत्र हेतु-गर्भं विशेषणम् आह&mdash;<strong>उरुर्</strong> महान् <strong>दुःखस्य भरो</strong> भारो यासां ताः, अन्योऽपि भाराक्रान्तो मुखम् अवाग् एव करोति, तद्वद् इति <strong>शुचः</strong> शोकाद् उद्भूतेन श्वसनेनातीवोष्णेन शुष्यन्ति&mdash;<strong>बिम्ब-फल</strong>-सदृशान्य् <strong>अधराणि,</strong> येषु मनसि <strong>दुःख-भरेण</strong> तप्तेन सति श्वास-वायोर् अपि तप्तत्वं जातं तेनाधराणाम् आरुण्य-कोमलत्वे शोषिते व्यभिचारि-भावानाम् अयम् एव स्वभाव इति दैन्यं सूचितम् इति । <strong>चरणेन</strong> लक्षणेन पादाङ्गुष्ठ-नखेन भुवं <strong>लिखन्त्यः,</strong> विवर-प्रवेशम् इवाभिकाङ्क्ष्यन्त्यः । यद् वा, &quot;भूर् अपि वराह-भोग्यतां प्रत्युपालम्भसि, पत्युर् औदासीन्येन यद् दुःखं भवति, तत् त्वम् अपि न जानासि किम् ? इत्य् अस्मत्-प्रवेशाय स्थानं न ददासि ?&quot; इत्य् अभिप्रायेण भूमेः उल्लिखनम् । यद् वा, &quot;भर्तुर् औदासीन्येन दुःख-भराक्रान्ताया सीता-देव्याः यथा स्थानं दत्तवती, तथैवास्मभ्यं स्थानं दातुम् अर्हसि&quot; इति । कीदृश्यः ? <strong>उपात्त-मषिभिः</strong>, उपात्ता गृहीता मषि कज्जलं यैः, तै रसैः <strong>कुच-कुङ्कुमानि मृजन्त्यः</strong> क्षलयन्त्यः श्री-कृष्णोपेक्षितानां कज्जलेन कुच-कुङ्कुमेनालम् इति भावः । अनेन वैवर्ण्य-स्तम्भादयो व्यभिचारिणो भावा ज्ञेया इति । किं च, <strong>उरु-दुःख-भरा</strong> इत्य् आन्तर-मूर्च्छादयो ज्ञेया इति । <strong>तूष्णीं तस्थुर्</strong> इत्य् अनेनानुत्साह-वैचित्त्ये दर्शिते ॥२९॥</p>
<hr>
<p><strong>विश्वनाथ-चक्रवर्ती (सारार्थ-दर्शिणी) :</strong> चिन्ताया अनुभावान् आह&mdash;<strong>कृत्वा</strong> इति । <strong>मुखानि अव</strong> अधः <strong>कृत्वेत्</strong>इ लज्जा ध्वनिता । प्रेम्णोऽनुरोधाद् अस्माकं<sup id="fnref:23"><a href="#fn:23" class="footnote-ref" role="doc-noteref">23</a></sup> स्वाभाविक-लज्जा-त्याग एव सम्प्रति लज्जां प्राप, यतः कुलवतीनां पुञ्जी-भूत-लज्जानाम् अप्य् अस्माकं लज्जा-त्यागः खलु प्रेम-हेतुक एव । स च प्रेम-रस-विदां मते सङ्गीत एव, न तु विगीतः । प्रेम्णस् तु लक्षणम् एतद् एव । यत् स्व-विषयं परमेश्वरम् अप्य् अतिशयेन वशीकरोति, तत् प्रेमेति । ततश् च, यद्य् अस्माकं प्रेम-विषयोऽयं कृष्णो न वशोऽभूत्, तदास्माकं प्रेमैव नास्तीत्य् अवगतम् । लज्जा-त्यागोऽयं किं हेतुकोऽभूत् ? इति&mdash;अनुतापो लज्जा चिन्ता च ।</p>
<p>तत्रानुतापं विवृण्वन् <strong>मुखानि</strong> विशिनष्टि । <strong>मुखानि</strong> कीदृशानि ? <strong>शुचः</strong> शोकाद् उद्भूतेन <strong>श्वसनेन्</strong>अ उष्ण-श्वासेन <strong>शुष्यन्तो बिम्बाधरा</strong> येषु तानि, सूर्यातपेन पक्व-बिम्ब-फलानां शोषे सति स्थौल्यस्यापगमः स्पष्ट-मलिनत्वं च यथा भवेत्, तथा अधरानाम् अप्य् अभूद् इति भावः ।</p>
<p>लज्जा-चिन्ते विवृणोति&mdash;<strong>चरणेन</strong> वाम-पादाङ्गुष्ठेन <strong>भुवं लिखन्त्य</strong> इति, &ldquo;हे धारित्रि ! विदीर्णा भव, त्वयि वयं प्रविशाम&rdquo; इति भावः ।</p>
<p>शोक-सन्तापौ विवृणोति&mdash;<strong>उपात्त-मसिभिः</strong> कज्जलाक्तैर् <strong>अस्रैःकुचयोः कुङ्कुमानि मृजन्त्यः</strong>, तेन विच्छेद-वर्धकिना महानुताप-क्रकचेन द्विधा विदारयितुं श्याम-सूत्र-रेखे दत्ते इति सम्भावना ध्वनिता । <strong>अस्रैर्</strong> इति बहु-वचनेन मृजन्त्य इति वर्तमान-कालेन चास्राणां प्रवाहवती धारा सूचिता । तावद्भिर् अप्य् अस्रैर् अन्तरीय-वस्त्राण्य् आर्द्रयन्ति इत्य् अनुक्त्या एवं सम्भाव्यते । नयनोत्थ-यमुना-द्वय-हृदयोत्थ-सन्तापानलयोर् निर्वापण-शोषण-कामयोर् विवादे न कस्यापि जयः पराजयो वा दृष्ट इति <strong>उरु-दुःखस्य भरो</strong> भारो यासां <strong>तास् तूष्णीम्</strong> इति भारासहिष्णुतयेव चेतनाया अपगमाद् इति भावः । ततश् च <strong>तस्थुर्</strong> इति तासां गत-चेतनानां पाञ्चालिकानाम् इवोर्ध्वावस्थितिर् एव गम्यते ॥२९॥</p>
<hr>
<p>॥ १०.२९.३० ॥</p>
<p>प्रेष्ठं प्रियेतरम् इव प्रतिभाषमाणं</p>
<p>कृष्णं तद्-अर्थ-विनिवर्तित-सर्व-कामाः ।</p>
<p>नेत्रे विमृज्य रुदितोपहते स्म किञ्चित्</p>
<p>संरम्भ-गद्गद-गिरोऽब्रुवतानुरक्ताः ॥</p>
<p><strong>श्रीधर-स्वामी (भावार्थ-दीपिका) :</strong> किं च, <strong>प्रेष्ठम्</strong> इति । <strong>किञ्चित् संरम्भेन</strong> कोपावेशेन <strong>गद्गदा गिरो</strong> यासां, ता <strong>अब्रुवत</strong> स्म । संरम्भे कारणं&mdash;<strong>प्रेष्ठम्</strong> इत्य्-आदि । <strong>प्रियेतरम्</strong> <strong>इव प्रतिभाषमाणं</strong> प्रत्याचक्षाणम् ॥३०॥</p>
<hr>
<p><strong>वंशीधरः (भावार्थ-दीपिका-प्रकाशः) :</strong> न केवलं तूष्णीं-भावम् आश्रित्य स्थिता एव, अपि तु किञ्चिद् ब्रुवतेत्य् आह&mdash;<em>किं च</em> इति । दुःख-कथनं त्व् अतिप्रियायोचितम् इत्य् आह&mdash;<strong>प्रेष्ठम्</strong> इति । <strong>गद्गदाः</strong> स्खलिताक्षराः । <strong>संरम्भ</strong>-पदेनाधर-दशनं सूचितम् । <strong>प्रियेतरं</strong> शत्रुम् । <em>प्रत्याचक्षाणं</em> खण्डयन्तम् । &quot;चिन्तां त्यजत, मा रुदत, स्वस्था भवत, गृहान् यात&quot; इत्य्-आदि तदानीम् अपि वदन्तम् इत्य् अर्थः । <strong>तद्-अर्थं</strong> कृष्ण-कृते <strong>विनिवर्तितास्</strong> त्यक्ताः <strong>सर्वे कामा</strong> यस्मात् स सर्व-कामः पतिः वाञ्छित-विषयो वा याभिः, तास् तथा । <strong>रुदितेन</strong> रोदनेन <strong>उपहते</strong> क्लिष्टे । <strong>अनुरक्ताः</strong> तत्-परित्यागं कर्तुम् अशक्ताः ॥३०॥</p>
<hr>
<p><strong>श्रीनाथ-चक्रवर्ती (चैतन्य-मत-मञ्जुषा) :</strong> <em>न व्याख्यातम्।</em></p>
<hr>
<p><strong>सनातन-गोस्वामी (बृहद्-वैष्णव-तोषणी) : प्रेष्ठं</strong> प्रियतमम् अपि <strong>प्रियेतरम्</strong> इव, अप्रिय-जनवत् प्रत्याख्यानं कुर्वन्तम् । ननु तर्हि तस्मान् मनो निवर्त्यताम् ? तत्राह&mdash;<strong>तद्-अर्थं</strong> श्री-कृष्ण-प्राप्तये, किं वा, तस्मै अनिर्वाच्याय सुगोप्याय वा अर्थाय, तेन सह क्रीडा-विशेषाय <strong>वि</strong>शेषेण <strong>निवर्तिताः</strong>, स्वभावतोऽनुलग्ना अपि बलान् निरस्ताः <strong>सर्वे कामा</strong> विषय-भोगाः, तद्-अतिरिक्ताशेषाभिलाषा वा याभिः, ताः । अतस् तं विना कथञ्चिद् अप्य् अन्यत् किञ्चिन् न रोचत इति भावः । कुतः ? <strong>कृष्णं</strong> परमानन्द-घन-मूर्तिं चित्ताकर्षकं श्री-यशोदानन्दनम् । अत एवानुब्रुवेण स्वेत्य् अत्राप्य् अयि प्रसिद्ध्य्-आद्य्-अपेक्षयोक्तम् । यद् वा, पश्चाद्-अर्थे, उरु-दुःख-भरेण सद्यः प्रत्युक्त्य्-अनुदयात् पश्चाद् अब्रुवन् ।</p>
<p>ननु अतिनिर्बन्धेन कदाचित् तस्यावज्ञापि शङ्क्यते, तत्राह&mdash;<strong>अनुरक्ता</strong> अनुरागेण तच्-छङ्का-निरसनात् । यद् वा, अवज्ञायाम् अपि सत्यां तत्-त्यागाशक्तेः । विचारापगमाद् वेत्य् अर्थः ।</p>
<p>ननु उरु-दुःखाक्रान्ताः कथं वक्तुम् अपि शक्ताः ? तत्राह&mdash;<strong>रुदितैर्</strong> महा-दुःखेन स्वयम् एव गलद्-अस्रैर् <strong>उपहते</strong> व्याप्ते <strong>नेत्रे</strong> <strong>वि</strong>शेषेण <strong>मृष्ट्वा</strong> शोधयित्वा अश्रूण्य् अपसार्य । पाठान्तरे, &quot;प्रमृज्य&quot; इति पाठेऽप्य् अर्थः, स एव । परम-प्रयत्नेन क्षणं धैर्यम् आलम्ब्येत्य् अर्थः । यद् वा, उरु-दुःखेऽप्य् उक्ति-शक्ताव् अनुराग एव हेतुर् भाति । प्रेम्णो विचित्र-विलासत्वात् । ततश् च नेत्रे विमृयेति स्नेह-जननाय प्रेमोद्रेक-स्वभावतः एव वा किञ्चिच् छ्री-मुखावलोकन-पूर्वकोक्त्य्-अर्थम् इति परमार्त्या लज्जापगमम् अपि गम्यते । किञ्चिद् इति संरम्भस्याल्पत्वं स्वतः प्रेष्ठत्वात् । निज-प्रेम-कोमल-शीलत्वाद् वा । यद् वा, अनिर्वचनीया महा-संरम्भेण गद्गद-गिरः, यतोऽनुरक्ताः । अन्यत् तैर् व्यञ्जितम् ।</p>
<p>यद् वा, किञ्चित् संक्षिप्तम् एवम् एवम् इत्य्-आदिकम् अब्रुवन् । कुतः ? <strong>संरम्भ-गद्गद-गिरः</strong>। प्रणय-कोपावेशेन बाष्प-रुद्ध-कण्ठत्वाद् इत्य् अर्थः । तत् कुतः ? <strong>अनुरक्ताः</strong> । पूर्वम् अपि स्वभावत एव रक्ताः । अधुना च तादृशोक्ति-श्रवणाद् अधिकोत्कण्ठया विशेषतो जाताधिक-रागा इत्य् अर्थः । यद् वा, कृत-राग-विशेषा न तूपेक्षयापि निर्विण्णा इत्य् अर्थः ।</p>
<p>यद् वा, किञ्चिद् अनिर्वचनीयम् अनुरागेण तत्-तद्-उक्त्या तस्यापि मनोहरत्वात्, तादृग्-उक्तौ हेतुः&mdash;<strong>प्रेष्ठम्</strong> इत्य्-आदि । अप्रियं प्रतिपदं भाषमाणम् इति पूर्वम् एव । किं वा, वर्तमान-निर्देशेन तदानीम् अपि &quot;चिन्तां त्यजत । मा रुदित । स्वस्था भवत । गृहान् यात&quot; इत्य्-आदिकम् अनिष्टं प्रतिक्षणं वदन्तम् इत्य् अर्थः । इवेति तत्त्वतस् तात्पर्य-विचारेण नर्मादौ पर्यवसानात् । तच् च पूर्वं लिखितम् एव&mdash;</p>
<blockquote>
<p>यासाम् एव प्रसादेन या सात् श्री-नागरेश्वरे । &gt;
उक्तेर् विज्ञायतेऽर्थस् ता वन्दे श्री-नागरेश्वरीह् ॥३०॥</p></blockquote>
<hr>
<p><strong>जीव-गोस्वामी (लघु-वैष्णव-तोषणी) : प्रेष्ठं</strong> प्रियतमम् अपि <strong>प्रियेतरम्</strong> इव प्रिय-मात्राद् इतरम् इव प्रत्याख्यानं कुर्वन्तम् । ननु तर्हि तस्मात् मनः कथं न न्यवर्तयन् ? तत्राह&mdash;<strong>तद्-अर्थं</strong> श्री-कृष्णाप्तये विषयेण <strong>निवर्तिताः</strong> । पुनर् यथा सम्बन्ध-गन्धोऽपि तेषां न स्यात्, तथा निरस्तास् तद्-व्यतिरिक्ता शेषाभिलाषा याभिस् ताः । अतस् तन् निवर्तयितुं नाशक्नुवन्न् इति भावः । कुतः ? <strong>कृष्णं</strong> परमानन्द-घनतया सर्व-चित्ताकर्षकतया च तन्-नाम्ना प्रसिद्धं श्री-व्रजेन्द्र-नन्दनम् ।</p>
<p>ननु उरु-दुःखाक्रान्ताः कथं वक्तुम् अपि शक्ताः ? तत्राह&mdash;<strong>संरम्भ-</strong> इति । अमर्षेण विषाद-कार्येणैव विषादावरणाद् इति भावः । तत्र <strong>नेत्र-मार्जनं</strong> भाव-द्वय-सन्धिजं तच् च प्रणय-कोप-स्वभावतः <strong>किञ्चित्</strong> श्री-मुखावलोकन-पूर्वक-वचनार्थम् इति परमार्त्या लज्जा-शैथिल्यम् अपि गम्यते <strong>किञ्चिद्</strong> इति विषादांशस्यान्तर्भूतत्वात् तद्-द्वय-कार्यं गद्गदत्वम् अनुरक्ता इति विषण्णतादौ सर्वत्रैव हेतुः ॥३०॥</p>
<hr>
<p><strong>जीव-गोस्वामी (क्रम-सन्दर्भः) :</strong> <em>न व्याख्यातम्।</em></p>
<hr>
<p><strong>जीव-गोस्वामी (बृहत्-क्रम-सन्दर्भः) :</strong> अथ भगवद्-वचसोऽर्थ-द्वयवत्तायां तत्-तत्-स्मरण-संस्कारतः । इदं वा इदं वा इति परामर्शो नोत्तरस्यापि घटमानत्वम् आशङ्क्य किञ्चिच् छिथिल-दुःख-भरतया वक्तुं शक्तिर् जातेति तासां विवक्षां प्रकटयति&mdash;<strong>प्रेष्ठम्</strong> इत्य्-आदि। <strong>प्रेष्ठः</strong> प्रेयान् अयं कदाचिद् अपि नैवम् अप्रियं वक्ष्यति । तदा कथम् अवादीति विमृश्य&mdash;<strong>प्रियेतरम्</strong> <strong>इव</strong> इति । <strong>इव</strong>-शब्दः <strong>कृष्णम् अब्रुवत</strong> इत्य् अन्वयः । कीदृश्यः ? <strong>तद्-अर्थं विनिवर्तिता</strong> विशेषेण निवृत्तिं प्रापिताः <strong>सर्वे कामा</strong> याभिः । किं कृत्वा ? <strong>नेत्रे विमृज्य</strong>, तन्-मुख-दर्शनार्थम् अर्थान्तरम् अत्रासीद् इति निर्णीय <strong>संरम्भो</strong> जातः, तेन <strong>गद्गदा</strong> अर्ध-स्फुटा <strong>गिरो</strong> यासाम् । <strong>नेत्रे</strong> कीदृशे ? <strong>रुदितेनोपहते</strong> उच्छूनारक्ते <strong>अनुरक्ता</strong> इति स्वरूप-कथनम् । <strong>स्म</strong> इति वैचित्र्ये । बहु-वचनम् अत्र क्रमशः सर्वा एवोचुः, नैकदेति मन्तव्यम् ॥३०॥</p>
<hr>
<p><strong>नारायण-भट्टः (श्री-रसिकाह्लादिनी) :</strong> व्यभिचारि-भावोदये विप्रिय-वर्णनम् एव हेतुर् उक्तः । इदानीं स्थायि-भावस्य दृढत्वात् किञ्चिल् लब्ध-श्वासाः कोपावेश-स्फुरद्-अधराः सत्यो वाग्-आरम्भं कृतवत्यः इत्य् आह&mdash;<strong>प्रेष्ठम्</strong> इति । <strong>प्रेष्ठ</strong> अतिप्रियम् अपि <strong>प्रियेतरम्</strong> इव अप्रियम् इव न त्व् अप्रियं तासां भाव-परीक्षया, न तु हृद्-वृत्त्या । स्थूण-निखनन-न्यायेन तम् एव भावं द्रढीकर्तुं <strong>प्रतिभाषमानं</strong> प्रतीचक्साणम् अपि प्रीति-विषय-स्थायि-भावस्य दृढत्वात् व्याबुध्य गृहं गन्तुं पारतन्त्र्यः <strong>कृष्णं</strong> यशोदानन्दनं सदानन्दं, न तु कृषिर् भू-वाचक इत्य् अर्थ-गोचरं, रूढिर् योगम् अपहरति इति न्यायात् कृष्ण-शब्दस्य यशोदा-नन्दने रूढत्वात् । व्रजेश्वरी-प्रोषितत्वात् सर्वासां मनोरथ-पूर्तौ समर्थं घोर-लालित्य-गुणैर् युक्तम् । लक्षणं रसार्णवे&mdash;</p>
<blockquote>
<p>पितृभ्यां ग्रामतोऽत्यन्तं नैश्चिन्त्यः प्रेयसी-प्रियः । &gt;
विदग्धो नव-तारुण्यो धीर-लालित्य-धर्म-भाक् ॥ &gt;
स्वरूपम् एतद् आख्यातं गुणाः सर्वे गुणा मताः ॥<sup id="fnref:24"><a href="#fn:24" class="footnote-ref" role="doc-noteref">24</a></sup></p></blockquote>
<p>ननु प्रत्याख्याने लाते कथं गृहं न गताः ? तत्राह&mdash;<strong>तद्-अर्थ-विनिवर्तिताः सर्वे कामाः</strong>, स एवार्थः । पुरुषार्थस् तत्-प्राप्तये विनिवर्तितास् त्यक्ताः सर्वे कामा ऐहिकामुष्मिका विषया याभिस् ताः । पूर्वानुभूत-रमणानन्द-स्फूर्त्या तेषाम् आच्छादितान्नवद् भासमानत्वात् । एतस्यैवानन्दस्यान्यानि भूतानि मात्राम् उपजीवन्ति [बृ।आ।उ। ४.३.३२] इति श्रुते अनन्य-गतित्वात् । तत्रैव स्थिताः कथञ्चिद् धैर्यम् अवलम्ब्य पूर्वं दुःख-भराक्रान्तत्वाद् वाक्-स्तम्भो जातः । इदानीम् अपीषत् कारुण्येन सङ्कुचितां दृष्टिम् आलक्ष्य <strong>अब्रुवन्</strong> प्रत्युत्तरं दत्तवत्यः । यतोऽ<strong>नुरक्ताः,</strong> दृढतरानुरागेण नायक-दोषास्फूर्तेर् इति भावः । किं कृत्वा ? <strong>रुदितोपहते नेत्रे विमृज्य,</strong> औत्सुक्येन समग्र-लावण्य-दर्शन-प्रतिबन्धकत्वाद् अश्रु-मार्जनं कृत्वा इत्य् अर्थः । तत्र चानुराग-भर-गर्वितत्वात् प्रत्याख्यान-स्मृत्या किञ्चित् <strong>संरम्भे गद्गद-गिर</strong> ईषत्-प्रणय-कोपेन गद्गदा अस्फुटा [गीः] यासां ताः । न तु निर्विण्णा जाता इति भावः ॥३०॥</p>
<hr>
<p><strong>विश्वनाथ-चक्रवर्ती (सारार्थ-दर्शिणी) :</strong> ततश् च किम् अरण्य-रोदनं कुरुध्वे ? प्रसन्न-मुख्यः सत्यः स्व-स्व-गृहं किं तूर्णं न गच्छत इत्य् उच्चैर् उच्चारितेन भगवद्-वाक्येन कर्णाध्वनान्तः-प्रविष्टवता मूर्च्छातस् ताः प्रबोधिताः किञ्चिद् विज्ञापयामासुः इत्य् आह&mdash;<strong>प्रेष्ठं</strong> पूर्वं बहुशः कृताङ्ग-सङ्गत्वात् प्रियतमम् ।</p>
<p>प्रेष्ठं प्रियेतरम् इव प्रतिभाषमाणं</p>
<p>कृष्णं तद्-अर्थ-विनिवर्तित-सर्व-कामाः ।</p>
<p>नेत्रे विमृज्य रुदितोपहते स्म किञ्चित्</p>
<p>संरम्भ-गद्गद-गिरोऽब्रुवतानुरक्ताः ॥</p>
<p>अथ च कारणं विनैव <strong>प्रियेतरम् इव</strong> प्रतिकूलं स्व-स्व-पतिं भजध्वम् इत्य् अतिकठोरं <strong>भाषमाणम्</strong> । एतच् च नैव सम्भवेत्, यतस् <strong>तद्-अर्थं</strong> <strong>विशेषेण</strong> पुनर् यथा सम्बन्ध-गन्धो\ऽपि तेषां न स्यात्, तथा <strong>निवर्तिताः</strong> <strong>सर्वे</strong> <strong>कामा</strong> याभिस् ताः । अत्रान्य-शब्दस्याप्रयोगात् <strong>सर्व</strong>-शब्द-प्रयोगाच् च भगवत्-सुखार्थकः काम-शब्देन नोच्यते इति श्री-शुकाभिप्रायः । <strong>रुदितेन</strong> <strong>उपहते</strong> अन्धीभूते <strong>नेत्रे विमृज्येति</strong> अयम् अन्त-कालो\ऽस्माकम् आगतस् तत् सकृद् अप्य् एतस्य मुख-कमलं दृष्ट्वा म्रियामहे इत्य् आकाङ्क्षयेति भावः । &quot;हन्त हन्त ! प्रेयसापि भूत्वा विनैवापराधं कथम् एतावान् प्राणान्तो दण्डः क्रियते ?&quot; इति <strong>संरम्भस्</strong> तथा &quot;वयम् एतद् अनुरूप-रूप-गुणाद्य्-अभावाद् अङ्ग-सङ्गायोग्य एव भवामः, अतस् त्यजामहे&quot; इति मननात् संरम्भाभावश् चेति । अतः किञ्चित् संरम्भेण <strong>गद्गदा गिरो</strong> यासां ताः । ननु, उभयथापि प्रेम-शून्यास् तस्मान् निवृत्तिर् एवोचिता ? इत्य् अत आह&mdash;<strong>अनुरक्ता</strong> इति अनुरागान्धा हि विचारं न सहन्त इति भावः ॥३०॥</p>
<hr>
<p>॥ १०.२९.३१ ॥</p>
<p>गोप्य ऊचुः&mdash;</p>
<p>मैवं विभोऽर्हति भवान् गदितुं नृशंसम्</p>
<p>सन्त्यज्य सर्व-विषयांस् तव पाद-मूलम् ।</p>
<p>भक्ता भजस्व दुरवग्रह मा त्यजास्मान्</p>
<p>देवो यथादि-पुरुषो भजते मुमुक्षून् ॥</p>
<p><strong>श्रीधर-स्वामी (भावार्थ-दीपिका) : नृशंसं</strong> क्रूरम् । हे <strong>दुरवग्रह</strong> स्वच्छन्द । तव <strong>पाद-मूलंभक्ताः</strong> सेवितवतीर् <strong>अस्मान् भजस्व</strong> मा त्यजेति ॥३१॥</p>
<hr>
<p><strong>वंशीधरः (भावार्थ-दीपिका-प्रकाशः) : विभो</strong> प्राण-नाथ ! <strong>नृशंसं</strong> वज्र-सारवत् काठिन्येन हृदय-विदारकम् । <strong>मा</strong> इति प्रयोगो दुःख-वैषम्येन स्त्री-स्वभावाद् वा । <strong>भक्ता अस्मान् मा भजस्व</strong>, अन्यथा ये यथा मां प्रपद्यन्ते तांस् तथैव भजाम्य् अहम् [गीता ४.११] इत्य् उक्तिर् व्यर्था स्यात् । हे स्वेषु <strong>दुरवग्रह</strong> दुराग्रहः । यद् वा, हे <strong>स्व</strong> ! हे <strong>बन्धो</strong> ! <strong>दुरवग्रहं</strong> हठम् <strong>आ</strong> समन्तात् <strong>त्यज</strong> इति । दृष्टान्तः&mdash;<strong>आदि-पुरुषो</strong> महा-विष्णुः <strong>यथा मुमुक्षून्</strong> मुक्ति-कामनया भजतो न त्यजति, ये यथा मां प्रपद्यन्ते [गीता ४.११] इत्य्-आद्य्-उक्तेः । वस्तुतस् तु अवग्रहो वृष्टि-विघातस् तद्-रहितो <strong>दुरवग्रहः</strong> । भक्ताभीष्ट-वर्षण-शीलेत्य् अर्थः ।</p>
<p>यद् वा, भानि नक्षत्राणि गभस्तयो वा विद्यन्तेऽस्येति <strong>भवांश्</strong> चन्द्रः । भा भयदा दूताः सन्त्य् अस्येति <strong>भवान्</strong> यमराजः । चन्द्रेणापि रोहिणी प्रीत्यान्या भार्यास् त्यक्ताः । यमश् च लोकानां दुःख-प्रदोऽस्त्य् एव । स च स च <strong>नृशंसं गदितुम् अर्हति</strong>, यतस् त्वं ताभ्याम् अन्योऽतो <strong>मैवम्</strong> । <strong>एवं मा वद</strong> इत्य् अर्थः ॥३१॥</p>
<hr>
<p><strong>कैवल्य-दीपिका :</strong> सञ्जल्प-सम्भोगम् आह&mdash;<strong>गोप्य</strong> इति । हे <strong>विभो</strong> ! स्वामिन् ! <strong>एवं</strong> तद् यात मा चिरं घोषम् [भा।पु। १०.२९.२२] इत्य् एवं-रूपं <strong>नृशंसं</strong> कठिनं । <strong>भक्ता</strong> भजनं कर्तुम् आरब्धाः, आदि-कर्मणि क्तः कर्तरि च [पा। ३.४.७१] । <strong>दुरवग्रहः</strong> दुराराध्यः । यद्यपि वयं तवाननुरूपाः, तथापि सर्वस्व-त्यागेन भजतः सर्वस्यापि स्वीकार एव सत्-पुरुष-धर्म इति दृष्टान्ते व्यङ्ग्यम् ॥३१॥ [मु।फ। ११.२५]</p>
<hr>
<p><strong>श्रीनाथ-चक्रवर्ती (चैतन्य-मत-मञ्जुषा) :</strong> मैवम् इत्य्-आदि । आसां हि दुःखानुभव-दशायाः श्री-कृष्णो समग्रैश्वर्य-बहु-प्रतीतिः केवल-सुखानुभव-दशायाः परम-प्रियत्व-स्फूर्तिः । न हि प्रेम्णा ईश्वर-स्फूर्तिर् बाध्यते, ईश्वरत्वाज्ञानं हि भ्रम-जन्यम् । प्रेमा तु भ्रम-ज्ञान-नाशकः । प्रमाया हि करणं प्रेमा श्री-कृष्णे तु दुःखानुभूतेर् अबाधेश्वरत्व-स्फूर्तौ यथार्थम् एवाहुः&mdash;हे <strong>विभो</strong>
!</p>
<p>न वयं कुत्रापि सापेक्षाः, केवलं त्वद्-एक-परायणा एव इत्य् आह&mdash;<strong>सन्त्यज्य सर्व-विषयान्</strong> सर्व-त्यागेन <strong>त्वत्-पाद-मूलं भक्ता अस्मान् मा त्यज</strong> । न वयं कामुक्यः <strong>।</strong> त्यागे लिङ्गम् आह&mdash;<strong>नृशंसं</strong> क्रूरं यतो गदसि, अतो <strong>मैवं नृशंसं गदितुम् अर्हति भवान्</strong> इति धर्मज्ञत्वेनाक्षेपः । एतावन्तं कालं धर्मम् एवोपदिष्टवान् असि, अधुना वयं ते धर्मम् उपदिशामः । <strong>भक्ता भजस्व</strong> । भक्त-त्यागो ह्य् अधर्म एव ।</p>
<p>स्वतन्त्रस्य मम किं धर्माधर्माभ्याम् ? तत्राह&mdash;<strong>दुरवग्रह</strong> स्वच्छन्द ! <strong>यथा आदि-पुरुषो मुमुक्षून् भजते</strong>, तथा त्वम् अपि नोऽस्मान् भज। आदि-पुरुषो नारायणः । स तु मुमुक्षून् न त्यजति । पक्षे, स्वतन्त्रो न भवति, तथा कथं भजति ? इत्य् अर्थः । तर्हि भक्त-स्वीकारोऽयं धर्म एव । स तु मुमुक्षून् अपि न त्यजति, त्वं भक्तान् अपि त्यजसीत्य् अहो ते काठिन्यम् इत्य् आक्षेपः ॥३१॥</p>
<hr>
<p><strong>सनातन-गोस्वामी (बृहद्-वैष्णव-तोषणी) :</strong> श्री-भगवता यज्ञपत्नी-युक्ताद्य-पद्याद्य-पादस्यात्र सम्यग्-उक्तत्वाद् इव भगवत्यः श्री-गोप्योऽपि तथैव यज्ञपत्न्य्-उक्त-पद्याद्य-पादम् आहुः [१०.२३.२९<sup id="fnref:25"><a href="#fn:25" class="footnote-ref" role="doc-noteref">25</a></sup>] । वस्तुतस् तु तस्य वञ्चनोक्तेस् तासां चार्त्य्-उक्तेः साम्येन संवादापत्तेः&mdash;<strong>मैवम्</strong> इति ।</p>
<p><strong>मा</strong> इति निषेधस्यादौ प्रयोगः । परमार्ति-वैयग्र्येणैवम् ईदृशं कथञ्चिद् एतद्-वचन-सदृशम् अपि । किम् उ वक्तव्यम् एतद् इत्य् अर्थः । कुतः ? <strong>नृशंसं</strong> वज्र-सारवत् काठिन्येन हृदय-विदारकम् इत्य् अर्थः ।</p>
<p>यद् वा, साक्षान्-मारकम् । नृशंसो घातुकः क्रूरः इत्य् अमरः । <strong>गदितुं</strong> व्यक्तं वक्तुं, किं वा, गदितुम् अपि, किम् उत व्यवहर्तुम् <strong>अर्हति</strong> । तत्र च <strong>भवान्</strong> प्रेमार्द्र-स्वभावः । अतोऽन्यो वदतु नामेत्य् अर्थः । <strong>भवान्</strong> इति प्राग् अनुनयार्थ-स्तुत्या गौरवात् । श्लेषेण भानि नक्षत्राणि तद्-ईशतया तद्वान् चन्द्रः, कामाब्धि-वर्धनत्वाच् चन्द्रो यः, स <strong>नार्हति</strong> एवेत्य् अर्थः । तत्रापि&mdash;हे <strong>विभो</strong> ! अस्मत्-प्राण-प्रभो ! किं वा, बहिर्-अन्तर्-व्यापकेति त्वम् अस्माकं सर्व-भावं जानास्य् एव । अतोऽस्मान् प्रति <strong>नार्हति</strong> एवेति भावः ।</p>
<p>एवं स्वागतं वो महाभागाः [भा।पु। १०.२९.१८] इत्य्-आदिकं भवता सादरं स-न्यायं मृदूक्तम् अपि प्रेम-रस-विघातकत्वात् विवर्तनार्थम् एवोक्तत्वाच् चार्थतो विपरीतम् एवेति भावः । अनेन स्वागतम् [१८अ] इत्य् आद्य-पादस्योत्तरम् ऊह्यम् ।</p>
<p>ननु भो प्रिय-वादिन्यः ! तर्हि किं कर्तुम् अर्हामि ? इत्य् अपेक्षायाम् आहुः&mdash;<strong>अस्मान् भजस्व</strong>, मनोरथ-पूरणेनानुवर्तस्व । यद् वा, सेवस्व नित्यं प्रीत्योपभुङ्क्ष्वेत्य् अर्थः । कुतः? <strong>तव पादयोर् मूलं</strong> तलं रजः पादुका वेत्य् अर्थः । अब्जादि-रूपकानुक्तिर् <strong>नृशंसो</strong>क्त्या काठिन्याद्य्-अभिप्रायेण ।</p>
<p>यद् वा, <strong>पाद</strong> एव <strong>मूलं</strong> सर्वार्थस्य कारणम् आश्रयो वा । तद्-<strong>भक्ताः,</strong> आदि-कर्मणि क्तः कर्तरि च [पा। ३.४.७१] तद्-भजनं कर्तुम् आरब्धाः । अद्यापि समग्र-भजनासम्पत्तेः । एषा दैन्य-विनयोक्तिर् दासीत्वेच्छया । यद् वा, सेवितवती आश्रिता इत्य् अर्थः । अन्यथा, ये यथा मां प्रपद्यन्ते तांस् तथैव भजाम्य् अहम् [गीता ४.११] इत्य्-आदि वचनानां वैयर्थापत्तिः । अनेन प्रियं किम् [१८ब्] इति पादस्योत्तरम् ।</p>
<p>ननु, श्री-गोप-गृहिण्यः ! सदा विषयासङ्गेन गृहाभिरतत्वात् दुर्लभ-सङ्गा यूयं किम् इति मया भजनीयाः ? अविरक्तानां युष्माकं कुतो मद्-भक्तत्वं नाम ? तत्राहुः&mdash;<strong>सन्त्यज्य</strong> इति । <strong>सर्वान् विषयान्</strong> इन्द्रियार्थान् पत्य्-आदि-द्वारा साध्यान् <strong>सम्यक्</strong> स-मूलतया अपुनर्-अङ्गीकार-दार्ढ्येन च <strong>त्यक्त्वा</strong> सर्वार्थ-मूल-त्वत्-पादाब्ज-प्राप्त्यैव सर्वार्थ-सिद्धेः, त्वद्-भजन-प्रातिकूल्याद् वा । विषय-त्यागेन पद्यादि-त्यागोऽपि ज्ञापित एव, पत्य्-आदीनां तन्-मूलकत्वात् ।</p>
<p>यद् वा, ननु तत्त्वज्ञ-पूज्य-पादाः ! कथं विषय-सुखम् इच्छथ ? तत्राहुः&mdash;<strong>सन्त्यज्य</strong> इति। अतो वयं परमार्थ-सुखम् एवेच्छाम इति भावः । त्वया सह क्रीडा-विशेषस्य प्रेम-परिपाक-विलास-रूपत्वेनाशेष-पुरुषार्थ-सार-सर्वस्वात्मकत्वाद् इति । ये यथा मां प्रपद्यन्ते [गीता ४.११] इत्य् एतन् निज-वचनस्य सत्यतापेक्षया त्वम् अप्य् अस्मद्-वदन्याशेष-त्यागेनास्मान् भक्तुम् अर्हसीति गूढोऽभिप्रायः । अनेन व्रजस्यानामयम् [१८च्] इत्य् अस्योत्तरम् ऊह्यम् । सर्व-विषय-त्यागेन तस्याप्य् उपेक्षापत्त्या तन्-मङ्गल-कथनेनालम् इति तात्पर्यात् ।</p>
<p>ननु चपलाः ! अधर्माद् बिभेमि । तत्र सेव्यम् आहुः&mdash;<strong>दुरवग्रह</strong> ! हे स्वैर-शिरोमणे ! दुराग्रह ! इति वा । <strong>अस्मान्</strong> प्रपन्ना अनन्य-गतीर् <strong>मा त्यज</strong> । दुरवग्रहत्वेन प्रपन्न-परित्यागाद् अधर्मस्यैवोत्पत्तेः, विशेषतश् च सुव्रतत्वादि-प्रतिज्ञा-हान्य्-आपत्तेः, परमेश्वरत्वात् त्वाम् अधर्मो न स्पृशत्य् एव । प्रतिज्ञा-हानिस् तु परमानुचितैवेति भावः । यद् वा, दुरवग्रहं दुराग्रहम् । <strong>आ</strong> सम्यक् <strong>त्यज</strong> ।</p>
<p>ननु, वाचालाः ! यूयं कामिन्यो मद्-योग्या न भवथेति चेत्, सत्यम् । तथापि सर्व-त्यागेन भजतां जनानां सर्वेषाम् अपि स्वीकारो महा-पुरुष-धर्म इति दृष्टान्तेनाहुः&mdash;<strong>देव</strong> इति । देवत्वेनावश्यं स्व-भक्तेष्ट-पूरणं कार्यम् इत्य् अभिप्रेतं, तत्रापि <strong>आदि-पुरुषः</strong> पुरुषोत्तमः । तेन भक्त-मनोरथ-पूरणावश्य-कृत्यत्वात् । तत्रापि <strong>मुमुक्षून्</strong> अपि, किम् उत तद्-एकेप्सून् ।</p>
<p>किं वा, अ-कार-प्रश्लेषेण <strong>अमुमुक्षून्</strong> भक्त्य्-एक-निष्ठान् इत्य् अर्थः । यथासौ <strong>भजते</strong> स्वीकरोति, <strong>तथा भजस्व</strong> इत्य् अन्वयः । यथावद् इति वा, तथाप्य् अर्थापत्त्या दृष्टान्त एव पर्यवस्यति । यथासौ तान् भजन-मात्रापेक्षया सर्वान् एव भजते स्वीकरोति, <strong>तथा</strong> त्वम् अप्य् <strong>अस्मान् भज</strong> इति भावः ।</p>
<p>यद् वा, ननु साध्व्यः ! तत् कर्म ममानुचितम् इति चेत्, तत्राहुः&mdash;<strong>देवो</strong> भजतोऽर्चापेक्षको ऽपि <strong>आदि-पुरुषो</strong>ऽपि <strong>मुमुक्षून्</strong> अपि <strong>भजते</strong>, मुक्ति-दानेनापि तन्-मनोरथं पूरयतीत्य् अर्थः। अतो भक्तेच्छानुसार-व्यवहारेण न दोषो घटत इति भावः । अन्यत् तैर् व्याख्यातम्।</p>
<p>यद् वा, श्री-गोपेन्द्र-नन्दनत्वेनैव कृष्णे लब्ध-निष्ठानां व्रज-सुन्दरीणाम् आन्तरीणं महा-भाव-वैचित्री सहचरी-परमैश्वर्यं स्व-प्रयोजनानुपयुक्तम् अपि वर्णयति, अन्यथा व्रज-सुन्दर्यो भगवत्-स्वरूपानभिज्ञा इति ते मन्येरन् । तच् चैश्वर्य-वर्णनं परमार्ति-समय एव, न त्व् आनन्द-समये, तद्-ऐश्वर्य-ज्ञानस्यापि तासाम् असुखानुभव एव पर्यवसानात्, तत्रापि निज-भाव-माधुर्यस्यान्यथात्वं नास्त्य् एव । यदैश्वर्य-वर्णनेऽपि सख उदेयिवान् [भा।पु। १०.३१.४] इत्य्-आदौ सख्यस्याव्यभिचारः । तथा हि&mdash;<strong>विभो,</strong> हे बहिर्-अन्तर्-व्यापक ! इति <strong>भवान्</strong> अस्माकं सर्वं भावं जानात्य् एव । अतस् तव <strong>पाद-मूलं भक्ता</strong> आश्रिता <strong>अस्मान् भजस्व</strong> । अन्यथा, ये यथा मां प्रपद्यन्ते तांस् तथैव भजाम्य् अहम् [गीता ४.११] इत्य्-आदि-वचनानां वैयर्थापतिः ।</p>
<p>यद् वा, स-प्रणय-शेषम्<sup id="fnref:26"><a href="#fn:26" class="footnote-ref" role="doc-noteref">26</a></sup> आहुः&mdash;हे <strong>भक्ताभज</strong> ! भजतीति भजः, न भजः अभजः । हे भक्तानाम् अप्य् अभज, <strong>भक्ताभज</strong> ! भक्तान् अपि न भजतीति तथाभूत ! हे स्वेष्व् अपि <strong>दुरवग्रह</strong> ! इति <strong>सर्वान् विषयान्</strong> भोगान् । यद् वा, साम्राज्य-प्रभृति-वैकुण्ठ-विधि-पदानि <strong>सन्त्यज्यापि तव पाद-मूलम् अमुमुक्षून्</strong> भोक्तुम् अनिच्छून् अशकुन्वतो जनान् त्वत्-पाद-मूलस्य सर्वतो माधुर्य-विशेषाद् <strong>भज</strong> स्वीकुरु । यतो <strong>देवो</strong> जगत्-पूज्यत्वम् अन्यथा देवत्वासिद्धिः, तत्रापि यथावत् सम्पूर्णतया <strong>आदि-पुरुषो</strong> भगवान् । अन्यथा निज-भगवत्ता-प्रकटनासम्पत्तिः । सामान्येनोक्तिर् युक्ति-प्रदर्शनेन निज-स्वीकार-दार्ढ्यार्थम् । अतस् ते त्वदीया <strong>अस्मान्</strong> <strong>मा त्यज</strong> । अन्यत् समानम् ।</p>
<p>आर्त्य्-उक्तेर् अपि गोपीनां श्लेषार्थं भारती सखी ।</p>
<p>रक्षन्ती गौरवत् तासां कृष्ण-भक्तेषु गायन्ती ॥</p>
<p>तथा हि, ईदृशम् अप्रियं <strong>नृशंसं</strong> करवाणि, मया सह किञ्चिद् ब्रूत इत्य्-आदिकं वक्तुं <strong>नार्हति</strong> । तत्र हेतुः&mdash;<strong>सन्त्यज्य</strong> इत्य्-आदि विषय-परित्यागेन प्रपन्नानां नः पुनस् तद्-भोगे प्रवर्तनस्य दोषत्वाद् इत्य् अर्थः । किं च, <strong>दुरवग्रहं</strong> दुराग्रहम् । <strong>आ त्यज</strong> । अतो <strong>यथा मुमुक्षून् आदि-पुरुषो भजते</strong>, तथैव <strong>अस्मान् भजस्व</strong>, परमं पदं देहि, न च विषय-सुखम् इत्य् अर्थः । तदैवास्माकं स्वागतत्वं महा-भागत्वं च व्रजस्यानामयम् [भा।पु। १०.२९.१८] इति । यद् वा, याः <strong>सर्व-विषयान् सन्त्यज्य तव पाद-मूलं भक्ताः</strong>, ता एव <strong>दुरवग्रहं</strong> स्वच्छन्दं यथा स्यात्, तथा <strong>भजस्व</strong> । <strong>अस्मान् आ त्यज</strong> सम्यक् त्यज, प्रभवस् तु भक्त-जनान् एव भजन्ते, न त्व् अभक्त-जनान् इत्य् अत्र दृष्टान्तम् आहुः&mdash;<strong>देव</strong> इति ॥३१॥</p>
<hr>
<p><strong>जीव-गोस्वामी (लघु-वैष्णव-तोषणी) : श्री-गोप्य ऊचुर्</strong> इति । अत्रैवं विवेचनीयं&mdash;यद्यपि समान-भावापन्नत्वेन युगपत् समान-वचन-स्फूर्तिर् अपि सम्भवति, तथाप्य् एकदोक्तावति-कोलाहलतया नातिरसाधायकत्वात् कासाञ्चित् मुख्यानाम् एव वचनं ज्ञेयम् । तच् च युगपद् वा तत्-तन्-महा-वाक्योपसंहारे, तन् नः प्रसीद वरद [भा।पु। १०.२९.३३], सिञ्चाङ्ग [भा।पु। १०.२९.३५] इति, प्रसीद वृजिनार्दन [भा।पु। १०.२९.३८] इति, तन् नो निधेहि [भा।पु। १०.२९.४१] इति स्व-स्व-विवक्षितं वचन-चतुष्टयान्तं क्रमशो वा पूर्व-पूर्वासां वाक्य-स्थापन-पूर्वकम् एवोपन्यस्तम् अस्ति । चतुष्टयत्वं च यूथशो दिक्-चतुष्टय-स्थितत्वात् । तासां तथापि सर्वासां तत्-सम्मुखत्वं च, कृष्णस्य विष्वक् पुरु-राजि-मण्डलैर् अभ्यानना [भा।पु। १०.१३.८] इतिवत्</p>
<hr>
<p>यासाम् एव प्रसादेन यासां श्री-नागरेश्वरे ।</p>
<p>जल्प-तत्त्वं ज्ञायते ता वन्दे श्री-नागरीश्वरीः ॥</p>
<p>॥ श्री-गोपी-गण-प्राण-वल्लभाय भगवते नमः ॥</p>
<p>अथ पत्य्-आदि-परित्यागेन त्वद्-भजनेऽस्माकं धर्मोऽधर्मो वेति पश्चाद् विचारयिष्यते । <strong>अहो</strong> तवैव तावद् अस्मत्-परित्यागे धर्म-दोषो दुष्परिहर इत्य् आहुः&mdash;<strong>मैवम्</strong> इति । <strong>मा</strong> इति निषेधस्यादौ प्रयोगः परमार्ति-वैयग्र्येण । <strong>एवम्</strong> ईदृशं कथञ्चिद् एतद्-वचन-सदृशम् अपि किम् उ वक्तव्यम् एतद् ? इत्य् अर्थः । कुतः ? <strong>नृशंसं</strong> वज्र-सारवत् काठिन्येन हृदय-विदारकम् इत्य् अर्थः । यद् वा, साक्षान्-मारकं, नृशंसो घातुकः क्रूरः इत्य् अमरः । <strong>गदितुं</strong> व्यक्तं वक्तुं । किं वा, <strong>गदितुम्</strong> अपि किम् उत व्यवहर्तुम् <strong>अर्हति</strong> । तत्र च <strong>भवान्</strong> प्रेमार्द्र-स्वभावतया प्रसिद्ध इत्य् अर्थः । तत्रापि, <strong>विभो</strong> ! हे अस्मत्-प्राण-नाथ ! अतोऽ<strong>स्मान्</strong> प्रति <strong>नार्हत्य्</strong> एवेति भावः । अत्र संरम्भ-गद्गद- [२९] इत्य् उक्तत्वात् । सर्वत्र शब्देन स्वरेण वा दैन्यादाव् अपि प्रणय-कोपो व्यञ्जनीयः ।</p>
<p>एवं स्वागतं वो महाभागाः [भा।पु। १०.२९.१८] इत्य्-आदिकं भवता सादरं स-न्यायं मृदूक्तम् अपि निवर्तनार्थम् एवेति रस-विघातकत्वाद् अर्थतो विपरीतम् एवेति भावः । अनेन स्वागतम् [१८अ] इत्य्-आद्य-पादस्योत्तरम् ऊह्यम् ।</p>
<p>ननु, भो प्रिय-वादिन्यः ! तर्हि किं कर्तुम् अर्हामि ? इत्य् अपेक्षायाम् आहुः&mdash;<strong>अस्मान् भजस्व</strong> मनोरथ-पूरणेनानुवर्तस्व । कुतः ? <strong>तव पादयोर् मूलं</strong> तलं <strong>भक्ता</strong> इति दैन्योक्तिः । अब्जादि-रूपकानुक्तिर् नृशंसतोक्त्या काठिन्याद्य्-अभिप्रायेण । अनेन प्रियं किम् [१८ब्] इति पादस्योत्तरम् ।</p>
<p>ननु, श्री-गोप-गृहिण्यः सत्यम् एव भजामि, किन्तु भवत्-पत्य्-आदि-हिताचरण-रूपम् एव युक्तं, न त्व् ईदृशम्, इति तत्राहुः&mdash;<strong>सन्त्यज्य</strong> इति । <strong>सर्वान् विषयान्</strong> इन्द्रियार्थान् पत्य्-आदि-रूपान् <strong>सम्यक्</strong> अपुनर्-अङ्गीकार-दार्ढ्येन <strong>त्यक्त्वा</strong>, तेषां त्वद्-भजने प्रातिकूल्यात् । अनेन व्रजस्यानामयम् [१८च्] इत्य्-आदिकस्य, दुह्यत [२२द्] इत्य्-अन्तस्य सर्वस्याप्य् उत्तरम्, तेषां सर्वेषाम् अपि विषयान्तः-पातात्, तत्-त्यागेन देहेऽपि गलित-प्रेमत्वात् । तत्-प्रेम विना रजन्य् एषा [१९अ] इत्य्-आदि वाक्यस्याप्य् अनुपादेयत्वात् ।</p>
<p>व्यतिरेकेणाहुः&mdash;हे <strong>दुरवग्रह</strong> दुराग्रह ! <strong>अस्मान्</strong> अनन्य-गतीर् <strong>मा त्यज</strong> इत्य् अर्थः, अन्यथैव दोषः स्याद् इति भावः । कथम् ? इत्य् आशङ्क्य धर्माधर्मातीतस्य ईश्वरस्यापि तद्-धर्म-पालनावश्यकता-दर्शनात्, इत्य् आहुः&mdash;<strong>देव</strong> इति । तत्रापि <strong>मुमुक्षून्</strong> अपि किम् उत तद्-एकेप्सून् । किं वा <strong>अमुमुक्षून्</strong> मोक्षम् अप्य् अनिच्छून् भक्त्य्-एक-निष्ठान् इत्य् अर्थः ।</p>
<p>यद् वा, <strong>मुमुक्षून्</strong> तस्माद् अन्यत् सर्वं त्यक्तुम् अनिच्छून्, <strong>यथा</strong> असौ भजन-मात्रापेक्सया सर्वान् एव <strong>भजते</strong> स्वीकरोति, तथा त्वम् <strong>अस्मान् भजस्व</strong> इति । &quot;भजतः&quot; इति द्वितीयान्तः क्वचित् पाठः । तत्र तु <strong>मुमुक्षून्</strong> इति विशेषणं साधन-साध्ययोर् द्वयोर् अप्य् अवस्थयोस् तेषाम् आत्म-सात्-करणात् स-कामान् व्यावर्तयति&mdash;<strong>यथा</strong> तान् <strong>भजते</strong> न त्यजतीत्य् अर्थ-वशाद् <strong>भजस्व</strong> इत्य् अस्य विभक्तिं विपरिणमय्य व्याख्येयम् । अत्र श्री-गोपेन्द्र-नन्दनत्वेनैव कृष्णे लब्ध-निष्ठानाम् अपि, यस्यास्ति भक्तिर् भगवत्य् अकिञ्चना सर्वैर् गुणैस् तत्र समासते सुराः [भा।पु। ५.१८.१२] इत्य् उक्तत्वात् ।</p>
<blockquote>
<p>हरि-भक्ति-महा-देव्याः सर्वा मुक्त्य्-आदि-सिद्धयः । &gt;
भुक्तयश् चाद्भुतास् तस्याश् चेटिकावद् अनुव्रताः ॥</p></blockquote>
<p>इति श्री-नारद-पञ्चरात्रोक्तानुसाराच् च नादृतम् अपि सर्वं ज्ञानादिकं, ताः परिचरति । तस्मात् केवल-प्रेम-मयोऽपि वचसि पारमैश्वर्य-ज्ञान-मयोऽप्य् अयम् अर्थः । तासाम् एव महिम-सूचनार्थं ज्ञानादि-शक्ति-प्रेरितया भक्त-विशेषाणां चमत्काराय स्फुरति ।</p>
<p>अथवा, दैन्येन महिम-स्फूर्तेर् ईश्वरत्वं सम्भाव्येदृशं वचनम् । तथा हि&mdash;<strong>विभो</strong> ! हे बहिर्-अन्तर्-व्यापक ! इति भवान् अस्माकं सर्वं भावं जानात्य् एव । अतस् <strong>तव पाद-मूलं भक्ता</strong> आश्रिता <strong>अस्मान् भजस्व</strong> । अन्यथा, ये यथा मां प्रपद्यन्ते तांस् तथैव भजाम्य् अहम् [गीता ४.११] इत्य्-आदि-वचनानां वैयर्थ्यापत्तिः ।</p>
<p>ननु, तत्त्वज्ञ-पूज्य-पादाः ! कथं विषय-सुखम् इच्छथ ? तत्राहुः&mdash;<strong>सन्त्यज्य</strong> इति । अतो वयं परमार्थ-सुखम् एवेच्छाम इति भावः । त्वया सह क्रीडा-विशेषस्य तस्य प्रेम-परिपाक-विलास-रूपत्वेन अशेष-पुरुषार्थ-सार-सर्वस्वात्मकत्वाद् इति । ये यथा मां प्रपद्यन्ते [गीता ४.११] इत्य् एतन् निज-वचनस्य सत्यतापेक्षया त्वम् अप्य् अस्मद्वद् अन्याशेष-त्यागेनास्मान् भक्तुम् अर्हसीति गूढाभिप्रायः ।</p>
<p>हे <strong>दुरवग्रह</strong> ! स्वच्छन्द ! <strong>अस्मान्</strong> प्रपन्नान् <strong>मा त्यज</strong> परमेश्वरत्वात् त्वाम् अधर्मो न स्पृशत्य् एव सत्य-सङ्कल्पत्व-श्रुति-विरोधात् [छा।उ। ८.७.१, ३.१४.२ इत्य्-आदि] प्रतिज्ञा-हानिस् तु परमानुचितैवेति भावः । <strong>सर्वान् विषयान्</strong> साम्राज्य-प्रभृति-वैकुण्ठावधि-पदानि <strong>सन्त्यज्य</strong> अपि ते त्वाम् <strong>अमुमुक्षून्</strong> मोक्तुम् अनिच्छून् अशक्नुवतो जनान् अन्यान् अपि भज स्वीकुरु । द्वितीयायां षष्ठी ते तुभ्यं त्वां प्राप्तुं, मुमुक्षून् इति च चतुर्थी वा, यतो <strong>देवो</strong> जगत्-पूज्यस् त्वम्, अन्यथा देवत्वासिद्धिः । तत्रापि <strong>यथा</strong> यथावत् सम्पूर्णतया <strong>आदि-पुरुषो</strong> भगवान् इति ।</p>
<p>अत्र चाभिर् अपि यज्ञपत्न्य्-उक्ताद्य-पद्याद्य-पादानुवाद [भा।पु। १०.२३.२९] आर्ति-साम्यांशेन ज्ञेयः ।</p>
<p>आर्ताव् अपि स्वभावेन वैदग्धी-वलितात्मनाम् ।</p>
<p>प्रार्थने गोप-रामाणां निषेधार्थोऽपि वीक्ष्यते ॥</p>
<p>तथा हि&mdash;एवम् ईदृशं किञ्चित् प्रियं करवाणि [भा।पु। १०.२९.१८] मया सह किञ्चिद् ब्रूत [तत्र] इत्य्-आदिकं <strong>नृशंसं</strong> वक्तुं <strong>नार्हति</strong> । तत्र हेतुः&mdash;<strong>सन्त्यज्य</strong> इति याः <strong>सर्व-विषयान्</strong> <strong>सन्त्यज्य</strong> <strong>तव पाद-मूलं भक्तास्</strong> ता एव <strong>दुरवग्रहं</strong> स्वच्छन्दं यथा भवति, तथा <strong>भजस्व</strong>, <strong>अस्मान्</strong> <strong>आ</strong> सर्वांशेनैव <strong>त्यज</strong> । प्रभवो भक्त-जनान् एव भजन्ते, न त्व् अभक्तान् इत्य् अत्र दृष्टान्तम् आहुः&mdash;<strong>देव</strong> इति । अस्मिन्न् अर्थे वस्तुतस् तु सर्वम् एतन् नर्मैवेति भाव एव व्यञ्जित इति ॥३१॥</p>
<hr>
<p><strong>जीव-गोस्वामी (प्रीति-सन्दर्भ ३३२) :</strong> अथ तासाम् अपि तद्-अनुरूपं वाक्यं&mdash;<strong>मैवम्</strong> इत्य्-आदि । <strong>मा</strong> इति तत्-प्रार्थना-निराकरणे <strong>सर्व-विषयान्</strong> पति-पुत्रादीन् <strong>सन्त्यज्य</strong> यास् <strong>तव पाद-मूलं भक्ताः</strong>, ता एव <strong>दुरवग्रहं</strong> निरर्गलं यथा स्यात्, तथा <strong>भजस्व</strong> । <strong>पाद-मूलम्</strong> इति तासु निजोत्कर्ष-ख्यापनम् । <strong>अस्मान्</strong> पुनर् अतथा-भूतान् <strong>आ</strong> सम्यग् दर्शन-प्रसङ्गादिष्व् अपि <strong>त्यज</strong> । तत्रान्यासां भजने स्वेषां त्यागे च सद्-आचारं दृष्टान्तयति&mdash;<strong>देव</strong> इति । स हि त्यक्त-विषय-कर्मादितया स्वं भजतो <strong>मुमुक्षून्</strong> एव <strong>भजति</strong>, नान्यान् इति ॥३१॥</p>
<hr>
<p><strong>जीव-गोस्वामी (क्रम-सन्दर्भः) :</strong> <em>न व्याख्यातम्।</em></p>
<hr>
<p><strong>जीव-गोस्वामी (बृहत्-क्रम-सन्दर्भः) :</strong> तत् किम् ? इत्य् आह&mdash;मैवम् इत्य्-आदि । एता मध्या धीराः । तेन <strong>विभो</strong> इति वक्रोक्त्या सम्बोधनम् । <strong>भवान्</strong>&mdash;ये यथा मां प्रपद्यन्ते तांस् तथैव भजाम्य् अहम् [गीता ४.११] इति सत्य-प्रतिज्ञः । एवं <strong>नृशंसं</strong> क्रूरं <strong>गदितुं नार्हति</strong> । तर्हि किं कर्तव्यम् ? इत्य् आहुः&mdash;<strong>अस्मान् भजस्व</strong> । <strong>मा त्यजस्वेत्य्</strong> आत्मने-पदं कर्त्र्य्-अभिप्राये क्रिया-फले । अस्मद्-भजने स्व-प्रतिज्ञा-रक्षणम् एव फलम् । केन प्रकारेण भजिष्ये ? तत्राहुः&mdash;<strong>आदि-पुरुषो</strong> नारायणो देवो <strong>यथा मुमुक्षून् भजते</strong>, तथेत्य् अर्थः । स तु तेभ्य आत्मानम् एव ददाति ।</p>
<p>ननु, स तावत् तेभ्यो मोक्षम् एव ददाति । भवत्यश् चेत् तद्-आकाङ्क्षिण्यस् तदा दास्याम्य् एव । गृहं यात, नेत्य् आहुः&mdash;<strong>तव पाद-मूलम् भक्ताः</strong> श्रिता वयम् । भक्तास् तु मोक्षं कदापि नाद्रियन्ते । तेन दृष्टान्त-गम्यं तावद् इदम् एव मोक्षे यथा न पुनर्-आवृत्तिस् तथास्माकम् अपि गृहे न पुनर्-आवृत्तिर् भवतु । सहैव स्थातव्यम् इति यत्, तद् एव किं कृत्वा भजनीया भवत्यः ? तत्राहुः&mdash;<strong>सर्व-विषयान् सन्त्यज्य</strong> तांस् तथैवेत्य्-आद्य् उक्तेः । यतो वयम् अपि तथा। हे <strong>दुरवग्रह</strong>
! दुष्प्राप ! ॥३१॥</p>
<hr>
<p><strong>नारायण-भट्टः (श्री-रसिकाह्लादिनी) :</strong> इदानीं श्री-कृष्णस्य रूक्ष-मुद्रा-स्थित्या संश्लेष-सुखम् अलभमानाः क्षणम् अपि नेतुम् अपारयन्त्य उपालम्भ-रीत्या वदन्त्यो मानम् अपि कर्तुम् अजानन्त्यो अतिवार्ताः सत्यः प्रत्युत्तरम् ऊचुः&mdash;<strong>मैवम्</strong> इति । हे <strong>विभो</strong> ! व्रजेन्द्र-सुतत्वाद् अस्मद्-उपेक्षानुचितेत्य् अर्थः । <strong>भवान्</strong> भवच्-छब्दः पूज्यार्थः, एवं स्वागतं वः [१८अ] इति गौरवेण <strong>गदितुं नार्हति</strong> यत् इयम् उक्तः, स्वागतं केष्व् अतिथिष्व् एवोचिता नास्मासु ।</p>
<p>ननु मया स्वागत-प्रश्नेनादर एव कृत इति चेत्, तत्राह&mdash;<strong>नृशंसं</strong> क्रूरं परिणाम-दुःख-जनकत्वात् मधु-विषय-संयुक्तान्नवत् । गदितम् इत्य् अस्यायम् अभिप्रायः । गद व्यक्तायां । वाचि धातुः मनसापि विचारयितुं किं पुनर् <strong>गदितुं</strong> रस-पाकानभिज्ञा एवानर्हा <strong>भवान्</strong> परम-रसज्ञः । हे <strong>विभो</strong> ! मधुर-रस-परिपाटीम् <strong>अस्मान्</strong> विशेषेण शिक्षयितुं समर्थः । न तु येन रसेन भवता आकृष्टा वयम् आगताः, तं रसं विघटयितुम् आह । मधुर-रसालम्बनेषु सादरं वाक्यं स्थायि-भाव-विघटकम् इति भावः ।</p>
<p>ननु स्वागत-प्रश्ने मया किम् अपराधं ? तद् अपि किम् इत्य् आक्रोशः क्रियत इति चेत्, तत्राहुः&mdash;भवता प्रतिश्रुतं प्रियं किं करवानि वः [१८ब्] इति स्मृति-पथम् अवतीर्णं चेत्, तदा <strong>अस्मान्</strong> <strong>भजस्व</strong> इति सुन्दर-पात्राणि चेद् विषं तदा किं ? भजनम् एव तु चित्तानुवृत्तिर् इत्य् अर्थः । अस्मच्-चित्तानुवृत्त्या रमस्वेति, अन्यथा प्रतिज्ञा-भङ्गः स्याद् इति भावः ।</p>
<p>किं च, व्रजस्यानामयं कच्चिद् इति वचनं तव नोचितम् इत्य् आहुः&mdash;<strong>सर्वान्</strong> <strong>विषयान् सन्त्यज्य तव पाद-मूलं भक्ताः</strong> सर्वेन्द्रियार्थान् अप्रत्यापत्ति-रूपतया त्यक्त्वा तव पाद-मूलं सेवितुम् आगताः दासीभवितुम् इत्य् अर्थः । विषय-भोगस् तु पत्य्-आदि-मूलकः स तु सकारणस् त्यक्त एव ।</p>
<p>ननु गृह-स्वामिनो विहाय किम् इति दास्यं स्वीक्रियते ? इति चेत्, तत्राहुः&mdash;यत् सुखं त्वद्-भजने गृह-स्वामिना, तत्-सुखस्य गन्धोऽपि न इति पूर्वम् एव तारतम्यं ज्ञात्वा पत्य्-आदयस् त्यक्ताः । त्वद्-भजनं सुखावधि-रूपं, विषय-सेवनं दुःखावधि-रूपम् । अत एव त्वद्-भजन-प्रातिकूल्यात् स-कारण-विषयांस् त्यक्त्वा दुःख-रूपत्वानुसन्धानेन तद्-उपेक्षयागतानां पुनर् अपि दुःख-रूपस्य अनामय-प्रश्नेन दुःखस्यानुस्मरण-कार्यं तु सुख-रूपात् त्वद्-भजनाच् च यावयितुं तव नोचितम् इति भावः । यद् उक्तं&mdash;ब्रूतागमन-कारणम् [१८द्] इति तद् उत्तरयन्ति <strong>अस्मान् मा त्यज</strong> अस्मत्-स्वीकारं कुर्व् इत्य् अर्थः। स्वीकारं कारयितुम् आगता विद्धि । कीदृशस् त्व् अदेवोऽसि सेवनार्थोऽसि वयं दास्यार्हाः । इदं त्व् अतिदैन्यं निवेदितम् ।</p>
<p>यद् वा, <strong>देवः</strong> क्रीडास्वभावः । क्रीडा तु स्वकीय-सापेक्षतोऽस्मत्तः को वा तव स्वकीयोऽस्ति ? प्रिय-वर्गैः सहाविर्भाविता क्रिया क्रीडेति प्रिय-वर्गो दुःखे निमज्जनीय इति कस्यापि मनस्य् उदेति ? इति काक्वा प्रश्नः । हे <strong>दुरवग्रह</strong> ! वारं वारं गेयसि गृहान् प्रतियातेति ।</p>
<p>यद् वा, दुष्टेष्व् अपि पूतनादिषु <strong>अव</strong> अवनं पचाद्यं च इति <strong>ग्रहो</strong>\ऽभिनिवेशो यस्य। जिघांसयापि हरये स्तनं दत्त्वाप तद्-गतिम् [भा।पु। १०.६.३५] इत्य् उक्तत्वात् ।</p>
<p>यद् वा, दुःखस्य <strong>अव</strong> अवरक्षणम् इति यावत् । तद्-रूपो <strong>ग्रह</strong> आग्रहो यस्य अनामय-प्रश्नेन स्व-रहस्योच्चाटितत्वात् । एके दुष्टाः मारणीयाः, एके दुष्टा रक्षणीया इति वैषम्यं तव नोचितम् इति भावः ।</p>
<p>ननु, निरपेक्षस्यौदासीनस्य मम किं फलं भविष्यति युष्मद्-भजने ? इति चेत्, तत्राहुः&mdash;<strong>आदि-पुरुषः</strong> पुरुषोत्तमोऽपि निर्लिप्तोऽपि यथा भजतो भजमानान् भक्ति-पूर्णान् स्वीय-पाद-पद्म-मकरन्द-दानेन <strong>भजते</strong> । अथ च, <strong>मुमुक्षून्</strong> मुक्ति-दानेन भजते । त्वं तु देवः क्रीडा-प्रधानोऽसि, क्रीडा तु स्वकीय-सापेक्षातोऽस्मन्-मनोरथ-पूरणे तव दोषो न घटतीत्य् अर्थः ।</p>
<p>यद् वा, हे <strong>विभो</strong> ! सर्वान्तर्यामिन् ! अस्माकम् अन्तः-करण-वृत्तिं जानात्य् एवातो भक्तानाम् अभजने भजनस्य लोप-प्रसङ्गः स्यात्, तस्मान् मच्-छरणं गोष्ठम् [भा।पु। १०.२५.१८] इति व्रत-लोपेनाधर्मोत्पत्तेः</p>
<hr>
<p>नन्व् ईश्वरस्य मम कोऽयम् अधर्म इति चेत्, तत्राहुः&mdash;हे <strong>दुरवग्रह</strong> ! दुष्ट आग्रहो यस्य। तथा हि भक्त-भजन-रूपस्य धर्मस्य त्यागः स्व-प्रतिज्ञा-हानि-रूपस्य स्व-व्रज-जन-त्याग-रूपस्याधर्मस्य स्वीकार इति । तद् दुराग्रहं त्यक्त्वा, न मे भक्तः प्रणश्यति [गीता ९.३१] इत्य् आग्रहेण <strong>अस्मान् भजस्व</strong>, अस्मन्-मनोरथं पूरयेत्य् अर्थः ॥३१॥</p>
<hr>
<p><strong>विश्वनाथ-चक्रवर्ती (सारार्थ-दर्शिणी) :</strong> अस्मान् धर्मम् उपदिशस्य् अथ च स्वयं पाप-राशिं चिकीर्षसीत्य् अनुचितम् इत्य् आहुः&mdash;<strong>मैवम्</strong> इति । <strong>नृशंसं</strong> घातुकं साक्षान्-मारकं यथा स्यात्, तथा <strong>गदितुं भवान्</strong> प्रतिपुरुषं धार्मिकत्व-ख्यातिमतो नन्दस्य पुत्रः सन् <strong>नार्हति</strong>। अन्यस् तु प्रतिपुरुषं मानुष-मारण-वृत्तिको वरम् अर्हतु नामेति भावः । नृशंसो घातुकः क्रूरः इत्य् अमरः । त्वया कोटि-सङ्ख्या अप्य् अस्मान् प्रति वाक्-शरांस् तथा एकदैव निःक्षिप्ता यथा अधुनैव शरीराणि परित्यज्य यम-पुरं सर्वा एव वयं यामो, न तु त्वद्-उपदिष्टं गोष्ठ-पुरम् । त्वं तु शत-कोटि-स्त्री-वध-पातकानि गृहीत्वा स्वयम् एव गोष्ठं याहि। स्त्री-वधान् नो चेत् जिघृक्षसि, तर्हि <strong>सर्व-विषयांस्</strong> त्यक्त्वा <strong>त्वत्-पाद-मूलं भक्ताः</strong> सेवितवतीर् <strong>अस्मान् भजस्व</strong> । अत्रान्य-विषयान् इत्य् उक्त्वा भगवद्-अङ्ग-सङ्गो हि विषयो न भवतीति ध्वनितम् ।</p>
<p>भोः कामिन्यः ! किं स्व-स्व-पतिभ्यो भवतीनां कामो नोपशाम्यति ? यतस् तान् परित्यज्य माम् एव भजध्वे ? तत्राहुः&mdash;हे <strong>दुरवग्रह</strong> ! अवे ग्रहो वर्ष-प्रतिबन्धे [पा। ३.३.५२] इति पाणिनि-स्मरणात् । दुष्टो अवग्रहो वृष्टि-प्रतिबन्धोऽनावृष्टीर् यस्येत्य् अत्रान्य-पदार्थस्य मेघस्यैवोपयुक्तत्वात्, दुःख-प्रयोगाच् च । हे विष-मात्र-वर्षक-मेघ ! इत्य् अर्थः । तेन चातकीनाम् अस्माकं दूरस्थोऽपि त्वम् एव कृष्ण-मेघो बन्धुस् त्वं दैव-दोषाद् अद्य विषं वर्षसि अवग्रहत्वात् । सलिलं न चेद् वर्षसि, तर्हि मा वर्ष । तद् वृष्टं विषम् एव पीत्वा वयं म्रियामहे, न तु निकट-स्थानां ह्रदादीनाम् अपि जलं पिबाम इत्य् अस्माकं भावं जानीहि इति भावः ।</p>
<p>अतोऽ<strong>स्मान् मा त्यज</strong> । यद्य् आत्मनः कृतद्यत्वं दधासीति भावः । ननु च सत्यं चातक्यो मेघम् अपेक्षन्तां नाम, मेघस् तु चातकीर् नापेक्षते । चातक्यो म्रियन्तां जीवन्तु वा, मेघस्य न कापि हानिर् इति चेत्, सत्यं, न त्वं जडात्मको मेघ एव, किन्तु विदग्ध-चूडामणिर् नारायण-समो नारायण-देव वर्तस्वेत्य् आह&mdash;<strong>देव</strong> इति । <strong>मुमुक्षून्</strong> त्वद्-उपासनार्थं सर्व-विषयांस् त्यक्तुम् इच्छून् अपि त्वद्-अभीष्टोपपादनया भक्त-वश्यत्वात् <strong>भजते</strong> । अस्मांस् तु त्वद्-अर्थं सन्त्यक्त-सर्व-विषय-श्रेणीका अपि त्वं कथं न भजसि ? इत्य् अर्थः ॥३१॥</p>
<hr>
<p>॥ १०.२९.३२ ॥</p>
<p>यत् पत्य्-अपत्य-सुहृदाम् अनुवृत्तिर् अङ्ग</p>
<p>स्त्रीणां स्व-धर्म इति धर्म-विदा त्वयोक्तम् ।</p>
<p>अस्त्व् एवम् एतद् उपदेश-पदे त्वयीशे</p>
<p>प्रेष्ठो भवांस् तनु-भृतां किल बन्धुर् आत्मा ॥</p>
<p><strong>श्रीधर-स्वामी (भावार्थ-दीपिका) :</strong> अपि च <strong>यद् उक्तम्पत्य्-अपत्य</strong> इत्य्-आदि <strong>त्वया धर्म-विदा</strong> इति सोपहासम् एव । <strong>एतद् उपदेशानां पदे</strong> विषये <strong>त्वय्य् एवास्तु</strong> । उपदेश-पदत्वे हेतुः&mdash;<strong>ईश</strong> इति । विविदिषा-वाक्येन सर्वोपदेशानाम् ईश-परत्वावगमाद् इति भावः । ईशत्वे हेतुः&mdash;<strong>आत्मा किल भवान्</strong> इति । भोग्यस्य हि सर्वस्य भोक्ता आत्मैवेश इत्य् अतः <strong>प्रेष्ठो बन्धुश्</strong> च भवान् एवेति सर्व-बन्धुषु करणीयं त्वय्य् एवास्त्व् इत्य् अर्थः ।</p>
<p>अथ वा, <strong>धर्मोपदेशानां</strong> <strong>पदे</strong> स्थाने धर्मोपदेष्टरि <strong>त्वयि</strong> सति, अस्मासु च धर्मं जिज्ञासमानासु सतीषु <strong>त्वया</strong> <strong>धर्म-विदा</strong> <strong>यद् उक्तम्</strong> एवम् एतद् <strong>अस्तु</strong> । न तु त्वं धर्मोपदेष्टा, किन्तु <strong>भवान् आत्मा</strong> इति ।</p>
<p>अथ वा, <strong>यद् उक्तम् एतद् उपदेश-पदे</strong> तद्-गोचरे पुरुषेऽ<strong>स्तु</strong> नाम, <strong>त्वयि</strong> तु <strong>ईशे</strong> स्वामिनि सत्य् एवम् । काक्वा नैवम् इत्य् अर्थः । यतस् <strong>तनु-भृतां</strong> त्वम् <strong>आत्मा</strong> फल-रूप इति ।</p>
<p>यद् वा, <strong>यद् उक्तं</strong> &ldquo;पत्य्-आदि-शुश्रूषणं धर्म&rdquo; इति <strong>एवम् एतत् त्वय्य् एवास्तु</strong> । कुतः ? <strong>उपदेश-पदे</strong> शुश्रूषणीयत्वेन उपदिश्यमानानां पत्य्-आदीनां पदेऽधिष्ठाने । कुतः ? ईशे, न हीश्वरम् अधिष्ठानं विना कोऽपि पति-पुत्रादिर् नामेति । अन्यत् समानम् । अलम् अतिविस्तरेण॥३२॥</p>
<hr>
<p><strong>वंशीधरः (भावार्थ-दीपिका-प्रकाशः) :</strong> शुश्रूषध्वं पतीन् सतीः [भा।पु। १०.२९.२२] इति यद् उक्तं, तत्राहुः&mdash;<em>अपि च</em> इति । <strong>धर्म-विदा</strong> स्त्री-धर्म-शास्त्र-विदा इति । <em>सोपहासम्</em> इति&mdash;आर्त-त्राणं परो धर्मः इति स्मृतेर् अस्मान् आर्तास् त्यजतस् तेन धर्मोपदेशो हास्यास्पदम् एवेत्य् अर्थः । एवम् एतद् यथोक्तम् इदम् । उपदेश-पदत्वे उपदेश-विषये इति भाव इति । तम् एतं वेदानुवचनेन यज्ञेन दानेन तपसा नाशकेन ब्राह्मणा विविदिषन्ति [बृ।आ।उ। ४.४.२२] श्रुत्या सर्वे वेदाभ्यास-यज्ञ-दानाद्य्-उपदेशाः परमेशाव् आप्तय एवेति तात्पर्यम् ।</p>
<p><em>भोक्तैवेश</em> इति । भोक्तारं विना भोग्यानां वैयार्थ्यात्, अनीश-गृहवत् । यत आत्मा, अत एव प्रेष्ठो बन्धुः, निरतिशय-प्रेमास्पदत्वात् । तथा च श्रुतिः&mdash;तद् एतत् प्रेयः पुत्रात् प्रेयो वित्तात् प्रेयोऽन्यस्मात् सर्वस्माद् आन्तरतरं यद् अयम् आत्मा [बृ।आ।उ। १.४.८] इति । सर्वात्मत्वाद् इति भावः।</p>
<p>किं च, सत्य् उपदेष्टृ-पार्थक्ये उपदेशोऽन्याय्यो न त्व् ऐक्ये इत्य् आहुः&mdash;<em>अथ वा</em> इति । <strong>यद् उक्तं</strong> धर्म-शास्त्रेण <strong>एतद्</strong> वचस् तस्य <strong>उपदेशस्य</strong> गोचरे पुरुषे प्राकृत-जनेऽ<strong>स्तु</strong> नाम भवतु, <strong>त्वयि</strong> स्वामिनि परमेशाने एवम् उपदेश-गोचरत्वम् अस्ति किम् ? नास्तीत्य् अर्थः । पूर्वोक्तेर् अन्यथा-करणं, <em>काकुः</em> स्त्रियां विकारो हि शोक-भीत्य्-आदिभिर् ध्वनैः इत्य् अमरः ।</p>
<p>ईशस्योपदेश-विषयत्वं कुतो न तत्राह&mdash;<em>यत</em> इति । साधकस्यैवोपदेश-विषयत्वेन साध्यस्योपदेश-प्राप्यत्वम् अस्तीत्य् उक्तम् । <em>फल-रूप</em> इति । यद्यपि त्वयापत्यादि-सेवा धर्मत्वेनोक्ता सापि, यथा तरोर् मूल-निषेचनेन [भा।पु। ४.३१.१३] इत्य्-आद्य् उक्त-रीत्याधिष्ठाने ऽर्चिते ऽधिष्ठेयाः स्वयम् एवार्चिताः स्युर् इत्य् आहुः&mdash;<em>यद् वा</em> इति । हेतुम् आशङ्कते&mdash;<em>कुत</em> इति । <em>अधिष्ठाने</em> अधिकरणे । तत्रापि हेतुम् आशङ्कते&mdash;<em>कुत</em> इति । अधिष्ठानाभावे \ऽधिष्ठेयानाम् अभावात् । अन्यद् अवशिष्टम् ।</p>
<p>यद् वा, <strong>पत्य्-आदीनाम् अनुवृत्तौ रङ्गो</strong> रागो यासां <strong>स्त्रीणां,</strong> तासाम् एव <strong>स्व-धर्म</strong> इति, न त्व् अस्माकं त्वद्-भक्तानाम् इति भावः । तेषाम् अविधि-गोचरत्वाद् इति भावः । <strong>ईशे</strong> वृन्दावने ब्रह्मेन्द्रादिभिर् अपि स्तूयमाने । यद् वा, <strong>बन्धुराः</strong> प्रेम-शृङ्खला-बन्ध-युक्ता <strong>आत्मानो जीवा</strong> यस्मिन् स तथा ।</p>
<p>यद् वा, <strong>तनु-भृताम् आत्मा</strong> परमात्मैव <strong>बन्धुर्</strong> न त्व् अन्येऽपत्यादयः, बन्धुर् गुरुर् अहं सखा [भा।पु। ११.१९.४३] इत्य् उद्धवं प्रति वक्ष्यमाणत्वात् । आत्मैव ह्य् आत्मनो बन्धुः [गीता ६.७] इत्य्-आद्य् उक्तेश् च ॥३२॥</p>
<hr>
<p><strong>कैवल्य-दीपिका :</strong> ननु किं मद्-भजनेन ? भर्तुः शुश्रूषणम् इत्य् उक्तम् । <strong>स्वधर्म</strong> एवाद्रियताम् इति चेत्, तत्राहुः&mdash;<strong>यत् पत्य्-अपत्य-</strong> इति । हे <strong>अङ्ग</strong> ! यत् पत्य्-आद्य्-<strong>अनुवृत्तिः स्त्रीणां निज-धर्म</strong> इति <strong>यत् त्वयोक्तम्</strong>, तत् <strong>त्वय्य् एवास्तु</strong>, न तु प्राकृते पत्य्-आदौ । <strong>किल</strong> यस्मात् त्वं <strong>प्रेष्ठः</strong>, नान्यवत् प्रिय-मात्रत्वम् । <strong>तनु-भृतां प्रेष्ठो</strong> नान्यवद् द्वित्राणाम् । <strong>बन्धुः</strong> सुहृत् । <strong>आत्मा</strong> इति त्वद्-भजनाद् अपत्यं भजनम् एव भविष्यति । आत्मैव ह्य् अपत्य-रूपः । त्वं च सर्वात्मा । न चैवं विशेषात् पत्य्-आदि-भजनम् एव कार्यम् इति वाच्यम् । त्वं हि <strong>धर्म-वित्</strong> यथा-स्थितं धर्मं वेत्सि । <strong>उपदेश-पदं</strong> गुरुः, यथा-ज्ञानं कथयसीत्य् अर्थः । ईशः कथितुं कर्तुम् अकर्तुं च योग्य-फल-दाने क्षम इत्य् अर्थः । पत्य्-आदयस् त्वम् एवं-रूपाः । तस्माल् लाघवेनैव फल-सिद्धौ किं गौरवेण इत्य् अर्थः ॥३२॥ [मु।फ। ११.२६]</p>
<hr>
<p><strong>श्रीनाथ-चक्रवर्ती (चैतन्य-मत-मञ्जुषा) :</strong> किं च, त्वं धर्म-वित् । वयं स्त्रियः, तत्रापि गोप्यः । तथापि यत् क्रमस् तत् किं धर्मम् अधर्मं वा जानीहीति काश्चित् प्रौढा ऊचुः&mdash;यत् पत्य्-अपत्येत्य्-आदि । <strong>स्त्रीणाम्</strong> इति सामान्य-परं न त्व् आत्म-परम् । स्वासाम् एवापत्यासम्भावनया । हे <strong>अङ्ग</strong> ! <strong>धर्म-विदा त्वयेत्य्</strong> आक्षेपः । उक्तम् इत्य् अस्यायं भावः&mdash;वचसि को दरिद्रः? इति न्यायाद् उक्तेन किम् अनुभावयितुं यदि शक्यते, तदैवोपदेशत्वं भजति । अतोऽयम् उपदेशो ऽनुभवाय न भवति । कथं भवति ? इत्य् आह&mdash;<strong>अस्त्व् एवम्</strong> इत्य्-आदि । <strong>एतद् उपदेश</strong>-वचनं <strong>त्वयि</strong> ईशेऽ<strong>स्तु</strong> । तदैवोपदेशः सार्थको भवतीति भावः।</p>
<p>अथवा, मे इति प्रत्येकोक्तिः, <strong>मे</strong> मह्यं तत् तवोपदेश-वचनं <strong>त्वय्य्</strong> एव <strong>अस्तु</strong> । एव-कारः सर्वत्र योज्यः । <strong>त्वय्य्</strong> एव <strong>ईश</strong> एव <strong>अस्त्व्</strong> एव मा स्खलत्व् इत्य् अर्थः । गौरवाल् लाघवम् एवाभीष्टं प्रत्येकं पत्य्-आदीनाम् अनुवृत्ति-गौरवम् आपादयति, त्वयानुवृत्तिस् तु सर्वत्रैव व्यापिनीः । अतो लाघवात् सैव कार्येति भावः । यतस् त्वं <strong>तनु-भृताम्</strong> <strong>आत्मा बन्धुः प्रेष्ठः</strong>। <strong>किल</strong> निश्चितम् । त्वत्-सम्बन्धेनैव सर्वे प्रिया बान्धवा आत्मानो भवन्ति । अपत्यानुवृत्तिर् अपि त्वय्य् एवेति रसाभासता नाशङ्कनीया, सामान्य-स्त्री-परत्वोक्तेः । तेन सखि-मातॄणां तथात्वं त्वयि जात-प्रेम्णाम् । किम् अन्येषु पति-पुत्रादिष्व् अपेक्षयेत्य् एवम् एव तात्पर्यम् ॥३२॥</p>
<hr>
<p><strong>सनातन-गोस्वामी (बृहद्-वैष्णव-तोषणी) :</strong> ननु, सद्-आचार-वर्गार्च्याः ! युष्माभिस् त्यज्यतां नाम विषयाः । स्वधर्मस् त्व् अवश्यम् अपेक्ष्य एव । तत्र सोपहासम् आहुः&mdash;<strong>यद्</strong> इति । <strong>अङ्ग</strong> इति स-प्रेम-सम्बोधने । <strong>ईशे</strong> परमेश्वरे, वृन्दावने परमेष्टि-पुरन्दरादिभिर् अपि स्तूयमानस्य दृष्ट-श्रुतत्वात् । यद् वा, सर्व-व्रजस्य नाथे <strong>त्वयि</strong>, <strong>ईशे</strong> इत्य्-आद्य्-उक्तिः । तद्-उक्त-परिहारायैव, न तु निज-भावानुसारतः । सच्चिदानन्द-घन-मधुर-मूर्ति-श्री-नन्द-नन्दनत्वेनैव तस्य तासु सदा परिस्फूर्तेः । <strong>प्रेष्ठः</strong> प्रियतमः, न त्व् अन्यवत् प्रिय-मात्रम्। तत्र च <strong>तनुभृतां</strong> सर्वेषाम् अपि जीवानां, न चान्य इव द्वित्राणाम् । <strong>बन्धुश्</strong> च हित-कारी सुहृद् वा, यत <strong>आत्मा</strong> परमात्मा । <strong>किल</strong> निश्चितम् । त्वत्-सेवैव परमो धर्मस् तद्-अपेक्षयान्यत् सर्वं त्याज्यम् एवेति भावः । तथा चोक्तं&mdash;तावत् कर्माणि कुर्वीत [भा।पु। ११.२०.९] इत्य्-आदि तत् प्राग् लिखितम् एव । अन्यत् तैर् व्यञ्जितम् ।</p>
<p>यद् वा, <strong>धर्म-विदा</strong> धर्म-तत्त्वाभिज्ञेनापि <strong>त्वया स्वधर्म</strong> इति <strong>यद् उक्तं</strong>, तत् <strong>पत्य्-आदीनाम् अनुवृत्तौ</strong> सेवायाम् अनुकूलेऽपि वा <strong>रङ्गो</strong> रागो यासां स्त्रीणां, तासाम् एव, न त्व् अन्यासाम् अस्माकं त्वद्-एक-प्रियाणाम् इत्य् अर्थः । अतस् तद्-अपेक्षया सर्वम् एवान्यद् उपेक्ष्यम् एवेति भावः । तत्र हेतुं दर्शयन्त्यः सर्वतोऽधिकतरं तस्य प्रियत्वं वदन्त्यः स-न्यायं प्रार्थयन्ते&mdash;<strong>अस्त्व्</strong> इति । <strong>तनु-भृतां</strong> सर्वेषाम् अपि प्राणिनां <strong>प्रेष्ठः</strong>, किम् उत अस्माकम् ! प्रेष्ठत्वे हेतुः&mdash;<strong>बन्धुर्</strong> हित-कारी, <strong>आत्मा</strong> च स्वतः प्रीति-विषय इत्य् अर्थः । चेतयितेति वा, इति बहिर्-अन्तर्-उपकारित्वम् उक्तम् ।</p>
<p>यद् वा, <strong>बन्धुराः</strong> प्रेम-शृङ्खल-बन्ध-युक्ता भक्त्या सुन्दरा वा <strong>आत्मानो</strong> जीवा यस्मिन् सः । अत <strong>एतद्</strong> अस्माकं सर्व-<strong>तनु-भृतां</strong> वा <strong>स्व-धर्म</strong> इति <strong>यत् त्वय्य्</strong> <strong>एवास्तु</strong>, तत्र च एवम् अस्मद्-अभिमत-प्रकारेणेत्य् अर्थः । सुगोप्यत्वात् साक्षात्-तद्-अनुक्तिः । तत्र हेतुः&mdash;उपदिश्येते सर्वैः शास्त्रैर् गुरुभिर् वा सर्व-त्यागेन भजनीयतया कथ्यते इत्य् उपदेश्योपदेशौ <strong>पदौ</strong> श्री-चरणौ<sup id="fnref:27"><a href="#fn:27" class="footnote-ref" role="doc-noteref">27</a></sup> यस्य, तस्मिन्न् इति । इति त्वत्-पादाब्जापेक्षया स्वधर्मोऽपि परित्याज्य इति युक्तम् एवेति भावः ।</p>
<p>अन्यथा, ननु सारज्ञास् तर्ह्य् अपेक्षितम् अभिव्यज्यताम् इत्य् अत्र स-वैयग्र्यं प्रार्थयन्ते । <strong>एवम्</strong> उक्त-प्रकारेण, अत इति वा, <strong>तनु-भृतां</strong> सर्वेषाम् अपि जीवानाम् अनुचरादीनां च, किम् उतास्माकं <strong>भवान्</strong> <strong>आत्मा</strong> स्वयम् एव, न त्व् अवतारादि-द्वारा <strong>प्रेष्ठः</strong> प्रियतमो <strong>बन्धुश्</strong> च हित-कारी <strong>अस्तु</strong> । पद-द्वयेनान्योन्यं प्रीतिर् अभिप्रेता । किम्-अर्थम् ? <strong>त्वयि</strong> निमित्ते । कथम्-भूते ? एतस्यास्मद्-अभिप्रेत-भजन-विशेषस्य यो गुर्व्-आदिभिः सख्यादिभिर् वा <strong>उपदेशः,</strong> तस्य <strong>पदे</strong> विषये, धार्ष्ट्य-परिहाराय साक्षात्-तद्-अनुक्तिस् तत्-सिद्धय इत्य् अर्थः । तत्र <strong>स्त्रीणां</strong> स्वत एव तत्-सिद्धिः, पुंसां तु भाव-मात्रेण । किं वा, तत्रैवोत्कट-रागाणां दण्डकारण्य-वासि-मुनीनाम् इव जन्मान्तरे ज्ञेया । एषा सामान्येनोक्तिर् अत्यन्त-प्रेमोत्कण्ठया ।</p>
<p>यद् वा, <strong>एतद् उपदेश-पदे त्वयि ईशे</strong> अस्मद्-विधानां नाथे <strong>अस्तु</strong> । यतो <strong>भवान् बन्धुरात्मा</strong> सुन्दर-स्वभावः । अत एव <strong>तनु-भृतां</strong> सर्वेषां <strong>प्रेष्ठः</strong> । यद् वा, <strong>अस्त्व् एवम्</strong> इति साभ्यसूयाभ्युपगमः । <strong>उपदेशानां</strong> त्वद्-भजन-पर-गुर्व्-आदि-वाक्यानां सर्वेषाम् एव <strong>पदे</strong>, यत <strong>ईशे</strong> परमेश्वरे परम-स्वतन्त्रे वा । यद् वा, तत्राप्य् अस्मत्-प्राणेश्वरे <strong>त्वय्य्</strong> अपि <strong>एतद्</strong> एतादृशं <strong>नृशंसत्वं तनु-भृतां</strong> देह-धारिणीनां सतीनाम् अस्माकं किल किम् <strong>आत्मा</strong> देही देहो वा, <strong>बन्धुः</strong> प्रियः ? अपि तु नैव, किन्तु <strong>भवान्</strong> एव <strong>प्रेष्ठः</strong> । यद् वा, देह-धारणाद्<strong>आत्मा</strong> एव <strong>बन्धुः</strong> ।</p>
<p>अ-कार-प्रश्लेषेण <strong>भवांस्</strong> तु <strong>अप्रेष्ठः</strong> किं ? <strong>किल</strong> इति वितर्के वा । तथापि काक्वा स एवार्थः । वयं देहं त्यक्तुं न शक्नुम इति किं भवता वितर्क्यते ? इत्य् अर्थः । मुक्त-देहा इव वयम् अपि त्वद्-अर्थेऽधुनैव देहं त्यक्ष्याम इति भावः । अनेन रजन्य् एषा [१९] इत्य् अस्योत्तरम् । देहानपेक्षया घोरादिभ्यो भयाभावात् तवैव भजनीयत्वेन व्रजं प्रति गमन-प्रयोजनाभावाच् च । तद्-ऐश्वर्यं विनेदम् अर्थ-त्रयम् ।</p>
<p>अत्र नर्मेदम्&mdash;<strong>तत् त्वय्य् एवास्तु</strong>, त्वम् एव स्त्री भूत्वा पत्य्-आदि-सेवा-धर्मम् आचरेत्य् अर्थः । कुतः ? <strong>उपदेश-पदे</strong> गुराव् इत्य् अर्थः । अन्यथा गुर्व्-अननुष्ठिते कर्मणि शिष्याणाम् अप्रवृत्तिः स्यात् । तत्र च त्वम् एव समर्थः, इत्य् आहुः&mdash;<strong>ईशे</strong> परम-समर्थे, न च कृत्रिम-स्त्रीत्वे न कोऽपि त्वयि प्रीतिं कुर्याद् इति मन्तव्यम् । स्वभाव एव सर्व-श्रेष्ठत्वाद् इत्य् आहुः&mdash;<strong>प्रेष्ठ</strong> इति ।</p>
<p>श्लेषार्थश् चायम्&mdash;&quot;<strong>पति-पुत्र-सुहृदाम् अनुवृत्तिः स्त्रीणां स्व-धर्मः</strong> । तत्र सुहृद् अहं तद्-बन्धूनां च कल्याण्यः [२४] इत्य् उक्तत्वात् । अतो मे कामः पूर्यताम्&quot; इति <strong>धर्मविदा त्वया</strong> <strong>यद् उक्तम्</strong>, अपि कृष्ण <strong>अस्त्व् एवम् एतत्</strong>, अस्तु-एवम्-एतत्-इति चत्वारि पदानि । <strong>तद् एव मे</strong> मम <strong>ईशे</strong> पत्याव् <strong>एवास्तु</strong>, यत <strong>उपदेश-पदे</strong> सर्वेषां पतिर् एव गुरुः स्त्रीणाम् इत्य्-आदीनां शास्त्र-साध्<strong>ऊपदेशानां पदे</strong> ।</p>
<p>भोः साध्व्यः ! भवतु, पतिर् एवानुवर्त्यताम्, किं त्व् अद्य शरज्-ज्योत्स्निकायां सुन्दरे वृन्दावने सुहृत्त्वेन सर्वैर् व्रज-वासिभिः प्रेमास्पदत्वेन स्वीकृतस्य मे पार्श्वे निःशङ्कं वनादि-दर्शन-सुखम् अनुभवन्तु, तत्राहुः&mdash;<strong>प्रेष्ठ</strong> इति । <strong>भवान् तनु-भृतां</strong> व्रज-सम्बन्धिनां <strong>प्रेष्ठो</strong>ऽपि <strong>बन्धुरात्मा</strong>, विषम-स्वभावः, विषम-स्वभावत्वात् त्वयि न विश्वास इत्य् अर्थः ।</p>
<p>यद् वा, <strong>पत्य्-आदीनाम् अनुवृत्तिः स्त्रीणां स्वधर्मः</strong> सुष्ठु अधर्म इति <strong>यत् धर्मविदा त्वयोक्तम्</strong>, <strong>एवम् एतत् त्वय्य् एवास्तु</strong>, यत उपदेष्टरि । कथम्-भूते ? <strong>ईशे</strong> सर्वं वक्तुं कर्तुं च समर्थे, न च तथोपदिशन्तं त्वां जना परिवदेयुः, <strong>प्रेष्ठ</strong> इति <strong>तनुभृतां</strong> प्रेष्ठादि-रूपत्वान् न कोऽपि त्वां परिवदिष्यन्ति ॥३२॥</p>
<hr>
<p><strong>जीव-गोस्वामी (लघु-वैष्णव-तोषणी) :</strong> ननु, उक्तो भर्तुः शुश्रूषणम् [भा।पु। १०.२९.२४] इत्य्-आदिना <strong>स्वधर्मः</strong> कथम् अतिक्रम्यते ? इति तस्य कर्म-मीमांसा-मतम् आशङ्क्य तद्-उपमर्दि ब्रह्म-मीमांसाम् आलम्ब्य प्रतिभावत्वेन तस्मिन्न् आत्मत्वम् आरोपयन्त्यस् तन्-मत-दूषणेन अस्माकम् अधर्म इति प्रतिपादयन्ति&mdash;<strong>यत् पत्य्-अपत्य-</strong> इति ।</p>
<p><strong>धर्मविदा</strong> इति सोपहासम् एव सर्व-शास्त्र्<strong>ओपदेशानां</strong> <strong>पदे,</strong> शास्त्र-योनित्वात् [वे।सू। १.१.१३], तत् तु समन्वयात् [वे।सू। १.१.१४] इति न्यायेन तत्-तात्पर्य-विषये । तत एव <strong>ईशे त्वय्य्</strong> एकस्मिन्न् एव एवं शुश्रूषण-प्रकारेण <strong>एतद्</strong> उपदेश-वाक्यम् <strong>अस्तु</strong> ।</p>
<p>ननु मयि तत्-पदत्वम् एव कथम् ? तत्र स-च्छलम् आहुः । <strong>किल</strong> वितर्के । <strong>भवान् आत्मा</strong> परमात्मा । कथं तादृशत्वम् अपि ? तत्राहुः&mdash;<strong>तनु-भृतां</strong> सर्वेषाम् एव <strong>प्रेष्ठः</strong> निरुपाधि-प्रेमास्पदत्वं ह्य् <strong>आत्मत्वं</strong>, <strong>तत्</strong> तस्मात्, <strong>आत्मा</strong> तत्रापि सर्वेषां <strong>प्रेष्ठत्वात्</strong> परम्<strong>आत्मेति</strong> । तथा <strong>बन्धुः</strong> सर्वेषां निरुपाधि-हितकारी परमात्मा च सर्वावभासकत्वेन तादृशः । ततश् च <strong>भवान्</strong> एव स इति अनेनेशत्वम् अपि सिद्धं, तस्मात् त्वम् एव शुश्रूषीय इति भावः ।</p>
<p>अथवा, ननु सद्-आचार-वर्ग-पूज्याः ! युष्माभिस् त्यज्यतां नाम विषयाः, स्वधर्मस् त्व् अवश्यम् अपेक्ष्यः । तत्र सासूयम् आहुः&mdash;<strong>यत् पति</strong>- इति । <strong>एवम्</strong> उपदेश-कर्तरि <strong>त्वय्य्</strong> एवैतद् <strong>उपदेशास्पदत्वम् अस्तु</strong>, त्वम् एव तद्-योग्यो भवसीत्य् अर्थः ।</p>
<p>ननु, कथम् एतत् ? तत्राहुः&mdash;<strong>प्रेष्ठ</strong> इत्य्-आदि । <strong>तनु-भृतां</strong> प्राणि-मात्राणां <strong>प्रेष्ठः</strong></p>
<p>चित्ताकर्षकः, बन्धुः सर्वाभिलषित-हितकारी । अत एव <strong>आत्मा,</strong> स एव हृदयाधिष्ठाता तत्-प्रेरयिता वा, तस्माद् अस्माकं वा को दोषः ? किन्तु भवत एवेति । प्रत्युत <strong>भवान्</strong> एव तादृश-दोष-परित्याजनायोपदेश्य इत्य् अर्थः ।</p>
<p>अथ पूर्ववद् ऐश्वर्य-पक्षोऽपि युज्यते । स च तैर् व्याख्यात एव । तत्र विवर्त-वादम् अवलम्ब्यार्थ-द्वयम् अविशेषेणात्माभ्युपगमात्, तथाप्य् अत्र भोक्ट्र्त्वम् ईशितृत्वम् एव ज्ञेयम् । राज-निर्देश-भोक्तृत्ववत् । अन्यथा जीवत्वापाते विवक्षितत्वासिद्धेः । सामान्यतो निर्देशस् तु जीवस्य दृष्टान्तत्वापेक्षया तस्य सर्वस्व-रूपत्व-स्थापनापेक्षया च ।</p>
<p>द्वितीयेन त्व् इत्य्-आदिकं काकु-गम्यं । तथा पर एवोपदेष्टा भवति, न ह्य् आत्मन आत्मैवेत्य् अनुपदेष्टृत्वम् । ततश् चास्माकम् उपदेष्टृत्वाभावे साक्षात्कृतात्मत्वे च न पति-शुश्रूषादि-विधि-गोचरत्वम् इति भावः ।</p>
<p>श्री-वैष्णव-मतेनान्यद् अर्थ-द्वयम् । अथवा &ldquo;यद्॥। उक्तम्&rdquo; इति तत्र प्रथमार्थे स्वामिनि आश्रयत्वेन वृत इत्य् अर्थः । देवर्षि-भूताप्त-नॄणां पितॄणाम् [भा।पु। ११.५.४१] इत्य्-आदेः । तद् एवं तद्-उपासना-महिम-द्वारा धर्मं प्रत्याख्याय वस्तु-विचार-द्वारापि प्रत्याख्यायते।</p>
<p>यद् वेति, अधिष्ठानत्वं तत्-तत्-स्फूर्त्याभयत्वं, यस्य भासा सर्वम् इदं विभाति [क।उ। २.२.१५] इति श्रुतेः । अत्रैश्वर्यार्थेषु <strong>किल</strong> इति निश्चितम् । <strong>उपदेश-पद</strong> इति शास्त्र-गुरूपदेश्य-चरणारविन्द इत्य् अर्थः । इत्य् अपि व्याकुर्वन्ति । अत्र नर्मेदं &ldquo;तत् त्वय्य् एवास्तु । त्वम् एव मोहिनी-रूपेणाजितवत् स्त्री भूत्वा पत्य्-आदि-सेवा-धर्मम् आचर&rdquo; इत्य् अर्थः । कुतः ? <strong>उपदेश-पदे</strong> गुराव् इत्य् अर्थः । अन्यथा गुर्व्-अननुनिष्ठिते कर्मणि शिष्याणाम् अप्रवृत्तिः स्यात् । तत्र च त्वम् एव समर्थ इत्य् आहुः&mdash;<strong>प्रेष्ठ</strong> इति । <strong>बन्धुरात्मा</strong> मनोहर-स्वभावः । निषेधार्थश् चायम् ।</p>
<p><strong>अङ्ग</strong> हे कृष्ण ! <strong>पत्य्-आदीनाम् अनुवृत्तिः</strong> <strong>स्त्रीणां स्वधर्मः</strong> सुष्ठु अधर्म इति <strong>यत् धर्म-विदापि त्वयोक्तं</strong>, अन्यथादृश-योजनया छलेन प्रतिपादितम् इत्य् अर्थः । अमायया यो भर्ता इत्य्-आद्य्-अभिप्रायात् । <strong>एवम् एतत् ईश</strong> एव सत्य् <strong>उपदेष्टरि</strong> सर्वं वक्तुं व्यवहर्तुं च समर्थ इत्य् अर्थः । तस्मिंस् <strong>त्वय्य्</strong> एव <strong>अस्तु,</strong> तेन त्वम् एवोपदेश्यो भवेत्य् अर्थः ।</p>
<p>कथम् ? तत्राहुः&mdash;<strong>तनु-भृतां</strong> श्री-वृन्दावनादि-स्थित-चतुर्विध-प्राणिनाम् अपि <strong>प्रेष्ठः</strong> प्रेम-विषयः । <strong>बन्धुः</strong> प्रेम-कर्ता । अत एव <strong>आत्मा</strong>, साधवो हृदयं मह्यं, साधूनां हृदयं त्व् अहम् [भा।पु। ९.४.६४] इतिवत् परस्पर-हृदयाश्रय इत्य् अर्थः । तस्मात् यदि त्वम् एवैतेष्व् अनन्तेषु विरक्तः स्याः, तदा वयम् अपि स्वेषु स्वल्प-प्रमाणेषु यथा-स्थित-योजनया धर्म-प्राप्तेषु च स्यामैवेत्य् अर्थः । तत्र चास्मास्व् एव तावद् विरक्तो भवेति नर्म-तात्पर्यम्।</p>
<p>यद् वा, यथा तथा वा योजना भवतु, भर्तुः शुश्रूषणम् [२४] इत्य्-आदिना <strong>यत् पत्य्-आदीनम् अनुवृत्तिः स्त्रीणां</strong> स्त्रियो <strong>धर्म इत्य् उक्तम्</strong>, <strong>एतद् उपदेश-कर्तरि त्वयि</strong> <strong>ईश</strong> <strong>एवम्</strong> <strong>अस्तु</strong>, अनुज्ञायां लोट् भवितुं योग्यम् इत्य् अर्थः । यतः <strong>प्रेष्ठ</strong> इत्य्-आदि । भर्तृ-विचारस् त्व् अस्माभिर् एव ज्ञायते इति भाव इति ॥३२॥</p>
<hr>
<p><strong>जीव-गोस्वामी (प्रीति-सन्दर्भ ३३२) :</strong> अथ शास्त्रार्थ-द्वारा तद्-उपदेशं निराकुर्वन्ति&mdash;यत् पत्य्-अपत्य इति । <strong>स्वधर्मः</strong> सुष्ठु अधर्मः । <strong>धर्म-विदेति</strong> सोपहासम् । <strong>उक्तं</strong> छलेन प्रतिपादितम् । भर्तुः शुश्रूषणम् [२४] इत्य्-आदाव् अन्यथा-योजनाभिप्रायात् । एतद् अधर्म-निराकरणोपदेश-वाक्यम् । तत्-<strong>पदे</strong> उपदेष्टरि <strong>ईशे</strong> स्वतन्त्राचारे <strong>त्वय्य् एवास्तु,</strong> त्वम् एवाधर्मान् निवर्तस्व इत्य् अर्थः । ततो युष्माकं किम् ? इत्य् अत आहुः&mdash;<strong>प्रेष्ठ</strong> इति । <strong>बन्धुरात्मा</strong> सुन्दर-स्वभावो <strong>भवान्</strong> प्राणि-मात्राणां <strong>किल प्रेष्ठः</strong> । ततस् तेनैव सर्वे वयं मङ्गलिनः स्यामेत्य् अर्थः ॥३२॥ <em>स्वयं-दूत्य-विशेषेण प्रार्थना-रूपो व्यङ्ग्योऽर्थः ४१-पद्य-टीकायां द्रष्टव्यः</em> ॥</p>
<hr>
<p><strong>जीव-गोस्वामी (क्रम-सन्दर्भः) :</strong> <em>न व्याख्यातम्।</em></p>
<hr>
<p><strong>जीव-गोस्वामी (बृहत्-क्रम-सन्दर्भः) :</strong> अनन्तरं जुहुर् गुण-मयं देहम् [भा।पु। १०.२९.११] इति प्राकृत-देह-त्यागेन तत्-काल-सिद्धा अपि अधीराभावेनैवाहुः&mdash;<strong>यत् पत्य्-अपत्य</strong>- इत्य्-आदि । हे <strong>अङ्ग</strong> ! <strong>स्त्रीणां पत्य्-अपत्य-सुहृदाम् अनुवृत्तिर् धर्म</strong> इति <strong>यद् उक्तं धर्म-विदा त्वया</strong>, <strong>एतद्-उपदेश-पदे</strong> उपदेश-कर्तरि <strong>त्वय्य् एवास्तु</strong>, नास्मासु । स पुनर् अस्माभिः शरीरैः सार्धं त्यक्तः । <strong>त्वय्य् अस्त्व्</strong> इति परुषोक्तिः, &quot;त्वं तथा-विध-दुःख-भाग् भव&quot; इत्य् अर्थः । तद् दुःखं तवैव समुचितम्, ईशत्वात् सर्वम् एव सोढुं समर्थोऽसीत्य् आह&mdash;<strong>ईश</strong> इति । अथ &quot;क्रोध-वशाद् अनुचितम् एवोक्तम्&quot; इति परामृश्य, &quot;शान्तं शान्तम् । तत् कदापि तव न भूयात्, यत् त्वं <strong>तनु-भृतां</strong> प्राणि-मात्रस्यैव <strong>प्रेष्ठो बन्धुर् आत्मा</strong> च&quot; । <strong>किल</strong> निश्चितम् इति क्रोध-भाव-शान्तिः । एतेन <strong>त्वय्य्</strong> अनुरक्तानां <strong>स्त्रीणां</strong> <strong>पत्य्-अपत्याद्य्-अनुवृत्तिर्</strong> महती यातनैव । सा कदापि कस्यापि मा भवत्व् इत्य् अर्थः ॥३२॥</p>
<hr>
<p><strong>नारायण-भट्टः (श्री-रसिकाह्लादिनी) :</strong> ननु परिणाम-विरसत्वाद् विषयाः । त्यक्तास् तत्-साधु-कृतं पत्य्-अपत्यादि-शुश्रूषण-लक्षणो धर्मस् त्यक्तस् तद् असाधु-कृतं धर्मस्य परिणामे सुख-जनकत्वात् औपपत्यस्य स्वीकारो न साधु परिणामे दुःख-जनकत्वात् इति चेत्, तत्र श्री-कृष्णोक्ति-क्रमम् उल्लङ्घ्य धर्मोपदेशं सोढुम् अपारयन्त्यस् तावत् भर्तुः शुश्रूषणं स्त्रीणाम् [२४] इत्य् अस्योत्तरं सोपहासम् आहुः&mdash;<strong>यत् पति</strong>- इति ।</p>
<p><strong>अङ्ग</strong> हे सखे ! इति सम्बोधनेन धर्मोपदेशेन त्वया महान् उपकारः कृत इति ज्ञायते । यतः यस्मात् <strong>पत्य्-अपत्य-सुहृदाम् अनुवृत्तिः स्त्रीणां स्व-धर्म</strong> इति । एवं-विध-<strong>धर्म-विदा त्वयोक्तं</strong> <strong>तत्</strong> सर्वं <strong>त्वय्य्</strong> एव <strong>अस्तु</strong> । कुतः ? <strong>ईशे</strong> ब्रह्मादीनां नियन्तरि तान् अपि नियन्तुं समर्थे, किं पुनर् अस्मान् ? यद् वा, गर्गोक्त्या, नारायण-समो गुणैर् [भा।पु। १०.८.१९] इति गोवर्धनोद्धरणादिना च प्रकटित-सामर्थ्येऽत एव <strong>ईशे,</strong> सर्वस्य व्रजस्य स्वामिनि व्रजेन्द्र-पुत्रत्वात्, <strong>उपदेश-पदे</strong> स्थाने आश्रय इत्य् अर्थः । यस् तु प्रभुर् भवति, स तु सर्वेभ्यो धर्मोपदेशं करोति । अत एव प्रभुत्वात् पत्य्-आदिषु करणीयं शुश्रूषणादि <strong>तत्</strong> सर्वं <strong>त्वय्य्</strong> एव <strong>अस्तु</strong> । तद् उक्तं&mdash;यथा तरोर् मूल-निषेचनेन [भा।पु। ४.३१.१४] इति । <strong>त्वय्य्</strong> आराधिते सर्वम् आराधितं भवतीति श्रुति-रूपाः कुमार्यो वदन्ति सिद्धान्तम् इति, यतः सर्वेषां <strong>तनु-भृतां</strong> सर्व-प्राणिनां <strong>बन्धुश् चात्मा च</strong> त्वम् एव, त्वद्-आराधनेन सर्वं प्राणिनाम् आराधनं भविष्यत्य् एव, किं पुनर् अस्मत्-पत्य्-आदीनाम् ? अतः त्वद्-आराधन-द्वारेण त्वद्-उक्त-पत्य्-आदि-शुश्रूषणं कियत् ? एवं त्वद्-आराधनम् अन्तरेण क्रियमान-पत्य्-आदि-शुश्रूषणम् अशुश्रूषण-पर्यवसार्थे भवेत् शाखा-सेचनवत् ।</p>
<p>यद् वा, अस्मत्-सम्बन्धिनां <strong>पत्य्-अपत्य-सुहृदां स्त्रीणाम्</strong> अस्माकं च अन्येषां <strong>तनु-भृताम् ईशेऽनुवृत्तिः स्व-धर्म</strong> इति <strong>त्वया</strong> एव <strong>उक्तम्</strong> ।</p>
<blockquote>
<p>अपि चेत् सुदुराचारो भजते माम् अनन्य-भाक् । &gt;
साधुर् एव स मन्तव्यः सम्यग् व्यवसितो हि सः । &gt;
कौन्तेय प्रतिजानीहि न मे भक्तः प्रणश्यति ॥ [गीता ९.३०-३१] &gt; इति ।</p></blockquote>
<p>अन्यच् च, स्त्रियो वैश्यास् तथा शूद्रास् तेऽपि यान्ति परां गतिम् [गीता ९.३२] इति <strong>त्वयोक्तम्</strong> एतत् <strong>त्वय्य् एवास्तु</strong>, यतो <strong>भवान् प्रेष्ठः</strong> प्रीति-विषयः, प्रीति-विषयेषु यत् कर्तव्यं तत् <strong>त्वय्य्</strong> एव <strong>अस्तु</strong>। तत्त्वतो न कोऽपि प्रीति-विषयः इति भावात् । <strong>बन्धुश्</strong> च परस्परं प्रेम्णा बध्नातीति बन्धुः, स एवं-भूतस् तु भवतोऽन्य-बन्धुषु यत् कर्तव्यं तत् <strong>त्वय्य्</strong> एव <strong>अस्तु</strong> । किं च, <strong>भवान् आत्मा</strong> इति यद् आत्मनि कर्तव्यं, तत् <strong>त्वय्य्</strong> एव <strong>अस्तु</strong> ।</p>
<p>यद् वा, <strong>यत् पत्य्-अपत्य-सुहृदाम् अनुवृत्तिर् अङ्ग स्त्रीणां स्व-धर्म इति धर्म-विदा त्वयोक्तं</strong>, न तु मादृशीनां भवत्-प्रियाणाम् एतद् उपदेशः । तेषाम् उपदेशानां पदे स्थाने एवम् एवास्तु, नैतद् उपदेश-स्थानं, किन्तु रमण-स्थानम् ।</p>
<p>किं च, <strong>त्वयीशे</strong> नियन्तरि सति प्रतिवचनस्यापि नावकाशः । यतः त्वं <strong>तनु-भृतां</strong> त्वद्-अर्थ्यम् एव देह-धारिणीनां नः <strong>प्रेष्ठो बन्धुश् चात्मा</strong> च <strong>भवान्</strong> एव, अतस् <strong>त्वय्य्</strong> <strong>एवं</strong>-गुण-विशिष्टे आत्मनि स्नेहम् अन्तरेण किञ्चित् न प्रतिभातीति भावः ।</p>
<p>यद् वा, स्व-मतं कुमार्य उपन्यस्यन्ति । त्वद्-भजनम् अन्तरेण <strong>स्त्रीणां</strong> नान्यो <strong>धर्मः</strong> । <strong>त्वया</strong> तु स्व-भजनं त्याजयित्वा <strong>पत्य्-आदि-शुश्रूषणं स्व-धर्म</strong> इत्य् उक्तम् । अस्मन्-मते तु <strong>पत्य्-आदीनाम् अनुवृत्तिस्</strong> त्वद्-भजनम् अन्तरेण सुतराम् अधर्मः । त्वद्-भजन-त्याग-लक्षण एकोऽधर्मः, द्वितीयस् तु तत्-त्याग-पूर्वक-<strong>पत्य्-आदीनाम् अनुवृत्ति</strong>-लक्षणोऽ<strong>धर्मः</strong> । <strong>एतद्</strong> अधर्म-द्वयं नास्माभिर् अभ्युपगन्तुं शक्यते । अत <strong>एतद् उपदेशस्य पदे</strong> विषये <strong>त्वय्य्</strong> एव <strong>एतद्</strong> अधर्म-द्वयम् <strong>अस्तु</strong> तिष्ठतु, नास्मासु योग्यतास्ति ।</p>
<p>कीदृशे <strong>त्वयि</strong> ? <strong>ईशे</strong> ईश्वरे धर्माधर्मयोः ज्ञानाज्ञानयोर् अवस्थिति-श्रवणात्, येषां त्वयि ईश्वरत्व-स्फूर्तिः, तेषाम् एव भवत्-प्रेरितानाम् अधर्मेषु प्रवृत्तिर् अस्तु । अस्माकं तु भवान् स्व-दृष्टान्तेन सर्वेषाम् एव <strong>तनु-भृतां प्रेष्ठो बन्धु</strong>र् हित-कर्ता प्रतीयते ।</p>
<p>यद् वा, <strong>पत्य्-अपत्य-सुहृदां स्त्रीणां</strong> च अन्येषां <strong>तनु-भृतां</strong> च <strong>अनुवृत्तिः</strong> शुश्रूषणं तद्-अनुकूलत्वं, तत् <strong>स्व-धर्मः</strong> स्वस्य तव इव धर्मेन अस्माकम् इति <strong>धर्म-विदा त्वयोक्तम्</strong>। तद् उक्तं गीतायां&mdash;समोऽहं सर्व-भूतेषु न मे द्वेष्योऽस्ति न प्रियः [गीता ९.२९] इत्य् <strong>उपदेश-पदे</strong> उपदेश-विषये <strong>एतत्</strong>-सम-दृष्टितया सर्वेषाम् <strong>अनुवृत्तिर्</strong> अनुरञ्जनं, तत् <strong>त्वय्य्</strong> एव <strong>अस्तु</strong> । उपसादिनारान् अपेक्षेप-कारकः (सिच्) । आत्मा अन्तर्यामितया प्रेरकश् च ईदृशं धर्मं त्यक्त्वैव वात्रागतानां त्वया प्रेरितानाम् अपि पुनर् नैतस्मिन् धर्मे प्रवृत्तिर् भविष्यतीति भावः ।</p>
<p>यद् वा, पत्य्-आदि-शुश्रूषणेन किम् अपि न प्राप्तम् इत्य् अश्रद्धया इत्य् उक्त्वा इदानीम् एताः स्त्री-धर्म-शिक्षणीया इति विचार्यास्मासु शिष्यत्वम् आरोप्य <strong>स्त्रीणाम् अयं धर्म</strong> इति <strong>धर्म-विदा</strong> गुरु-रूपेण <strong>त्वयोक्तम्</strong> । उपदिष्ट-<strong>धर्म-विदा</strong> इति मोहिनी-रूपेण <strong>स्त्री-धर्म-विदा</strong> इति सोल्लुण्ठं वचनं तदा त्वया एके वाञ्चता एके अमृतं पायिता इति वचनं कृतवता किम् उपदिष्ट तत् स्मर्तव्यं स्व-दृष्टान्तेनेदानीम् अपि वचनम् एव शिक्षणीयम् । न तु <strong>पत्य्-आदि</strong>-शुश्रूषणम् इति। अधुना प<strong>रोपदेशं पदे</strong> पाण्डित्यम् इत्य् उपदिशता गुरु-रूपेण स्थीयते । तत् त्यक्त्वा स्त्री-धर्मम् आश्रित्यास्मत्-पत्य्-आदयस् तावत् शुश्रूषणीया इति । तद् उक्तं&mdash;यद् यद् आचरति श्रेयान् इतरस् तत् तद् ईहते [गीता ३.२१] इति न्यायेन <strong>एतद् उपदेशस्य पदे</strong> विषय <strong>त्वय्य्</strong> एव अस्तु, यत् <strong>ईशो</strong> सर्वं कर्तुं समर्थो, न हि तव किञ्चिद् अप्य् अशक्यम् इत्य् अर्थः । <strong>भवान् प्रेष्ठो</strong>ऽपि एतद्-उपदेशेनाप्रिय इव <strong>तनु-भृतां बन्धुर्</strong> <strong>आत्मा</strong> एव भाति बध्नाति । स्व-सेवनं त्याजयित्वा पत्य्-आदि-सेवनं प्रवर्तयति । <strong>बन्धुर् आत्मा</strong> अविद्या तस्या आत्मा अपरैकोऽस्ति । अत एवं-विध-स्वरूपं विजानतीनां,आत्मा वा अरे द्रष्टव्यः [बृ।आ।उ। ४.५.६] इति दृढतर-संस्कारवतीनाम् एतद् उपासना-त्याग-पूर्वकं शकृतानां शुश्रूषणोपदेशोऽकिञ्चिद् <strong>एतद् उपदेशस्य पदे</strong> आश्रये <strong>त्वय्य्</strong> एव <strong>अस्तु</strong> ।</p>
<p>न त्व् अस्मासु पर्यवस्यति यतो <strong>भवान्</strong> सर्वेषां <strong>तनु-भृतां प्रेष्ठः</strong> चित्ताकर्षकः ई <strong>बन्धुर्</strong> अभीष्ट-फल-दाता <strong>आत्मा</strong> चेतयिता । अतस् त्वद्-एक-जीवनानां त्वत्-प्रेरितानाम् एव <strong>पत्य्</strong>-आदि-सेवन-लक्षणो <strong>धर्मः</strong> सिध्येत् च, अन्यथा शास्त्र-फलयोक्त-रीति-न्यायेन अन्यथात्रात्विजन् अपि तत् फलं स्याद् इति । स्वस्य निर्दोषत्व-ख्यापनायोपदिश्यमानं पत्य्-आदि-शुश्रूषणं नास्माकं धर्मः, किन्तु तवैव धर्मः । पत्य्-आदयोऽपि त्यक्ताः, धर्मोऽपि त्यक्तः । अतोऽस्माकम् उपहेयत्वाभावे निर्णीते तवोपदेष्टृत्वाभावोऽपि निर्णीतवान् अधिकारात् । तद् उक्तम् एकादशे&mdash;</p>
<blockquote>
<p>देवर्षि-भूताप्त-नृणां पितॄणां &gt;
न किङ्करो नायम् ऋणी च राजन् । &gt;
सर्वात्मना यः शरणं शरण्यं &gt;
गतो मुकुन्दं परिहृत्य कर्तम् ॥ [भा।पु। ११.५.४१] इति ।</p></blockquote>
<p>नास्मासु विधि-किङ्करत्वम् । अत एवोपदेश्याभावे उपदेष्टृत्वम् अरण्य-रोदनवद् अनर्थम् इति भावः । अत्रेदं तत्त्वं बुद्धि-वृत्ति-प्रवर्तकेन <strong>त्वया</strong> प्रेर्यमाणाभिर् अस्माभिः क्रियमाणं त्वच्-छुश्रूषणम् अस्मासु फलिष्यति । बाह्य-वृत्त्योपदिश्यमानं पत्य्-आदि-सेवनं नास्मासु सञ्चरिष्यति ।</p>
<p>यद् वा, <strong>पत्य्</strong>-आदि-सेवनं <strong>स्त्रीणां स्वधर्मः</strong> आत्म-धर्मः । देह-धर्मम् आत्म-धर्मत्वेनोपदेशता त्वया यद् उक्तं, जन्तुर् न समञ्जसं यत आत्म-धर्मं विजानाति इति। नास्माकम् अग्रे <strong>एतत्</strong> सर्वम् <strong>उपदेशस्य</strong> आत्म-सेवन-रूप-<strong>पदे</strong>ऽधिष्ठाने <strong>त्वय्य्</strong> एव <strong>अस्तु</strong> । यतो <strong>भवांस् तनुभृतां</strong> सर्वेषाम् अपि <strong>बन्धुर् आत्मा</strong> । अतोऽस्माभिर् उपदिश्यमानो <strong>भवान्</strong> पत्य्-आदि-सेवन-रूपं <strong>धर्मम्</strong> अनुतिष्ठतु, धर्म-पालकत्वात् मुख्य-कर्तृत्वाच् च । त्वद्-उपदेशम् अन्तरेणापि विविदिषा वाक्येन स्वयम् एव विचार्य त्वद्-आराधनम् एवाचरिष्यामेति । वास्तवम् अस्माकम् उपदेष्टृत्वम् इति भावः । किं च, <strong>पत्य्</strong>-आदीनाम् <strong>अनुवृत्तिः स्त्रीणां स्वधर्म इति धर्म</strong>-<strong>विदा</strong> इति सोपहासम् इत्य्-आदि श्रीधराचार्यैर् इव व्याख्यातम् । अलम् इति विस्तरेण ॥३२॥</p>
<hr>
<p><strong>विश्वनाथ-चक्रवर्ती (सारार्थ-दर्शिणी) :</strong> अथ काश्चित् प्रखरास्<sup id="fnref:28"><a href="#fn:28" class="footnote-ref" role="doc-noteref">28</a></sup> तद्-वचनेनैव तं पराजेतु-कामा आहुः&mdash;<strong>यद्</strong> इति । <strong>पत्य्</strong>-आदीनाम् <strong>अनुवृत्तिः स्त्रीणां स्व-धर्म इति यत् त्वयोक्तम्</strong>, <strong>एतद् एवम् अस्तु</strong> अनेन प्रकारेण भवतु, नात्र विवदामहे । एतद् एवास्माभिः प्रतिक्षणं क्रियते इति भावः ।</p>
<p>ननु, केन प्रकारेण ? तत्राहुः&mdash;<strong>उपदेशस्य पदे</strong> आस्पदे धर्मोपदेश-कर्तरि <strong>त्वयि</strong> अनुवर्तिते सत्य् एव <strong>पत्य्-आदीनाम् अनुवृत्तिर्</strong> उचितेत्य् अर्थः । प्रथमं धर्मोपदेष्टा आचार्य उपसेव्यते, पश्चात् तद्-उपदिष्ट आचरणीयो धर्म इति न्यायात् आचार्यानुवृत्त्यैव निष्कपटया धर्मः सिध्येद् इति च शास्त्रम् । अत्रापि <strong>ईशे</strong> परमेश्वरे, यद्य् आचार्य एव परमेश्वरः स्यात्, तर्हि किम् उतेति ।</p>
<p>किम् च, ईश्वरत्वाद् एव <strong>तनुभृतां त्वम् आत्मा</strong> । आत्मत्वाद् एव <strong>प्रेष्ठः</strong>, प्रेष्ठत्वाद् एव <strong>बन्धुर्</strong> इति । अयम् अर्थः&mdash;<strong>पत्य्</strong>-आदीनां परमात्म-सहितानाम् एव <strong>अनुवृत्तिः</strong> शास्त्रोक्ता । आत्म-राहित्ये तु सति सद्य एव गृहान् निःसारितानां तेषां नद्य्-आदेस् तटे मुखानि दह्यन्ते इति धर्म-शास्त्रम् । अतो मूर्तस्यात्मनस् तवैवानुवृत्त्या पत्य्-आद्य्-अनुवृत्ति-सिद्धिः । किम् अन्यैस् तत्-प्रतिकूलत्वाद् एव निरात्मकैर् दग्ध-मुखैः <strong>पत्य्-आदिभिर्</strong> इति ।</p>
<p>ननु, पूर्ण-प्रेम्न ऐश्वर्य-ज्ञानावरकत्वाद् आसां च सम्पूर्ण-प्रेमवत्त्वात् कथम् एतादृशम् ऐश्वर्य-ज्ञानं सम्भवेत् ? उच्यते नारद-पञ्चरात्राद्य्-उक्त-लक्षणो भक्ति-रसामृतादिषु व्याख्यातः प्रेमा ह्य् अनिश-नैसर्गिकौष्ण्य-शैत्यवान् विरह-संयोग-रसाद् अनुभावकोऽपि ।</p>
<blockquote>
<p>ब्रह्मानन्दो भवेद् एष चेत् परार्ध-गुणीकृतः । &gt;
नैति भक्ति-सुखाम्भोधेः परमाणु-तुलाम् अपि ॥ [भ।र।सि। &gt; १.१.३८]</p></blockquote>
<p>इति रसामृतोक्तेर् ब्रह्मानन्दानुभवः पर-परार्धाधिकोऽपि विरहे तीव्रांशु-कोटेर् अप्य् अधिकं सन्तापन् नैश्वर्य-माधुर्य-सम्बन्धिनः सर्वान् एव भगवतो गुणान् प्रद्योतयत्य् एव, न तु कांश्चिद् आवृणोति, विरहस्य सूर्य-तुल्यत्वेन सर्व-प्रदोतकत्वात् । संयोगे तु शुधांशु-कोटेर् अप्य् अधिकम् आह्लादयन् माधुर्य-मयान् एव भगवतो गुणान् प्रद्योतयति । संयोगस्य सुधांशु-तुल्यत्वेन सुधया मादनादेर् ऐश्वर्यावरणात् यत्र संयोगेऽप्य् ऐश्वर्यं प्रद्योतते । तत्र प्रेम्ण एवापूर्णत्वम् अवगन्तव्यम् । अत्र त्व् आसां भावि-विरह-भावनावतीनां विरह एव इयं माहात्म्य-स्फूर्तिर् अपि प्रेम-कृतैव प्रेमा ह्य् असद् अपि माहात्म्यं स्फोरयति । किम् उत सत्, अतस् तद्-अतिशयस् तु तद्-अतिशयम् एव यथादि-भरत-चरिते&mdash;किं वा अरे आचरितं तपस् तपस्विन्या, यद् इयम् अवनि [भा।पु। ५.८.२३] इत्य्-आदि । इति श्री-जीव-गोस्वामि-चरणाः ॥३२॥</p>
<hr>
<p>॥ १०.२९.३३ ॥</p>
<p>कुर्वन्ति हि त्वयि रतिं कुशलाः स्व आत्मन्</p>
<p>नित्य-प्रिये पति-सुतादिभिर् आर्तिदैः किम्? ।</p>
<p>तन् नः प्रसीद वरदेश्वर<sup id="fnref:29"><a href="#fn:29" class="footnote-ref" role="doc-noteref">29</a></sup> मा स्म छिन्द्या</p>
<p>आशां भृतां<sup id="fnref:30"><a href="#fn:30" class="footnote-ref" role="doc-noteref">30</a></sup> त्वयि चिराद् अरविन्द-नेत्र ॥</p>
<p><strong>श्रीधर-स्वामी (भावार्थ-दीपिका) :</strong> एतत् सद्-आचारेण द्रढयन्त्यः प्रार्थयन्ते&mdash;<strong>कुर्वन्ति</strong> इति । <strong>कुशलाः</strong> शास्त्र-निपुणाः। तथा च शास्त्रम्&mdash;किं प्रजया करिष्यामो येषां नोऽयम् आत्माऽयं च लोकः [बृ।आ।उ। ४.४.२२] इति ॥३३॥</p>
<hr>
<p><strong>वंशीधरः (भावार्थ-दीपिका-प्रकाशः) :</strong> <em>एतत्</em> पूर्वोक्तम् । तनु-भृताम् आत्मैव बन्धुर् [३२] इत्य् एतत् । <em>सद्-आचारेण</em> सतां प्रवृत्त्या । <em>शास्त्र-निपुणाः</em> सारासार-विवेक-पटवः । <strong>आत्मन्न्</strong> इति सप्तम्य्-अन्तम्, आऋषत्वान् ङि-लोपः परमे व्योमन् [तै।उ। २.१] इतिवत् । <strong>स्वे आत्मनि</strong> अनिमित्त-बन्धौ, <strong>पत्य्-आदयस्</strong> त्व् अनित्य-प्रिया, अत एव <strong>आर्तिदा</strong> इति । अनित्य-प्रियाणाम् आर्तिदत्वं, प्रियं त्वां रोत्स्यति इति श्रुतिर् आह । प्रियम् अनित्य-प्रियम् । वियोगि पुत्र-धनादि । नित्य-प्रियस्यात्मनो वियोगाभावाद् रति-विषयत्वम् उचितम् एव अनेन क्रन्दन्ति वत्सा बालाश् च [२२] इति प्रत्युक्तम् ।</p>
<p>प्रजादि-त्यागे श्रुतिम् आह&mdash;<em>किं प्रजया</em> इति । <em>येषाम्</em> अस्माकम् <em>आत्मा लोके</em> आत्म-दर्शनम् संसृति-हरम्, न पुत्रादिर् इति तद्-अर्थः । <strong>अरविन्द</strong>वद् रात्राव् अप्रकाशमाने <strong>नेत्रे</strong> यस्यातः परम-सुन्दरीष्व् अस्मासूपेक्षा युक्तैवेति सम्बुद्ध्या सूचितम् । <strong>आशां</strong> तद्-रूपां लतां प्रेम-जल-सेचनार्हां वचन-कुठारेण <strong>मा छिन्द्या</strong> इति भावः ।</p>
<p><strong>परमेश्वर</strong> इति&mdash;ईश्वरोऽप्य् आशां पूरयति राजादिः, किम् उत <strong>परमेश्वरस्</strong> त्वम् । ततो नायं परमेश-धर्मो यद् आश-च्छेद इति सम्बुद्ध्याहुः । &quot;वरदेश्वर&quot; इति पाठे मयेमा रंस्यथ क्षपाः [भा।पु। १०.२२.२७] इति वरं दत्त्वाधुना वर-खण्डको जात इति पूर्ववद् अभिप्रायः सम्बुद्धेः । भुङ्क्ते परत्र दुःखानि कल्प आशापहारतः इत्य्-आदि-वाक्यात् समर्थानाम् आशा-पूरणम् एव धर्म इति बोध्यम् ॥३३॥</p>
<hr>
<p><strong>कैवल्य-दीपिका :</strong> किं च, अतोऽपि त्वद्-भजनम् एव श्रेय इत्य् आहुः&mdash;<strong>कुर्वन्ति</strong> इति । <strong>कुशला</strong> दीर्घ-दर्शिनः । <strong>स्वे</strong> बन्धौ स्वादिभिः सप्तम्य्-अन्तैः <strong>पत्य्</strong>-आदयः त्रय उक्ताः । हे <strong>नित्य</strong> ! त्वं नित्यः, पत्य्-आदयस् तु अनित्यत्वाद् <strong>आर्तिदाः</strong> । ततस् तैः <strong>किम्</strong> ? नो किम् अपि इत्य् अर्थः । <strong>तत्</strong> तस्माद् अन्य-भजनस्य स-दोषत्वात्, त्वद्-भजनस्य सुगमत्वाच् च । <strong>आशाम्</strong> अङ्ग-सङ्ग-स्पृहाम् । <strong>चिरात्</strong> आ-शरीर-ग्रहणात् । <strong>अरविन्द-नेत्रत्वात्</strong> आशा वरदेश्वरत्वेऽप्य् अस्मद्-आशा-च्छेदनम् अकीर्तिकरम् इति भावः ॥३३॥ [मु।फ। ११.२७]</p>
<hr>
<p><strong>श्रीनाथ-चक्रवर्ती (चैतन्य-मत-मञ्जुषा) :</strong> इदं तु स-प्रमाणम् एवेत्य् आह&mdash;<strong>कुर्वन्ति हि</strong> इत्य्-आदि । <strong>कुशलाः</strong> सारासार-विवेक-चतुरास् <strong>त्वयिहि</strong> त्वय्य् एव <strong>रतिं कुर्वन्ति</strong> । <strong>कुशला</strong> इति कुमारीर् उद्दिश्य वदन्ति । एतास् <strong>त्वय्य्</strong> एव <strong>रतिं</strong> कुर्वाणाः पत्य्-आदिषु निःस्पृहा बभूवुः । अन्य-पत्य्-आकाङ्क्षायाः सुताकाङ्क्षायाश् चासम्भवः, प्राकृतत्वात् । त्वत्-पतित्वे तु न तथा, तैः किम् अपराद्धम् ? इत्य् आहुः&mdash;<strong>पति-सुतादिभिर् आर्तिदैः किम्</strong> ? ते केवलम् आर्तिदाः, न तु त्वम् । त्वं केवलं प्रिय एवेत्य् आहुः&mdash;<strong>नित्य-प्रियो</strong> नित्यश् च प्रियश् चेति तथा । अतोऽस्माभिर् विवेक-कौशलाद् एव पत्य्-आदीन् हित्वा <strong>त्वय्य्</strong> एव <strong>रतिः</strong> कृता । ततोऽस्मभ्यं किं-रूपः प्रसाद इत्य् अपेक्षायाम् आहुः&mdash;<strong>मा स्म छिन्द्या आशाम्</strong> इत्य्-आदि । हे <strong>अरविन्द-नेत्र</strong> ! प्रसन्नया दृष्ट्या नो विलोकयेति भावः । नेत्र-सङ्कोचनेन कथम् ईक्षसे ? रात्रौ अरविन्दस्य सङ्कोचाद् अरविन्द-नेत्रेति सङ्कोच-परम्, स च दर्शने तात्पर्यम् इत्य् ऊढ-मात्राणाम् उक्तिः ॥३३॥</p>
<hr>
<p><strong>सनातन-गोस्वामी (बृहद्-वैष्णव-तोषणी) :</strong> ननु कामाब्धि-चन्द्र ! न केवलम् अस्माभिः कामेनैवेदम् उच्यते, किन्तु सद्-आचारादि-विचाराद् अपीति रुदत्यः स-काकु प्रार्थयन्ते&mdash;<strong>कुर्वन्ति</strong> <strong>हि</strong> इति । <strong>हि</strong> एव । <strong>त्वय्य् एव</strong>, न त्व् अन्यत्र, <strong>रतिं</strong> प्रेम, न तु श्रद्धा-मात्रम् । तत्र हेतुः&mdash;<strong>स्वे</strong> बन्धौ, <strong>आत्मन्</strong> आत्मनि चेतयितरि च, अतो <strong>नित्य-प्रिये</strong> बहिर्-अन्तर्-उपकारित्वात् सुख-प्रदत्वाच् च।</p>
<p>यद् वा, हे <strong>आत्मन्</strong> ! हे <strong>नित्य</strong> ! इति सम्बोधनम् । तेन च पत्य्-आदीनां जडत्वम् अनित्यत्वं च । तथा सा इति <strong>प्रिय</strong> इति च क्रमेण हित-कारितया स्वाभाविकतया च प्रियत्वोक्त्या वैपरीत्यम् अपि तेषां ध्वनितम् । अतोऽस्माकं <strong>पति-सुतादिभिः किम्</strong> ? अपि तु न किञ्चित् प्रयोजनम् इत्य् अर्थः । <strong>पत्य्</strong>-आदि-प्रयोजनस्य तद्-अधिकस्यापि त्वत्त एव सुसिद्धेः । विशेषतश् च <strong>आर्तिदैः</strong>, संसार-हेतुत्वात् नश्वरत्वेन शोकादि-जनकत्वाच् च । <strong>आदि</strong>-शब्देन जननी-पितृ-भ्रात्र्-आदयः । यद् वा, <strong>आर्तिदैर्</strong> अपि, दो अवखण्डने, ते दुःखं सम्यग् अवखण्डयितुं न शक्ता एव । कथञ्चित् कदाचिद् वा किञ्चिद् दुःखं खण्डयन्तु, तथापि तैः <strong>किम्</strong> ? इत्य् अर्थः । अन्यत् समानम् ।</p>
<p>यद् वा, <strong>कुशलाश्</strong> चतुरा <strong>नित्य-प्रिये</strong> सर्वदा प्रेमास्पदे <strong>त्वयि रतिं कुर्वन्ति</strong>, <strong>स्व आत्मन्</strong> स्वात्मनि स्वात्म-विषये <strong>आर्तिदैर्</strong> दुःखदैः <strong>पत्य्-आदिभिः किं</strong> प्रयोजनम् ? इत्य् अर्थः । <strong>तत्</strong> तस्मात् सद्-आचार-प्राप्तित्वेनान्येषाम् आर्तिदत्वेन च त्वद्-रतेर् एव कार्यत्वात् । <strong>नः</strong> त्वद्-भक्ता अस्मान् प्रति <strong>प्रसीद</strong>, स्वीकार-प्रसादं कुरु ।</p>
<p>ननु भूषण-प्रियाः प्रायोऽङ्गनाः स्युर् इति कश्चिद् अन्यो मत्तो भूषणादि-प्रसादो गृह्यताम् । तत्राहुः&mdash;<strong>वरदानां</strong> ब्रह्मादीनां सर्वेषाम् अपि <strong>ईश्वर</strong> इति, अतोऽसाधारण-प्रसाद एव तवोपयुज्यत इति भावः । तम् एवाभिव्यञ्जयन्ति&mdash;<strong>मा स्म</strong> इति । <strong>स्म</strong> इति प्रसिद्ध्या दृढीकरणम्। <strong>चिरात्</strong> आ बाधोदयात्, आ शरीर-ग्रहणाद् वा, <strong>धृतां</strong> नैश्चल्येन कृतां रत्य्-<strong>आशाम्</strong> इति पतिभिः सह तत्-सम्बन्धो निरस्तः । <strong>मा छिन्द्याः</strong> किन्तु सफलयेत्य् अर्थः । अन्यथा तच्-छेदेन तद्-एकावलम्ब-जीवानाम् अस्माकं सद्यो जीवन-च्छेदापत्तिर् इति भावः । <strong>धृताम्</strong> इत्य् अत्र हेतुः&mdash;हे <strong>अरविन्द-नेत्र</strong> ! इति परम-सुन्दर ! इत्य् अर्थः । अतोऽग्रेऽपि गास्यते&mdash;शरद्-उदाशये [भा।पु। १०.३१.२] इत्य्-आदि । यद् वा, अरविन्द-रूपकेण दृष्ट्येव सर्वेषां ताप-हारित्वादिकं ध्वनितम् । अतोऽस्मासु तद्-वैपरीत्यम् उक्तम् इति भावः ।</p>
<p>किं च, <strong>वरदेश्वर</strong> इति पूर्वं वस्त्र-हरणे दत्तो वरोऽपि स्मारितः । श्लेषेण <strong>वरद</strong> स्व-दत्त-वर-च्छेदक ! तच् च युक्तम् एवेत्य् आहुः&mdash;<strong>ईश्वर</strong> ! परम-स्वतन्त्र ! इति । एषा प्रणय-कोपोक्तिः । यद्यपि कृत-कात्यायनी-व्रताः कुमारीः प्रत्य् एव वरो दत्तोऽस्ति, तथापि &quot;छत्रिणो गच्छन्ति&quot; इत्य्-आदि-न्यायेन, अन्या अपि सख्येन साम्यात् गृहीताः । अन्यत् तैर् व्याख्यातम् ।</p>
<p>यद् वा, अहो महा-नागर ! कथञ्चिन् मुग्धा वा त्वां भजन्तु, वयं कथं त्वां न भजेम ? इत्य् आहुः&mdash;<strong>कुर्वन्ति</strong> इति । <strong>कुशला</strong> विदग्धाः, अतो विदग्धानाम् अस्माकं तैः किम् ? इत्य् अर्थः । विशेषतश् चास्मान् प्रति त्वया वरो दत्तोऽस्तीत्य् अभिप्रायेणाहुः&mdash;<strong>तद्</strong> इति । अन्यत् समानम्।</p>
<p>अनेन मातरः [२०] इत्य् अस्योत्तरं, तेषाम् आर्तिदत्वेनोपेक्ष्यत्वात् । यद् वा, पूर्वोक्तान्त्य-पक्षानुसारेण मरणम् एव द्रढयन्त्यः प्रार्थयन्ते&mdash;<strong>कुर्वन्ति</strong> इति । <strong>स्वे</strong> गो-लक्षण-धने <strong>आत्मा</strong> चित्तं यस्य, तत्-सम्बोधनम् । अलूक्-समासः । तेनावैदग्ध्यादिकम् अभिप्रेतम् । न विद्यते प्रियः कोऽपि यस्य, तस्मिन् <strong>अप्रिये त्वयि</strong>, इति हेतोर् <strong>आर्तिदैर्</strong> दुःख-च्छेदकैः <strong>पत्य्-आदिभिः</strong> सह वर्तमानाः <strong>कुशलाश्</strong> चतुरा अस्मादृश्यः किम् ? इति कुतो <strong>रतिं</strong> <strong>कुर्वन्ति</strong> ? अपि तु अस्थाने कर्तुं नार्हन्तीत्य् अर्थः । <strong>तद्</strong> अस्मान् प्रति मा प्रसीद, <strong>आशां</strong> च <strong>छिन्द्याः</strong>, गां विन्दतीति गोविन्दवत् अरं परम-तीक्ष्णं प्रान्ते अङ्गतया विन्दति इत्य् <strong>अरविन्दं</strong> चक्रं, तद्वत् छेदके <strong>नेत्रे</strong> यस्येति । श्लेषेण परम-घातकत्वं च सूचितम् । एषा मुमुर्षया कोपोक्तिः ।</p>
<p>किं च, <strong>अरविन्दवत्</strong> रात्राव् अप्रकाशमाने <strong>नेत्रे</strong> यस्येति, अतः परम-सुन्दरीष्व् अप्य् अस्मास्व् अधुनोपेक्षा युक्तैवेति भावः । अतस् त्वया मातर [२०] इत्य्-आदिना यत् तेषाम् अपेक्षणम् उक्तम्, तद् युक्तम् एवेति । एवम् असूयाभ्युपगम-द्वारा तद्-उत्तरम् ऊह्यम् ।</p>
<p>श्लेषार्थश् चायम्&mdash;<strong>कुशला</strong> मङ्गल-रूपाः साध्व्य इति यावत्, <strong>नित्य-प्रिये</strong> स <strong>आत्मनि</strong> निज-स्वरूपे विषये <strong>आर्ति-प्रदैर्</strong> अपि <strong>पत्य्-आदिभिर्</strong> हेतुभिः <strong>किं</strong> <strong>त्वयि रतिं</strong> <strong>कुर्वन्ति</strong> ? अपि तु नैव । <strong>तत्</strong> तस्मात्, हे <strong>वरद</strong> ! हे <strong>ईश्वर</strong> ! <strong>नः प्रसीद</strong> । <strong>चिराद्</strong> वयम् अत्र <strong>मा स्म</strong> मा तिष्ठाम शीघ्रं गृह-गमनाय अनुज्ञां देहीत्य् अर्थः । <strong>त्वयि</strong> तु अयि इति च्छेदः । अयि <strong>अरविन्द-नेत्र</strong> ! अस्मद्-अङ्ग-सङ्गार्थं त्वया स्वयं <strong>धृतां</strong> तु <strong>आशां छिन्द्याश्</strong> छिन्दि । यद् वा, <strong>आशां</strong> व्रज-गमन-दिशं <strong>मा स्म छिन्द्याः</strong>, मा वर्त्म पातयेत्य् अर्थः । मा निह्नुष्व ।</p>
<p>ननु स्वयम् एव निरीक्ष्य गृहीध्वं, तत्राहुः&mdash;&mdash;<strong>त्वयि धृतां</strong>, धृङ् अवस्थाने इत्य् अस्य <strong>त्वय्य्</strong> एव स्थितां त्वयाक्रान्ताम् इत्य् अर्थः ॥३३॥</p>
<hr>
<p><strong>जीव-गोस्वामी (लघु-वैष्णव-तोषणी) :</strong> एवं शास्त्र-बलेन पत्य्-आदौ शुश्रूषणं प्रत्याख्याय सदाचार-बलेनापि प्रत्याचक्षाणा, मातरः पितरः पुत्राः [२०] इत्य्-आदिना प्रपञ्चितं, तत्-स्नेह-निगडां विषयः परिहरन्ति&mdash;<strong>कुर्वन्ति</strong> हीत्य् अर्धकेन । <strong>हि</strong> प्रसिद्धौ । <strong>कुशलाः</strong>, य एतस्मिन् महा-भागाः प्रीतिं कुर्वन्ति मानवाः [भा।पु। १०.८.१८] इति श्री-गर्ग-वाक्यानुसारेण सारासार-विवेक-चतुराः, <strong>त्वयि नित्य-प्रिये</strong> स्वाभाविक-प्रेमास्पद-रूपे <strong>रतिं</strong> प्रीतिं <strong>कुर्वन्ति</strong></p>
<hr>
<p>इति तस्य स्वस्मिन् परस्मिंश् च सुखमय-स्फुरणम् अभिप्रेतं, पत्य्-आदीनां तद्-वैपरीत्यम् आहुः&mdash;<strong>स्वे</strong> आत्मीये <strong>आत्मन्</strong> आत्मनि च <strong>आर्तिदैः</strong> दुःख-प्रदैः तादृश-भगवद्-विमुखतापादकास्मन्-निवारण-तात्पर्यात् । अतस् तैः <strong>पत्य्-आदिभिर्</strong> अस्माकं <strong>किं</strong> प्रयोजनम्? <strong>स्व</strong> इति सर्वनामत्वेऽपि पूर्वादित्वेन स्मात्-स्मिनोर् विकल्पात् । तद् एवं प्रथम-दिक्-स्थिता, भक्ता भजस्व [३१] इत्य् उपक्रमानुरूपं विवक्षितम् उपसंहरन्ति । <strong>तत्</strong> तस्मात् <strong>नः</strong> अस्माकम् सम्बन्धे अस्मान् प्रतीत्य् अर्थः ।</p>
<p>प्रसादस्यैवावश्य-कार्यताभिप्रायेण व्यतिरेक-मुखेनाभिव्यञ्जयन्ति&mdash;<strong>मा स्म</strong> इति । <strong>चिरात्</strong> आ बोधोदयात् <strong>धृतां</strong> नैश्चल्येन कृताम् इति पतिभिः सह तत्-सम्बन्धो निरस्तः । <strong>मा छिन्द्याः</strong>, किन्तु सफलयेत्य् अर्थः । अन्यथा तच्-छेदेन तद्-एकालम्बन-जीवनानाम् अस्माकं सद्यो जीवन-च्छेदः स्याद् इति भावः ।</p>
<p>आशाम् एव विशेषेण व्यञ्जयन्ति&mdash;हे <strong>वरद</strong> ! कुमारीषु सङ्कल्पो विदित [भा।पु। १०.२२.२५] इत्य्-आदिना दत्त-वर-विशेष ! हे <strong>ईश्वर</strong> ! अन्यासाम् अपि दुर्घटं मन-आदि-घटनादि-विशेष-समर्थ इति । <strong>चिराद् धृताम्</strong> इत्य् अत्र हेतुः&mdash;हे <strong>अरविन्द-नेत्र !</strong> इति । शरद्-उदाशय [भा।पु। १०.३१.२] इत्य्-आदि-वक्ष्यमाणात् । <strong>अरं</strong> चक्र-प्रान्तं तद् इव अरं, तत्-पत्राग्र-भागः हृदय-च्छेदकत्वेन तद् विन्दतीति तु संरम्भस्यान्त-स्थितेः ।</p>
<p>श्लेषश् च, <strong>अरविन्दवत्</strong> रात्राव् अप्रकाशमाने <strong>नेत्रे</strong> यस्येति । अतः परम-सुन्दरीष्व् अप्य् अस्मासु सम्प्रति तवोपेक्षा युक्तैवेति नर्म-द्योतना च । किं च, <strong>अरविन्द</strong>-रूपकेण दृष्ट्यापि सर्वेषां ताप-हारित्वं ध्वनितम् । अतोऽस्मासु तद्-वैपरीत्यम् अयुक्तम् इति भावः ।</p>
<p>ऐश्वर्यार्थस् तु&mdash;<strong>हि</strong> शास्त्र-प्रसिद्धौ <strong>कुशलाः</strong> श्री-नारदादयः <strong>रतिं</strong> भावं, न तु श्रद्धा-मात्रम् । तच् च योग्यम् इत्य् आहुः&mdash;<strong>नित्य-प्रिये</strong> । कुतो नित्यत्वं प्रियत्वं च ? तत्राहुः&mdash;<strong>स्वे आत्मनि</strong> अपि विषये । <strong>आत्मनि</strong> परमात्मनि इत्य् अर्थः, कृष्णम् एनम् अवेहि त्वम् आत्मानम् अखिलात्मनाम् [भा।पु। १०.१४.५५] इत्य्-उक्तेः । एतेन तस्य सुख-रूपत्वं च ध्वनितम् । अन्यथा निरुपाधि-प्रेमास्पदत्वं न स्यात् । अतोऽस्माकं <strong>पत्य्-आदिभिः किम्</strong> ? अपि तु न किञ्चित् प्रयोजनम् इत्य् अर्थः ।</p>
<p>ननु भवतीनां पत्य्-आदयोऽपि मादृशा नित्य-प्रिया एव ? नेत्य् आहुः&mdash;<strong>आर्तिदैः</strong> । तादृश-कुशल-वृन्दाभिलषितास्मदीय-भगवद्-भजन-विरोधिभिः किं ? हे <strong>वरदेश्वर</strong> ! इति वरदस्याव्यभिचारित्वं दर्शितम् इति । एवम् उत्तरत्राप्य् ऊह्यम् ।</p>
<p>निषेधार्थश् चायम्&mdash;ननु अहं तनु-भृतां प्रेष्ठश् [३२] चेत्, तर्हि स्व-स्वोचित-प्रेम-कर्तारस् त इव भवत्योऽपि स्वोचितं रत्य्-आख्यं भावम् एव मयि कुर्वताम् इत्य् आशङ्क्याहुः&mdash;<strong>कुशलाः</strong> मङ्गल-रूपाः साध्व्य इति यावत्, <strong>आर्तिदैः</strong> दुःखावखण्डकैः <strong>पत्य्-आदिभिर्</strong> हेतुभिः <strong>स्वे</strong> गृहादौ <strong>आत्मनि</strong> च <strong>नित्य-प्रिये</strong> सति <strong>किं त्वयि रतिं</strong> <strong>कुर्वन्ति</strong> ? अपि तु न तत्र स्वादि-नाशापत्तेः । <strong>तत्</strong> तस्मात् हे <strong>वरद</strong> ! वाञ्छित-प्रद ! <strong>ईश्वर</strong> ! गोकुल-स्वामिन् ! <strong>नः प्रसीद</strong> । प्रसादम् एवाहुः&mdash;<strong>चिराद्</strong> वयम् अत्र <strong>माऽऽस्म</strong> न तिष्ठाम । अस्तेर् लुङि लङवत् प्रयोग आर्षः । शीघ्रं गृह-गमनायानुज्ञां देहीत्य् अर्थः । तथा <strong>त्वयि धृताम्</strong> अवस्थिताम् <strong>आशां</strong> चास्मद्-अङ्ग-सङ्गेच्छा-रूपां <strong>छिन्द्याः</strong> छिन्धि, धृञ् अवस्थाने इति । अत्र <strong>वरदेश्वर</strong> इत्य् अत्र &quot;परमेश्वर&quot; इति पाठोऽपि ईश्वरवत् सङ्गमनीयः । <strong>छिन्द्या</strong> इत्य् अत्र &quot;छिन्द्यात्&quot; इति पाठे तु भवान् इत्य् अध्याहार्यम् ॥३३॥</p>
<hr>
<p><strong>जीव-गोस्वामी (प्रीति-सन्दर्भ ३३२) :</strong> अथवा मद्-अभिस्नेहाद् [भा।पु। १०.२९.२३] इत्य्-आदिकं निराकुर्वन्ति&mdash;<strong>कुर्वन्ति</strong> हि इति । <strong>आर्तिं द्यन्ति</strong> छिन्दन्ति इति तादृशैः <strong>पत्य्-आदिभिर्</strong> हेतु-भूतैः <strong>स्वे आत्मनि</strong> देहादौ <strong>नित्य-प्रिये</strong> सति याः <strong>कुशला</strong> भवन्ति, ताः <strong>किं त्वयि रतिं</strong> कान्त-भावं <strong>कुर्वन्ति</strong> ? अपि तु नैवेत्य् अर्थः । <strong>तत्</strong> तस्मात् <strong>नोऽ</strong>स्मभ्यं <strong>प्रसीद</strong> इमं दुराग्रहं त्यजेत्य् अर्थः । तत्र <strong>वरदेश्वर !</strong> इति सोपलम्भं सम्बोधनम् । एष एव वरोऽस्मभ्यं दीयताम् इति बोधकम्।</p>
<p>तद् एव व्यञ्जयन्ति&mdash;<strong>त्वयि चिराद् धृता</strong> अवस्थिता या <strong>आशा</strong> तृष्णा, तां व्याप्य वयं <strong>मा स्म</strong> मा भवाम । तस्यां त्वन्-मनः-स्थितायां तृष्णायां वयम् उदासीना एव भवाम इत्य् अर्थः । ततस् तां <strong>छिन्द्या</strong> इति । <strong>अरविन्द-नेत्र</strong> ! इति । एतादृशेऽपि <strong>नेत्रे</strong> कौटिल्यं न युक्तम् इति भावः । <strong>मा\ऽ\ऽस्म</strong> इत्य् अस्तेर् मा-योगे लङि रूपम् । आशायाः कर्मत्वं च गो-दोहम् अस्तीतिवत् ॥३३॥</p>
<hr>
<p><strong>जीव-गोस्वामी (क्रम-सन्दर्भः) :</strong> <em>न व्याख्यातम्।</em></p>
<hr>
<p><strong>जीव-गोस्वामी (बृहत्-क्रम-सन्दर्भः) :</strong> साध्व्यः खलु त्वय्य् एव रतिं <strong>कुर्वन्ति</strong>, नान्य-पतिषु नापत्यादिषु च । तस्माद् अयम् उपदेशो न कार्यः । नाप्य् अस्माकम् आशा छेद्येति रुदन्-मुख्यः काश्चिद् धीराधीरा आहुः&mdash;<strong>कुर्वन्ति</strong> हीत्य् आदि । <strong>कुशलाः</strong> कल्याण्यः । त्वयि हि त्वय्य् एव <strong>रतिं कुर्वन्ति</strong> । कीदृशे त्वयि ? <strong>आत्मन्</strong> आत्मनि । <strong>आत्मन्न्</strong> इति सम्बोधनं वा ।</p>
<p>पुनः कीदृशे ? <strong>नित्य-प्रिये</strong> नित्य-सुहृदि, तासाम् <strong>आर्तिदैः पति-सुतादिभिः किम्</strong> ? ताः पत्य्-अन्तरे सुतादौ च तुच्छ-बुद्धिम् एव <strong>कुर्वन्ति</strong> । अतः कुमार्य एव कुशलाः । यतस् त्वयि नित्य-प्रिये रतिं कुर्वाणाः पत्य्-अपत्यादि तुच्छीचक्रुः, त्वद्-इतरानङ्गीकारात् । <strong>तत्</strong> तस्मान् <strong>नो</strong>ऽस्मभ्यं <strong>प्रसीद</strong>, मैवं ब्रूयाः । हे <strong>वरदेश्वर</strong> ! <strong>चिरात् त्वयि धृताम् आशां मा स्म छिन्द्याः</strong> । आशा-लता यथा फलवती, तथा हे <strong>अरविन्द-नेत्र</strong> ! <strong>प्रसीद</strong> इति पुनर् आवृत्तिः ।</p>
<p><strong>अरविन्द-नेत्र</strong> इति सम्बोधनम् । रात्राव् अव्रविन्दस्य सङ्कोचान् मुद्रित-नेत्रता गम्यते, तेन कटु-भाषितं प्रसन्नया दृष्ट्या न कथ्यत इति लोक-व्यवहारात् । तथैव श्री-कृष्णेन च कथितम् इति गम्यते ॥३३॥</p>
<hr>
<p><strong>नारायण-भट्टः (श्री-रसिकाह्लादिनी) :</strong> किं च, आत्मारामाश् च मुनयः [भा।पु। १.७.११] इति मुक्ता अपि भजन्तो दृश्यन्ते । तत्र सद्-आचारं त्याजयित्वा पत्य्-आदि-शुश्रूषाम् उपदिश्यत इति कोऽयम् आग्रहः ? इति । मातरः पितरः पुत्रा [२०] इति तेषाम् आगमन-शङ्काम् उत्पादयता त्वया कथम् अस्मिन् निवारणं कार्यते ? वयं तु त्वद्-आश-हृदयाः सद्-आचार-प्रवृत्ति-दृष्टान्तेन दृढतरानुरक्ता वचन-मात्रेण कथं निवृत्ता भविष्यामः ? इत्य् आशयेनाहुः&mdash;<strong>कुर्वन्ति</strong> ईति ।</p>
<p><strong>कुशला</strong> विवेचन-निपुणा नारदादयस् <strong>त्वयि रतिं</strong> प्रीतिं परमाराध्य-पुरस्कृतत्वेन <strong>कुर्वन्ति</strong>। कथं-भूते <strong>त्वयि</strong> ? <strong>आत्मनि</strong> लुप्त-सप्तम्य्-अन्तं <strong>स्वे</strong> सर्व-स्वरूपे । किं च, <strong>नित्य-प्रिये</strong> प्रीति-हेतुर् आद् (?) औदासीन्ये विद्यमानेऽपि त्यक्तुम् अनर्थ्य-स्वभाव-महिम्नान्तर-सुख-प्रदत्वात् ।</p>
<p>यद् वा, हे <strong>आत्मन्</strong> ! आत्मारामाणाम् अपि देहेन्द्रिय-मनसाम् अध्यक्ष ! यद् वा, <strong>कुशला</strong> विवेकवत्यो याज्ञिक-पत्न्यः <strong>त्वयि रतिम्</strong> उज्ज्वलस्य स्थायि-भावं <strong>कुर्वन्ति</strong> । <strong>हि</strong> इति निश्चयम् । कीदृशे ? <strong>स्वे आत्मनि</strong> स्वकीये आत्मनि अन्तर्यामिणि स्वरूपे । तद् उक्तं श्री-मुखेन&mdash;साधवो हृदयं मह्यम् [भा।पु। ९.४.६८] इति । अत एव पत्य्-आदिषु शक्त्यैवान्तर्यामिनि मधुर-रसाधिकं कृतेषु स्वरूपेणेति । अत एव <strong>नित्य-प्रिये</strong> सर्वदा स्वाभाविक-परम-प्रेमास्पद-रूपे स्वरूपे नित्य्<strong>आर्तिदैस्</strong> तत्-प्रतिकूलैः <strong>पति-सुतादिभिः किम्</strong> ? कियत् सुखं भविष्यति ? न किञ्चिद् इत्य् अर्थः । न हि धर्मस्य हेतवो भावाः दुःख-प्रदाः प्रभवितुम् अर्हन्ति इति भावः। यद्य् एते दुःख-प्रदाः भवेयुः, तर्हि त्यागार्हा न स्युर् इति । यास् तु <strong>कुशला</strong> अविदग्धाः, ता एव पत्य्-आद्य्-अनुवृत्तिं <strong>कुर्वन्ति</strong> । आत्म-सुखानभिज्ञानां तद् एवोचितं, विदग्धानाम् अस्माकम् अग्रे पत्य्-आदि-सेवनोपदेशस् त्व् अकिञ्चित्करः, ऊषरे बीजोप्तम् इव निष्फलः ।</p>
<p>किं च, आत्मनो वै कामाय सर्वं प्रियं भवति [बृ।आ।उ। २.४.५] इति श्रुतेः । आत्म-कामा विषयत्वावसितेति । प्रियाः यत आर्ति-प्रदानां सेवा <strong>आर्ति-प्रदा</strong>, सुख-प्रदानां सेवा सुख-प्रदा। तव तु सुख-प्रदत्वात् त्वत्-सेवा सुख-रूपैवानुभव-सिद्धा ।</p>
<p>किं च, आत्मनो गुरुर् आत्मैव पुरुषस्य विशेषतः [भा।पु। ११.७.२०] इति स्मृत्या स्वयम् एवात्मानुसन्धानवतीनाम् अस्माकं न गुरुणा कृत्यम् इत्य् अर्थः, सुख-दुःखाभावयोर् एव पुरुषार्थत्वात् । पत्य्-आदीनां सेवनं न सुखं, न च दुःखाभावः । अतस् त्व् अपुरुषार्थत्वान् नोपादेयत्वम् ।</p>
<p>किं च, कृष्णम् एनम् अवेहि त्वम् आत्मानम् अखिलात्मनाम् [भा।पु। १०.१४.५५] । अन्यच् च, तच् चात्मने प्रतिबिम्बस्य यथा मुख-श्रीः [भा।पु। ७.९.११] इति निर्धारितम् एव नोऽस्माकम् <strong>आर्तिदैर्</strong> अस्मिन् निवारणेन त्वयि प्रतिकूलैः <strong>किं</strong> प्रयोजनम् ? न किम् अपि । नोचितं किं पुनः सेवनम् इति । अत एव तेषु नात्म-सम्बन्ध-गन्धोऽपीत्य् अर्थः । <strong>तस्मात्</strong> <strong>नो</strong>ऽस्माकं <strong>प्रसीद</strong> औदासीन्यं परित्यज्येति ।</p>
<p>स-काकु-दैन्यं ज्ञापयन्ति&mdash;हे <strong>वरद</strong> ! हे <strong>ईश्वर</strong> ! इति पद-द्वयम् । अन्यथा रमणे विलम्बो नास्मृति-पथम् अवतरति । इदानीम् एव कुमारी-सङ्गतत्वात् सर्वा अपि नो नर्मोक्त्या किम् इति व्याकुलयसीति । मयेमा रंस्यते क्षपाः [भा।पु। १०.२२.२७] इति कुमारीष्व् अपि प्रतिश्रुतम्, तत्-परिपालनेन प्रसीद कौटिल्यं त्यजेत्य् अर्थः । यत् त्वं <strong>वरदः ईश्वरः</strong> समर्थश् च ईशितव्यानां काम-सम्पादने ईश्वरत्वं न सिद्ध्येत् । वरदानां त्व् असम्भवे जनाभावः पर्यवस्येत्</p>
<hr>
<p>नन्व् ईश्वरत्वेन मयि ज्ञाते सति यत्र कुत्र स्थिता मच्-चिन्तनं कार्यतां किम् अत्रावस्थानेन ? इति चेत्, तत्राहुः&mdash;हे <strong>अरविन्द-लोचन</strong>
! नेत्र-ताप-हर-विलोचन ! अयं भावः&mdash;अस्माकं
सर्व-लावण्य-पुञ्ज-स्वरूपो भासि ईश्वरत्वं वैभवावस्थोपासकानां स्वरूपोपासकानां लावण्यम् एव विषयः, न त्व् ईश्वरत्वं प्रेमाभिभूतत्वात् क्वचिद् उक्तिम् उद्गारात् । नारायण-समो गुणैः [भा।पु। १०.८.१९] इति गर्गोक्त्या वा, दावाग्नि-पानाद्य्-अमानुष-कर्म-परिशीलनेन वा, परन्तु तत् ज्ञानं परोक्षम् इव भासते । तद् उक्तं,</p>
<blockquote>
<p>गोप्यो हि नित्यम् उदित-हसित-प्रेक्षणं मुखम् । &gt;
पश्यन्त्यो विविधास्व् आयास् तरन्ति स्म श्रमं मुदा ॥ इति ।</p></blockquote>
<p>प्रत्यक्षे यथा चन्द्रे देवत्वम् अमृत-रूपत्वं च चकोरस्यामृत-रूपत्वं विषयं न देवत्वं, तथा श्री-कृष्णोऽपि, यद्यपि सर्वदा ताप-हर-विलोचनत्वेन प्रतीतः, तथापि दासीनां कथं ताप-कर-विलोचनत्वेन प्रतीयसे ? इदम् एव चित्रं यद् एव संयोगे शैत्य-हेतुः, तद् एव विप्रलम्भे ताप-हेतुर् इति प्रतीमः ।</p>
<p>यद् वा, <strong>वरदेश्वर</strong> ! वरदानाम् अस्माकम् ईश्वर व्रजेश्वर-पुत्रत्वात्, तदा कदम्बाधिरूढाय तुभ्यं वरो दत्तः, श्यामसुन्दर ते दास्यः करवाम तवोदितम् [भा।पु। १०.२२.१५] इति । अस्मत्-प्रतिश्रुतानन्तरं, मयेमाः रंस्यथ क्षपाः [भा।पु। १०.२२.२७] इति त्वयापि प्रतिश्रुतम् । तत्-प्रभृति <strong>ध्र्टाम् आशां</strong> त्वद्-अङ्ग-सङ्गेच्छाम् । ततोऽपि प्राक् पूर्व-जन्मनि श्रुति-रूपाभिर् अस्माभिः प्रार्थितः । चिकीर्षा-जनित-सातत्वया च वरो दत्तः । पुरा सारस्वते कल्पे व्रजे गोप्यो भविष्यथ इति । तत्-प्रभृति चिरात् धृञ् अवस्थाने इति धातो रूपं धृग्-अवस्थितां श्रावयितुम् अशक्यां भवान् इति शेषः ।</p>
<p><strong>मा स्म छिन्द्याः</strong> । <strong>स्म</strong> इति वितर्के । <strong>मा छिन्धि</strong> महा-काल-रूढ-ज्वाला-कराले क्षणम् अपि तद्वद् इहाग्नौ पतितं शरीरं सद्य एव भस्मीभूतं स्यात् । तद् एव यदि जीवित-हेतोर् आशा न स्याद् इति । तव प्रतिश्रुते आशा जाता, सा च बद्ध-मूला । इदानीं प्रतिश्रुताकरणे <strong>आशा</strong> छिन्ना भवेत् । अस्मच्-छरीर-पाते तव रमणं कुत्र भविष्यति ? इत्य् अभिप्रायः ।</p>
<p>किं च, देह-पातेऽप्य् अवश्यं त्वां प्राप्स्यामः । परं तु अमूर्तेनास्माकम् आत्मना मूर्तस्य रमणं कथं सम्भविष्यति, रमण-स्वभावत्वात् तव ? इति भावः ॥३३॥</p>
<hr>
<p><strong>विश्वनाथ-चक्रवर्ती (सारार्थ-दर्शिणी) :</strong> काश्चित् तद्-अनुवादिन्यस् तम् एवोक्तम् अर्थं सद्-आचारेणापि द्रढयन्ति <strong>कुर्वन्ति</strong> इति <strong>कुशलाः</strong> ।</p>
<blockquote>
<p>य एतस्मिन् महा-भागाः प्रीतिं कुर्वन्ति मानवाः । &gt;
नारयोऽभिभवन्त्य् एतान् विष्णु-पक्षान् इवासुराः ॥ [भा।पु। १०.८.१८]</p></blockquote>
<p>इति गर्गोक्ति-विश्वासात्। चतुरा न च <strong>रतिं कुर्वन्ति</strong> इत्य् अपि वस्तुतो वाच्यं यतस् <strong>त्वयि रतिः</strong> स्वाभाविक्य् एव कुशलानाम् इत्य् आहुः । <strong>स्वे</strong> स्वीये इति त्वम् एव तेषां ममतास्पदम् आत्मनीति त्वम् एवाहन्तास्पदं चात एव <strong>नित्य-प्रिये</strong> इति प्रीतिर् अपि त्वयि नित्यैव, पति-सुतादिषु तु औपाधिकी, अत एवानित्या अस्माकं तु तेषु सापि नास्तीत्य् आहुः । <strong>आर्तिदैस्</strong> त्वद्-अभिसार-वारकत्वाद् दुःखदैः <strong>तत्</strong> तस्मान् <strong>नो</strong>ऽस्मभ्यम् अस्मान् जीवयितुं <strong>प्रसीद</strong> । यदि वा अस्मान् अन्योढा मा जीवय । एताः अनूढास् त्वं किं रोदयसि ? इत्य् आहुः&mdash;हे <strong>वरद</strong> ! सङ्कल्पो विदितः साध्व्यः [भा।पु। १०.२२.२५] इत्य्-आदिना एताभ्यस् त्वं वरम् अदा एवेत्य् अर्थः ।</p>
<p>ननु, एतासु प्रसादे कात्यायन्य्-अर्चनम् एव कारणं, भवतीषु मत्-प्रसादे किं कारणम् ? तत्र निष्कारणम् एव <strong>प्रसीद</strong> इति स-काकु-प्रार्थनम् आहुः&mdash;हे <strong>ईश्वर</strong> ! स्व-चिकीर्षिते स्व-पर-तन्त्र । <strong>चिरात्</strong> बाल्यम् आरभ्य <strong>त्वयि धृताम्</strong> <strong>आशाम्</strong> आशा-कल्प-लतां सम्प्रति फलवतीं <strong>मा च्छिन्द्याः,</strong> फलवती लता हि सत्-पुरुषेण छेदं नार्हतीति <strong>चिराद्</strong> इति <strong>छिन्द्या</strong> इति पदाभ्यां द्योतितम् ।</p>
<p>एषा ह्य् आशा-लताप्य् अस्मन्-मनः-केदारिकायां त्वयैवारोपितेत्य् आहुः&mdash;हे <strong>अरविन्द-नेत्र</strong> ! अस्मद्-वयः-सन्ध्यारम्भे प्रथम-दर्शन-समये अरविन्द-तुल्याभ्यां नेत्राभ्यां त्वत्-प्रेषिताभ्याम् अस्मन्-नेत्र-रन्ध्रेषु प्रविश्य हृदय-क्षेत्रे भावाभिधानम् आशा-लता-बीजम् आहितम् इति ध्वनितम् । चक्षु-रागः प्रथमं चित्तासङ्गस् ततोऽथ सङ्कल्पः<sup id="fnref:31"><a href="#fn:31" class="footnote-ref" role="doc-noteref">31</a></sup> इति रस-शास्त्रोक्त-रीत्या सैवाशा-लता गुण-रूप-श्रवण-दर्शनादिना वर्धिता फलवती भुक्त-भुज्यमान-फलापि कठोरोक्ति-कुठारिकया कथम् अद्य छिद्यते ? विष-वृक्षोऽपि संवर्ध्य स्वयं च्छेत्तुम् असाम्प्रतम् [शि।पु। २.३.१६.२२; पञ्चतन्त्र १.२६८, कु।सं। २.५५]<sup id="fnref:32"><a href="#fn:32" class="footnote-ref" role="doc-noteref">32</a></sup> इति न्यायं जानास्य् एवेत्य् अनुध्वनितम् ॥३३॥</p>
<hr>
<p>॥ १०.२९.३४ ॥</p>
<p>चित्तं सुखेन भवतापहृतं गृहेषु</p>
<p>यन् निर्विशत्य् उत कराव् अपि गृह्य-कृत्ये ।</p>
<p>पादौ पदं न चलतस् तव पाद-मूलात्</p>
<p>यामः कथं व्रजम् अथो करवाम किं वा ॥</p>
<p><strong>श्रीधर-स्वामी (भावार्थ-दीपिका) :</strong> किं च, प्रतियात [१०.२९.१९] इति यद् उक्तं, तद् अशक्यं, त्वयैव चित्तादीनाम् अपहृतत्वाद् इत्य् आहुः&mdash;<strong>चित्तम्</strong> इति । <strong>यद्</strong> अस्माकं <strong>चित्तम्</strong> एतावन्तं कालं <strong>सुखेन गृहेषु निर्विशति,</strong> तत् त्वया <strong>अपहृतम्</strong> । <strong>कराव् अपि</strong> यौ <strong>गृह्य-कृत्ये</strong> निर्विशतः, ताव् अपि । सुखात्मना त्वयेति वा ॥३४॥</p>
<hr>
<p><strong>वंशीधरः (भावार्थ-दीपिका-प्रकाशः) :</strong> निवृत्तौ प्रयोजनाभाव-पूर्वकं साधनाभावम् आहुः&mdash;<em>किं च</em> इत्य्-आदिना । गृह-कृत्य-निष्पत्त्य्-अर्थं सुखार्थं च गृहे वासो भवति । तच् च सर्वं चेतसा भवति । <em>तत्</em> तु <em>त्वयापहृतम्</em> । तत् किं करिष्यामस् तत्र गत्वा ? इति प्रयोजनाभावः । यद् वा, <strong>भवता</strong> येन संसार-क्लेशेन <strong>हृतम्</strong> अपि यच् <strong>चित्तम्</strong> इति योज्यम् । गृहे भवं <strong>गृह्यं,</strong> तच् च तत् <strong>कृत्यम्</strong> इति तथा, तस्मिन् मार्जनोपलेपनादि-लक्षणे । कृत्यानां बहुत्वम् अपेक्ष्य चित्ते सन्तापो भवति । न सुखम् इत्य् अरुच्या विशिनष्टि&mdash;<em>सुखात्मना</em> सुख-रूपेण भवता इत्य् अस्य प्रतिपदं <em>त्वया</em> इति विशेष्यम् ।</p>
<p>पादयोर् अपि स्तम्भो जात इत्य् आहुः&mdash;<strong>पादाव्</strong> इति । गति-साधनाभावाद् गमनं कथं स्यात् ? इति भावः । अत्रायम् आशयः&mdash;त्वत्-काठिन्येनात्र स्थातुम् अपि न युज्यते । गन्तुं च न शक्यते । हा कष्टम् ! अधुना किं कार्यम् ? इति ॥३४॥</p>
<hr>
<p><strong>कैवल्य-दीपिका :</strong> एवम् अपि गमनादेशे गन्तुम् अपि न शक्यत इत्य् आहुः&mdash;<strong>चित्तम्</strong> इत्य्-आदि । <strong>सुखेन</strong> सुख-रूपेण । <strong>निर्विशति</strong> व्यापिपर्ति । <strong>उत</strong> अहो यौ <strong>करौ</strong> निर्विशतः, ताव् अपि हृतौ । आस्तां तावत् गृह-गमन-वार्ता । गृह-प्राप्तिर् अप्य् अशक्या इत्य् आहुः&mdash;अतः <strong>कथं यामः</strong> ? अतो न यामश् चेत् <strong>किं करवाम</strong> ? तव स्वीकारं विनेति भावः । <strong>करवाम</strong> इति सम्प्रश्ने लोट् ॥३४॥ [मु।फ। ११.२८]</p>
<hr>
<p><strong>श्रीनाथ-चक्रवर्ती (चैतन्य-मत-मञ्जुषा) :</strong> काश्चिन् मध्या धीरा आहुः&mdash;प्रियं सोत्प्रास-वक्रोक्त्या इत्य्-आदि पूर्वोक्तेः । <strong>सुखेन</strong> अनायासेनैव भवता हृतं यद् यस्माद् <strong>गृहेषु न निर्विशति</strong> । नहि धर्म-विदा परकीयं द्रव्यम् अपह्रियते, तत्रापि स्त्रीणां चित्तं हृत्वा, प्रतियात ततो गृहान् [२१] इति गृह-गमनं चोपदिश्यते । इयं ते धूर्तता, न केवलं <strong>चित्तम् अपहृतम्</strong> । <strong>कराव् अपि</strong> हृतौ यतस् <strong>तव पाद-मूलात् गृह-कृत्ये न</strong> विशतः, त्वत्-पाद-मूल-लग्नौ पादयोः संवाहनं विना नान्यद् अभिलषत इत्य् अर्थः । चित्तं हृतं, करौ च हृतौ, तद् दृष्ट्वा <strong>पदौ च पादं न चलतः</strong>, अनयोस् तवान्यायं दृष्ट्वा स्तम्भो जातः । <strong>कथं</strong> <strong>व्रजं</strong> <strong>यामः</strong>? स्थित्वा वा तवौदासीन्य-कठिना वाचः कति श्रोतव्याः ? तर्हि मरणम् एव शरणम् इति भावः ॥३४॥</p>
<hr>
<p><strong>सनातन-गोस्वामी (बृहद्-वैष्णव-तोषणी) : सुखात्मकेन</strong> इति गृहादीनां दुःखात्मकत्वं ध्वनितम् । <strong>सुखेन</strong> सहितम् इति वा । <strong>पादौ</strong> यौ <strong>गृह-कृत्ये</strong> गतौ वा <strong>निर्विशतः</strong>, ताव् अप्य् <strong>अपहृतौ</strong> । अतस् तव <strong>पाद-मूलात् पदम् एकम्</strong> अपि <strong>न चलतः</strong>, गन्तुं न शक्नुत इत्य् अर्थः । करयोः पादयोश् चापहारस् तत्-तद्-इन्द्रिय-शक्त्य्-अपहारात् ।</p>
<p>यद् वा, ननु मिथ्या-वादिन्यः ! तर्हि कथम् अत्रागताः ? इति चेद्, अयुक्तं, तद्-गीतेनाकर्षणात्, न तु स्व-शक्तेः, अन्यथा अधुना गमनं सम्भवेत् ? इत्य् आहुः&mdash;<strong>पदम्</strong> इति । अर्थः स एव । <strong>अथो</strong> अस्माद् धेतोः <strong>कथं</strong> <strong>व्रजं यामः</strong> ?</p>
<p>ननु अबलाः ! मयैव कथञ्चित् प्रेष्यध्वम् ? तत्राहुः&mdash;<strong>किं करवाम</strong> ? इति । <strong>वा</strong>-शब्द उक्त-समुच्चये, कटाक्षे वा । यद् वा, अनुक्त-समुच्चये, ततश् च <strong>किं वा</strong> अनुसन्दधीमहि ? कुत्र वा याम इत्य् अर्थः । <strong>चित्तादीनां भवतापहृतत्वात्</strong> कर्मस्व् अप्रवृत्तेः । कथञ्चिच् छक्तौ सत्यां वा कर्मभिः प्रयोजनाभावाद् इति भावः । यद्यपि चित्तापहारेण सर्वेन्द्रियापहारोऽप्य् आयाति, तथापि विशेषतः कर-पादापहारोक्तिः पति-शुश्रूषणादि-गृह-कर्म-कृत्यस्यान्यत्र निज-गमनस्य च परिहाराय । अन्यत् तैर् व्याख्यातम् ।</p>
<p>यद् वा, गृहेश्वर्यस् तर्हि गृह-कृत्यम् अनासक्त्यैव क्रियताम् । तत्राहुः&mdash;<strong>कराव् अप्य् अपहृतौ गृह</strong>-सम्बन्धि-<strong>कृत्ये न निर्विशतः</strong> । ननु तर्हि तत्र गत्वा केवलम् अधिष्ठातृत्वेन स्थीयताम् । तत्राहुः&mdash;<strong>पादौ</strong> च <strong>भवतापहृतौ</strong> न <strong>चलतः</strong> इति । अन्यत् समानम् ।</p>
<p>अतस् त्वय्य् एव <strong>चित्तम्</strong>, त्वद्-अर्थ-कृत्य एव <strong>करौ</strong>, त्वत्-स्थान एव <strong>पादौ</strong> प्रविशन्ति, नान्यत्रेति च सूचितम् । यद् वा, <strong>भवः</strong> संसारः, तेन <strong>तापः,</strong> तेन <strong>हृतं</strong> नाशितम् अपि <strong>चित्तं</strong> लोकानां <strong>सुखेन</strong> अनायासेन, स्वत एवेत्य् अर्थः, <strong>गृहेषु निर्विशत्य्</strong> एव । <strong>कराव् अपि गृह-कृत्ये निर्विशत</strong> एव, अतः पति-शुश्रूषाद्य्-अर्थं तव प्रेरणयालम् इति भावः ।</p>
<p>ननु तत्त्व-वादिन्यः ! तर्हि गम्यताम् इति चेत्, तत्राहुः&mdash;<strong>पादौ</strong> इति । किन्तु त्वत्-काठिन्येनात्र स्थातुम् अपि न युज्यते, गन्तुं च न शक्यते । अहो बत ! अधुना किं कार्यम् ? इत्य् आर्त्या स-वैयग्र्यम् आहुः&mdash;<strong>किं करवाम</strong> इति । अनेन दृष्टं वनम् [२१] इत्य् अस्योत्तरम् । चित्ताद्य्-अपहारेण पुष्पादि-ग्रहणाद्य्-अशक्तेस् तद्-दर्शनस्यापि वैफल्यात्, किं तेन ? इति । द्वितीय-पक्षे च वन-दिदृक्षादौ सत्य् अपि पादापहरणाद् भ्रमणाशक्त्या सम्यग्-दर्शनासिद्देः किं तद्-दर्शनेन ? इति ।</p>
<p>श्लेषेण नर्मदम्&mdash;वनेऽस्माकं प्रयोजनाभावात् तद्-दर्शनार्थं नागताः स्मः, किन्तु <strong>चित्त</strong>-वित्तस्य <strong>भवतापहरणात्</strong> तद्-उद्देशेनात्रागताः । चोरं भवन्तम् प्राप्ता अपि ग्रहीतुं नेतुं च, तथा क्रोशनार्थं कुत्रापि गन्तुम् अपि न शक्नुमः, भवता कर-पादापहरणाद् इति भावः ।</p>
<p>श्लेषार्थश् चायम्&mdash;परतो वर्तमानस्य न-कारस्य सर्वत्रैवान्वयः । <strong>सुखात्मकेन</strong> अपि <strong>भवता</strong> यद्य् अस्माकं <strong>चित्तम् अपहृतं</strong> <strong>न</strong> भवति, तस्माद् <strong>गृहे तन् निर्विशत्य्</strong> एव, यत् <strong>करौ पादाव् अपि अपहृतौ</strong> न भवतः, अतो <strong>गृह</strong>-सम्बन्धि-<strong>कृत्ये</strong> तौ तौ <strong>निर्विशत</strong> एव । अतः <strong>पदं</strong> निज-स्थानं <strong>व्रजं</strong> प्रति तौ <strong>चलत</strong> एव । <strong>अथो</strong> अतः <strong>कथं</strong> <strong>यामो</strong>ऽन्यत्र ? कुतो वा <strong>करवाम</strong> त्वद्-उक्तिम् इति । इति तेन श्लेषोक्तं यमुना-तीर-गमनादिकं निरस्तम् ।</p>
<p>यद् वा, <strong>गृहेषु भवता</strong> उद्भवता <strong>सुखेनापहृतं चित्तं</strong> <strong>यद्</strong> यस्मात् <strong>गृह-कृत्ये निर्विशति</strong>, <strong>गृहेषु</strong> <strong>भवता सुखेन</strong> एव <strong>अपहृतौ कराव् अपि गृह्य-कृत्ये निर्विशतः</strong>, <strong>पदं</strong> निश्चितं यथा स्यात्, तथा <strong>पादाव्</strong> अपि तथा तस्माच् <strong>चलतो</strong> धर्म्याद् विचलतस् <strong>तव</strong> <strong>पाद-मूलात्</strong> <strong>कथं व्रजं न यामः</strong> ? <strong>किं वा करवाम</strong> ? इति ॥३४॥</p>
<hr>
<p><strong>जीव-गोस्वामी (लघु-वैष्णव-तोषणी) :</strong> ननु गृह-वास-सुख-रक्षार्थम् अपि न पत्य्-आदि-त्यागो विधेय इत्य् आशङ्क्य, तथापि तस्यैव दोषोट्टङ्कन-पूर्वकम् आहुः&mdash;<strong>चित्तम्</strong> इति । <strong>सुखेन</strong> सुख-रूपतया स्व-दर्शकेनेति तदानीं गृहादीनां दुःख-स्वरूपता-स्फूर्तिर् ध्वनिता । <strong>सुखेन</strong> सहितम् इति वा । <strong>पादौ</strong> यौ <strong>गृह-कृत्ये</strong> गमने वा <strong>निर्विशतः,</strong> ताव् अप्य् <strong>अपहृतौ</strong> । अतस् <strong>तव पाद-मूलात् पदम्</strong> एकम् अपि <strong>न चलतः,</strong> गन्तुं न शक्नुत इत्य् अर्थः । करयोः पादयोश् चापहारस् तत्-तद्-इन्द्रिय-शक्त्य्-अपहारात् । अत आगमनं च त्वद्-गीताकर्षण-मात्रेणेति भावः । <strong>अथो</strong> अस्माद् धेतोः <strong>कथं व्रजं यामः</strong> ?</p>
<p>ननु अबलाः ! एवं चेत्, अथैवाग्रे गच्छता सह गम्यताम् । तत्राहुः&mdash;तत्र गत्वा <strong>किं वा करवाम</strong> ? इति । <strong>वा</strong>-शब्दः समुच्चये । यद्यपि चित्तापहारेण सर्वेन्द्रियापहारोऽप्य् आयाति, तथापि विशेषतः कर-पादापहारोक्तिः पति-शुश्रूषणादि-गृह-कृत्यस्यान्यत्र निज-गमनस्य च परिहाराय । अन्यत् तैः ।</p>
<p>यद् वा, <strong>यच् चित्तं सुखे</strong> विषये वा पूर्वं स्थितं तद् <strong>भवतापहृतं</strong> सत्, <strong>उत</strong> अपि, <strong>न</strong> <strong>प्रविशत्य् अपि</strong> । कुतस् तस्मिन् <strong>कृत्ये</strong> करादिकं प्रवेशयेत् ? इत्य् अर्थः ।</p>
<p>ननु गृहेश्वर्यः ! तथापि तद्-विचार-बलेन प्रवेश्यतां, तत्राहुः&mdash;<strong>कराव् अप्य् अपहृतौ</strong> **गृह-**सम्बन्धि <strong>कृत्ये</strong> <strong>न निर्विशतः</strong> ।</p>
<p>ननु तथाप्य् अत्र तु स्थातुम् अयुक्तम् इति गच्छतैव, तत्राहुः&mdash;<strong>पादौ</strong> च <strong>भवतापहृतौ</strong> स्वाभिमुख्येनाकृष्टौ <strong>पदम्</strong> अपि <strong>न चलत</strong> इति । अन्यत् समानम् ।</p>
<p>अतस् त्वय्य् एव <strong>चित्तं</strong>, त्वद्-अर्थ-कृत्य एव <strong>करौ</strong>, त्वत्-स्थान एव <strong>पादौ प्रविशन्ति</strong>, नान्यत्रेति सूचितम् ।</p>
<p>अत्र नर्मेदम् । वनेऽस्माकं प्रयोजनाभावात् तद्-दर्शनार्थं नागताः स्मः, <strong>चित्त</strong>-वित्तस्य <strong>भवतापहरणात्</strong> तद्-उद्देशेनात्रागताश् चौरं भवन्तं प्राप्ता अपि ग्रहीतुं नेतुं च तथा क्रोशनार्थं कुत्रापि गन्तुम् अपि न शक्नुमः, <strong>भवता कर-पादापहरणात्</strong> । अतो हृत-धनाः <strong>कथं व्रजं यामः</strong> ? <strong>किं वा करवामः</strong> ? स्तम्भनादि-महा-मन्त्रज्ञ-चोर-वरे कस्याप्य् उपायस्याप्रभावाद् इति भावः ।</p>
<p>निषेधार्थश् चायम्&mdash;ननु वेणु-गीतेन मया गृहाद् आकृष्टाः सुष्ठु भ्रान्ताश् च कथं गन्तुं शक्नुथ ? तत्राहुः&mdash;<strong>गृहेषु भवता</strong> उद्भवता <strong>सुखेन अपहृतं चित्तं यत्</strong> यस्मात् <strong>गृह-कृत्ये निर्विशति</strong> । यद् वा, <strong>चित्तं सुख</strong> एव, <strong>न</strong> तु <strong>भवतापहृतं</strong>, यस्मात् <strong>गृहेषु निर्विशति</strong> एव । <strong>कराव् अपि गृह्य-कृत्ये</strong> निर्विशतः । परिश्रान्तत्वम् आशङ्क्याहुः&mdash;<strong>पादौ पदम्</strong> अपि <strong>कथं न चलतः</strong> ? अपि तु दूरम् अपि चलत एव । ततः <strong>कथं न यामः</strong>, अपि तु याम एव । अत्र च <strong>किं करवाम</strong> ? इति ॥३४॥</p>
<hr>
<p><strong>जीव-गोस्वामी (प्रीति-सन्दर्भ ३३२) :</strong> श्रवणाद् दर्शनाद् [भा।पु। १०.२९.२७] इत्य्-आदि-सूचितं निज-भाव-जन्मापलपन्ति&mdash;<strong>चित्तम्</strong> इति । <strong>नो</strong>ऽस्माकं <strong>चित्तं</strong> <strong>सुख</strong> एव वर्तते, न तु <strong>भवता</strong> तस्माद् <strong>अपहृतम्</strong> । यस्माद् <strong>गृहेषु निर्विशति</strong> । तत्र चिह्नं <strong>कराव् अपि</strong> <strong>गृह-कृत्यार्थं निर्विशत</strong> इति । यद् उक्तं सुमध्यमा [१९] इति तत्राहुः&mdash;<strong>पादौ</strong> <strong>कथं तव पाद-मूलात् पदम् अपि न चलतः</strong> । ततः <strong>कथं व्रजं न यामः</strong> ? अपि तु याम एवेत्य् अर्थः । यत् तूक्तं व्रजं प्रति न यात किं त्व् इहैव स्थीयताम् [१९] इति तत्राहुः&mdash;<strong>करवाम किं</strong> <strong>वा</strong> ? इति ॥३४॥</p>
<hr>
<p><strong>जीव-गोस्वामी (क्रम-सन्दर्भः) :</strong> <em>न व्याख्यातम्।</em></p>
<hr>
<p><strong>जीव-गोस्वामी (बृहत्-क्रम-सन्दर्भः) :</strong> वयं तवाज्ञा-भङ्ग-कारिण्यो न भवामः । तेन गन्तुं च शक्यते । किन्तु तवैव दोषात् तन् न घटत इति पुनर् अतिविदग्धा मध्या-धीरा आहुः&mdash;<strong>चित्तं सुखेन</strong> इत्य्-आदि । <strong>चित्तं भवता सुखेनापहृतम्</strong> अनायासेन चोरितम्, न तु चोरान्तरेण त्वत्-प्रयत्न-विशेषेण, <strong>यच् चित्तं गृहेषु निर्विशति</strong>, अतश् चित्ताभावात् तन् न भवति । किम् अस्माकं दूषणम् ? तर्हि चित्तं दीयत् ।</p>
<p>स-चित्ताः सत्यो गृहं व्रजतेत्य् आशङ्क्याहुः&mdash;<strong>उत</strong> विस्मये । <strong>कराव्</strong> अपि <strong>गृह्य-कृत्ये न निरिव्शतः</strong> । अतः परं त्वत्-सेवायाम् एव करौ निर्विशतः, न गृह्य-कृत्य इत्य् अर्थः । तेन तत्र गत्वैव किं प्रयोजनम् ?</p>
<p>ननु, तथापि मद्-अज्ञातो यात, वरं गृह-कृत्यं मा कार्षम् इत्य् आशङ्क्याहुः&mdash;<strong>पादाव्</strong> इति । <strong>तव पाद-मूलात्</strong> चरण-समीपात् <strong>पदम्</strong> अपि <strong>पादौ न चलतः</strong> । तयोः स्तम्भो जातः । कथं याम इत्य् आहुः&mdash;<strong>यामः कथम्</strong> ? इति । न गत्वा किं करिष्यथेत्य् आहुः&mdash;<strong>करवाम किं वा</strong> ? तद् एव न विद्महे, किं वा करिष्यामः ?</p>
<p>अथवा, <strong>यच् चित्तं गृहेषु निर्विशति</strong>, तद् <strong>भवतापहृतम्</strong> । संसार-ताप-तप्तम् अस्माकं तु चित्तं भवतापहृतम् । अतो <strong>गृहेषु सुखे</strong> सुख-निमित्तं <strong>न निर्विशति</strong> । सर्वम् अन्यत् समम् ॥३४॥</p>
<hr>
<p><strong>नारायण-भट्टः (श्री-रसिकाह्लादिनी) :</strong> ननु मद्-आज्ञोल्लङ्घनेनेहावस्थाने महद् अनिष्टं स्यात् । ततो यद् वह्निना भव [?] दर्शनार्थम् आगतानां भवतीनां गृह-गमनम् एवोचितम् इति चेत्, तत्राहुः अशक्यत्वात् त्वद्-अधीनम् इति <strong>चित्तम्</strong> इति । भवद्-दर्शनात् प्राक् <strong>चित्तं गृहेषु</strong> <strong>गृह-कृत्येषु निविष्टम् आसीत्</strong> । तच् चित्तं <strong>सुखेन</strong> स्वरूपेण <strong>भवतापहृतम्</strong> । यद् वा, <strong>सुखेन</strong> गृह-सुखेन सह <strong>अपहृतं</strong> सुखम् अपहृतम् एव । अतो दुःखात्मकत्वाद् गृहास् त्यक्ताः ।</p>
<p>किं च, भवन्त्यः वन-दर्शनार्थम् आगताः, तद् अपि च जातं, दर्शन-व्यापारस्य चित्ताधीनत्वात् । एतावत्-पर्यन्तम् [<strong>करौ</strong>] एवापि <strong>गृह-कृत्ये निविष्टौ</strong>, अस्तां, तयोर् अपि कर्म-करण-सामर्थ्यस्य त्वयैवापहृतत्वाद् इदानीं <strong>गृह-कृत्ये न निविशतः</strong> । एतावत्-पर्यन्तं <strong>पादाव्</strong> अपि इतस् ततो गमने निविष्टौ, आस्तां, ताव् अपि गमने [न?] निविशतः, तयोर् अपि गतेस् त्वयैवापहृतम् । <strong>पादौ पदं</strong> स्वकीयं स्थानं प्रति <strong>न चलतः</strong> । तव <strong>पाद-मूलाद् व्रजं कथं यामः</strong> ? अथ येन केनाप्य् अमानेन (?) गत्वा किं करवामः ? करयोः पादयोश् च शून्यत्वात् ।</p>
<p>यद् वा, तद् यात मा चिरं गोष्ठं शुश्रूषध्वं पतीन् सतीः [भा।पु। १०.२९.२२] इति तदेदम् अप्य् अशक्यम् इत्य् आहुः&mdash;<strong>तच् चित्तं भवद्-अपहारात्</strong> प्राक् <strong>सुखेन</strong> यत्नेन <strong>गृहे</strong> तत्-तद्-व्यापारेषु निविष्टम् आसीत्, <strong>तच्</strong> चेतनापहारिणा <strong>भवतापहृतम्</strong>, इदानीं <strong>न निर्विशति</strong> । स्याम सुन्दर ते दास्यः करवाम तवोदितम् [भा।पु। १०.२२.१२] इति प्रतिश्रुतं दास्यः सत्यो <strong>वो</strong>\ऽस्माभिः क्रिये, तद् अपि चित्तम् अपहृतं न भवेत्, शून्य-चित्तासु तव योगस्य अकिञ्चित्करत्वात्, किञ्चित् पत्य्-आदि-शुश्रूषा कराधीना तयोर् अपि क्रिया-शक्तेस् त्वयैवापहृतत्वात्, क्रिया-शक्तिम् अन्तरेण पत्य्-आदि-सेवनस्याशक्यत्वात् न तु न किञ्चिन् नियुज्यते ।</p>
<p>इतो व्रजं यात इति तत्राहुः&mdash;<strong>पादौ</strong> इतः <strong>ते</strong> च <strong>पाद-मूल</strong>-स्थानात् एकम् अपि <strong>पदं न चलतः</strong>, गमनम् अप्य् अशक्यं, न दूरतः कर्म करणम् इत्य् अर्थः । गतिम् अन्तरेण पादयोर् विद्यमानत्वेन यदि गमनं सम्भाव्यते, तदा पादपानाम् अपि गमनं सम्भवेत्, तेषाम् अपि पदानां विद्यमानत्वात् ।</p>
<p>अयं भावः&mdash;इयं लीला निरोधात्मिका । व्रज-देवीनां चित्तं स्वयम् आकृष्य स्व-चित्ते निवेशितं क्षीर-नीरवद् आश्लिष्टम् । ततो निष्काशयितुम् अशक्यम् । <strong>चित्तम्</strong> इति सर्वेन्द्रियोपलक्षणम् । अतः सर्वस्वम् अपहृत्य प्रस्थानं नर्मणैवेति ।</p>
<p>ननु वेणु-नादात्मकेन महा-मोहन-मन्त्रेणास्मान् वने आहूय किम् इति विडम्बयसि ? इति मनसि निधायाहुः&mdash;<strong>चित्तं सुखेन</strong> रमण-सुखेन निमित्तेन <strong>भवतापहृतम्</strong> । अत एव तव <strong>गृहेषु</strong> कुञ्जादि-मन्दिरेषु यस्मात् <strong>निविशति</strong> रन्तुं प्रविशति, <strong>कराव्</strong> <strong>अपि गृह्य-कृत्येषु</strong> पुष्प-शय्यादि-रचनासु निर्विशतः, पत्य्-आदि-शुश्रूषणस्य त्यक्तत्वात् । <strong>पादौ तव पाद-मूलाद्</strong> अन्य-<strong>पदं</strong> स्थानं प्रति <strong>न चलतः,</strong> इहैवावस्थानाध्यवसायस्य कृतत्वात् । तव चरणेन सह नृत्यं करिष्यतः । तस्मात् <strong>व्रजं कथं यामः</strong> ? किम्-अर्थं यामः ? न किञ्चिद् अपि, व्रजस्य त्यक्तत्वात् । अन्यथा वान्ताशिन्यो भवेम । अथो\ऽस्माकम् अध्यवसायं ज्ञात्वा विलासोपयोगिनी-कृत्ये नियुङ्क्ष्वेति । किं च, अभीष्टं <strong>करवाम</strong> इति दासीभवितुम् आगता विद्धि ।</p>
<p>यद् वा, चित्ताद्य् अपहृत्य व्रज-प्रस्थापने कृते सति तव किम् अभीष्टं भविष्यति ? अस्मद्-अवस्था-दर्शनेन पत्य्-आदिभिः पृष्टाः किं वदिष्यामः ? अतः किं दास्यं करवाम ? इति स्वीकृते\ऽस्मान् नियुङ्क्ष्वेति भावः ।</p>
<p>यद् वा, तद् यात इति यदि सर्वात्म-भावेन व्रज-गमनं प्रत्य् अनुज्ञा दीयते, तर्हि अस्माकं यच् चित्ताद्य् अपहृतं, तत् पुनः प्रत्यर्पयेति । तच् च तवाशक्यं, यथा नीर-क्षीरं तद् एव पृथक् कर्तुं न शक्यम्, तथास्मच्-चित्ताद्य् अपहृत्य स्व-चित्तादिष्व् एकीकृतं, पुनः पृथक्कृत्य तस्य प्रत्यर्पणं तवाशक्यम् इति । तथा व्रज-गमनम् अस्माकम् अपीति ॥३४।</p>
<hr>
<p><strong>विश्वनाथ-चक्रवर्ती (सारार्थ-दर्शिणी) :</strong> अन्यास् तु स्वीय-प्रेमाणं सरसं द्योतयन्त्यो भोश् चौर-चक्रवर्तिन् ! न वयम् अन्यार्थम् आगताः, किन्तु त्वया चोरितं प्रतिस्वं धनम् एव जिघृक्षव इत्य् आहुः, <strong>चित्तं भवता अपहृतम्</strong> । न च तत्रान्य-चोरस्येव तव कोऽप्य् अधिकः प्रयत्नोऽभूद् इत्य् आहुः&mdash;<strong>सुखेन</strong> इति । वेणु-रन्ध्रेषु फुत्कार-मात्रेणैवेत्य् अर्थः ।</p>
<p>न च तच् चित्त-धनम् अस्माकम् अल्पतरम् इत्य् आहुः&mdash;<strong>यच्</strong> चित्तं <strong>गृहेषु</strong> सर्वेष्व् एव <strong>निः</strong>शेषेण <strong>विशति</strong>, अतस् तद्-अपहारेण त्वयास्माकं चित्ताभावात् तानि ज्वलन्तु समृद्ध्यन्तु वा, किम् अस्माकं तैः ? इत्य् अनुध्वनितम् । अतिशयोक्त्या <strong>गृहेषु</strong> श्रोत्रादीन्द्रियेषु तत्-तत्-साफल्यार्थं यत् <strong>निर्विशति</strong>, यद् विना सर्वेन्द्रियाण्य् अपि विफलीभवन्तीति भावः । अतश् चित्तापहाराद् एव सर्वेन्द्रियाण्य् अपि त्वया अपहृतानीत्य् आहुः । <strong>कराव् अपि</strong> यौ <strong>गृह-कृत्येषु निर्विशतः</strong> । ते तु नेत्रे श्रोत्रे अपि एतानि सर्वाण्य् अप्य् अपहृतानीत्य् अर्थः ।</p>
<p>ननु, भो अद्य तावद् गच्छत श्वः पर-श्वो वा विविच्य वश् चित्तं दास्यामीति तत्राहुः&mdash;<strong>पादाव्</strong> अस्माकं <strong>पदम्</strong> एकम् अपि <strong>न चलतः</strong> यद् विनेत्य् अर्थः । अतश् चित्तं देहि, तत एव याम इति भावः ॥३४॥</p>
<hr>
<p>॥ १०.२९.३५ ॥</p>
<p>सिञ्चाङ्ग नस् त्वद्-अधरामृत-पूरकेण</p>
<p>हासावलोक-कल-गीतज-हृच्-छयाग्निम् ।</p>
<p>नो चेद् वयं विरहजाग्न्य्-उपयुक्त-देहा</p>
<p>ध्यानेन याम पदयोः पदवीं सखे ते ॥</p>
<p><strong>श्रीधर-स्वामी (भावार्थ-दीपिका) :</strong> अतः <strong>अङ्ग</strong> ! हे कृष्ण ! <strong>नो</strong>ऽस्माकं <strong>तवाधरामृत-पूरकेण</strong> तवैव <strong>हास</strong>-सहितेन <strong>अवलोकेन कल-गीतेन</strong> च <strong>जातो</strong> यो <strong>हृच्-छयाग्निः</strong> कामाग्निः, तं <strong>सिञ्च</strong> । <strong>नो चेद्</strong> अयं तावद् एकोऽग्निः, तथा <strong>विरहात्</strong> जनिष्यते योऽ<strong>ग्निः</strong>, तेन च <strong>उपयुक्त-देहा</strong> दग्ध-शरीरा योगिन इव ते <strong>पदवीम्</strong> अन्तिकं <strong>ध्यानेन याम</strong> प्राप्नुयामः ॥३५॥</p>
<hr>
<p><strong>वंशीधरः (भावार्थ-दीपिका-प्रकाशः) :</strong> स्वाभीष्टं निवेदयन्त्य आहुः&mdash;<strong>सिञ्च</strong> इति । यतस् त्वया वयं सर्व-व्यवहार-साधनापहारेणासमर्थाः कृताः । अतस् त्वम् एव <strong>नः</strong> कामाग्निं निर्वापयेत्य् आहुः । **कल-गीत-**पदं पूर्वं व्याख्यातम् । यद् वा, <strong>कल-गीतेन</strong> मधुर-गानेन हृच्-छय एव सन्ताप-जनकत्व-साम्याद् अग्निर् <strong>हृच्-छयाग्निः</strong>, तम् । <strong>अधर</strong>-<strong>निष्ठामृत</strong>-प्रवाहेण <strong>सिञ्च</strong> निर्वापय । <strong>नो चेद्</strong> अन्यथा । <em>तावद्</em> अधुना । <em>तेन</em> द्वितीयेन च । <strong>पदवीं</strong> सामीप्यम्, पदवी निकटे मार्गे विष्णौ च पाद-रक्षके इति शाश्वतः । &quot;अन्ते या मतिः सा गतिः&quot; इति न्यायेन वयं तु त्वां प्राप्स्याम एव। हस्ताव् एव मर्दयतस् तव शाठ्य-मात्रं स्त्री-वध-मात्रं चावशेक्ष्यतीति भावः । दृष्टान्तो\ऽत्र दीक्षित-पत्नी ॥३५॥</p>
<hr>
<p><strong>कैवल्य-दीपिका :</strong> तस्माद् अयम् अस्मत् प्रणयो मान्य इत्य् आहुः&mdash;<strong>सिञ्चाङ्ग</strong> इति । <strong>अङ्ग</strong> अहो ! <strong>अमृतं</strong> सुधा <strong>पूरकः</strong> प्रवाहो <strong>हृच्छयाग्निं</strong> कामाग्निम् । <strong>हासादिभिर्</strong> इन्धनैर् उद्दीपितम् । <strong>कलं</strong> मधुरम् । अधर-सुधां पाययस्वेत्य् अर्थः । <strong>नो चेन्</strong> न सिञ्चसि चेत्, तत्राहुः&mdash;<strong>उपयुक्तं</strong> दग्धं शाब्द्य-मात्रं तवावशेक्ष्यति । वयं तु तत्-पाद-सन्निकृष्टा भविष्याम एवेत्य् अर्थः ॥३५॥ [मु।फ। ११.२९]</p>
<hr>
<p><strong>श्रीनाथ-चक्रवर्ती (चैतन्य-मत-मञ्जुषा) :</strong> मरणम् एव शरणम् इति निश्चित्य मध्या आहुः&mdash;सिञ्चाङ्ग न इत्य्-आदि । हे <strong>हासावलोक</strong> ! हासेन सहितो\ऽवलोको यस्य, हे तथाभूत ! <strong>कल-गीतेन</strong> जनितो यो <strong>हृच्-छयाग्निस्</strong> तं <strong>सिञ्च</strong> निर्वापय । हृदि शेते इति हृच्-छयो मनोरथः । स एवाधुनाग्निर् अभूत्, दाहकत्वात् । केन सेकः ? तत्राह&mdash;<strong>त्वद्-अधरामृत-पूरकेण</strong> ।</p>
<p>ननु तेन सेके स तु वर्धिष्यते ? वैद्युतस्याग्नेर् वर्षा-जलेन सेको हि वर्धापक एव, न तु तच्-छामन इति प्रसिद्धिर् इति चेद् वर्धतां नाम । त्वद्-अधरामृत-सिक्त-हृच्-छयाग्निना वयं न दह्यामहे, विरहानिना दह्यामह इत्य् आहुः&mdash;नो चेद् इत्य्-आदि । <strong>नो चेद्</strong> यदि न सिच्यते, तदा <strong>विरहजाग्न्य्-उपयुक्त-देहाः</strong> सत्यस् तव <strong>ध्यानेन तव पादयोः पदवीम्</strong> अन्तिकं <strong>याम</strong> गच्छेम इत्य् आक्षेपयेत्य् अर्थः । ध्यानेनेत्य् अस्यायम् अर्थः&mdash;मरणे या मतिः, सा गतिर् इति ॥३५॥</p>
<hr>
<p><strong>सनातन-गोस्वामी (बृहद्-वैष्णव-तोषणी) : सिञ्च</strong> निर्वापयेत्य् अर्थः । जल-प्रवाहेण अग्निम् इवेति रूपकतो ज्ञेयम् । आदौ क्रिया-निर्देशः परमार्ति-वैयाग्र्येण । <strong>न</strong> इत्य् अस्य <strong>हृच्छयाग्निना</strong> समासान्तः प्रविष्टेनापि सम्बन्धः । <strong>त्वच्</strong>-छब्दस् त्वया जनिताग्नेस् त्वयैव निर्वापणं सम्भवेद् इति विवक्षया <strong>पूर</strong>-शब्देन अग्नेर् महत्तापि ध्वनिता । अन्यथा अल्पेनैव जलेन निर्वापण-सिद्ध्या <strong>पूरकेण</strong> इत्य् अनुपयोगः । स्वार्थे कः ।</p>
<p><strong>हासादीनां</strong> क्रमेण धृतेन्धन-वातत्वं ध्वनितम्। हृदि शेते वसतीति <strong>हृच्-छयः</strong> कामः । अतस् तन्-निवर्तकौषधस्याप्य् अन्तः-प्रवेशनापेक्षया <strong>अधरामृत-पूरस्य</strong> पानं, तथानन्य-प्रतिकार्यत्वं च सूचितम् ।</p>
<p>यद्यपि नायिकानां नायके सम्भोग-प्रार्थनं व्यङ्ग्यतयैवोपयुज्यते, न तु साक्षाद् व्यक्ततया, तथापि लोकोत्तर-प्रौढानुरागाणां तासां परमार्ति-भरेण विचारापगमात् तन् नात्र विरुध्यते ।</p>
<p>यद् वा, <strong>त्वद्-अधरामृत-पूरकेण</strong> त्वद्-अधरामृतेन वर्णमयताम् इव गतेन श्रोतृ-जनान् पूरयति आप्यायतीति त्वद्-अधरामृत-पूरकं वचनं, तेन <strong>हृच्-छयाग्निं</strong> हृदय-वर्ति सन्तापं <strong>सिञ्च</strong> नाशयेति वचनामृतेनास्माकं तापं नाशयेत्य् अर्थः । <strong>नो चेत्,</strong> यदि न सिञ्चसि, <strong>ध्यानेन</strong> इति &quot;मरणे या मतिः सा गतिः&quot; इत्य्-आदि न्यायेन निजेष्ट-सिद्धौ परमोत्कण्ठया साधन-विशेष उक्तः । <strong>याम</strong> इति सम्भावनायाम्, प्राप्स्याम वेत्य् अर्थः । तत्र चासम्भावना त्वत्-सख्य-प्रभावेन नास्तीत्य् आशयेन सम्बोधयन्ति&mdash;<strong>सख</strong> इति । अन्यत् तैर् व्यञ्जितम् ।</p>
<p>यद् वा, त्वत्-<strong>पादयोर्</strong> एव <strong>ध्यानेन</strong> चिन्तया यो <strong>विरहाग्निः</strong>, तेन <strong>उपयुक्त-देहाः</strong> । तत्र <strong>ध्यानेन</strong> इति विरहाग्नेर् अधिकोद्दीपने साधनम् । यद् वा, <strong>विरहजाग्न्य्-उपयुक्त-देहानां</strong> गोपीनाम् एव <strong>ध्यानेन पदयोः पदवीम्</strong> अन्तिकं नित्यात्यन्त-संयोगम् इत्य् अर्थः । <strong>याम</strong> यास्याम एव । अतः शाठ्य-मात्रं च स्त्री-वध-मात्रं च तवावशेक्ष्यति । <strong>वयं</strong> तु त्वत्-संयोगम् अवश्यं प्राप्स्याम एवेति ।</p>
<p>यद् वा, <strong>विरहजाग्न्य्-उपयुक्त-देहा</strong> अपि <strong>पदयोः पदवीं</strong> मोक्ष इत्य् अर्थः । <strong>याम</strong> इति प्रार्थना । ननु, कथं मद्-भक्तानां मोक्षः स्यात् ? तत्राहुः&mdash;<strong>ध्यानेन</strong> मोक्षस्यैव चिन्तया वाञ्छयेत्य् अर्थः । ननु, तथापि नासौ वो घटेत, तत्राहुः&mdash;<strong>सखे</strong> इति । सख्येनेदम् एव हितं नः क्रियताम् इत्य् अर्थः । इति महार्त्यात्यन्ताभाव-प्रार्थनम्, मोक्षस्यात्यन्ताभावताश्री-भागवतामृतोत्तर-खण्डे विवृतैव ।</p>
<p>यद् वा, <strong>ध्यानेन पदवीं</strong> वैकुण्ठाख्य-पदं तां <strong>याम</strong> इति कदाचिद् भक्तादीनां केनचिद् दुःखेन मोक्षादि-प्रार्थनम् इव वृन्दावन-विहारैक-प्रियाणां तासां श्री-वैकुण्ठ-लोक-प्रार्थनम् अपि दुख-भराद् एव ।</p>
<p>यद् वा, <strong>ध्यान</strong>-विषयं या <strong>विरहजाग्न्य्-उपयुक्त-देहा</strong> गोप्यः, ता अपि भवत्-पदाब्जान्तिकं <strong>नयामः</strong>, प्रापयिष्यामः, किम् उतात्मनः ? इत्य् अर्थः । इयं प्रेम-मदोक्तिः । किं वा, <strong>नयाम</strong> इति सख्येन प्रार्थनम् एव ।</p>
<p>यद् वा, <strong>तव पदयोर् ध्यानेन विरहजाग्न्य्-उपयुक्त-देहा</strong> या गोप्यः, तासां <strong>पदवीं याम</strong> मरिष्याम इत्य् अर्थः । ततस् त्वम् अप्य् अनुतप्स्यस इत्य् अभिप्रेत्याहुः&mdash;<strong>सख</strong> इति । तासां तेनैव देहेन रास-क्रीडा-प्राप्ति-पक्षे च पत्य्-आदिभिर् बद्धत्वात् तन्-मोचनार्थ-ध्यानाच् च, क्षणं तासाम् अनागमनेनान्त्य-दशा-मननाद् इति दिक् ।</p>
<p>यद् वा, <strong>ध्यानेनापि तव पादयोर्</strong> अन्तिकं <strong>यास्यामः</strong> किं ? काक्वा । अपि तु त्वया पश्चात् प्रार्थिता अपि न यास्याम एवेति । किं वा, सर्व-सामग्री-युक्ते\ऽस्मिन् जन्मनि तद्-असिद्ध्या परस्मिन् तस्यासम्भाव्यत्वाद् इति भावः ।</p>
<p>यद् वा, जन्मान्तरे <strong>ध्यानेनापि ते पदयोर्</strong> अन्तिकं मार्गम् अपि न <strong>याम</strong> इति प्रेमार्ति-भरेण प्रार्थनम् । तत्र च सखीत्वेनैव इत्य् आशयेन सम्बोधयन्ति&mdash;<strong>सखे</strong> इति । अलम् अतिविस्तरेण, अनेन तद् यात इत्य् अस्योत्तरम् । <strong>हृच्-छयाग्नि</strong>-निर्वाणे सति यत्नाद् यातुम् अपि शक्नुमः । अन्यथा च मरिष्याम एवेति । किं तत्र यानादिना ? इति ।</p>
<p>श्लेषार्थः&mdash;<strong>अङ्ग</strong> ! हे महा-लम्पट ! <strong>नः</strong> अस्माकं <strong>हासावलोक-कल-गीतेन</strong> सहजेन <strong>जातो</strong> यस् तव <strong>हृच्-छयाग्निः,</strong> तं <strong>त्वद्-अधरामृत-पूरकेण</strong> एव <strong>सिञ्च</strong> । अस्माकं मध्ये सा काचिन् नास्त्य् एव, यस्या अधरामृतेन स्व-कामाग्निं सेक्ष्यतीत्य् अर्थः । इति स्व-वर्ग्याणां सर्वथा नैरपेक्ष्यं सूचितम् ।</p>
<p>अथ च स्वाभीष्ट-परम-मधुर-वस्तुनि दुर्लभे सति लुब्धैः स्वस्यैवाधर-पुटी लिह्यते इति परिहास-भङ्गी व्यङ्ग्या&mdash;<strong>नो चेत्</strong> यद्य् एवम् अश्रुत्वा दुराग्रहान् न विरतो\ऽसि, तदा <strong>वयं</strong> स्व-पति-<strong>विरहजाग्न्य्-उपयुक्त-देहा</strong> वयं <strong>भवेम</strong>, वरं म्रियेमहीत्य् अर्थः । तथापि <strong>सखे</strong> सेन्द्रिये <strong>ध्याने</strong> चिन्तने\ऽपि <strong>तव पदयोः पदवीम्</strong> अपि <strong>न याम</strong> न यास्याम इत्य् अर्थः॥३५॥</p>
<hr>
<p><strong>जीव-गोस्वामी (लघु-वैष्णव-तोषणी) :</strong> तद् एवं द्वितीय-दिक्-स्थिता अपि पुनर् आशाम् एवोत्कण्ठा स्फुटम् एव वदन्त्यस् तत्-पूर्तेर् अप्य् अवश्यम्-भावितां प्रौढ्या निर्दिशन्त्यस् तद्-आपात-प्रत्याख्यानेन त्वयि दोष-मात्रं पर्यवस्यतीति रीत्या विवक्षितम् उपसंहरन्ति&mdash;<strong>सिञ्च</strong> इति निर्वापयेत्य् अर्थः । आदौ क्रिया-निर्देशः परमार्ति-वैयाग्र्येण <strong>नः</strong> इत्य् अस्य हृच्-छयाग्निनैव सम्बन्धः । तत्-पुरुषस्योत्तर-पद-प्रधानत्वात् हासस्य सम्बन्धि-पदं तवेत्य् एव लभ्यते प्रकरण-बलात्, विनापि **त्वच्-**छब्दम् अर्थ-बोधे सति तन्-निर्देशस् त्वया जनिताग्नेस् त्वयैव निर्वापणं युक्तम् इति विवक्षया <strong>पूर</strong>-शब्देनाग्नेर् महत्त्वम् अपि ध्वनितं, स्वार्थे कः ।</p>
<p><strong>हासावलोक-कल-गीतयोः</strong> क्रमेण धृत-वातत्वं ध्वनितम् । हृदि शेते वसतीति <strong>हृच्-छयः</strong> कामः, अतस् तन्-निवर्तनौषधस्याप्य् अन्तः-प्रवेशनापेक्षया <strong>अधरामृत-पूरस्य</strong> पानं, तथानन्य-प्रतिकार्यत्वं च सूचितम् ।</p>
<p>इदं च सम्भोगस्य साक्षात् प्रार्थनं तदीय-वेणु-तनु-माधुर्य-मधु-मत्त-चित्तानां लोकोत्तर-प्रौढानुरागार्ति-नर्तित-महोत्कण्ठावगुण्ठितानां रसेनापि न विरुद्ध्यते, निषेधार्थाच् छन्नतयैवोक्तत्वात् तु नितराम् इति । व्यतिरेकेण तद् एव दृढयन्ति&mdash;<strong>नो चेद्</strong> इति । यदि न सिञ्चसि, तदापि <strong>ध्यानेन</strong> इति &quot;मरणे या मतिः सा गतिः&quot; इत्य्-आदि-न्यायेन <strong>याम</strong> सम्प्रत्य् एव प्राप्स्याम इत्य् अर्थः । प्राप्त-काले लोट् । तत्र च, <strong>सखे</strong> ! इति सम्बोध्य स्वेषु स्नेहम् उद्बोधयन्ति । अत्रान्वय-क्रमेणाभिप्रायाश् चैते ।</p>
<p>ननु, हासादिज-हृच्-छयाग्नि-सेकं साधनं मम जल-भाजनम् अत्र किम् इव दृश्यते ? इति परिहासम् आशङ्क्याहुः&mdash;<strong>अमृत-</strong> इति । अमृतेनैव तत् सिक्तं स्यात्, न तु जलादिना । तत्रापि तस्य <strong>पूरेण</strong>, न तु यत्-किञ्चिन्-मात्रेण । स्वार्थे कन् । तेनैवेत्य् अर्थः ।</p>
<p>ननु, तद् अपि दुर्लभं, कुत्र लप्स्ये ? तत्रापि तस्य पूरस्य अत्यन्तासम्भव इत्य् आशङ्क्य कथम् इदं गोपयसीत्य् आहुः&mdash;<strong>त्वद्-अधर-</strong> इति । अहो नान्येन अमृतेन तच्-छान्तिः स्यात्, किन्तु <strong>त्वद्-अधर</strong>-सम्बन्धिनैव । तत्रापि तस्याग्नेर् अत्यन्त-वृद्धेर् युवती-कोटिभिर् अप्य् अपरिसमाप्येन तत्-पूरेणैवेति महा-तृष्णा सूचिता । एवम् अग्रे वक्ष्यमाणस्यामृतस्य च परम-वैलक्षण्यम् ।</p>
<p>ननु, <strong>ध्यानेन याम</strong> इति झटिति देह-त्यागं सूचयन्तीनां भवतीनां तत्-साधनं च दृश्यते। तत्राहुः&mdash;<strong>विरह-</strong> इति । &quot;अये ! अन्या इव किं वयम् अनुराग-हीनाः, येन बाह्यम् अग्न्य्-आदिकं तत्-साधनं मृगयामः ? किन्त्व् अन्तर् एव स्वत एव तद् उदेष्यति&quot; इति भावः । अन्यत् तैः।</p>
<p>यद् वा, एवं विवक्षितम् उपसंहरन्त्यः, ननु दुर्घटे\ऽस्मिन्न् अर्थे कथम् अतित्वरयथ? इत्य् आशङ्क्यातिदुःखात् दुर्घटत्वम् एव सत्यम् इत्य् आहुः&mdash;<strong>नो चेद्</strong> इति । <strong>ध्याने\ऽ</strong>पि <strong>न</strong> एव <strong>याम</strong>, यतः <strong>विरहजाग्नेर्</strong> एव <strong>उपयुक्ता</strong> उचिता <strong>देहाः</strong>, न तु संयोगामृत-योग्या यासां ताः । अधुनात्र तद्-असिद्ध्या कालान्तरे\ऽपि जन्मान्तरे\ऽपि विरहस्यैव निश्चितत्वाद् इति भावः । <strong>सखे</strong> इति तस्यापि तत्र भावि-दुःखं दर्शयन्ति ।</p>
<p>यद् वा, झटिति तत्-प्राप्त्य्-अभावेन देह-त्यागं सूचयन्त्य आहुः&mdash;जन्मान्तरे\ऽपि <strong>ध्यानेन</strong> अपि <strong>ते पदयोर्</strong> अन्तिकं मार्गम् अपि वा <strong>याम</strong> इति प्रार्थनम् । तत्र च सखीत्वेनैवेत्य् आशयेन सम्बोधयन्ति&mdash;<strong>सखे</strong> इति । अनेन सुमध्यमा [१९] इत्य् अस्योत्तरं भवद्-आशयेदृश-सद्-गुण-देहो\ऽपि त्याज्यः, त्यक्ते\ऽपि तस्मिन् भवान् न त्याज्य इति श्लोक-द्वयम् इदम् ऐश्वर्यमयार्थे\ऽपि प्रायः समानम् ।</p>
<p>निषेधार्थश् चायं&mdash;तस्माद् <strong>अङ्ग</strong> ! हे महा-लम्पट ! <strong>नः</strong> अस्माकं <strong>हासावलोक-कल-गीतेन</strong> सहजेन जातो यस् तव <strong>हृच्-छयाग्निः,</strong> तं <strong>त्वद्-अधरामृत-पूरकेण</strong> एव <strong>सिञ्च</strong> । अस्माकं मध्ये सा काचिन् नास्त्य् एव, यस्या अधरामृतेन स्व-कामाग्निं सेक्ष्यतीत्य् अर्थः । इति स्व-वर्ग्याणां सर्वथा नैरपेक्ष्यं सूचितम् ।</p>
<p>अथ च स्वाभीष्ट-परम-मधुर-वस्तुनि दुर्लभे सति लुब्धैः स्वस्यैवाधर-पुटी लिह्यते इति नर्म-भङ्गी व्यङ्ग्या <strong>नो चेत्</strong> यद्य् एवम् अश्रुत्वा पन्थानम् अस्माकं निरुन्धन् दुराग्रहान् न विरमसि, तदा <strong>वयं</strong> स्व-पति-<strong>विरहजाग्न्य्-उपयुक्त-देहा</strong> भवेम, वयं म्रियेमहीत्य् अर्थः । तथापि <strong>ध्याने</strong> चिन्तने\ऽपि <strong>तव पादयोः पदवीम्</strong> अपि <strong>न याम</strong>, न यास्याम । <strong>सखे</strong> इति बाल-क्रीडायां प्राप्त-सख्यत्वेनास्मद्-धर्म-निष्ठां जानास्य् अपीति भावः ।</p>
<p>यद् वा, <strong>चेद्</strong> इति निश्चये । धत्ते पदं त्वम् अविता यदि विघ्न-मूर्ध्नि [भा।पु। ११.४.१०] इतिवत्। ततश् च नैव <strong>विरहजाग्न्य्-उपयुक्त-देहा वयं</strong> ततो <strong>ध्याने</strong>\ऽपि नैव <strong>याम</strong> इति ॥३५॥</p>
<hr>
<p><strong>जीव-गोस्वामी (प्रीति-सन्दर्भः ३३२) :</strong> अगृहान् प्रतियात [२७] इति स-तृष्णं यद् उक्तं, तत्राहुः&mdash;<strong>सिञ्च</strong> इति । <strong>अङ्ग</strong>, हे कामुक, <strong>नो</strong>ऽस्माकं स्वाभाविकात् <strong>हासावलोक</strong>-सहितात् <strong>कल-गीताज् जातो</strong> यस् तव <strong>हृच्-छयाग्निः,</strong> तं <strong>त्वद्-अधरामृत-पूरकेण</strong> एव <strong>सिञ्च</strong> । अस्मदीयस्य तस्य कथञ्चिद् अप्राप्यत्वाद् इति । अन्योऽपि रस-लुब्धो लोभ्य-वस्तुनोऽप्राप्तौ निजौष्ठम् एव लेढीति नर्म च व्यञ्जितम् ।</p>
<p>तत्र हेतुम् आह&mdash;<strong>नः</strong> इति । धत्ते पदं त्वम् अविता यदि विघ्न-मूर्ध्नि [भा।पु। १०.४.१०] इत्य्-आदिवत् अत्र <strong>चेच्</strong>-छब्दोऽपि निश्चये । ततश् च यस्मात् निश्चितम् एव <strong>वयं ते</strong> तव <strong>विरहजाग्न्य्-उपयुक्त-देहा</strong> नो भवामः । ततो <strong>ध्याने</strong> विषयेऽपि <strong>तव पदयोः पदवीम्</strong> अपि <strong>न यामः</strong> न स्पृशामः । <strong>सखे</strong> इति सम्बोध्य प्राचीन-मिथो-बाल्य-क्रीडा-गत-सौहृद्य-प्रकटनेन निज-वचस आर्जवं प्रकटितवत्यः ॥३५॥</p>
<hr>
<p><strong>जीव-गोस्वामी (क्रम-सन्दर्भः) :</strong> <em>न व्याख्यातम्।</em></p>
<hr>
<p><strong>जीव-गोस्वामी (बृहत्-क्रम-सन्दर्भः) :</strong> हे विभो ! करणीयं वर्तते, करिष्यामश् च । तद् एव त्वं यद्य् एवं करोषि, तदा तत् करिष्याम एव । किं मया कर्तव्यम् ? इति चेत्, श्रूयताम् इति पुनर् मध्या-धीरा एवाहुः&mdash;<strong>सिञ्चाङ्ग न</strong> इत्य्-आदि । हे <strong>अङ्ग</strong> ! <strong>नो गीतजं</strong> कथनजं <strong>हृच्-छयाग्निं सिञ्च</strong> । हृदि शेते हृच्-छयो योऽग्निर् भवद्-उपेक्षा-प्रतिपादक-वचन-रूपः <strong>अग्निः</strong>, तं निर्वापय । केन ? <strong>त्वद्-अधरामृत-पूरकेण</strong>, प्रशंसायां कः । हे <strong>हासावलोक</strong> ! कल-हास-सहिता <strong>अवलोक-कला</strong> निरीक्षण-सौष्ठवं यस्य । <strong>नो चेद्</strong> यद्य् एवं न करोषि, तदा <strong>विरहजाग्न्य्-उपयुक्त-देहा ध्यानेन ते</strong> तव <strong>पदयोः पदवीं याम</strong>, न तु यास्यामः । एकोऽग्निर् योऽयं वर्तते, स तु दाहक एव, न मारकः । मारकस् तु <strong>विरहज</strong> एव । अयं तु गीतजत्वाद् वाग्ज एव । तेनानेन शुष्कास् तेन तत्-क्षणम् एव भस्मीभविष्याम इति वाक्यार्थः ॥३५॥</p>
<hr>
<p><strong>नारायण-भट्टः (श्री-रसिकाह्लादिनी) :</strong> एवं दैन्य-निवेदनेन श्री-कृष्णस्य चित्त-मार्दवाम् अलक्षयन्त्यो विरहाग्निना दह्यमानाशयास् तं सोढुम् अपारयन्त्यः प्रार्थयन्ते&mdash;<strong>सिञ्च</strong> इति । <strong>अङ्ग</strong> ! भो कृष्ण
! <strong>नो</strong>\ऽस्माकं <strong>सिञ्च</strong> तर्पय । किम् इति प्रेक्षायां प्रस्तुतं
निवेदयन्ति&mdash;तवेति प्रकरण-वशात् ज्ञातव्यम् । तवैव <strong>हास</strong>-सहितो\ऽ<strong>वलोकः कल-गीतं</strong> च, ताभ्यां <strong>जातो</strong> यो <strong>हृच्-छयः</strong> कामः, स एव <strong>अग्निः</strong> दाहकम् इति ।</p>
<p>केन साधनेन निर्वापनीयः ? इत्य् अपेक्षायाम् आहुः&mdash;<strong>तवैवाधरामृतस्य पूरः</strong> प्रवाहः, तद् एव कं जलं, तेनेत्य् अर्थः ।</p>
<p>किं च, काम-रूपस्य हृद्-रोगस्य निदानं जानीमः, तन्-निवर्तकम् औषधम् अपि जानीमः । परन्तु निदानम् अपि त्वद्-अधीनम् औषधम् अपि त्वद्-अधीनम् इति । अतो\ऽयम् अधुनैवोत्थितः <strong>अग्निः</strong> अस्माकं दग्धुम् उपक्रान्तो\ऽस्ति । यावन् निःशेषं न दहति, तावत् प्रतीकारं क्रियताम् । यथा कालिय-दमने दावाग्नि-पानेन सर्वेषां व्रजौकसां रक्षा कृता, तथा अस्माद् अपि वह्नेर् अस्मान् रक्ष ।</p>
<p>किं त्व् अयम् अग्निः पातुं न शक्यो, यतो\ऽन्तर् एव दाहको, न बहिः । अतस् त्वया पाते सति अस्माकम् इव तवाप्य् एतद् दाहो भविष्यतीति पाने भवान् न युज्यते । किं चान्तर-दाहकत्वम् अस्माभिर् एवानुभूतम् । स तु दावाग्निः केनाप्य् असुरेणोत्पादितः । अयम् अग्निस् तवैव <strong>हासावलोक-कल-गीताभ्यां जनितः,</strong> अतस् <strong>तवैवाधरामृत-पूरकेण</strong> शैत्य-हेतुना दावाग्नेर् अपि एतस्याग्नेर् महत्त्वम् आलोक्य निर्वापयेति । दावाग्नेः सर्वाक्षि-गोचरत्वं दृष्टम्, एतस्याग्नेः कस्याप्य् अक्षि-गोचरत्वं न । <strong>अधरामृत</strong>-पानेनान्तस्-ताप-निवृत्तौ सत्यां स्वयम् एवाग्निः निर्वाणं गमिष्यतीति भावः ।</p>
<p>इदम् अत्र तत्त्वम् । निदाने निवृत्ते रोगो\ऽपि निवर्तत इति प्रसिद्धेः । रहस्य् अस्माभिः क्रियमाणेन अधरामृत-पानेन सुखोत्पत्तौ जातायां तवाक्षि-निमीलने जाते सति हासावलोक-कल-गीतयोर् अपि क्षण-मात्रोपरमो भविष्यति । अत एव निदानोपरतौ केनाप्य् अलक्षितो हृच्-छयाग्नेर् अप्य् उपरमो भविष्यतीति भावः । यद्यपि नायिकानां स्वयम् एवाधरामृत-प्रार्थनं काम-शास्त्र-विरुद्धं रस-जनकं न, तथापि मोहितानां परम-प्रेमवतीनां युक्तायुक्त-कथन-विवेक-रहितानाम् आसां हृच्-छयाग्नि-ज्वालावलीढत्वाद् एवम् उक्तम् ।</p>
<p>व्यतिरेके तव महतीयं कीर्तिर् अस्माकं च महती सत्-कीर्तिर् भविष्यतीत्य् आहुः&mdash;<strong>नो चेत्</strong> । यदि हृच्-छयाग्निं न निर्वापयसि, तदा <strong>वयं</strong> तव <strong>पादयोः ध्यानेन पदवीम्</strong> अन्तिकं <strong>याम</strong> यास्यामेत्य् अर्थः । यद् वातो ध्यानेन पदयोः पदवीं मार्गयामः, इदानीम् एव प्राप्नुयामः, न तु कालान्तरे ।</p>
<p>तत्र मरणे व्यवसायात्मकानां भगवद्-विमुखानां पत्य्-आदीनां सङ्ग-जनित-दोषस्य प्रायश्चित्तान्तरेणानिवर्त्यत्वम् आशङ्क्य, अग्नि-प्रवेश-जनित-शुद्ध्या श्री-कृष्ण-प्राप्ति-योग्यतां सम्भाव्याहुः&mdash;<strong>विरहज</strong>- इति । <strong>विरह-जाग्न्य्-उपयुक्त-देहा</strong> इति <strong>हृच्-छयाग्निर्</strong> अन्तर-दाहकः मनो दग्ध्वा भस्मनि जाते तस्माद् अवशिष्टेन केनचिद् विस्फुलिङ्गेन हेतुना, अतस् तथा शुष्के शरीरे काष्ठ-प्राये जाते, तस्मिन् पतिते नान्य एवाग्निर् उत्पद्यते, तम् एवाहुः&mdash;अधरामृताप्राप्ता विरहा जनिष्यते । अतो\ऽग्निना <strong>उपयुक्ता</strong> दग्धा <strong>देहा</strong> यषां ताः, वयम् ।</p>
<p>यद् वा, <strong>विरहजाग्नेर्</strong> एव <strong>उपयुक्ता</strong> अनुचिता, न तु रमण-योग्या <strong>देहा</strong> यासां, ताः, भगवद्-विमुखानां संसर्गेण मलिनत्वात् । अत एव मलिनस्य रमणायोग्यत्वम् आलक्ष्य, भवता प्रत्याख्याताः, तद् यात [१९] इति । इदानीम् अयोग्यं देहं दग्ध्वा ते <strong>पदयोः ध्यानेन</strong> हेतुना <strong>पदवीं</strong> साम-योग्यं स्थानं रमण-योगेन शुद्ध-देहेन यास्यामः । हे <strong>सखे</strong> ! इति सम्बोधनेनैतत् ज्ञायते । यस् तु सखा, स तु सखीनां वञ्चको न भवति ।</p>
<p>ननु, मया किं वञ्चनं कृतम् ? इति चेत्, तत्राहुः&mdash;<strong>हृच्-छयाग्नि</strong>-निर्वापके औषधे विद्यमाने\ऽपि न ददासीदम् एव । यद् वा, योगिन इव <strong>ध्यानेन</strong> इदानीं <strong>ते पदयोः पदवीं</strong> सान्निध्यं <strong>यामः</strong>, प्राप्नुमः । क्षणान्तरे **विरहाग्नि-**दग्ध-<strong>देहास् ते पदयोः पदवीं</strong> शुद्ध-चैतन्येन अव्यवहितं सांनिध्यं प्राश्यामः । अस्मिन् देहे दग्धे सति, त्वयि निर्घृणत्वं दुःकीर्तिमत्त्वं पर्यवस्यति ।</p>
<p>अयम् अभिप्रायः&mdash;<strong>हासावलोकः</strong> सन्धुक्षणं, <strong>कल-गीतं</strong> च वायुः । अत उभाब्यां <strong>जनितो हृच्-छयाग्निः</strong> स चालौकिकः <strong>तवाधरामृत-पूरकेन</strong> उपशाम्यति, अधरामृतस्याप्य् अलौकिकत्वम् । अत एवालौकिकेनामृतेनालौकिकाग्नि-प्रशमं, न तु देव-भोग्यामृतेनोपशमः, तस्य संसार-ताप-हेतुत्वात् । यतः स एव हृच्-छयाग्निर् अधरामृत-पानाभावे विरहाग्निम् उत्पाद्य देहं भस्मीकरोति । अतो हृच्-छयाग्नि-युक्ता एव त्वां प्राप्स्यामः । तदा स तापस् त्वय्य् अपि सञ्चरिष्यतीति ॥३५॥</p>
<hr>
<p><strong>विश्वनाथ-चक्रवर्ती (सारार्थ-दर्शिणी) :</strong> अहो सम्प्रयोग-समयान्य-समयो\ऽपि सुन्दरीणां निर्वस्त्राः काया दिदृक्षिता ये आसन्, ते चीर-हरण-दिने दृष्टाः, तथैव मधु-पानान्य-समये\ऽपि भाववतीनाम् आसां निर्लज्जं वचनं शुश्रूषितम् आस्ते । तद् अधुनापि न श्रूयते । हन्त हन्त वेणु-नादेन काम-मयेन नोन्मादिताः । पुनश् च वाचः पेशैर् विह्वलीकृताः । यच् चालम्ब्य लज्जा-विवेक-धर्म-धैर्यादीनि तिष्ठन्ति, तच् चित्तम् अप्य् अपहृतः । तद् अप्य् एताः प्रायः सलज्जम् एव भाषन्ते, न त्व् आभ्यन्तर-भावम् अधुनापि वाचा सम्यग् उद्घाटयन्तीति मनसि परामृशति सति श्री-कृष्णे काश्चिन् मुख्यतमा उन्माद-सञ्चारि-प्राबल्येन विपर्यस्तीकृत-प्रकृतय आहुः&mdash;<strong>सिञ्च</strong> इति ।</p>
<p>अत्र <strong>हास</strong>- इत्य् अस्य सम्बन्धि-पदम् अर्थात् तवेत्य् एव लभ्यते । ततश् च <strong>अङ्ग</strong> ! हे कृष्ण ! तव <strong>हास</strong>-सहितेन <strong>अवलोकेन कल-गीतेन</strong> च <strong>जातः</strong> प्रोद्बुद्धः प्रोद्दीप्तो यो <strong>हृच्-छयः</strong> काम एव <strong>अग्निः</strong>, तं तवैव <strong>अधरामृत-पूरेण सिञ्च</strong> निर्वापय, स्वार्थे कः । येनैवाग्निः प्रोद्दीप्यते, तेनैव प्राप्त-विवेकेन यदि निर्वाप्यते, तदैव तद्-अपराधोपशमः । अन्यथा अग्नि-दाता गृहादि-दाहोत्थं पापं प्राप्नोत्य् एवेति भावः ।</p>
<p>अत्र कामम् इत्य् अप्रयुज्य हृच्-छय-पद-प्रयोगेनैवं ध्वन्यते&mdash;अस्माकं कामो हि हृदि शेते एव, तं च त्वया विना को\ऽपि प्रबोधयितुं न शक्नोति । त्वं च वंशी-नादेन सहास्मत्-कर्ण-रन्ध्र-द्वारा हृदयं प्रविश्य तत्र शयानं कामाग्निं प्रबोध्य हासावलोक-घृत-मधुभ्यां कल-गीति-वातेन च प्रोद्दीप्य तत्रत्यान् अरमत् प्राणान् दग्धुम् उपक्रमसे । अतस् तद्-दाह-पापाद् बिभेषि चेत्, तं निर्वापय । न च तत्-प्रोद्दीपने तन्-निर्वापने वा तवायास-लेशो\ऽपि, यतस् ते <strong>हासावलोकस्</strong> तस्याग्नेर् उद्दीपकः । <strong>अधरामृतं</strong> च तस्य निर्वापकम् इति । तद् वस्तु-द्वयं तव मुख-चन्द्र एव वर्तते, अतो दुर्लील-राज-पुत्रस्य तवाग्नि-ज्वालन-निर्वापनात्मिकैव खेला भूयसी भूरिशो दृष्ट्वा, न त्व् अग्नि-ज्वालन-मय्य् एव । एषा त्व् अद्यैव दृश्यत इति ।</p>
<p>ननु, एतानि मे साहजिकान्य् एव <strong>हासावलोक-कल-गीतानि</strong> । एतैर् यदि युवतयो ज्वलेयुः, तदा कुत्र कुत्र कतिशो वा मया स्वाधरामृतैश् चिकित्सा कर्तव्येति चेत्, सत्यम् । परः-सहस्र-स्त्री-वधे प्राप्त एव तव तद्-अद्भुताद् अनुतापाद् अयं हठो यास्यतीत्य् आहुः&mdash;<strong>नो चेद्</strong> इति । <strong>विरहाग्निना उपयुक्त-देहा</strong> दग्ध-शरीरा योगिन्य इव <strong>ध्यानेन तव पादयोः पदवीं याम</strong>, अधुनैव प्रानुयाम ।</p>
<p>अयम् अर्थः&mdash;<strong>वयं</strong> पूर्व-जन्म-स्वकृत-तपस्कान् एवात्मनो जानीमः । यद् एतज्-जन्मनि त्वं नाङ्गीकुरुषे, तस्माद् अधुना तपश्चरणार्थं न बाह्यं लौकिकं वह्निं गृह्णीमः । हृच्-छयाग्नि-त्वद्-विरहाग्न्योः स्वत एव सत्त्वात् । तत्रापि तद्-विरहाग्निना अतिप्रबली-भविष्णुना <strong>हृच्-छयाग्निर्</strong> अपि मन्दीकरिष्यत एवातो विरहाग्नाव् एव प्राणेषु हूयमानेष्व् अस्माकम् ।</p>
<p>सङ्कल्पश् चायं&mdash;भो ! कृष्ण-विरहाग्ने ! कृष्ण-पाद-स्पर्शम् आशासाना वयं त्वयि स्व-प्राणान् जुहुमः । तस्मात् कृष्णस्य पादयोः पदव्याम् अन्य-जनैर् अलक्षिता अस्मांस् तथा स्थापय, यथा अस्मत्-कुचयोर् उपर्य् एव तस्य पादौ पतेताम्, न तु भूमाव् इति । ततश् च त्वत्-पाद-भारेणैवोपशान्त-हृच्-छयाग्नयो वयं सिद्ध-मनोरथा एव भविष्यामह् । त्वं चानिच्छन्न् अप्य् अस्मत्-कुच-स्पर्श-सुखं प्राप्नुवन्न् अपि स्त्री-वधानुतापम् एव भूयां सम्प्राप्स्यसीति ।</p>
<p><strong>सखे</strong> इति सख्याद् एवैवं चिकीर्षामः, सखीर् अप्य् अस्मांस् त्वम् एव सन्तापयसि चेत्, वयम् अपि त्वां सखायम् एवं कथं नानुतापयाम इति ध्वनिः । किन्तु प्रेम-हतकः खलु तद् अपि त्वद्-अनुताप-दुःखं कोटि-गुणी-कृत्यास्मभ्यम् एव दास्यत इति जानीमः । किं कुर्मो\ऽस्माकं दग्ध-ललाटम् एवं-विधम् एव विधात्रा सृष्टम् । तस्माद् अपरिणाम-दर्शिन् ! कृपा-सिन्धो ! स्वानुताप-वल्लि-बीजं किम्-अर्थं वपसि ? कथं वा तत्-फल-भोगिनीर् अस्मांश् च करोषि ? मुञ्च हठम्, अस्मान् अङ्गीकुर्व् इति भूयांस एवानुध्वनयः ॥३५॥</p>
<hr>
<p>॥ १०.२९.३६ ॥</p>
<p>यर्ह्य् अम्बुजाक्ष तव पाद-तलं रमाया</p>
<p>दत्त-क्षणं क्वचिद् अरण्य-जन-प्रियस्य ।</p>
<p>अस्प्राक्ष्म तत्-प्रभृति नान्य-जन-समक्षम् अञ्जः<sup id="fnref:33"><a href="#fn:33" class="footnote-ref" role="doc-noteref">33</a></sup></p>
<p>स्थातुं त्वयाभिरमिता बत पारयामः ॥</p>
<p><strong>श्रीधर-स्वामी (भावार्थ-दीपिका) :</strong> ननु स्व-पतीन् एवोपगच्छत । त एनम् अग्निं सिञ्चेयुर् इति चेत्, तत्राहुः&mdash;<strong>यर्हि</strong> इति । <strong>रमाया</strong> लक्ष्म्या <strong>दत्त-क्षणं</strong> दत्तोत्सवं दत्तावसरं वा । तद् अपि <strong>क्वचिद्</strong> एव न सर्वदा । <strong>अरण्य-जनाः प्रिया</strong> यस्य, तस्य <strong>तव</strong> । अरण्य-जन-प्रियत्वाद् अरण्ये क्वचिद् <strong>यर्ह्य् अस्प्राक्ष्म</strong> स्पृष्टवत्यो वयं, तत्र च <strong>त्वयाभिरमिता</strong> आनन्दिताः सत्यस् तद् आरभ्य <strong>अन्य-समक्षं स्थातुम्</strong> अपि <strong>न पारयामः</strong> । तुच्छास् ते न रोचन्त इत्य् अर्थः ॥३६॥</p>
<hr>
<p><strong>वंशीधरः (भावार्थ-दीपिका-प्रकाशः) :</strong> कामाग्नि-शमने तु युष्माकं पतय एव समर्था इत्य् आह&mdash;<em>नन्व्</em> इति । एनं कामजाग्निम् इत्य् उक्ते प्रत्युत्तरम् आहुः&mdash;न केवलं <strong>रमाया</strong> एव <em>दत्तोत्सवम्</em> अस्माकं भक्तानाम् अपि तथात्वात् । अत आह&mdash;<em>दत्तावसरं</em> दत्तावकाशं वेति । <em>तद् अपि</em> अवकाश-दानम् अपि । <strong>अरण्य-जनाः</strong> गोपाः, वन-शैल-निवासिनः [१०.२४.२४] इत्य्-उक्तेः । <strong>यर्हि</strong> यदा । <em>तत्र च</em> वने च । <em>इत्य् अर्थ</em> इति&mdash;न हि समुद्र-तरण-शीलस्य क्षुद्र-खातक-तरणेच्छा भवतीति भावः ।</p>
<p>यद् वा, <strong>अरण्य-जनाः</strong> संन्यासिनः <strong>प्रिया</strong> यस्य स तथा । तथा च वयम् अपि सर्वांस् त्यक्त्वा वनम् एवागतास् त्वत्-प्रियार्थम् इति हेतोर् अस्मान् गृहाणेति । यद् वा, रमत्य् आनन्दयति त्वाम् इति <strong>रमा</strong> श्री-राधा, तस्याः <strong>पाद-तलं तव दत्त-क्षणं</strong>, अतीव मृदुल-सौभगवत्त्वेनेत्य् अर्थः । <strong>यर्हि अस्प्राक्ष्म तत्-प्रभृति वयम्</strong> अप्य् <strong>अन्य-समक्षं स्थातुं न पारयामः</strong>, किम् उत सेति । अनेन तवाङ्ग-स्पर्शनानतरम् अन्याङ्ग-स्पर्श-शङ्का निरस्तेति ध्वनितम् ॥३६॥</p>
<hr>
<p><strong>कैवल्य-दीपिका :</strong> तथाप्य् अज्ञान-रक्तेषु जनेषु प्रसङ्गोऽनुचित इव, तत्राहुः&mdash;<strong>यर्हि</strong> इति । <strong>दत्त-क्षणं</strong> दत्तावसरम् । <strong>क्वचित्</strong> कस्मिन्न् अपि सङ्केत-स्थाने <strong>अस्प्राक्ष्म</strong> पृष्टवत्यः । त्वत्तोऽन्यं न जानीम इत्य् अर्थे कृत-दिव्याः । <strong>अरण्य-जन</strong> इत्य् आत्मानं निर्दिशन्ति । एतेन रमा-रमणस्यापि ते स्वानुरागम् एवेक्ष्येदम् अस्माभिर् दिव्यं कृतम् । न स्व-रुचि-मात्रेणेत्य् उक्तम् । <strong>तत्-प्रभृति</strong> <strong>अन्येषां</strong> पतीनां <strong>समक्षं स्थातुम्</strong> अपि <strong>न पारयामः</strong> न शक्नुमः, किम् पुना रन्तुम् ! <strong>अञ्जसा</strong> स्वारस्येन बलाद् उपभुञ्जते ते । <strong>बत</strong> निश्चितम् । अतस् त्वय्य् एवानुराग इत्य् अर्थः ॥३६॥ [मु।फ। ११.३०]</p>
<hr>
<p><strong>श्रीनाथ-चक्रवर्ती (चैतन्य-मत-मञ्जुषा) :</strong> ननूपभुक्तं मद्-योग्यं न भवति, कथम् उपभोक्तव्या भवत्य इत्य् ऊढ-मात्राः काचिद् ऊचुः&mdash;<strong>यर्हि</strong> इत्य्-आदि । हे <strong>अम्बुजाक्ष</strong> ! <strong>यर्हि</strong> विवाह-दिवस एव तव पादाम्बुजं <strong>क्वचित्</strong> कुत्रापि स्थले समये वा <strong>अस्प्राक्ष्म</strong>, <strong>तत्-प्रभृति</strong> पूर्वं स्वीकृत्य सम्प्रति त्यक्तुं न युज्यते । <strong>अञ्जः</strong> सुव्यक्तम् एतत् तवापि । <strong>पाद-तलं</strong> विशिनष्टि&mdash;<strong>रमाया दत्त-क्षणं</strong> क्वचित् कदाचिद् एवेति वा । दत्तोत्सवं दत्तावसरं वा क्वचिद् इत्य् अस्य हेतुः&mdash;<strong>अरण्य-जनस्य</strong> वृन्दारण्य-जनानाम् अस्माकम् एव <strong>प्रियत्वात्</strong>, तव तस्यास् तद् दुर्लभम् एव ॥३६॥</p>
<hr>
<p><strong>सनातन-गोस्वामी (बृहद्-वैष्णव-तोषणी) :</strong> ननु, महा-कामिन्यः ! तर्हि श्री-बलदेवेऽपि युष्माकं भक्तिर् दृश्यते । अतस् तम् एव काम-पालं यात, किं वा अन्यदीया यूयं मया कथं स्वीकार्या इत्य् आशङ्क्य स-शपथम् आहुः&mdash;<strong>यर्हि</strong> इति । हे <strong>अम्बुजाक्ष</strong> ! इति । परम-सौन्दर्यादिकं पूर्ववत् सूचितम् । <strong>तलं</strong> स्वरूपे भूतलादिवत् । किं वा, अधो-भागस् तद् <strong>अस्प्राक्ष्म</strong>, तद्-ईषत्-सम्बन्ध-प्राप्ता स्म इत्य् अर्थः । एषा प्रेम्णा विनयोक्तिः । सदा रमयतीति <strong>रमा,</strong> लक्ष्म्यास् तस्या अपि, <strong>क्वचिद्</strong> एव <strong>दत्त-क्षणम्</strong>, अतोऽ<strong>रण्य-जनानाम्</strong> अस्माकं त्वद्-रमण-योग्यत्वाभावेऽपि ते <strong>प्रिया</strong> यस्येति परम-कारुण्यं सूचितम् । <strong>अन्य-समक्षम्</strong> इति यदि कदाचित् कथञ्चिद् अन्येषाम् अन्तिके तिष्ठेमः, तथा परोक्षम् एव, न तु साक्षात् सम्मुखे । <strong>अञ्ज</strong> इति । यदि वा कथञ्चित् समक्षं तिष्ठेम, तदा च परम-दुःखेनैवेत्य् अर्थः । <strong>स्थातुम्</strong> अपि किम् उत उपवेष्टुं शयितुं वेत्य् अर्थः । तच् च त्वयैव नागर-शेखरेण सम्पादितम् इत्य् आहुः&mdash;<strong>त्वयाभितो रमिता</strong> इति । <strong>बत</strong> खेदे निश्चये वा । अन्यत् तैर् व्याख्यातम् ।</p>
<p>यद् वा, <strong>रमायाः</strong> सेव्यम् अपि <strong>तव पाद-मूलम्</strong> अरण्य-जन-<strong>प्रियत्वाद् अरण्य-जनानाम्</strong> एव <strong>दत्त-क्षणम्</strong> । अतः क्वचित् कस्मिंश्चित् स्थाने काले वा <strong>यर्हि</strong> यावद् <strong>अस्प्राक्ष्म</strong> <strong>क्वचिद् दत्त-क्षणम्</strong> इति वा । ततश् च <strong>क्वचिद्</strong> इति क्वचिद् अनिर्वचनीय-देश इत्य् अर्थः । तावद् आरभ्य <strong>त्वयाभिरमिताः</strong> सन्तोषिताः । यद् वा, स्वप्नादौ रति-विशेषं कारिताः सत्यः । अन्यत् समानम् ।</p>
<p>यद् वा, अहो महा-मोहन ! कालान्तरे त्वद्-अङ्ग-सङ्गाशया वा, गृहे गत्वा तिष्ठेम, तद् अपि न घटते, महा-धूर्तेन त्वया गृह-सुखस्याशेषस्यैव विलुण्ठनाद् इत्य् आहुः&mdash;<strong>यर्हि</strong> इति । स्पर्शने हेतु-द्वयम्&mdash;<strong>रमाया दत्त-क्षणम्</strong> इति । <strong>रमाय</strong> रमणाय <strong>आदत्त-क्षणं</strong> गृहीतावसरम् <strong>अरण्य-जनानां प्रियस्य</strong> इति च, <strong>त्वयाभिरमिताः</strong> सत्यः कदाचिद् <strong>अस्प्राक्ष्म</strong> इति तत्र निजाविवेक-दोषो निरस्तः । अतस् <strong>तत्-प्रभृति</strong> किम् अप्य् अन्यन् न रोचते, कथं गृहं याम ? इति भावः ।</p>
<p>यद् वा, <strong>अरण्य-जन-प्रियस्य</strong> तव <strong>या रमा</strong> श्री-राधा, तस्या <strong>पाद-तलम्</strong> । अन्यत् समानम् । यद्यपि तत्रैव सापि समागतास्ति, तथा तत्-सङ्गावस्थिति-निष्ठा-विज्ञापनेनान्याः सर्वा अपि तस्याम् इव स्वेषु तस्य प्रीतिं जनयितुं तथोचुर् इति ज्ञेयम् । अनेन अथवा इत्य् अस्योत्तरम् । स्वाभाविक-प्रेम-विशेषेणैवागताः स्म । न त्व् अन्य-जनवत् साधारण-प्रेम्णेति ।</p>
<p>श्लेषार्थः&mdash;हे <strong>अरण्य-जन</strong> ! सदा अरण्य-चरत्वात् अरण्यम् एव जनः परिजनो यस्येति वा, <strong>प्रियस्य</strong> पत्युः, <strong>पाद-तलं यर्हि अस्प्राक्ष्म</strong> । कथम्-भूतं ? <strong>तव</strong> <strong>रमाय</strong> रमणाय क्वचित् कुत्राप्य् अंशे <strong>अदत्त-क्षणम्</strong> अदत्तावसरं <strong>तत्-प्रभृति त्वयाभिरमिताः</strong> । तु अयाभिर् अमिताः, अनेन शुभावहेन विधिना अभिरमिताः, <strong>वयं</strong> तु <strong>अन्य-समक्षं</strong> <strong>स्थातुम्</strong> अपि <strong>अञ्जस्</strong> तत्त्वेन <strong>न पारयामः</strong> ।</p>
<p>ननु, स्वप्न एवायं भवन्तीनाम् अन्यथा नित्यम् अपि तथाद्यापि तत् स्यात् ? तत्राहुः&mdash;<strong>अरण्य-जनेषु</strong> पुलिन्दी-हरिण्य्-आदिष्व् एव सन्तत-निज-दशनादि-दानेन प्रीति-कर्तुः, न तु व्रज-जनेषु ततोऽस्माकं तु सुतराम् एव दुर्लभस्येत्य् अर्थः । इति <strong>रमाया</strong> अस्माकं च योग्यानां परित्यागात् तादृशानां च स्वाकाराद् उपालम्भश् च सूचितः । तद् एवं <strong>यर्ह्य् अस्प्राक्ष्म तत्-प्रभृति</strong>, <strong>नान्येषां समक्षं स्थातुम्</strong> ऋद्ध्र्वावस्थानम् अपि कर्तुं पारयाम । अन्य-दर्शनम् अस्मश्य न रोचत इत्य् अर्थः । अत एव एष कोऽप्य् उच्चाटन-विद्या-मयः स्पर्श-गुण इति भावः ।</p>
<p>ननु, मिथ्या-वादिन्यः । सदा गोष्ठ-जन-मध्ये वसथैव, तत्राहुः&mdash;<strong>अञ्जः</strong> सुखेन अनायासेन ततो बलाद् एव तत्र वसाम इति भावः । अन्यैश्वर्य-पक्षे क्वचित् स्पर्शने हेतुः क्वचित् केषुचिद् आविर्भावेषु <strong>रमाया दत्त-क्षणं</strong> स्वयं तु <strong>अरण्य-जन-प्रियस्य</strong> वृन्दावन-वासिनां श्री-गोपादीनां प्रेम्णा तद्-अव्यभिचारिणः, अहो अभाग्यं, तथापि <strong>यर्हि</strong> कदाचिद् एव <strong>अस्प्राक्ष्म</strong> । अन्यत् समानम् ।</p>
<p>अत्र तेषां व्याख्यान् <strong>अरण्य-</strong> इति तज्-<strong>जन</strong>-सम्बन्धेनैवेत्य् अपि दैन्यम् एवेति अनेनाथवेत्य् अस्योत्तरं स्वाभाविक-प्रेम-विशेषेणैवागताः स्म, न त्व् अन्य-जनवत् साधारण-प्रेम्णेति निषेधार्थश् चायम्&mdash;अये साधु स्मारितं सखे ! इत्य् अनेन यतो बाल्य-क्रीड-सख्ये भवतीनां स्पर्शोऽपि जातोऽस्तीत्य् आशङ्क्याह&mdash;<strong>यर्हि</strong> इति । <strong>यर्हि</strong> यदा तव बाल्ये वानरादि-<strong>प्रियस्य</strong> एव सतः <strong>पाद-तलं रमाया</strong> रमण्या <strong>दत्ता</strong>वसरं तद्-अभिसारोन्मुखं बभूवेत्य् अर्थः । <strong>तत्-प्रभृति</strong> तद् अपि न <strong>अस्प्राक्ष्म,</strong> किम् उतान्यद् अङ्गं । कथम्-भूता अपि त्वया अभिरमिता ? बाल्ये कारित-क्रीडा अपि । अत एव <strong>अन्येषां</strong> श्वश्र्व्-आदीनाम् अपि समक्षं <strong>स्थातुं पारयामः</strong> । अन्यथा तैर् अपि द्विष्येमहीति भाव इति ॥३६॥</p>
<hr>
<p><strong>जीव-गोस्वामी (लघु-वैष्णव-तोषणी) :</strong> ननु, कथं निरपराधे मय्य् अपराधः कल्प्यते ? मदीय-स्वाभाविक-सौन्दर्यादि-दर्शनेन कामिनीनां वश् चित्तादिकं क्षुभ्यति तत्राहं किं करवाणि ? किं च, यदि गृह-कल्प्येषु न शक्तितस् तथापि कुल-वधूनां युष्माकं तत्रैवावस्थानं युक्तम् । तत्राहुः&mdash;<strong>यर्हि</strong> इति ।</p>
<p>हे <strong>अम्बुजाक्ष</strong> ! इति यदा अस्मद्-अनिर्वचनीय-पुण्योदय-समये <strong>क्वचिद्</strong> अपि दुर्लभे देशे <strong>त्वयाभिरमिता</strong> निज-भाव-व्यञ्जनया नन्दिता सत्यस् <strong>तव पाद-तलम् अस्प्राक्ष्म</strong> सूचकेन वाक्येन इति ।</p>
<blockquote>
<p>पूर्णाः पुलिन्द्य उरुगाय-पदाब्ज-राग- &gt;
श्री-कुङ्कुमेन दयिता-स्तन-मण्डितेन [भा।पु। १०.२१.१७]</p></blockquote>
<p>इत्य् अत्र पूर्व-कृत-व्याख्यानुसारेण कयापि तया यथा-कथञ्चित् लब्धस्य <strong>पाद-तल</strong>-स्पर्शस्य तद्-गोष्ठीष्व् एव प्रसिद्धः कृत-कात्यायनी-व्रतानां तु तत्-स्पर्शाङ्गी-करण-मात्र-तथापि आच् च प्राप्त-सङ्गा अपि प्राप्त-सङ्गाभिर् आत्मैक्यं प्रकल्प्य ताभिर् मिलित्वा प्रोचुर् इति ज्ञेयम् । कीदृशं ? <strong>पाद-तलं रमाया दत्त-क्षणं</strong> तस्याम् अपि नूनम् अर्पित-महोत्सवम् इत्य् अर्थः ।</p>
<p>ननु, स्वप्न एवायं भवन्तीनाम् अन्यथा नित्यम् अपि तथाद्यापि तत् स्यात् ? तत्राहुः&mdash;<strong>अरण्य-जनेषु</strong> पुलिन्दी-हरिण्य्-आदिष्व् एव सन्तत-निज-दशनादि-दानेन प्रीति-कर्तुः, न तु व्रज-जनेषु । ततोऽस्माकं तु सुतराम् एव दुर्लभस्येत्य् अर्थः । इति <strong>रमाया</strong> अस्माकं च योग्यानां परित्यागात् तादृशानां च स्वाकाराद् उपालम्भश् च सूचितः । तद् एवं <strong>यर्ह्य् अस्प्राक्ष्म</strong> <strong>तत्-प्रभृति</strong> <strong>नान्येषां समक्षं स्थातुं</strong> ध्रुवावस्थानम् अपि कर्तुं <strong>पारयामः</strong> । अन्य-दर्शनम् अस्मभ्यं न रोचत इत्य् अर्थः । अत एव एष कोऽप्य् उच्चाटन-विद्या-मयः स्पर्श-गुण इति भावः।</p>
<p>ननु, मिथ्या-वादिन्यः ! सदा गोष्ठ-जन-मध्ये वसथैव ? तत्राहुः&mdash;<strong>अञ्जः</strong> सुखेन अनायासेन ततो बलाद् एव तत्र वसाम इति भावः । अन्यैश्वर्य-पक्षे <strong>क्वचित्</strong> स्पर्शने हेतुः <strong>क्वचित्</strong> केषुचिद् आविर्भावेषु <strong>रमाया दत्त-क्षणं</strong> स्वयं तु <strong>अरण्य-जन-प्रियस्य</strong> वृन्दावन-वासिनां श्री-गोपादीनां प्रेम्णा तद्-अव्यभिचारिणः, अहो अभाग्यं तथापि <strong>यर्हि</strong> कदाचिद् एव <strong>अस्प्राक्ष्म</strong> । अन्यत् समानम् ।</p>
<p>अत्र तेषां व्याख्याने अरण्येति तज्-जन-सम्बन्धेनैवेत्य् अपि दैन्यम् एवेति अनेनाथवेत्य् अस्योत्तरं स्वाभाविक-प्रेम-विशेषेणैवागताः स्म, न त्व् अन्य-जनवत् साधारण-प्रेम्णेति निषेधार्थश् चायम्&mdash;अये साधु स्मारितं सखे ! इत्य् अनेन यतो बाल्य-क्रीड-सख्ये भवतीनां स्पर्शोऽपि जातोऽस्तीत्य् आशङ्क्याह&mdash;<strong>यर्हि</strong> इति । <strong>यर्हि</strong> यदा <strong>तव</strong> बाल्ये वानरादि-प्रियस्यैव सतः <strong>पाद-तलं रमाया</strong> रमण्या <strong>दत्तावसरं</strong> तद्-अभिसारोन्मुखं बभूवेत्य् अर्थः । <strong>तत्-प्रभृति</strong> तद् अपि <strong>नास्प्राक्ष्म,</strong> किम् उतान्यद् अङ्गम् । कथम्-भूता अपि? <strong>त्वया अभिरमिता</strong> बाल्ये कारित-क्रीडा अपि । अत एव अन्येषां श्वश्र्व्-आदीनाम् अपि <strong>समक्षं स्थातुं पारयामः</strong> । अन्यथा तैर् अपि द्विष्येमहीति भाव इति ॥३६॥</p>
<hr>
<p><strong>जीव-गोस्वामी (प्रीति-सन्दर्भ ३३२) :</strong> ननु सख्येन बाल्य-क्रीडायाम् अपि स्पर्शादिकं जातम् एवास्ति, तर्हि कथम् अहो इदानीम् उदासीनाः स्थ ? तत्राहुः&mdash;<strong>यर्हि</strong> इति । हे <strong>अम्बुजाक्ष</strong> ! <strong>अरण्य-जनाः</strong> पशु-पक्ष्य्-आदयः, तेषां <strong>प्रियस्य</strong> बाल्य-भावेन तैर् एव कृत-मैत्रस्य तव <strong>यर्हि</strong> यदा <strong>क्वचिद्</strong> अपि <strong>रमाया</strong> रमण्या <strong>दत्तावसरं</strong> <strong>पाद-तलं</strong> जातं, तद्-अनुगताव् उन्मुखं बभूवेत्य् अर्थः । <strong>तत्-प्रभृति</strong> एव <strong>वयं</strong> तद् अपि न <strong>अस्प्राक्ष्म</strong> न स्पृष्टवत्यः, किम् उतान्यद् अङ्गम् । तद् एवं निज-दाढ्येनैव पूर्वं <strong>त्वया अभिरमिताः</strong> कारित-बाल्य-क्रीडा अपि <strong>वयम्</strong> अधुना <strong>अञ्जसः</strong> अनायासेन <strong>अन्येषां</strong> गुरु-जनादीनां <strong>समक्षं स्थातुं पारयामः</strong> । <strong>बत</strong> इति शङ्कायाम् । अन्यथा तैर् अपि त्यज्येमहीति भावः ॥३६॥</p>
<hr>
<p><strong>जीव-गोस्वामी (क्रम-सन्दर्भः) :</strong> <em>न व्याख्यातम्।</em></p>
<hr>
<p><strong>जीव-गोस्वामी (बृहत्-क्रम-सन्दर्भः) :</strong> ननु, उपभुक्तं द्रव्यम् अस्मद्-उपयुक्तं न भवति । भवत्यश् च पतिमत्यः । तेन अस्मद्-योग्या न भवथेत्य् आशङ्क्याह । पतिमत्य ऊचुः&mdash;<strong>यर्हि</strong> इत्य्-आदि । हे <strong>अम्बुजाक्ष</strong> ! यदि यदा कदाचित् कुत्रापि धूलि-खेलादौ बाल्ये <strong>तव पाद-तलम् अस्प्राक्ष्म</strong> स्पृशाम, <strong>तत्-प्रभृति अन्य-समक्षं स्थातुं न पारयामः</strong> । अस्तु तव सम्पर्कः । तद् इदम् अन्य-सम्बन्धित्वम् अस्माकं लोक-प्रथैव, न वास्तवम् । त्वत्-प्रिया एव वयम् । तव कीदृशस्य ? <strong>अरण्य-जन-प्रियस्य</strong> वृन्दावन-जन-दयितस्य, अत एवास्माकं स्पर्शो जातः । <strong>पाद-तलं</strong> कीदृशम् ? <strong>रमाया दत्त-क्षणं</strong> दत्तोत्सवं दत्तावसरं वा । अवसरे हि सा तत्-स्पर्शं लेभे । वृन्दावन-जनास् तु सदैव स्पृशन्तीत्य् <strong>अरण्य-जन-प्रियत्वम्</strong> । न चान्यत्र, किं प्रमाणम् ? यद् अन्य-समक्षं स्थातुं न पारयथेति स्व-विशेषण-द्वाराहुः। <strong>वयं</strong> कीदृश्यः ? <strong>त्वयाभिरमिताः</strong>, त्वया सर्व-शिरोमणिना । कथम् अन्यथा स्वीकरिष्यामहे ? अत उचितम् एव <strong>अन्य-समक्षं स्थातुम्</strong> असामर्थ्यम् अस्माकम् इति शेषः ॥३६॥</p>
<hr>
<p><strong>नारायण-भट्टः (श्री-रसिकाह्लादिनी) :</strong> नन्व् अहं भवतीनां मित्रं परम-कारुणिकश् च । मयि असूया नोचिता दुःशील इत्य्-आदिना धर्मोपदेशत्वात् । अत्रावस्थानं बलवद् अनिष्ठानुबन्धि, अतो व्याबुद्ध्य तान् एवोपयन्तु, अत एवैनम् अग्निं निर्वापयिष्यति चेत्, तत्राहुः&mdash;<strong>यर्हि</strong> इति । हे <strong>अम्बुजाक्ष</strong> ! <strong>हृच्छयाग्नि</strong>-तापोपशमन-विलोचन ! किं पुनर् <strong>अधरामृत</strong>-दानेनेति सूचितम्। तर्हि यदा यदा <strong>तव</strong> <strong>पाद-तलम् अस्प्राक्ष्म</strong> स्पृष्टवत्यो <strong>वयम्</strong> ।</p>
<p>कीदृशं <strong>पाद-तलम्</strong>? <strong>रमाया</strong> लक्ष्म्याः क्वचिद् देशे काले वा <strong>दत्त-क्षणं</strong> दत्तानन्दं दत्तावसरवान् सर्वदा, यतो वृन्दावन-प्रदेशेषु रतत्वात् नैवात्र लब्ध-पदम् । श्रीः सुपर्यङ्के शयानं पारमेष्ट्यं श्रिया विराजमानम् एव परिचरति, न तु गोचारणादौ । यद्यपि लक्ष्मीर् नित्यं वक्षसि वसति, तथापि पाद-पद-सौभाग्यम् अधिकं ज्ञात्वा चरण-तल एव साभिलाषा भवति, न तु सर्वदाप्नोति । यतस् तस्या गौरवम् एव करोति । अतः सदा सेवितुम् अवसरं न ददासि । अहो अचिन्त्यः पाद-तल-रसस्य महिमा ! यद् एष सर्वतः सर्वान् एव निरुणद्धि । यथा श्रीर् अपि पाद-परागाशया <strong>अरण्य-जनो</strong> भवितुम् इच्छति, तथा वयम् अपि अरण्य-जना भवितुम् इच्छामः ।</p>
<p>कथं-भूतस्य ? <strong>अरण्य-जन-प्रियस्य</strong>, अरण्यस्य वृन्दारण्यस्य जनाः पुलिन्द्याद्याः प्रिया यस्य, कन्द-मूलाद्य्-उपहार-समर्पण-शीलत्वाद् धन्याः, पूर्णाः पुलिन्द्य [भा।पु। १०.२१.१७] इति पूर्वम् अप्य् उक्तत्वाद् इति साभ्यसूयं वाक्यं, न त्व् अस्मद्-आदयो व्रज-जनाः प्रियाः । अतः क्वचिद् वयम् अत्र, हे <strong>अम्बुजाक्ष</strong> ! <strong>तत्-प्रभृति</strong> तद् आरभ्य <strong>अन्य-समक्षं स्थातुम्</strong> अपि न <strong>पारयामः</strong>, किं पुनः रमणापेक्षया तद्-उचिते स्थाने\ऽपि उपवेष्टुम्<sup id="fnref:34"><a href="#fn:34" class="footnote-ref" role="doc-noteref">34</a></sup> इति । तस्माद् अस्माकं तन् न रोचत इत्य् अर्थः । विशेषतस् <strong>त्वया अभिरमिता</strong>ः, अत एव तद्-रमणम् अनुभूय स्मृत्वा चागताः, न ह्य् अननुभूतं स्मर्यते । तस्माद् वृन्दावने वासं कर्तुम् आगतानां त्यागो\ऽनुचित इति, तव त्व् अरण्य-जन-प्रियत्वात् । वयम् अपि तथा भवितुम् आगता विद्धि ।</p>
<p>यद् वा, <strong>अरण्यं</strong> वृन्दावनम् । तस्मिन् जायत इति <strong>जनाः</strong> मृग-पक्ष्य्-आदयः, ते\ऽपि <strong>प्रिया</strong> यस्य । तद् उक्तं&mdash;प्रायो बताम्ब [भा।पु। १०.२१.१४] इति, धन्याः स्म मूढ-मतयो\ऽपि हरिण्यः [भा।पु। १०.२१.११] इत्य् उक्तत्वात् । अस्मद्-भोग्यं वस्तु एते वृन्दावन-वासिनो दर्शनादिना आस्वादयन्तीत्य् अमर्षेणैवागता न त्यक्तुम् अर्हसीति भावः ।</p>
<p>यद् वा, <strong>अरण्य-जनानां प्रियस्य</strong> इति । अत एव व्रजं त्यक्त्वा तेषु प्रीतिं कर्तुं वृन्दारण्ये कृत-निवासस्य । व्रज-वासिनस् तु मत्सर-ग्रस्तत्वात् समक्षे तन् न सहते, अरण्य-जनानां मत्सरादे राहित्यं ज्ञात्वागतानाम् अस्माकं रमणं देहि । यत् <strong>त्वया</strong> पूर्वम् <strong>अभिरमिताः</strong> । यतो\ऽत्र को\ऽपि प्रतिबन्धको नास्ति । तस्मान् निःशङ्कं विलासे प्रवृत्तिर् भविष्यतीति । तद् उक्तं यत्र नैसर्ग-दुर्वैराः सहासन् नृ-मृगादयः [भा।पु। १०.१३.६०] इति । <strong>अङ्ग</strong> इति सम्बोधनेनैतत् सूच्यते । त्वं त्व् अस्मत्-सहाय-कर्तानुकूलश् च । एतावत्-पर्यन्तम् ईद्र्शो भूत्वा प्रतिकूल-सङ्गं कारयितुम् इच्छसीति चित्रम् । <strong>बत</strong> इति खेदे ।</p>
<p><strong>अञ्ज</strong> इति पाठे, दिवा तु <strong>अरण्य-जन-प्रियस्य</strong> अरण्य-जना गोपाः प्रियाः, यस्य रात्रौ <strong>त्वया अभि</strong> निःशङ्कं <strong>रमिताः</strong>, तदा <strong>पाद-तलम्</strong> <strong>अस्प्राक्ष्म</strong>, <strong>तत्-प्रभृति अञ्जः</strong> स्व-भावेनैव <strong>अन्य-समक्षं स्थातुं न पारयामः</strong>। किन्तु त्वत्-समीपे एव स्थातुं रोचते च । त्वयास्माकं स्वभावो\ऽन्यथा कर्तुं शक्यत इति भावः । रमण-संस्कारस्य त्वयैव जनित्वात् रमणम् अन्तरेण ज्ञानम् अपि नेतुं न शक्नुम इत्य् अर्थः ॥३६॥</p>
<hr>
<p><strong>विश्वनाथ-चक्रवर्ती (सारार्थ-दर्शिणी) :</strong> ननु, तर्हि स्व-स्व-पतीन् एवोपगच्छत त एवैनम् अग्निं सिञ्चेयुस् तत्राहुः । यर्हीति हे अम्बुजाक्षेति त्वन्-नयन-दर्शन-क्षणम् आरभ्यैव वयं भ्रमरीभूय स्थिताः स्म इति । चक्षु-रागः प्रथमं चित्तासङ्गस् ततोऽथ सङ्कल्पः इति रस-शास्त्रोक्तेः। प्रथमं लोचना-लोचनि दर्शनम् एवास्माकं पूर्व-राग-प्रवर्तकम् इति भावः । तत्रापि <strong>यर्हि</strong> यस्मिन्न् एव क्षणे <strong>तव पाद-तलं</strong> क्वचिद् गोवर्धनादि कुञ्ज-प्रदेशे <strong>अस्प्राक्ष्म</strong> कुचाभ्यां स्पृष्टवत्यो वयम् । कीदृशम् ? <strong>रमाया दत्त-क्षणं</strong> वैकुण्ठ-वासिन्या लक्ष्म्या नारायण-प्रियाया अपि रमणाभिलाष-मयोत्सव-दायकं, यद्-वाञ्छया श्रीर् ललनाचरत् तपः [भा।पु। १०.१६.३६] इति नागपत्नी-वचनाद् गर्गादि-मुखतः श्रुतात् । अतो वन-वासिनीनां गोप-स्त्रीणाम् अस्माकम् अभिलाषमयोत्सव-दायकम् अत्राभिलाषे किम् आश्चर्यम् इति भावः ।</p>
<p>ननु, लक्ष्म्या अप्य् अभिलषणीये वस्तुनि कुतो वः प्राप्ति-योग्यता ? इत्य् अत आहुः&mdash;<strong>अरण्यजा</strong> गोप-जातय एव <strong>प्रिया</strong> यस्य, तस्य <strong>तव</strong> <strong>तत्-प्रभृति</strong> तं क्षणम् आरभ्य <strong>अन्येषां</strong> स्व-स्व-पतीनां गोप-स्त्रीणाम् अस्माकं <strong>समक्षं स्थातुम्</strong> अपि <strong>न पारयामः,</strong> तान् दृष्ट्वा अद्धा मनसि घृणोत्पद्यते इति भावः । किं च, न केवलं <strong>वयम् अस्प्राक्ष्म</strong> एव । अपि तु, <strong>त्वया अभि</strong> सर्वतो-भावेन <strong>रमिता</strong> यथेष्टं सम्भुज्य पुरुषायतीकृता अपीत्य् अर्थः । तेन सम्भुक्त-पूर्वाः अस्मान् अन्यत्र न प्रस्थापय, पादयोस् ते पताम इति काकुर् ध्वनितः ॥३६॥</p>
<hr>
<p>॥ १०.२९.३७ ॥</p>
<p>श्रीर् यत्-पदाम्बुज-रजश् चकमे तुलस्या</p>
<p>लब्ध्वापि वक्षसि पदं किल भृत्य-जुष्टम् ।</p>
<p>यस्याः स्व-वीक्षण-कृतेऽन्य<sup id="fnref:35"><a href="#fn:35" class="footnote-ref" role="doc-noteref">35</a></sup>-सुर-प्रयासस्</p>
<p>तद्वद् वयं च तव पाद-रजः प्रपन्नाः ॥</p>
<p><strong>श्रीधर-स्वामी (भावार्थ-दीपिका) :</strong> त्वत्-पाद-सौभाग्यं त्व् अतिचित्रम् इत्य् आहुः&mdash;<strong>श्रीर्</strong> इति । <strong>वक्षस्य्</strong> असापत्न्यं स्थानं <strong>लब्ध्वापि</strong>, <strong>तुलस्या</strong> सपत्न्या सह <strong>तव पादाम्बुज-रजः कामयते स्म</strong> । <strong>भृत्यैः</strong> सर्वैर् <strong>जुष्टम्</strong> इति सौभाग्यातिरेकोक्तिः । <strong>यस्याः स्व-वीक्षण-कृते</strong> <strong>श्रीर्</strong> आत्मानं विलोकयत्व् इत्य् एतद्-अर्थम् <strong>अन्येषां</strong> [सुराणां] ब्रह्मादीनां तपोभिः <strong>प्रयासः</strong>, सा तद्-<strong>रजः</strong>, <strong>तद्वद् वयम्</strong> अपि <strong>प्रपन्ना</strong> इति ॥३७॥</p>
<hr>
<p><strong>वंशीधरः (भावार्थ-दीपिका-प्रकाशः) :</strong> <em>सौभाग्यं</em> सौन्दर्यम् । <em>अतिचित्रं</em> निखिल-देव-प्रसाद्यः लक्ष्म्या काङ्क्षित-धूलित्वाद् इति । श्रीयते सेव्यते निखिलैर् इति श्रीर् लक्ष्मीः । <em>असापत्न्यम्</em> एकाकिन्या लब्धत्वात् । <strong>भृत्यैः</strong> ऐकान्तिक-भक्तैर् नारदादिभिः । भगवतो विश्वम्भरत्वेन सर्व-पालकत्वात् तद्-अपेक्षया निखिलानां भृत्यत्वम् एवेत्य् अभिप्रेत्य स्वामि-चरणैर् भृत्य-पदं सर्वार्थ-परतया विशेष्यार्थम्&mdash;<em>भृत्यैः सर्वैर्</em> इति । <em>अतिरेकः</em> आधिक्यम् । <strong>यस्याः</strong> लक्ष्म्याः । स्वान् आत्मनः प्रति वीक्षणं <strong>स्व-वीक्षणम्</strong> । आत्मनोऽस्मान् <strong>प्रपन्नास्तव पाद-रजः</strong>-सेवनाय प्राप्ता इत्य् अर्थः ॥३७॥</p>
<p><em>अतः परं विश्वनाथः।</em></p>
<hr>
<p><strong>कैवल्य-दीपिका :</strong> आस्ताम् अङ्ग-सङ्गः, तत्-पाद-शुश्रूषणम् अप्य् अनुमन्यस्व, इत्य् आहुः&mdash;<strong>श्रीर्</strong> इति । <strong>यत्</strong> यस्मात् श्रीर् अपि <strong>पाद-रज</strong> एव <strong>चकमे</strong> । <strong>वक्षसि</strong> स्थानं <strong>लब्ध्वापि</strong> । किं-भूतं रजः ? <strong>भृत्यैर् जुष्टम्</strong>, तथा <strong>तुलस्याः</strong> सम्बन्ध्य् अपि । <strong>किल</strong> प्रसिद्धौ । <strong>यस्याः</strong> श्रियः । <strong>उत</strong> इत्य् अप्य्-अर्थे । <strong>अन्ये</strong> ब्रह्मादयः । <strong>प्रयासः</strong> तपः-क्लेशः । <strong>तद्वत्</strong> श्रीवत् । वक्षसि स्थितापि श्रीः भृत्योपभुक्तं सपत्नी-सम्बन्ध्य् अपि पाद-रज एव चकम इत्य् अतिशयः ॥३७॥ [मु।फ। ११.३१]</p>
<hr>
<p><strong>श्रीनाथ-चक्रवर्ती (चैतन्य-मत-मञ्जुषा) :</strong> रमायाः क्वचिद् एव दत्त-क्षणं, न सर्वदेति यद् उक्तं, तद् अन्याः प्रपञ्चयन्ति&mdash;<strong>श्रीर्</strong> इत्य्-आदि । हे सखे ! <strong>वयं तव पाद-रजः-प्रपन्नाः</strong> पाद-धूलीं प्रपद्यामहे इत्य् अर्थः । केवलं नमस्कुर्म एव तत्, तत्रापि <strong>भृत्यैर् जुष्टम्</strong> । <strong>यस्याः</strong> श्रिय इति श्रियो महिमानं प्रपञ्चयति&mdash;तत् कथं वयं प्राप्स्यामः ?</p>
<p>ननु तर्हि यूयं किं प्रार्थयत ? तत्राहुः&mdash;तद्वत् <strong>त्वत्-पाद-रजो</strong> वर्तते यत्र, तत्-स्थलम् अभिलषाम इति दैन्यम् । अथवा, <strong>पाद-रजः-प्रपन्नाः</strong> स्मः ।</p>
<p>एवं चेद् यत्र कुत्रापि पद-पद्धतौ रजो गृह्यताम् ? तत्राहुः&mdash;<strong>तद्वत्</strong> तत्-सहितम् एव पाद-स्थम् एव <strong>रजः</strong> । अयम् अर्थः&mdash;पाद-संवाहनं कुर्वत्यः, तत्र स्थिताः कुच-कुङ्कुम-रजः इत्य् अर्थः । केवलं <strong>रज</strong> एव <strong>भृत्य-जुष्टं</strong>, तद् एव <strong>तुलस्या</strong> सह स्पर्धमाना <strong>श्रीः कामयते</strong> । अतस् तया सहास्माकं स्पर्धापि न भविष्यति ।</p>
<p>अथवा, <strong>यत्-पदा</strong> यस्य पदा हेतुना <strong>श्रीः</strong> <strong>अम्बुज-रजश् चकमे</strong> । तत्-सादृश्यात् पद्म-वन एव तस्थाव् इति भावः । <strong>वक्षसि पदं</strong> स्थानं <strong>लब्ध्वापि</strong> । पदं कीदृशम् ? <strong>भृत्य्-अजुष्टं</strong> भृतिः सेवा-मूलं, तया अजुष्टं सेवनालब्धम् इति । अपि तु स्वभाव-सिद्धं यस्या इति तत्-तुल्यम् एव <strong>वयं</strong> <strong>च</strong>, वयं तु, <strong>च</strong>-कारस् त्व्-अर्थे । <strong>तद्वत्</strong> तुलसी-सहितम् एव <strong>पद-रजः प्रपन्नाः,</strong> तया सह विरोधो न क्रियत इत्य् औत्कण्ठ्योदयः असूया-शान्ति-दैन्यादेः शवलता ॥३७॥</p>
<hr>
<p><strong>सनातन-गोस्वामी (बृहद्-वैष्णव-तोषणी) :</strong> ननु, उदार-शिरोमणे ! मा सिञ्च अधरामृतार्पणेन अस्माकं हृच्-छयाग्निं निज-दास्य-मात्रम् अपि देहीति चेत्, तथापि भोः मुग्ध-बुद्धयो मयैका द्वि-त्रा वा स्वीकार्याः । अन्यथा युष्माकम् अत्यन्त-बाहुल्येनान्योन्यं निरन्तर-सापत्न्योदयाद् आयताव् अपि दुःखं भवितैवेत्य् आशङ्क्य दृष्टान्तेन तत् परिहरन्त्यः परमार्त्या दास्य-मात्रेच्छयाहुः&mdash;<strong>श्रीर्</strong> इति ।</p>
<p><strong>उत</strong> अपि । <strong>यस्याः</strong> <strong>स्व-वीक्षणे</strong> निमित्तेऽप्य् <strong>अन्येषां</strong> त्वद्-व्यतिरिक्तानां सर्वेषाम् एव <strong>सुराणां</strong> ब्रह्मादीनां <strong>प्रयासः</strong> । इति माहात्म्य-विशेषेण मात्सर्य-सम्भवात् सपत्नी-सङ्गासहिष्णुना सूचिता । अयम् <strong>अन्य</strong>-शब्दाभिप्रायः । एवं तस्य तस्याम् अनासक्तिश् च ध्वनिता । तथापि सा श्रीर् अपि सपत्न्या सहितापि <strong>पदाम्बुज-रज</strong> एव यच् <strong>चकमे</strong>, तच् चोक्तं नागपत्नीभिः, यद्-वाञ्छया श्रीर् ललनाचरत् तपः [भा।पु। १०.१६.३६] इति ।</p>
<p>श्री-सनकादिभिश् च तृतीय-स्कन्धे,</p>
<blockquote>
<p>यं वै विभूतिर् उपयात्य् अनुवेलम् अन्यैर् &gt;
अर्थार्थिभिः स्व-शिरसा धृत-पाद-रेणुः । &gt;
धन्यार्पिताङ्घ्रि-तुलसी-नव-दाम-धाम्नो &gt;
लोकं मधुव्रत-पतेर् इव काम-याना ॥ [भा।पु। ३.१६.२०] इति ।</p></blockquote>
<p>तत्र हेतुः&mdash;<strong>भृत्यैर् जुष्टम्</strong> इति । सर्वतोऽधिक-प्रीति-पात्र-दास-वर्ग-सेवितत्वेन रजस एव परमोत्कृष्टत्व-मननाद् इत्य् अर्थः ।</p>
<p>यद् वा, वैकुण्ठ-नाथस्य वक्षसि पदं लब्ध्वापि श्रीर् यस्य तव पदाम्बुज-रजः । किल निश्चये । असमोर्ध्व-माधुरी-भर-मोहितत्वाच् <strong>चकमे</strong>, <strong>तद्वत्</strong> श्रीवत् <strong>पाद-रज</strong> एव तद् <strong>वयं प्रपन्नाः</strong> शरणागतत्वेनाश्रिताः । तत्र पाद-रजसा दास्यं लक्षितम् । तत्र च परम-भक्त्या निज-नीचत्व-विवक्षया <strong>पाद-रज</strong> इत्य् एव, न तु साक्षाद् दास्यम् इत्य् उक्तम् । तत्र च परम-दौर्लभ्येन किञ्चिन्-मात्र-विवक्षया एकत्वम् ।</p>
<p>यद् वा, दास्ये सत्य् एव <strong>पाद-रजः</strong> प्राप्यते । किं वा, तस्मिन् प्राप्त एव दास्यं सम्पाद्यत इति पाद-रजसः कामना तत्-प्रपन्नता च, यत्-तदोर् नित्य-सम्बन्धाद् यच्-छब्दानीत-तच्-छब्देन श्रीवत् तद्-एक-कामना-निष्ठा बोध्यते ।</p>
<p>यद् वा, <strong>यत्</strong> यस्माद् इति पूर्वम् अम्बुज-रूपक-प्रयोगः । श्रियस् तेन सर्व-ताप-हरणाद्य्-अभिप्रायेण आत्मनि च तद्-अभावात् तद्-अप्रयोगः ।</p>
<p>यद् वा, लक्ष्मीस् तादृश-माहात्म्य-साक्षात्-पादाब्ज-रज एव कामयाञ्चक्रे । वयं तु नीचास् तद्-योग्यता-हीनाः <strong>पदं</strong> पादाब्ज-चिह्नं, तत्-सम्बन्धि <strong>रज</strong> एव यत्र कुत्रचिद् दूरे पतितम् अपि <strong>प्रपन्नाः</strong> । एषा परम-दैन्योक्तिः । पाद-रजसः पुनर्-उक्तिर् दास्य-मात्रैकापेक्षा-बोधनार्थम् । सा यथा सापत्न्य-दोषं त्वद्-दास्य-लालसया न मेने, तथा <strong>वयम्</strong> अपीति भावः।</p>
<p>यद् वा, अग्रे दास्यं प्रार्थयितुं तस्य सर्वाराध्य-महा-लक्ष्मी-काम्यत्वेन परमोत्कर्षं प्रतिपादयन्त्यस् तद् एव प्रपद्यमाना आहुः&mdash;<strong>श्रीर्</strong> इति । अर्थः स एव । अन्यत् तैर् विशेष्यथाम् ।</p>
<p>यद् वा, <strong>तुलस्याः</strong> सम्बन्धि तस्या गोविन्द-चरण-प्रियत्वेन सदा तत्रैव निवासाद् <strong>भृत्यैर्</strong> अनन्तैर् <strong>जुष्टम्</strong> इति । तत्र बहूनां सङ्घर्षोऽपि दर्शितः । सारङ्गाणां पदाम्बुजम् [भा।पु। १.११.२६] इत्य्-उक्तेः । <strong>अन्येषां</strong> सुरेतराणां दैत्यादीनां <strong>सुराणां</strong> च <strong>प्रयासः</strong> इति । अन्यत् समानम् ।</p>
<p>अनेन भर्तुः [२४] इत्य् अस्योत्तरम् । भर्तुः शुश्रूषणादिकं न हि परमो धर्मः, किन्तु त्वद्-दास्यम् एव । ब्रह्मादि-प्रार्थ्य-कृपा-कटाक्षया श्रियापि तस्य प्रार्थ्यत्वाद् इति ।</p>
<p>यद् वा, <strong>यत्-पदाम्बुज-रजो</strong> यस्य नारायणस्य पाद-पद्म-रजः <strong>श्रीश् चकमे,</strong> <strong>तद्वत्</strong> तत् स इव यस् त्वं यस्य <strong>तव पाद-रजो</strong> <strong>वयं</strong> च <strong>प्रपन्नाः</strong> । तस्मान् नन्दात्मजोऽयं ते नारायण-समो गुणैः [भा।पु। १०.८.१९] इत्य् उक्तत्वात् । शेषं समञ्जसम् एव । एतद् ऐश्वर्यं विनायम् अर्थः ।</p>
<p>श्लेषार्थः&mdash;तादृशी सत्य् अपि तादृश-स्थानं <strong>लब्ध्वापि</strong> तादृशं <strong>पाद-रज</strong> एव <strong>श्रीश् चकमे</strong>, न तु प्राप्नोतीति तस्या अविवेकः सूचितः । <strong>यस्या</strong> इति बहु-जन-काम्यतया कश्चिद् दोषोऽप्य् आरोपितः । अतो निबुद्ध्यानन्यता-रहितया । तथैव त्वद्-दास्यं काम्येतेति युक्तम् एव ।</p>
<p>यद् वा, <strong>यस्याः स्व्-अवीक्षणे</strong> सुष्ठु अवीक्षणे <strong>अन्येषां सुराणां</strong> च सात्त्विकानाम् अपि &quot;मां श्रीर् न वीक्षताम्&quot; एतद्-अर्थं <strong>प्रयासः</strong> । स्थिति-काले मद्-आदिभिर् अन्धीकरणात्, त्याग-काले गच्छन्त्या तया मूर्च्छा-करणाच् च, सा <strong>श्रीर्</strong> एव <strong>चकमे</strong> । कृष्णस्य वक्षसि वामे पीता सूक्ष्मा कापि रेखास्ति, सा च गर्गादिभिर् लक्ष्मीर् इति व्रजे ख्यापिता । तद्-अभिप्रायेण तासां सेर्ष्यं वचनम् । <strong>वयं च तद्वत्</strong> तादृश्यः किं यत् <strong>तव पाद-रजः-प्रपन्ना</strong> भवेम, अपि तु सुबुद्धयः स्थिर-प्रकृतयो भर्तृ-शुश्रूषणाद्य्-अर्थं गृहं किल यास्याम एवेति भावः ॥३७॥</p>
<hr>
<p><strong>जीव-गोस्वामी (लघु-वैष्णव-तोषणी) :</strong> ननु, मादृश-तुल्य-कुल्या एव यूयं, ततो बत कथं पाद-तलम् अस्प्राक्ष्मेति वदथ ? इत्य् आशङ्क्य निजाभीष्टोत्कण्ठावगुण्ठिततयैव अतिदैन्येनाहुः&mdash;<strong>श्रीर्</strong> इति । <strong>यत्</strong> यस्य नारायणस्य <strong>वक्षसि पदं लब्ध्वापि पाद-पद्म-रजः श्रीश् चकमे</strong>, प्रेयस्य्-उचितं सेवाभिलाष-विशेषं परित्यज्य दासोचितम् एवेष्टवतीत्य् अर्थः । यत एव दासानां बहूनां तत्र सङ्घट्टम् अप्य् अङ्गीचकारेति भावः ।</p>
<p>कीदृश्य् अपि सा ? तत्राहुः&mdash;<strong>यस्या</strong> इति । तद् एवं दृष्टान्तम् उक्त्वा दार्ष्टान्तिकम् आहुः&mdash;<strong>तद्वद्</strong> इति । तस्मान् नन्दात्मजो\ऽयं ते नारायण-समो गुणैः [भा।पु। १०.८.१३] इत्य् उक्तत्वात् स नारायण इव यस् त्वं, तस्य <strong>तव पाद-रजो वयं</strong> च सत्-कुलादि-सम्पत्त्या प्रेयसी-पद-योग्यतां लब्ध्वापि <strong>प्रपन्नाः</strong> । तस्य तव च गुण-महिमैवायं यत् तस्या अस्माकं च लब्ध-तादृश-पद-सत्त्वेऽपि न्यूनताभिमानम् एव कारयतीत्य् अर्थः ।</p>
<p>तत्र <strong>श्रीर्</strong> अम्बुज-सादृश्यम् उपाधिम् अवलम्बमाना तस्य <strong>पदाम्बुज-रजश् चकमे</strong> । <strong>वयं</strong> तु तद्-उपाधिम् अनपेक्ष्यमाणास् <strong>तव पाद-रजः-प्रपन्ना</strong> इति स्वेषां तत्-पादस्य च वैशिष्ट्यम् अम्बुज-रूपकारूपकाभ्यां दर्शितं ध्वनितम् ।</p>
<p>[अथवा, नन्व् एवं पूर्वोक-हेतोर् आशङ्क्यते निजेन्द्रिय-तर्पण एव तत्-परा यूयं, न तु ममानुकूल्यायां प्रीतौ ? इति तत्राहुः&mdash;<strong>श्रीर्</strong> इति । <strong>यत्</strong> यस्मात् हेतोः, तस्मात् एवेत्य् अर्थः । एवं सा यथा स्व-पत्यौ तादृश-रसाधिकृतापि तत्-सेवा-मय-यद्-दास्याभिलाषवती तथा त्वयि <strong>वयम्</strong> अपीति वाक्यार्थः ।]<sup id="fnref:36"><a href="#fn:36" class="footnote-ref" role="doc-noteref">36</a></sup></p>
<p>एवं क्षीरोद-मथने यथान्वपरित्यागेन श्रियास् तद्-एक-भजनं, तथास्माकम् अपि त्वद्-एक-भजनम् इति ज्ञापितम् ।</p>
<p>अथवा, ननु नाहं स्वप्नेऽपि भवती-स्पर्शं स्मरामि । भवतु वा, तथाप्य् अविचारेण सकृत् स्खलनेऽपि न भूयः कर्तुम् उचितं, तच् चानौचित्यं भवतीनां साध्वी-कुलाचार-लङ्घनेन मम च तादृश-भवद्-आचार-ध्वंसनेनेत्य् अत्र साध्वी-कुल-शिरोमणिं श्रियम् एव दृष्टान्तयन्त्यः प्रत्युत्तरयन्ति&mdash;<strong>श्रीर्</strong> इति । <strong>वक्षसि</strong> स्व-भर्तुर् हृदये <strong>पदं</strong> स्थानं <strong>लब्ध्वापि श्रीः</strong> किल प्रसिद्धौ असमोर्ध्व-माधुरी-भर-मोहितत्वात्, तथापि तवाङ्ग-सङ्गे निजायोग्यता-मननाच् च । <strong>यद्</strong> इति यस्य वृन्दावन-सम्बन्धि-**पाद-रजो-**मात्रं <strong>चकमे</strong> । तस्य <strong>तव पाद-रजो वयम् अपि प्रपन्ना</strong> इत्य् अन्वयः । तद् उक्तं, यद्-वाञ्छया श्रीर् ललनाचरत् तपः [भा।पु। १०.१६.३६] इति तादृश-प्रसिद्धि-श्रवणात् । वक्ष्यते च स्वयं, जयति तेऽधिकं जन्मना व्रजः श्रयत इन्दिरा शश्वद् अत्र हि [भा।पु। १०.३१.१] इति <strong>पाद-रजः</strong>-शब्दस्य पुनर्-उक्तिर् अत्युत्कण्ठया ज्ञेया ।</p>
<p>[<em>तद् उक्तं पक्ष-द्वयेऽपि</em>] रूपकाप्रयोगाश् च पूर्ववद् एव ज्ञेया पक्ष-द्वयेऽपि । सा च न केवला, किन्तु <strong>तुलस्या</strong> लीला-रूपया वृन्दयापि सहसा च तुलसी तत्-प्रेयस्य् अपि <strong>चकमे</strong>, पाद्मं कार्तिक-माहात्म्ये जालन्धरोपाख्याने तस्या अपि तत्-प्रेयसीत्व-श्रवणात् । तथा स्कान्द-मथुरा-माहात्म्ये&mdash;</p>
<blockquote>
<p>वृन्दावनं द्वादशमं वृन्दा-देवी समाश्रितम् । &gt;
हरिणाधिष्ठितं तच् च ब्रह्म-रुद्रादि-सेवितम् ॥ इति ।</p></blockquote>
<p>वाराहे तन्-माहात्म्ये च&mdash;</p>
<blockquote>
<p>वृन्दावनं द्वादशमं वृन्दया परिरक्षितम् । &gt;
मम चैव प्रियं भूमे सर्व-पातक-नाशनम् ॥ इति ।</p></blockquote>
<p>तद्-आश्रितत्व-श्रवणाच् च । कथम्-भूतम् अपि रजः ? <strong>भृत्य-जुष्टं</strong> त्वद्-भृत्य-गण-सेवितावशिष्टम् अपि । पुना रज एव विशेषयितुं तस्या वैशिष्ट्यान्तरम् आहुः&mdash;<strong>यस्या</strong> इति । <strong>स्व-वीक्षणं</strong> स्व-पति-प्रेम-पर्यन्त-सम्पत्ति-पदे <strong>अन्य-सुराः</strong> श्री-विष्वक्सेन-गरुडादयः, तेषाम् अपि <strong>प्रयासः</strong> । यदि तस्याः तस्याश् च अप्य् एवं तदा अस्माकम् एव को दोषः ? इति भावः ।</p>
<p>ऐश्वर्य-पक्षेऽपि प्रायः पूर्ववद् एवार्थः, किन्तु पूर्वत्र प्रेम-कृतोत्कर्ष-दृष्टि-प्राप्तत्वेन । उत्तरत्र तु ज्ञान-प्राप्तत्वेनेति भेदः । तद् एवं भर्तुः शुश्रूषणं स्त्रीणाम् [२४] इत्य्-आदेर् उत्तरं ज्ञेयम् । निषेधार्थश् चायम् ।</p>
<p>ननु श्री-वृन्दे अपि स्व-पति-परित्यागेन मद्-आशया मद्-वने तिष्ठतः । काः यूयम् ? इत्य् अत्राहुः&mdash;<strong>श्रीर्</strong> इति । <strong>यत्</strong> या <strong>श्रीः</strong> <strong>तुलस्या</strong> वृन्दया सदात्र वने स्थितं <strong>तव पदाम्बुज-रजश् चकमे,</strong> तत्-कामनयात्र वासं कृतवतीत्य् अर्थः । <strong>तद्वद्</strong> इति सहैव <strong>वयं च</strong> वयम् अपि <strong>पाद-रजः प्रपन्नाः</strong>, काक्वा नैवेत्य् अर्थः । चपलात्वेन ख्यातया लक्ष्म्या यच् चापलं, तथा जालन्धर-भार्यात्वम् अपि लब्धाया वृन्दाया यद् व्यभिचारित्वं, तत् तद् युक्तम् एव । नास्माकम् एतादृशीनाम् इति भावः । अत्रापि भर्तुर् [२४] इत्य् अस्यैवोत्तरम् इदम् इति ॥३७॥</p>
<hr>
<p><strong>जीव-गोस्वामी (प्रीति-सन्दर्भ ३३२) :</strong> अथ प्रीयन्ते मयि जन्तवः [भा।पु। १०.२९.२३] इत्य् अत्र कामिन्यो यूयं कान्त-भावात्मकम् एव स्नेहं कर्तुम् अर्हथेति यद् अभिप्रेतं, तत्र लक्ष्म्य्-आदि-रूपम् उदाहरणम् आशङ्क्य परिहरन्ति&mdash;<strong>श्रीर्</strong> इति ।</p>
<p><strong>श्रीर्</strong> अपि <strong>वक्षसि</strong>, तथा प्रसिद्धेः श्री-विष्णोर् उरसि <strong>पदं लब्ध्वापि</strong> <strong>यस्य</strong> <strong>तव</strong> श्री-गोकुल-वृन्दावन-स्थितं <strong>पदाम्बुज-रजस् तुलस्या</strong> वृन्दया सह <strong>चकमे</strong> । त्वज्-जन्मत आरभ्य नन्दस्य व्रजो रमाक्रीडो बभूवेति<sup id="fnref:37"><a href="#fn:37" class="footnote-ref" role="doc-noteref">37</a></sup> तुलसी-लक्षण-रूपान्तरा वृन्दा-देवी वृन्दावने नित्य-वासम् अकरोद् इति च मुनि-जन-प्रसिद्धेः । कथम्-भूतम् ? अपि <strong>रजश् चकमे</strong>। <strong>भृत्यैर्</strong> व्रज-सम्बन्धिभिर् <strong>जुष्टं</strong> शिरो-धारणादिना उपभुक्तम् अपि । सा तु कीदृङ्-महिमापि ? <strong>यस्याः</strong> <strong>स्व</strong>-विषयक-कृपा-<strong>वीक्षणे</strong> । <strong>उत</strong> अपि। <strong>अन्य-सुराणां</strong> तत्-पार्षदादीनाम् अपि <strong>प्रयासस्</strong> तादृश-महिमापि । <strong>वयं</strong> <strong>च</strong> इति च-शब्दः काकु-सूचकस्य अपि-शब्दस्य समानार्थः । ततो यथा <strong>श्रीर्</strong> यथा च वृन्दा <strong>तद्वद् वयम् अपि</strong> मुग्धाः सत्यः, तस्य तव पाद-रजः-प्रपन्नाः, अपि तु नैवेत्य् अर्थः ॥३७॥</p>
<hr>
<p><strong>जीव-गोस्वामी (क्रम-सन्दर्भः) :</strong> <em>न व्याख्यातम्।</em></p>
<hr>
<p><strong>जीव-गोस्वामी (बृहत्-क्रम-सन्दर्भः) :</strong> इमम् एवार्थम् अन्याः प्रकटन्त्यो लक्ष्मीतोऽप्य् अधिकत्वेनालौकिकत्वम् आत्मनो निरूपयन्ति&mdash;<strong>श्री यद्</strong> इत्य्-आदि द्वाभ्याम् । <strong>वक्षसि पदंलब्ध्वापि श्रीर् यत् पादाम्बुज-रजश् चकमे</strong> कामयामास, न तु लब्धवती । कुतो न लब्धवती ? यतस् <strong>तुलस्या</strong> एव <strong>त्वद्-भृत्य्-अजुष्टं</strong> स्वाभाविकम् । भृतिः कर्म-मूल्यम्, तेन <strong>अजुष्टं</strong> कर्म-फलं न तत् । सैव कीदृशी ? इत्य् आहुः&mdash;<strong>यस्या</strong> इति । <strong>स्व-वीक्षणे</strong> स्वं प्रति दर्शनेऽ<strong>न्येषां सुराणां प्रयास</strong> एव । <strong>वयं तद्वत्</strong> तत्-स्वरूपाः, किन्त्व् इयान् विशेषः&mdash;सा तु चकम एव, वयं तु <strong>तव पाद-रजः-प्रपन्नाः</strong> प्राप्ता एवेति ततोऽधिका अपि वयम् इत्य् अलम् अन्यथा-शङ्कया ॥३७॥</p>
<hr>
<p><strong>नारायण-भट्टः (श्री-रसिकाह्लादिनी) :</strong> त्वयाभिरमिता [३६] इत्य् उक्ते सति कदाचित् क्षुभेत । पदे ता उत्तमाधिकारं प्राप्तुम् इच्छतीति मनसि विचार्य, यथा लक्ष्मीर् [उतस्य माधि]{।मर्क्} परित्यज्य <strong>पाद-रजः</strong> कामयते, <strong>तद्वद्</strong> भवामेति प्रार्थयन्त्यः प्राहुः&mdash;<strong>श्रीर्</strong> इति । <strong>श्रीर्</strong> अपि <strong>यस्य तव पादाम्बुज-रजः</strong> सेव्यत्वेन <strong>चकमे</strong> कामितवती, <strong>वक्षसि</strong> असापत्न्यं स्थानं <strong>लब्ध्वापि</strong> । श्रीस् तु उत्तम-नायिका परम-विदग्धा च पाद-तलस्य सौभाग्यातिशयं विचार्य <strong>पदाम्बुज-रज</strong> एव सेवते स्म, असापत्न्यं स्थानं त्यक्त्वा सपत्न्या <strong>तुलस्या</strong> सह सेवते । <strong>वक्षसि</strong> एक एव रसः, चरण-तलं सर्व-रसस्याश्रय-भूतं राग-सारस्य चरणाश्रितत्वात् । एवं सर्व-रसानां रागे स्वादु-विशेषम् अभिलाषमाणा चरण-रजः सेवते ।</p>
<p>नन्व् आसां श्री-सेव्यत्व-ज्ञानं कथम् ? इति चेत् तत्राह&mdash;एतास् तु श्रुतयः पूर्व-जन्मनि ज्ञातैश्वर्याः । अतः श्री-सेव्यत्वम् उदाहरन्ति । यद् वा, नारायण-समो गुणैः [भा।पु। १०.८.१३] इति गर्गोक्त्या श्री-सेव्यत्वोक्तिर् इति न किञ्चिद् अनुपपन्नम् । कीदृशं पाद-रजः? <strong>भृत्य-जुष्टं</strong> रस-विशेषेण <strong>भृत्या</strong> पोष्या द्वादश-रसालम्बन-रूपाः, तैर् <strong>जुष्टम्</strong> ।</p>
<p>ननु यदि <strong>तुलस्या</strong> अन्यैर् भृत्यैश् च सेवितं, तर्हि कथं श्रियः स्पर्धा न जाता ? तत्र समाधत्ते&mdash;यथा तुलसी श्री-कृष्णस्यातीव प्रिया अन्यैर् भृत्यैः सेव्यमानं दृष्ट्वा तस्या मनसि स्पर्धा न जाता किन्त्व् अतीव हर्षेण सेवते स्म, तथा श्रियोऽपि वृन्दावन-माहात्म्येन स्पर्धावसरो उक्तं च, यत्र नैसर्ग-दुर्वैरा इति । सेवा-सुख-निमग्नानां परस्परानभिज्ञानाम् इव निर्मत्सराणां चरण-रजः सेविनां मनसि स्पर्धनावकाशं लभते इति भावः । सेवयैवाधिकार-दार्ढ्यं नान्यथेति । <strong>यस्या</strong> श्रिया <strong>स्व-वीक्षण-कृते</strong> श्रीर् अस्मान् अवलोकयन्न् एतद्-अर्थम्, <strong>अन्येषां सुराणां</strong> ब्रह्मादीनां <strong>प्रयासः,</strong> तपोभिर् उद्यमः।</p>
<p>सा यथा क्षीरोद-मथने उद्भूता कामयमानान् ब्रह्मादीन् हित्वा चरण-रज इव सेवते स्म, तथा श्री-सादृश्ये कामायमानान् पत्य्-आदीन् विहाय <strong>वयम् अपि पाद-रजः प्रपन्नाः</strong> शरण-प्राप्ताः, वयं तु नोत्तमाधिकारिण्यः किं तु दास-दासीनां स्वामि-सेवा-धर्मः स्वामि-सम्बन्धिनां तद्-अनुकूलानां च सेवा-धर्मः । अस्मत्-पत्य्-आदयस् तु, न त्व् अनुकूलाः, प्रत्युत अपकारिणः । अत एव तेषां त्याग एवोचितः । यद्यपि वैकुण्ठ-लक्ष्मीश् चापल्य-दोषम् अपहाय सदा वैकुण्ठ-नाथं भजत्य् एव, तथा वृन्दावन-विलासिनस् तव चरण-रजः सेवने गुणाधिक्यम् आकलय्य वृन्दावन-भूमौ वसतिम् अभिलाषमाणा तथा करोति । उक्तं च&mdash;रमाक्रीडम् अभून् नृप [भा।पु। १०.५.१८] इति । अन्यच् च,</p>
<blockquote>
<p>यद्-वाञ्छया श्रीर् ललनाचरत् तपो &gt;
विहाय कामान् सुचिरं धृत-व्रता [भा।पु। १०.१६.३६] इति ।</p></blockquote>
<p>अनेन भर्तुः शुश्रूषणम् [२४] इत्य् अस्याप्य् उत्तरं दत्तम् एव ।</p>
<p>यद् वा, <strong>श्रीर्</strong> अपि तु भार्यापि लस्यानुद्गणेन भृत्य-जुष्टम् पादाम्बुजश् चकमे, न तु प्राप । भृत्यास् तु निश्चला यद्यपि तया चापलं त्यक्तां तथापि निष्किञ्चनानां तेषां मनो-रोधेन तस्याम् आदर-विशेषानुदयात् । यस्याः <strong>स्व-वीक्षण-कृते</strong> स्वस्मिन् श्रियाम् इत्य् अर्थः । <strong>वीक्षणं</strong> भृत्या मां विलोकयन्तु, सारङ्गानां पदाम्बुजम्<sup id="fnref:38"><a href="#fn:38" class="footnote-ref" role="doc-noteref">38</a></sup> [भा।पु। १.११.२६] इत्य् उक्तत्वात् । तेषां सर्वस्वम् अत एव प्रसन्नैस् तद्-अर्थे पाद-रजसि तेषां कृपयाधिकारिणी स्याम् इति मनसि निधाय श्रीः प्रयासं करोति । <strong>तद्वद्</strong> भृत्य-जनवत् <strong>वयं तव रजः</strong> स्वत एव धन्यत्वं तव पाद-सम्बन्धेनातीव-धन्यत्वम् इति भावः ॥३७॥</p>
<hr>
<p><strong>विश्वनाथ-चक्रवर्ती (सारार्थ-दर्शिणी) :</strong> तद् एवं त्वयैव वयं स्व-प्रेयसी-कृताः, किन्तु त्वच्-चरण-सेवाम् एव वयम् आशास्महे इति स-दृष्टान्तम् आहुः&mdash;<strong>श्रीर्</strong> लक्ष्मीर् <strong>यस्य</strong> नारायणस्य <strong>पदाम्बुज-रजश् चकमे</strong>, <strong>तद्वत्</strong> तत्-तुल्यस्य <strong>तवापि वयं पदाब्ज-रजः प्रपन्नाः</strong> । ततश् च गर्गोक्ति-गम्येन तव नारायण-तुल्यत्वेनास्माकम् अपि श्री-तुल्यत्वं स्वत एवायातम् इति भावः ।</p>
<p>किं च, <strong>वक्षसि</strong> सर्वोत्तमे स्थलं <strong>पदम्</strong> आस्पदं <strong>लब्ध्वापि तुलस्याः</strong> सपत्न्याः पदम् अपि <strong>भृत्यैर् जुष्टं</strong> सेवितम् इति पुरुष-जन-सङ्घट्टवद् अपि तस्य <strong>पाद-रजश् चकमे</strong> स्वाभाविकीं प्रेयसी-भाव-समुचितां लज्जाम् अपि परित्यज्य स्व-न्यूनताम् अप्य् अङ्गीकृत्य कामयते स्मेति तस्याः प्रेयसी-भावाद् अपि दासी-भावो यथाभीप्सितः, तथैवास्माकम् अपीति । अतस् तव रक्तक-पत्रकादि-दासैः सहापि लज्जां परित्यज्य पादौ संवाहयितुम् इच्छामः । तथा वृन्दावनीय-पुलिन्दीनां कर्म तृण-लग्न-त्वच्-चरण-कुङ्कुमेन स्वीय-भाल-प्रलेपनम् अपि स्व-न्यूनताम् अप्य् अङ्गीकृत्य चिकीर्षामः ।</p>
<p>किं च, श्रीमन्-नारायण-देवेन प्रतुष्यता नित्य-निवासार्थं तस्यै स्व-वक्ष एव दत्तं । त्वया तु रसिक-शेखरेण अस्मभ्यं स्व-पद-तल-निकट-प्रदेशेऽपि क्षणम् अपि न दीयते, इत्य् अस्माकम् एव दग्ध-ललाटम् इति ध्वनिः । स्व-यशः-प्रेप्सुर् गर्गोक्ति-प्रामाण्येन यदि नारायण-तुल्यो बुभूषसि, तदास्मान् वक्षसा वह इत्य् अपि भाव-गाम्भीर्य-स्पर्शी ध्वनिः ।</p>
<p>ननु सा लक्ष्मीः यथा चञ्चला, तथैव यूयम् अपि पुण्यवतां जनानां गृहे गृहे चाञ्चल्य-धर्मम् अप्य् अङ्गीकुरु, इति नर्माशङ्क्य केन मूखेनोच्यते&mdash;<strong>श्रीश्</strong> चञ्चलेति । सा तु परम-धीरैवेत्य् आहुः&mdash;<strong>यस्याः</strong> श्रियः <strong>स्वेषु वीक्षण-कृते</strong> वात्सल्य-रस-मय-कृपावलोकन-प्राप्ति-कृते <strong>अन्य-सुराणां</strong> ब्रह्मादीनां तत्-पुत्र-तुल्यानां <strong>प्रयास</strong> एव, सा तु तद् अपि तान् अपि प्रायो नावलोकते, किन्तु तच्-छक्तिर् एव काचित् तेभ्योऽभीप्सितां सम्पदं दत्त इति ॥३७॥</p>
<hr>
<p>॥ १०.२९.३८ ॥</p>
<p>तन् नः प्रसीद वृजिनार्दन तेऽङ्घ्रि-मूलं</p>
<p>प्राप्ता विसृज्य वसतीस् त्वद्-उपासनाशाः ।</p>
<p>त्वत्-सुन्दर-स्मित-निरीक्षण-तीव्र-काम-</p>
<p>तप्तात्मनां पुरुष-भूषण देहि दास्यम् ॥</p>
<p><strong>श्रीधर-स्वामी (भावार्थ-दीपिका) :</strong> हे <strong>वृजिनार्दन</strong><sup id="fnref:39"><a href="#fn:39" class="footnote-ref" role="doc-noteref">39</a></sup> दुःख-हन्तः ! <strong>त्वद्-उपासने</strong> त्वद्-भजन एव <strong>आशा</strong> यासां ता वयं <strong>वसतीर्</strong> गृहान् <strong>विसृज्य</strong> हित्वा योगिन इव <strong>प्राप्ताः</strong> । <strong>तव सुन्दर-स्मित</strong>-विलसित-<strong>निरीक्षणेन</strong> यस् <strong>तीव्रः कामः,</strong> तेन **तप्त-**चित्तानाम् । हे <strong>पुरुष</strong>-रत्न ! <strong>दास्यं देहि</strong> ॥३८॥</p>
<hr>
<p><strong>वंशीधरः (भावार्थ-दीपिका-प्रकाशः) :</strong> यतस् तव पाद-रजः-प्रपन्नाः, <strong>तत्</strong> तस्मात् । यद् वा, <strong>त्वद्-उपासनं</strong> त्वत्-समीप उपवेशनं, तत्र <strong>आशा</strong> यासाम् इति ताः । यद् वा, <strong>वसति</strong>-विशेषणम् । त्वद्-उपासस्य नाशो यासु, ता <strong>विसृज्य</strong> इत्य् अन्वयः । <em>योगिनः</em> सन्न्यासिनः । यद् वा, दुःखिता आमन्त्रयन्ति पुरुषस्य जीवस्य भूः स्थानं हृदयं मोषते पीडयतीति <strong>पुरुष-भूषण</strong> इति । यद् वा, पुरुष-भुवि वसतीति तथा । बहिर्-अन्तर्-ज्ञस्यैतद् उचितम् इति भावः । <strong>दास्यं</strong> दासी-भावम् । अनेन सङ्गादि लक्ष्यते ॥३८॥</p>
<p><em>अतः परं विश्वनाथस्य पूर्णा टीकोद्धृता।</em></p>
<hr>
<p><strong>कैवल्य-दीपिका : तन् न</strong> इति । <strong>तत्</strong> तस्मात् श्रियापि काम्यमानत्वात् । हे <strong>वृजिनार्दन</strong> ! दुःख-नाशक ! <strong>वसतीर्</strong> गृहान् <strong>तव</strong> <strong>सुन्दराभ्यां स्मित-निरीक्षणाभ्यां</strong> यस् <strong>तीव्रः कामः</strong>, तेन <strong>तप्त-चित्तानाम्</strong> अस्माकम् ॥३८॥ [मु।फ। ११.३२]</p>
<hr>
<p><strong>श्रीनाथ-चक्रवर्ती (चैतन्य-मत-मञ्जुषा) :</strong> अस्माकं कुत्रापि स्पर्धा नास्ति, नापि गर्वः, केवलं त्वय्य् एव रतिः, तस्माद् अस्मान् प्रति प्रसन्नो भूया इत्य् अन्या ऊचुः&mdash;<strong>तन् नः</strong> इत्य्-आदि । हे <strong>वृजिनार्दन</strong> दुःखार्दन । <strong>तत्</strong> तस्मात् <strong>नो</strong>ऽस्मभ्यं <strong>प्रसीद</strong> ।</p>
<p>नन्व् अकिञ्चनेभ्य एव प्रसीदामीति चेद् वयम् अपि च तथैवेत्य् आहुः&mdash;हे <strong>पुरुष-भूषण</strong> ! <strong>दास्यं देहि</strong> दासीभावं देहि, येनोपासनां कर्तुं शक्यते । कीदृशीनाम् अस्माकम् ? त्वं त्वत्तः सकाशात् हेतोर् वा <strong>तप्तात्मनां</strong> त्वत्-कृतस् तापस् तद्-उपासनयैव याति । हे <strong>सुन्दर-स्मित-निरीक्षण</strong> ! हे <strong>तीव्र-काम</strong> ! तीव्रस् तीक्ष्णः कामोऽपि यस्मात्, कामाद् अपि परम-मधुर इत्य् अर्थः ॥३८॥</p>
<hr>
<p><strong>सनातन-गोस्वामी (बृहद्-वैष्णव-तोषणी) : तत्</strong> तस्मात् रजः-प्रपन्नत्वात् <strong>प्रसादं कुरु</strong> । तम् एवाहुः&mdash;<strong>दास्यम्</strong> एव <strong>देहि</strong> इति । ननु नव-यौवनोन्मत्ताः ! दास्यम् अपि लक्ष्म्य्-आदि-प्रार्थ्यं कथं देयम् ? इति चेत्, तत्र स-दैन्यम् आहुः&mdash;<strong>त्वद्-उपासनाशाः</strong> सत्यो <strong>वसतीः</strong> सर्व-बन्धु-परिच्छद-सहित-गृहान् <strong>विसृज्य</strong> <strong>अङ्घ्रि-मूलं प्राप्ता</strong> वयम् । अतः सर्व-परित्यागेन प्रपन्नानाम् आशाम् अवश्यम् पूरयितुम् अर्हसि इति भावः । अन्यथा चास्माकं महद् दुःखं स्यात् । तच् च तवानुचितम् इत्य् आहुः&mdash;हे <strong>वृजिनार्दन</strong> ! इति । तत्र च हे रसिक-शेखर ! रस-विशेष-मयम् एव दास्यं देयम् इत्य् आशयेनाहुः&mdash;<strong>त्वद्</strong> इति । तच् चोचितम् एवेत्य् आहुः&mdash;हे <strong>पुरुष-भूषण</strong> ! इति । अन्यत् तैर् व्याख्यातम् ।</p>
<p>यद् वा, &quot;ननु गृहिण्यः ! तर्हि गृहेषु गत्वैव मद्-भृत्यैर् गोपैः सह भक्त-वर्गवन् मद्-भजनं क्रियतां, तत्रैव तद्-अशेषोपकरण-सम्पत्तेः ?&quot; इति चेत्, तत्र स-काक्व् आहुः&mdash;<strong>वसतीर्</strong> <strong>विसृज्य</strong> इति । तत्र हेतुः&mdash;<strong>तवोपास</strong> उपास्तिः, तस्य <strong>नाशो</strong> यासु नाह्, तत्र तद्-भजनासिद्धेर् इत्य् अर्थः ।</p>
<p>किं च, &quot;हे महा-मोहन ! नान्य-भक्तवद् अस्माभिर् दास्यं प्रार्थ्यते यद् गृहेषु गोप-वर्गैः सह सिध्येत्, किन्तु दास्य-विशेष एव&quot; इत्य् आशयेनात्यन्तार्त्याभिनय-पूर्वकम् आहुः&mdash;<strong>पुरुषो</strong> जीवस् तस्य <strong>भूः</strong> स्थानं हृदयं, तत् <strong>ऊषते</strong> पीडयति । ऊष रुजायाम् इति । हे तथा-भूत ! <strong>तव</strong> <strong>सुन्दराभ्यां स्मित-निरीक्षणाभ्याम्</strong> । किं वा, हे <strong>सुन्दर स्मित-निरीक्षण</strong> ! अतो धूर्ततयैवेदं वदसीत्य् अवहित्थया गुह्यमानं भावं वाक्-चातुर्याभिव्यञ्जयन्ति । <strong>त्वत्</strong> त्वत्तो यस् <strong>तीव्रः कामः,</strong> तेन <strong>तप्त आत्मा</strong> देही यासां नः, अतस् तत्-प्रतीकारम् आदौ द्रुतं कुरु, अन्यथा अन्त्य-दशोपस्थितेर् इति ।</p>
<p>यद् वा, तत्-प्रतीकार-रूपं दास्यं देहीति भावः ।</p>
<p>यद् वा, ननु मद्-व्रज-स्त्रियः ! मद्-भक्त-वराणां गोपानां कन्यात्व-भार्यात्वादिना युष्माकं स्वतः-सिद्धं मद्-दास्यम् अस्त्य् एव । किं तत्-प्रार्थनेन ? इति चेत्, सत्यम्, किन्तु असाधारणम् अस्मद्-उचितं तद् देहीति स-वैयाग्र्यम् आहुः&mdash;<strong>तप्तात्मनां</strong> योग्यं यत् तद् <strong>दास्यम्</strong> इत्य् अर्थः । साक्षाद् आत्म-निर्देशो विनय-लज्जादिना । किं वा, <strong>नः</strong> इति पूर्वस्यानुषङ्गः ।</p>
<p>यद् वा, अत्यन्तार्त्या स-तृण-ग्राहम् आहुः&mdash;<strong>तप्तात्मनां</strong> स्त्रीणां कासाञ्चिद् अपि <strong>दास्यं देहि</strong> अस्मभ्यम् । एतादृशीनां दास्ये प्राप्तेऽपि तव प्रसाद-विशेषोऽवश्यं भवितैवेति भावः । अनेन दुःशील- [२५] इत्य् अस्योत्तरम् । <strong>त्वद्-उपासनाशया</strong> सत्-पतेर् अपि त्यागो युक्त एव । तत्-सिद्धान्तो लिखित एव, विशेषतश् च वसतीनां त्वद्-उपासनाशत्वेन । तत्र च तत्-स्वामिनां तेषां सम्बन्धेन त्वद्-भजन-पातात् ते पातकिन एवेति त्याज्या एव ।</p>
<p>किं च, <strong>त्वत्-काम-तप्तात्मनां</strong> तत्-त्यागे कथं वा विचारो दोषो वा ? महा-भुजङ्ग-ग्रस्तानां को नामास्तु ? इति ।</p>
<p>श्लेषार्थः&mdash;<strong>वृजिनं</strong> पापम् । अन्येषाम् अपि पाप-नाशनोऽसीति वयं <strong>त्वद्-अङ्घ्रि-मूलं प्राप्ताः</strong> । अधुना च तवैव पापे मतिर् लक्ष्यते, अतः <strong>प्रसीद</strong> । अस्माकम् अत्रागमनापराधं क्षमस्व । मनोऽवष्टभ्य पुण्ये निधेहीत्य् अर्थः ।</p>
<p>यद् वा, ननु मद्-दास्यं लक्ष्म्या अपि दुर्लभं कृपया दीयमानम् अङ्गीकुरुतेति चेत् तत्र साभ्यसूयम् आहुः&mdash;या <strong>वसतीर् विसृज्य त्वद्-उपासनाशाः</strong> सत्यस् <strong>तवाङ्घ्रि-मूलं प्राप्ताः,</strong> दास्य इवाश्रिताः, तासां <strong>तीव्र-काम-तप्तात्मनाम्,</strong> चतुर्थ्य्-अर्थे षष्ठी, ताभ्यो <strong>दास्यं देहि</strong> । अस्माकं पति-व्रतानां तेनालम् इत्य् अर्थः । <strong>पुरुषान्</strong> सखीन् एव, न तु स्त्रियो <strong>भूषयति</strong> इति तथा-भूत ! अतस् त्वया किम् अस्माकम् ? इति । किं वा, हृदय-दाहकेति पूर्ववद् अर्थः । तत् किं त्वयि भक्त्यापि इति भावः ॥३८॥</p>
<hr>
<p><strong>जीव-गोस्वामी (लघु-वैष्णव-तोषणी) :</strong> तद् एवं तृतीय-दिक् स्थिता अपि विवक्षितम् उपसंहरति&mdash;<strong>तन् नः</strong> इति । <strong>तत्</strong> तस्मात् पूर्वोक्ताद् धेतोर् एव <strong>प्रसादं कुरु</strong> तम् एवाहुः <strong>दास्यम्</strong> एव <strong>देहि</strong> इईति ।</p>
<p>ननु नव-यौवनोन्मत्ताः ! दास्यम् अपि तादृशं दुर्लभम् इति चेत् कथं देयम् ? इत्य् अत्र स-दैन्यम् आहुः&mdash;<strong>प्राप्ता</strong> इत्य्-आदि । अतः सर्व-परित्यागेन प्रपन्नानाम् आशाम् अवश्यम् पूरयितुम् अर्हसि इति भावः । अन्यथा चास्माकं महद् दुःखं स्यात् । तच् च तवानुचितम् इत्य् आहुः&mdash;हे <strong>वृजिनार्दन</strong> ! इति । तत्र च निज-भावोच्छलित-चित्ताः सत्यः । हे रसिक-शेखर ! रस-विशेष-मयम् एव दास्यं देयम् इत्य् आशयेनाहुः&mdash;<strong>त्वद्</strong> इति ।</p>
<p>यद् वा, <strong>तत्</strong> तादृश-<strong>निरीक्षण-तप्तात्मनाम्</strong> अपि <strong>दास्यम्</strong> एव <strong>देहि</strong> इति । तत्-ताप-हरणेऽप्य् आशा परित्यक्तेत्य् अर्थः । दास्यं चोचितम् एवेत्य् आहुः&mdash;हे <strong>पुरुष-भूषण</strong> ! इति । सर्वत्रैवाथ तव <strong>उपास</strong> उपास्तिः, तस्य <strong>नाशो</strong> यासु ता इति । श्लेषेण <strong>वसति</strong>-विशेषणं च ।</p>
<p>किं वा, हे <strong>सुन्दर-स्मित-निरीक्षण</strong> ! अतो धूर्ततयैवेदं वदसीत्य् अवहित्थया गुह्यमाणं भावं वाक्-चातुर्याभिव्यञ्जयन्ति । <strong>त्वत्</strong> त्वत्तो यस् <strong>तीव्रः कामः,</strong> तेन <strong>तप्त आत्मा</strong> यासां, तासां नः । अनेन दुःशीलः [२५] इत्य् अस्योत्तरं <strong>त्वत्-काम-तप्तानां</strong> तत्-त्यागे कथं विचारो दोषो वा ? न हि काम-महा-भुजङ्ग-ग्रस्तानां तयोर् एकतरोऽपि सम्भवतीति ।</p>
<p>निषेधार्थश् च&mdash;<strong>तत्</strong> तस्मात् <strong>नो</strong>ऽस्माकं सम्बन्धे <strong>प्रसीद</strong> आग्रहं त्यजेत्य् अर्थः । हे <strong>वृजिनार्द न</strong> इति छेदः । यतः <strong>त्वद्-उपासनाशाः</strong> सत्यो <strong>वसतीर् विसृज्य</strong> <strong>तवाङ्घ्रि-मूलं न प्राप्ता</strong> वयं, तस्मात् यास् <strong>त्वत्-सुन्दर</strong>- इत्य्-आदि-लक्षणाः, तासां ताः प्रति <strong>दास्यं देहि,</strong> अस्माकं तु न तेन प्रयोजनम् इत्य् अर्थः । तासाम् अपि नात्यन्त-तद्-अङ्गीकारात् सम्प्रदानत्वाभाव इति षष्ठ्य्-अभिप्रायः । <strong>पुरुषान्</strong> सखीन् एव तत्-तद्-उत्कण्ठया तत्-तद्-गोकुल-वधू-वेषेण <strong>भूषयसि</strong> ता इति तत्राप्य् असम्भावना दर्शिता ।</p>
<p>यद् वा, <strong>पुरुष-भूः,</strong> तत्-सत्ता पुरुष-सामान्य इत्य् अर्थः । हे तस्य <strong>ऊषण</strong> ! पीडक ! तज्-जाति-मात्र-कलङ्क-कारिन्न् इति स-कोप-सम्बोधनम् । ऊष रुजायाम् इति ॥३८॥</p>
<hr>
<p><strong>जीव-गोस्वामी (प्रीति-सन्दर्भः ३३२) :</strong> प्राक्तनं वाक्यं निगमयन्ति&mdash;<strong>तन् नः</strong> इति । <strong>वृजिनार्दन</strong> इति कर्मण्य् अन् एव&mdash;हे सर्व-दुःख-निवारक ! <strong>ततस्</strong> तस्मात् <strong>नो</strong>ऽस्मान् प्रति <strong>प्रसीद</strong> इमां दुर्दृष्टिं त्यजेत्य् अर्थः ।</p>
<p>ननु यूयम् अपि गृहादि-त्यागेनात्रागत्य तद्वद् एव मत्-पाद-रजः प्रपन्नाः ? तत्राहुः&mdash;<strong>न तेऽङ्घ्रि-मूलम्</strong> इति । तद्वद् असतोर् <strong>विसृज्य</strong> <strong>त्वद्-उपासनाशाः</strong> सत्यस् तवाङ्घ्रि-मूलं न प्राप्ता अपि तु कौतुकेनैव ज्योत्स्नायां वृन्दावन-दर्शनार्थम् आगता इत्य् अर्थः । अतस् <strong>त्वदीय</strong>-तादृश-<strong>निरीक्षण</strong>-जात-<strong>तीव्र-कामेन तप्तात्मानो</strong> याः, तासाम् एव <strong>दास्यं देहि,</strong> न तु मादृशीनाम् । अत्र षष्ठी चात्यन्त-दानाभावे सम्प्रदानत्वं न भवतीति विवक्षया । अतस् तद् अपि दानं गोकुलेऽस्मिन् नातिस्थिरीभविष्यतीति भावः ।</p>
<p><strong>पुरुष-भूषण</strong> ! इति सम्बोधनं च श्लिष्टम् । <strong>पुरुषान्</strong> गोकुल-गतान् सखि-जनान् एव <strong>भूषयति,</strong> न त्व् अद्यापि गोकुल-रमणीं काञ्चिद् अपि । अतस् तादृश-तप्तात्मानोऽपि नायिकाः कल्पना-मात्र-मय्य इति भावः । अत्र भावान्तरेण आगति-सूचनात् दृष्टं वनं कुसुमितम् [भा।पु। १०.२९.२१] इत्य् अनेन तद्-भावोद्दीपनम् अपि नादृतम् ॥३८॥</p>
<hr>
<p><strong>जीव-गोस्वामी (क्रम-सन्दर्भः) :</strong> <em>न व्याख्यातम्।</em></p>
<hr>
<p><strong>जीव-गोस्वामी (बृहत्-क्रम-सन्दर्भः) :</strong> तस्माद् अस्मभ्यं प्रसीदेत्य् आहुः&mdash;<strong>तन् नः</strong> इत्य्-आदि । <strong>तस्माद्</strong> अन्यथा-शङ्का-निरासतो <strong>नो</strong>ऽस्मभ्यं <strong>प्रसीद</strong> । हे <strong>वृजिनार्दन</strong> ! दुःखार्दन ! वयं कीदृश्यः? <strong>वसतीर् विसृज्य त्वद्-उपासनाशाः</strong> सत्यस् <strong>तवाङ्घ्रि-मूलं प्राप्ताः</strong> । तस्माद् <strong>दास्यं देहि</strong>, अर्थाद् अस्माकम् इत्य् आशयः । कीदृशीनाम् ? <strong>त्वत्</strong> त्वत्त एव <strong>तप्तात्मनाम्</strong> । हे <strong>सुन्दर</strong> ! हे <strong>स्मित-निरीक्षणेन तीव्रो</strong>ऽतिशयोग्रः <strong>कामो</strong>ऽपि यस्मात्, यत्-स्मित-निरीक्षणेन कामोऽपि कुपितो यत इत्य् अर्थः ॥३८॥</p>
<hr>
<p><strong>नारायण-भट्टः (श्री-रसिकाह्लादिनी) :</strong> इदानीं विरहाग्नि-ज्वालावली-दृढ-मनस्त्वेन धैर्यं कर्तुम् अपारयन्त्यः स-काकु-दैन्यम् आवेदयन्त्यः प्रार्थयन्ते&mdash;<strong>तन् नः प्रसीद</strong> इति । यस्मात् तव पाद-रजः सेवनम् एव पुरुषार्थावधिः । लक्ष्मी-दृष्टान्तेन च गतानुगतिकत्वेन तव चरण-रजः-सेवनम् एव गृहे स्थिताभिर् एव व्यवसितम् । <strong>तस्मान् नो</strong>ऽस्मान् प्रति <strong>प्रसीद</strong> प्रसन्नो भव । वाग्-भङ्ग्या कौटिल्यं त्यजेति । हे <strong>वृजिनार्दन</strong> ! दुःख-हन् ! गोवर्धनोद्धरणादिना परिशीलित-व्रत !</p>
<p>कीदृशीर् <strong>नः</strong> ? <strong>तवाङ्घ्रि-मूलं</strong> चरणान्तिकं <strong>प्राप्ताः</strong> । किं कृत्वा ? <strong>वसतीर्</strong> गृहान् <strong>विसृज्य</strong> त्यक्त्वा <strong>त्वद्-उपासनाशाः,</strong> तवोपासने आशा यासां ताः ।</p>
<p>नन्व् एकान्ते वन-मध्ये एकाकिना मया स्थीयते । भवतीषु कथं प्रसादः कर्तव्यः ? इति चेत् तत्राहुः&mdash;<strong>तेऽङ्घ्रि-मूलं प्राप्ताः</strong> । यस् तु चरण-मूलम् उपास्ते, स एव प्रसाद-पात्रं भवति । तत्र वयं <strong>वसतीर् विसृज्य</strong> प्रत्यापत्तितया त्यक्त्वा आगताः । किं च, ये त्यक्त-लोक-धर्माश् च मद्-अर्थे तान् बिभर्म्य् अहम् [भा।पु। १०.४६.४] इति त्वयैवोक्तत्वात् । <strong>वसतीर्</strong> इति स-परिच्छद-सर्व-लब्ध-परित्यागोऽपि विवक्षित इति ।</p>
<p><strong>वृजिनार्दन</strong> ! इति कृपालुत्वम् उक्तम् । त्वं कृपालुः, वयम् आर्ताः । आर्तानां दुःख-निवारणे तद्-असिद्धेः गृह-त्यागे हेतुः&mdash;<strong>त्वद्-उपासनाशाः</strong> । यतः सर्व-सङ्ग-परित्यागेन योगिन इव निवृत्ताभिमानतया तवोपासनं कर्तुम् आगताः । <strong>आशा</strong> नो छेत्तव्येति । अन्यथा तव प्रतिज्ञा-भङ्गोऽपि भविता । ये यथा मां प्रपद्यन्ते तांस् तथैव भजाम्य् अहम् [गीता ४.११] इति त्वयैवोक्तम् । अतो <strong>दास्यं देहि</strong> । यद् वा, कीदृशीर् <strong>वसतीस्</strong> त्वद्-उपासंस् तव समीप-स्थितिः, तस्या नाशो यासु ताः । गृह-स्थित्या तद्-असिद्धिर् इत्य् अर्थः । यद् वा, कीदृशीर् <strong>वसतीः</strong> त्वद्-उपासनां त्वत्-सेवन-रूपां भक्तिं स्यति तनुकुर्वन्ति, तुच्छीकुर्वन्तीत्य् अर्थः । सो तनु-करणे धातोर् इति ।</p>
<p>ननु, गृह-स्वामिनं विहाय दास्यं किम् इति प्रार्थ्यते ? तत्र स्वीयाम् आर्तिं निवेदयन्त्यस् तच्-छान्ति-हेतुं दास्यम् एवाभिलषन्त्य आहुः&mdash;<strong>त्वत्-सुन्दर-स्मित-निरीक्षण-तीव्र-काम-तप्तात्मनाम्</strong>&mdash;तव सुन्दरं स्मित-पूर्वं निरीक्षणं, तेन तीव्रोऽसह्य एव यः कामः, तेन तप्तः आत्मा मनो यासां नः ।</p>
<p>यद् वा, हे <strong>सुन्दर-स्मित</strong> ! <strong>त्वत्</strong> त्वत्तो हेतोर् <strong>निरीक्षणं</strong> तवावलोकनं, तेन <strong>तीव्रो</strong> अनिवार्यो यः <strong>कामः,</strong> तेन <strong>तप्त आत्मा</strong> क्षेत्रज्ञो यासां, तासां तव कपट-स्मितेन मोहितानां, स्व-दृष्टान्तेन त्वयि शुद्ध-भाव-विजानतीनाम्, इदानीं तव धर्मोपदेशेन औदासीन्यं जानतीनाम्, अत एव रमण-भिन्नान्यत्र निस्पृहानां, <strong>नो</strong>ऽस्माकं <strong>दास्यं देहि</strong> । दास्यं दत्ते त्वयि व्रजेश्वरादिर् नासूयां करिष्यति । दास्येऽस्माभिर् लब्धे सति पत्य्-आदिर् अपि नासूयां करिष्यति इति भावः ।</p>
<p>यद् वा, हे <strong>वृजिनार्दन</strong> ! ये त्वां प्रपन्नाः, तेषां पाप-निरसनम् । वयं तु तव पाद-मूलं प्रपन्नाः, तथाप्य् अस्मासु काम-कृतस् तापः । इदम् एव चित्रं, येन पापेन पत्य्-आदि-सङ्गो जातः, तत् पापं तव चरण-दर्शनेन विनष्टम् । यतः पाप-मूला गृहा एव त्यक्ताः, सम्प्रति तव <strong>सुन्दराभ्यां स्मित-निरीक्षणाभ्यां</strong> जातो यस् <strong>तीव्रो</strong>ऽप्रतीकार्यः <strong>कामः</strong>, तेन <strong>तप्तात्मनां</strong> पीडित-चित्तानां हृद्-रोगस्य त्वम् एव निदानम् । तस्य निवर्तकम् औषधं त्वद्-दास्यम् एव । दशम्य्-अवस्थायाः प्राग् एव देह-गृहादिकं दुःख-निदानम् इति ज्ञात्वा प्राग् एव त्यक्तम् । त्वं तु काम-तापं ददद् अपि त्याजयितुं न शक्यः । अतो दास्यं दत्त्वास्मान् रक्षेति प्रार्थना ।</p>
<p>हे <strong>पुरुष-भूषण</strong> ! पुरुषाणां सखानां गोपानाम् अलङ्करणं सर्वदा सखिभिः सह विहर्तुं पुष्प-पल्लव-गैरिकादिभिस् तान् अलङ्करोषि । तथैव कदाचिद् अस्मान् अप्य् अलंकुर्व् इति भावः । यद् वा, हे <strong>पुरुष</strong>
! अस्माकम् अन्तर्यामिन् ! अस्मासु जातां पीडां जानिषे । अतो निवर्तय । हे
<strong>भूषण</strong> ! वयं भूष्याः, त्वं तु भूषणम् । अतस् त्वम् अस्मान् भूसयेति । दास्यस् तु स्वामि-सेवया लब्ध-प्रसादा अकुतो-भयाः सत्यो विचरन्ति । अतो दास्येनालङ्कुर्व् इति प्रार्थना ॥३८॥</p>
<hr>
<p><strong>विश्वनाथ-चक्रवर्ती (सारार्थ-दर्शिणी) :</strong> तस्माद् गृह-कुटुम्बादिकं परित्यज्य नारायणस्य भक्ता इव वयं तव दास्यम् एव कामयामहे इत्य् आहुः&mdash;<strong>तन् नः</strong> इति । यतस् त्वं नारायण-तुल्यः, तस्माद् अस्मान् प्रति <strong>प्रसीद</strong> ।</p>
<p>ननु, मत्-प्रसाद-प्रतिकूलं दुःखादृष्टं भवतीनाम् अस्तीत्य् अतः कथं प्रसादः ? नारायणोऽपि किं सर्वत्रैव प्रसीदति ? इत्य् अत आहुः&mdash;हे <strong>वृजिनार्दन</strong> ! तद् अपि दुःखं त्वम् एवार्दय । नारायणो ह्य् अवश्यम् एव प्रपद्यमानानां दुःखम् अर्दयति । वयं च <strong>तेऽङ्घ्रि-मूलं प्राप्ताः</strong> । तत्रापि कामनान्तर-राहित्येनैवेत्य् आहुः&mdash;<strong>विसृज्य वसतीः</strong> इति ।</p>
<p>ननु, गार्हस्थ्य-सुखं परित्यज्यापि मत्तः सुखं किञ्चनावश्यम् अर्थयध्वे इति जानीमः ? तत्राहुः&mdash;<strong>त्वद्-उपासनायाम्</strong> एव <strong>आशा</strong>, न तूपासनायाः फले कस्मिंश्चन सुखे त्वया दास्यमाने आशा यासां ताः । अयम् अर्थः&mdash;उपासनाया त्वां सुखयाम इत्य् एवाभिप्रायेऽपि त्वत्-सुख-दर्शनोत्थं यदि नः सुखम् आकस्मिकं भवेत्, तर्हि को दोषः ? इति ।</p>
<p>ननु, तर्हि कथम् उक्तम् अस्माकं हृच्-छयाग्निं सिञ्च [३५] इति ? सत्यं, तद्-अग्नि-ज्वालाया अपि त्वम् एव कारणम् इत्य् आहुः&mdash;<strong>तव सुन्दर-स्मित-निरीक्षणेन</strong> यस् <strong>तीव्र-कामः</strong>, तेन <strong>तप्त आत्मा</strong> यासां, तासाम् अस्माकं <strong>दास्यं</strong> दासीत्वम् एव <strong>देहि</strong>, न तु पत्नीत्वम्</p>
<hr>
<p>अत्र श्रीमद्-वल्लभाचार्य-चरणानां व्याख्या&mdash;अतो दास्यार्थिन्य एव वयं, न तु विवाहार्थिन्यः । अत उपनयनाद्य्-अपेक्षापि न लोक-व्यवहारेण इत्य् एषा । ततश् चास्माकं कन्यात्वे परोढात्वे वा न कापि क्षतिः, उभयीभावेऽपि त्वद्-दास्य-सम्भवाद् इति भावः ।</p>
<p>प्रकृत-वैष्णव-तोषण्यां श्री-सनातन-गोस्वामि-चरणानाम् अपि&mdash;विवाहे सति पत्नीत्वेन भजनाद् अप्य् औपपत्न्येन भजनं परम-महा-सुखम् । तच् च श्री-भागवतामृत- काव्यालङ्कारादौ च प्रसिद्धम् एव । अत एवात्र दास्य-विशेष एव प्रार्थितः । अधुना च प्रार्थ्यते <strong>दास्यो भवामः</strong> [३९] इत्य् एषा ।</p>
<p>कथं भावः ? काम-महोदधित्वाद् एव स्त्री-लम्पटस्य तवास्माभिर् युवतिभिर् उपासनां स्वाङ्गैर् एव त्वत्-सुखोत्पादन-लक्षणा खल्व् एषैवेत्य् अतो हृच्-छयाग्नि-सेक-प्रार्थनापि त्वद्-उपासना-प्रार्थनैव । कामाग्निर् अप्य् अस्माकं त्वद्-उपासनोपकरणम् एव मुख्यम् इति । अत एव समुचितम् एव सम्बोधन-पदम्&mdash;हे <strong>पुरुष-भूषण</strong> ! गौराङ्गीनाम् अस्माकम् इन्द्रनील-मणि-मय-सर्वाङ्गालङ्कारेति ॥३८॥</p>
<hr>
<p>॥ १०.२९.३९ ॥</p>
<p>वीक्ष्यालक-वृत-मुखं तव कुण्डल-श्री-</p>
<p>गण्ड-स्थलाधर-सुधं हसितावलोकम् ।</p>
<p>दत्ताभयं च भुज-दण्ड-युगं विलोक्य</p>
<p>वक्षः श्रियैक-रमणं च भवाम दास्यः ॥</p>
<p><strong>श्रीधर-स्वामी (भावार्थ-दीपिका) :</strong> ननु, गृह-स्वाम्यं विहाय दास्यं किम् इति प्रार्थ्यते ? त आहुः&mdash;<strong>वीक्ष्य</strong> इति । <strong>अलकावृत-मुखं</strong> केशान्तरैर् आवृत-मुखम् । तथा <strong>कुण्डलयोः श्रीर्</strong> ययोः, ते <strong>गण्ड-स्थले</strong> यस्मिन्, <strong>अधरे</strong> <strong>सुधा</strong> यस्मिन्, तच् च तच् च <strong>तव मुखं वीक्ष्य,</strong> <strong>दत्ताभयं भुज-दण्ड-युग्मं</strong> <strong>वक्षश्</strong> <strong>च</strong> <strong>श्रिया एकम्</strong> एव <strong>रमणं</strong> रति-जनकं वीक्ष्य, <strong>दास्य</strong> एव <strong>भवाम</strong> इति ॥३९॥</p>
<hr>
<p><strong>वंशीधरः (भावार्थ-दीपिका-प्रकाशः) :</strong> अयोग्यार्हं दास्यं यूयं योग्याः किम्-अर्थम् इच्छथ ? इत्य् आशङ्कते&mdash;<em>ननु</em> इति। <strong>अलकाश्</strong> चूर्ण-कुन्तलाः इत्य् अमरः । अतिसुभगत्वात् तव सर्वेश्वरस्य दास्यम् एवोचितम् इति भावः । केचित् त्व् अत्र <strong>अलकावृत-मुखस्य</strong> जालत्वम्,</p>
<p><strong>कुण्डलयोर्</strong> वंसिकात्वं, <strong>गण्ड-स्थलस्य</strong> विशाल-भूमित्वम्, <strong>अधर-सुधाया</strong> लोभकत्वं, <strong>हसितावलोकस्य</strong> मोहिनीत्वम्, वेणु-गीतस्य भैरव-रागत्वम्, गोपी-जनानां वन-चरत्वं, नेत्राणां खञ्जनत्वं कल्पयन्तीति ॥३९॥</p>
<p><em>अतः परं विश्वनाथ-टीका सामस्त्येन उद्धृता।</em></p>
<hr>
<p><strong>कैवल्य-दीपिका :</strong> ननु सन्त्य् अत्र पुरुषान्तराणीति किं ममैव प्रार्थनया ? इति चेत्, तत्राहुः&mdash;<strong>वीक्ष्य</strong> इति । <strong>अलकाश्</strong> चूर्ण-केशाः । <strong>कुण्डल-श्रीश्</strong> च <strong>गण्ड-स्थलं</strong> च <strong>अधर-सुधा</strong> चेति द्वन्द्वैक्यम् । <strong>हसितं</strong> च <strong>अवलोकश्</strong> च <strong>श्रिया एक-रमणम्</strong> । आर्षोऽवर्णागमः सन्धिर् वा । अन्यान्यापेक्षं <strong>वक्षः</strong> श्री-प्रलोभकम् इत्य् एक-शब्दार्थः । <strong>भवाम</strong> इत्य् आशिषि लोट् ॥३९॥ [मु।फ। ११.३३]</p>
<hr>
<p><strong>श्रीनाथ-चक्रवर्ती (चैतन्य-मत-मञ्जुषा) :</strong> उपासनाशाः इति यद् उक्तं, तत् कीदृशम् ? इत्य् अन्या ऊचुः&mdash;<strong>वीक्ष्यालकावृतम्</strong> इत्य्-आदि । <strong>अलकावृत-मुखं,</strong> <strong>तव गण्ड-स्थलं</strong> च, <strong>अधर-सुधा-हसितम् अवलोकं, भुज-युगं, वक्षश्</strong> च <strong>वीक्ष्य दास्यो भवामः</strong> । एतेषाम् उपासना-योग्या भवाम इत्य् अर्थः । वक्रोक्तिः ॥३९॥</p>
<hr>
<p><strong>सनातन-गोस्वामी (बृहद्-वैष्णव-तोषणी) :</strong> ननु दास्य-रसिकाः ! तर्हि प्रायः एतादृश-भावानां श्रीदाम-सुबलादीनाम् इव दास्यम् अङ्गीकुरुत ? इति चेत्, तत्र किं वा दास्य-विशेष-प्रार्थने हेतुं स-भावम् आह&mdash;<strong>वीक्ष्य</strong> इति । साक्षाद् अन्तिके दृष्ट्वा प्राधान्येन श्री-<strong>मुखस्य भुजयोर् वक्षसश्</strong> च वर्णनं गण्ड-चुम्बनाधरामृत-पान-गाढालिङ्गनाद्य्-अभिप्रायेण, तत्र च <strong>अलकैर्</strong> ललाटोपरि विलसद्भिर् <strong>आवृतम्</strong> इत्य् ऊर्ध्व-भागस्य, <strong>कुण्डल-श्री</strong> इति द्वयोः पार्श्वयोः, <strong>हसितेन अवलोको</strong> यस्मिन्न् इति अधो-मध्य-भागयोर् इत्य् एवं सर्वत्र शोभोक्ता । <strong>स्थल</strong>-रूपकेण <strong>गण्डयोर्</strong> दर्पणादिभ्योऽपि सौन्दर्यं ध्वनितम् । <strong>दत्तम् अभयं</strong> भक्तानां दैत्य-वधादिना येन इत्य्-आदि बलिष्ठत्वादि-गुणः । तेन च चातुर्येण पत्य्-आदिभ्यो भयं परिहृतम् । वस्तुतस् तु गाढाश्लेषेण कामादि-भय-हरत्वम् अभिप्रेतम् ।</p>
<p><strong>दण्ड</strong>-रूपकेण सुवृत्त-पृथु-दीर्घत्वाद्य्-आकार-सौष्ठवम् । <strong>श्रिया</strong> लक्ष्म्या निज-शोभया वा कृत्वा, <strong>एकं</strong> श्रेष्ठम् अद्वितीयं वा <strong>रमणम्</strong> इति परम-सौन्दर्यं शोभाधिक्यं चोक्तं <strong>च</strong>-कार-द्वयम् । <strong>विलोक्य</strong> इति पुनर् उक्तिश् च श्री-मुखवद् भुज-वक्षसोर् अपि प्राधान्य-विवक्षया ।</p>
<p>किं वा, दासीत्वे तद्-दर्शन-मात्रैक-हेतुतोक्त्या तत्-तत्-परम-मोहनतैव दर्शिता । अतो दासीत्वेन तत्-तद्-रस-विशेषस्य यथायथं साक्षाद्-अनुभव-संसिद्ध्या <strong>दास्य</strong> एव <strong>भवाम</strong> इत्य् अर्थः । वर्तमानायां पञ्चमी ।</p>
<p>गूढोऽयम् अभिप्रायः&mdash;विवाहे सति पत्नीत्वेन भजनाद् अप्य् औपपत्येन भजनं परम-महा-सुखम् । तच् च श्री-भागवतामृते काव्यालङ्कारादौ च प्रसिद्धम् एव । अत एवात्र दास्य-विशेष एव प्रार्थितः । अधुना च प्रार्थ्यते&mdash;<strong>दास्य</strong> एव <strong>भवाम</strong> इति । अन्यत् तैर् व्यञ्जितम् ।</p>
<p>यद् वा, <strong>कुण्डलयोः श्रीः</strong> शोभा येन, तन् <strong>मुखम्</strong> । केषाञ्चिन् मते <strong>श्री</strong> इति दीर्घः पाठः । ततश् च <strong>कुण्डलयोः</strong> <strong>श्री</strong>-स्वरूपे <strong>गण्ड-स्थलेऽधर-सुधां</strong> च द्वन्द्वैक्यम् । तथा <strong>हसितं</strong> च <strong>अवलोकं</strong> च इति सर्वेषां प्राधान्यं द्योतितम् । तच् <strong>च</strong>-काराभ्यां व्यञ्जितम् एव । <strong>विलोक्य</strong> सुदृश्यम् परम-सुन्दरम् ।</p>
<p>यद् वा, जागताम् एव <strong>वि</strong>शेषेण <strong>लोक्यं</strong> दृश्यं यद् <strong>वक्षः,</strong> तत्, पुंसाम् अपि मनोहरत्वात् । अत एवोक्तं श्री-कपिल-देवेन&mdash;</p>
<blockquote>
<p>वक्षोऽधिवासम् ऋषभस्य महा-विभूतेः &gt;
पुंसां मनो-नयन-निर्वृतिम् आदधानम् । [भा।पु। ३.२८.२६]</p></blockquote>
<p>अस्यार्थः&mdash;<em>ऋषभस्य</em> सर्व-श्रेष्ठस्य श्री-कृष्णस्येत्य् अर्थः । निजाशेष-भगवत्ता-प्रकटनात् <em>पुंसाम्</em> अपि, किम् उत स्त्रीणाम् ? साक्षात् तथानुक्तिर् मातर्य् उक्तेर् इति ।</p>
<p>अप्य्-अर्थे <strong>च</strong>-शब्दः । <strong>श्रिय एक-रमणं</strong> क्रीडा-स्थानम् अपि सदा तत्र निवासात् । किं वा, सुख-प्रदम् अपि सदा तद्-आश्लेषात् ।</p>
<p>यद् वा, <strong>श्रियः</strong> शोभाया अप्य् <strong>एकं</strong> श्रेष्ठम् अद्वितीयं वा <strong>रमणम्</strong> । विसर्ग-लोपेऽपि सन्धिर् आर्षः । ततश् च, <strong>च</strong>-कारोऽन्वाचये<sup id="fnref:40"><a href="#fn:40" class="footnote-ref" role="doc-noteref">40</a></sup> प्रथमः, अप्य्-अर्थे द्वितीयः । एवं श्री-मुखाद् भुजयोर् गौणत्वम् । ततोऽपि वक्षसोऽभिप्रेतं शोभा-सुखातिशयवत्त्वेऽपि तस्य लक्ष्म्य्-आक्रान्तत्वेन सापत्न्याद् असूयया गौणत्वम् अधिकम् ।</p>
<p>यद् वा, <strong>च</strong>-काराभ्यां पूर्ववत् सर्वेषाम् एव प्राधान्यं द्योतितम् । सर्वेषाम् अपि प्रत्येकं प्राधान्येन दासीत्वे हेतुत्वात् । यद् वा, पूर्वं दास्य-विशेष-प्रार्थने जारत्वेनैव भजनम् अभिप्रेतम् ।</p>
<p>ननु, लोल-प्रकृतयः ! तद् एव कथं प्रार्थ्यते ? कृत-कात्यायनी-व्रत-कुमारी-वर्गवत् सर्वा अपि विहार-द्वारा पत्नीत्वं मे न कथम् इष्यते ? इत्य् अत्र स-वैदग्ध्यम् आहुः&mdash;<strong>वीक्ष्य</strong> इति । <strong>दास्य</strong> एव <strong>भवाम,</strong> औपपत्येनैव त्वां भजाम इत्य् अर्थः । आशिषि पञ्चमी [<em>लोट्</em>] । अनेनैव निर्भर-प्रेम-रसाविर्भूत्या यथा-यथं तन्-मधुर-रसानुभव-विशेष-सुसिद्धेः । तच् च श्री-भागवतामृते वर्णितम् एव, काव्यालङ्कारादौ च प्रसिद्धम् । एतेन अस्वर्ग्यम् [भा।पु। १०.२९.२६] इत्य् अस्योत्तरम् । त्वच्-छ्री-मुखादि-वीक्षणेन औपपत्ये जन्यते, तत्रास्माकं को नाम दोषः ? इति ।</p>
<p>किं वा, औपपत्येन तद्-भजने मोक्षाद् अपि वैकुण्ठ-लोक-सुखाद् अपि लक्ष्म्य्-आदि-भजनानन्दाद् अपि च परम-सुख-विशेष-सिद्धेः, किं नाम अस्वर्ग्यत्वादिकम् ? अतः कुल-स्त्रीणाम् एव त्वया सह तद् उचितम् इति ।</p>
<p>श्लेषार्थः&mdash;एतादृशं <strong>तव श्री-मुखादिकं वीक्ष्य</strong> अपि तव <strong>दास्यः</strong> कर्म-कार्योऽपि <strong>भवाम</strong> सम्बावनायां पञ्चमी । भवेम किम् ? काक्वा, अपि तु नैवेत्य् अर्थः । तत्र हेतुः&mdash;<strong>श्रिय</strong> एव <strong>एकं रमणम्</strong> इति सर्वेषाम् एव विशेषणं, चञ्चल-प्रकृतेस् तस्या एव, न तु स्थिर-प्रकृतीनां पतिव्रतानाम् अस्माकं त्वन्-मुखादिना रमणम् इति ।</p>
<p>यद् वा, <strong>कुण्डल-श्री</strong> इत्य्-आदि-रूपम् <strong>अलकावृत-मुखं तव</strong> त्वया <strong>वीक्ष्य</strong> विशेषेण ईक्षयित्वा दर्शयित्वा, <strong>भुज-दण्ड-युगं च विलोक्य</strong> विशेषेण लोकयित्वा दर्शयित्वा, <strong>वक्षश्</strong> च दर्शयित्वा भयं प्रति वयं <strong>दत्ताः</strong> । भयाय समर्पिता वयम् इत्य् अर्थः । अतोऽस्माकं बह्याभावाय अस्मद्-आस्यो मद-रहित-मुखो भव ॥३९॥</p>
<hr>
<p><strong>जीव-गोस्वामी (लघु-वैष्णव-तोषणी) :</strong> ननु भवत्यो न धनादिना मूल्येन क्रीताः, न वा दत्त-भृतयः । कुतो दास्यो भवेयुः ? उच्यते&mdash;अन्यत्रैव खल्व् असाव् अन्योऽन्येन स व्यवहारः । भवति तु स्व-मुखादि-दर्शन-दानम् एव मूल्यं भृतिश् चेत्य् आहुः&mdash;<strong>वीक्ष्य</strong> इति । विशेषेण दृष्ट्वा विशेषम् एवाहुः&mdash;<strong>अलकावृत-</strong> इत्य्-आदि विशेषणैः । तत्र च <strong>अलकैर्</strong> ललाटोपरि विलसद्भिर् <strong>आवृतम्</strong> इत्य् ऊर्ध्व-भागस्य । <strong>कुण्डल-श्री-</strong> इति द्वयोः पार्श्वयोः । <strong>हसितेनावलोको</strong> यस्मिन् इति अधो-मध्य-भागयोर् इति । एवं सर्वत्र शोभोक्ता <strong>स्थल</strong>-पूर्वकेण <strong>गण्डयोर्</strong> विस्तीर्णत्वं, <strong>कुण्डल-श्री</strong> इत्य् अनेन स्वच्छत्वं च ध्वनितम् । <strong>अधरे</strong> च <strong>सुधा</strong>नुमानं दर्शन-मात्राल् लोभ-विशेषोत्पत्तेः सौरभ्य-विशेषानुभवाच् च ।</p>
<p>तथा <strong>दत्तम् अभयं</strong> भक्तानां दैत्य-वधादिना येन इत्य्-आदि बलिष्ठत्वादि-गुणः । तेन च चातुर्येण पत्य्-आदिभ्यो भयं परिहृतम् । वस्तुतस् तु गाढाश्लेषेण कामादि-भय-हरत्वम् अभिप्रेतम् । <strong>दण्ड</strong>-रूपकेण सुवृत्त-पृथु-दीर्घत्वाद्य्-आकार-सौष्ठवम् । अत्राप्य् एवं वैशिष्ट्यम् उक्तम् । तथा <strong>श्रिया</strong> वाम-भाग-स्थ-स्वर्ण-वर्ण-लक्ष्मी-रेखा-रूपया लक्ष्म्या कर्त्र्या <strong>एकं</strong> श्रेष्ठं <strong>रमणं</strong> यस्मिन्न् इति परम-सौन्दर्यादि-सम्पत्ति-निधानत्वम् उक्तम्। <strong>च</strong>-कार-द्वयं <strong>विलोक्य</strong> इति पुनर् उक्तिश् च निज-वास-भुज-वक्षसोर् विशेषाश्रयता-विवक्षया । तथोत्तरयोर् द्वयोर् एका क्रिया चैक-सम्प्रयोजन-जनकत्वात् तादृश-गण्डाधर-मण्डिते श्री-मुखे हि चुम्बन-पाने भुज-वक्षसोश् चालिङ्गन-मात्रम् अभिलषितम् इति ।</p>
<p>अत्रालकादीनाम् उक्ति-क्रमेण इदं गम्यते&mdash;प्रथमतो मुखस्य तत्-तत्-सौन्दर्य-दर्शने जातेऽपि लज्जया न चातुरक्षणे दर्शनं, किन्त्व् अत्युत्कण्ठया । पश्चाद् एव तत इच्छा-विशेषेण येन भुजौ दष्टौ, तस्य तु विश्रामो वक्षस्य् एवेति तथा क्रमो ज्ञेयः । एवं दासीत्वे हेतुः परम-मोहनतैवेति ध्वनितम् ।</p>
<p>किं च, <strong>भृतिर्</strong> मूल्यं च खलु विषय-दानम् एव लोके दृश्यते, तत् तु त्वयि तत्-तद्-रूप-शोभावति मधुराधर-सुधे लोभनीय-भुजादि-स्पर्शे पूर्ण-लक्ष्मी-निधान-वक्षसि लब्धे, स्वतः-सिद्धम् एवेति, तथापि <strong>वीक्ष्य</strong> इति स्वेषां नेत्र-खञ्जन-बन्धोऽपि ध्वनितः । तत्र <strong>अलकानां</strong> पाशत्वं, <strong>कुण्डलयोस्</strong> तद्-अन्तिम-कुण्डलिका-रूपत्वं, <strong>गण्डयोस्</strong> तन्-निधान-स्थलत्वम् <strong>अधर-सुधाया</strong> लोभ्याहारत्व-<strong>हसितावलोकस्य</strong> विश्वास-जनक-स्व-पालित-खञ्जन-द्वयाविलासत्वम् । तत्र <strong>भुज-दण्ड-युगस्य</strong> च <strong>दत्ताभयत्वम्</strong> एव पल्लव-युक्तत्वाद् इति भावः । तादृश-वक्षसश् च सुख-चार-प्रदेशत्वम् इत्य् अपि ज्ञापितम् । अन्यत् तैः ।</p>
<p>यद् वा, <strong>कुण्डलयोः श्रीः</strong> शोभा येन, तन् <strong>मुखं</strong> । केषाञ्चिन् मते <strong>श्री</strong> इति दीर्घः पाठः । ततश् च <strong>कुण्डलयोः</strong> श्री-हेतु**-गण्ड-स्थले** च <strong>अधर-सुधा</strong> च, तासां द्वन्द्वैक्यं, तथा <strong>हसितं</strong> च <strong>अवलोकश्</strong> च, तत् तच् च <strong>वीक्ष्य</strong> इति सर्वेषां प्राधान्यं द्योतितं । <strong>विलोक्य</strong> सुदृश्यम् इति निषेधार्थस् तु ।</p>
<p>ननु यद्य् एवं, तर्हि कथं ममाङ्गानि मुहुर् वीक्षमाणा एव तिष्ठथ ? तत्र साटोपम् आहुः&mdash;<strong>वीक्ष्य</strong> इति । अत्रापि काक्वैव निषेधो व्यङ्ग्य इति ॥३९॥</p>
<hr>
<p><strong>जीव-गोस्वामी (प्रीति-सन्दर्भ ३३२) :</strong> अथ श्रवणाद् [भा।पु। १०.२९.२७] इत्य्-आदौ दर्शनान् मयि भावः इत्य् अनेन यन्-निज-सौन्दर्य-बलं दर्शितं तत्राहुः&mdash;<strong>वीक्ष्य</strong> इति । अत्राप्य् अन्त्यश् <strong>च</strong>-शब्दः काक्वा । पूर्वस् तु तत्-तद्-उक्त-समुच्चये । एतद् अपि एतच् चापि <strong>विलोक्य दास्यो भवाम</strong>, अपि तु न सर्वथैव इत्य् अर्थः ॥३९॥</p>
<hr>
<p><strong>जीव-गोस्वामी (क्रम-सन्दर्भः) :</strong> <em>न व्याख्यातम्।</em></p>
<hr>
<p><strong>जीव-गोस्वामी (बृहत्-क्रम-सन्दर्भः) :</strong> अद्य किं दास्यं दास्यसि ? <strong>दास्यस्</strong> तु वयं <strong>भवाम</strong> एवेति सिद्धवद् अन्या आहुः&mdash;<strong>वीक्ष्य</strong> इत्य्-आदि । <strong>तव मुखं वीक्ष्या</strong> दर्शनीया येऽ<strong>लकाः,</strong> तैर् <strong>आवृतम्</strong> । पश्चात् कर्मधारयः । <strong>कुण्डलयोः श्रिया</strong> युक्तं <strong>गण्ड-स्थलं</strong> यस्य तत् तथा । <strong>अधरे सुधा</strong> यस्य तत् तथा । [<strong>विलोक्यं</strong>] दर्शनीयं <strong>वक्षश्</strong> च कर्मधारयः । कीदृशम् ? <strong>श्रिया</strong> हेतु-भूततया <strong>एक-रमणम्</strong> । एतानि यथा स्वभाव-सिद्धानि भवन्ति, तथा वयम् अपि <strong>दास्यो</strong> <strong>भवाम</strong> इत्य् अर्थः । अथवा, <strong>वीक्ष्य विलोक्य</strong> इति पूर्व-काले ल्यप्, तन् नातिसुरसम् ॥३९॥</p>
<hr>
<p><strong>नारायण-भट्टः (श्री-रसिकाह्लादिनी) :</strong> ननु, पूर्वं पद-रजः-सेव्यत्वेन प्रार्थितम् । इदानीम् अन्यद् अपि भिक्षु-प्रसारिका-न्यायेन प्रार्थयन्त्यो व्याजेन दास्यम् एव स्वीकुर्वन्ति इति ज्ञात्वा पृच्छन्ति । गृह-त्यागे को वा दोषः ? <strong>दास्यो भवामः</strong> ।</p>
<p>कीदृशं मुखम् ? <strong>कुण्डलयोः श्रीर्</strong> ययोः, ते <strong>गण्ड-स्थले</strong> । यस्मिन् <strong>अधरे सुधा</strong> यत्र, तत्र। पुनः कीदृक् ? <strong>हसितं</strong> हासस् तद्-विलसितोऽ<strong>वलोको</strong> यस्मिन् । ततः प्रथमं तासां मनसि सुखम् एव मुख्य-स्वाद्यं तेनाभिप्रेतम् । अतस् तद् एव वर्णयन्ति&mdash;<strong>अलकावृतम्</strong> इति । अलि-कुलावृत-नीलोत्पल-सादृशेन वर्णितं मकरन्दाधिक्येन पेयत्वम् अभिप्रेतम् । <strong>कुण्डल-श्री</strong> इति पार्श्व-द्वयं पीन-युगावृतत्वेन शोभातिशयः सूचितः । <strong>गण्ड-स्थले</strong> स्वच्छत्वं द्योतितम् । <strong>अधर-सुधा</strong> इति लोभाश्रयत्वं सूचितम् । <strong>हसितावलोकम्</strong> इति विलास-प्रकाश-भरः सूचितः ।</p>
<p><strong>भुज-दण्ड-युगं च विलोक्य</strong> । कीदृशं ? <strong>दत्ताभयम्</strong> । भक्तेभ्यो दत्तम् अभयं येन स्व-सामर्थ्येन गोवर्धनोद्धरणादिना&mdash;न त्रास इह वः कार्य [भा।पु। १०.२५.२१] इति त्वयैवोक्तत्वात् । बहुशोऽनुभूतत्वाच् च <strong>विलोक्य</strong> । कीदृक् ? <strong>श्रिय एकम्</strong> एव <strong>रमणं</strong> रति-जनकम् । यद् वा, <strong>श्रिया</strong> शोभया अस्माकम् एव <strong>रमणम्</strong> इति शोभातिशय उक्तः । मधुर-रसालम्बनम् एतत् सर्वं दृष्ट्वा दास्यं स्वीकार्यम् । एतद् वेशेनाप्य् अलं, किम् उत समुचितम् एतत् सर्वम् इति । गृह-स्वाम्ये न किञ्चिद् दास्ये सर्वम् एव सम्पत्स्यते । अत एव अमूल्य-क्रीता <strong>दास्यो भवाम</strong> इति ।</p>
<p>यद् वा, अस्वर्ग्यम् अयशस्यं च फल्गु कृच्छ्रं भयावहम् [भा।पु। १०.२९.२६] इति च तत्रोत्तरम् अन्यत्र औपपत्यं जुगुप्सितम् एव । इह तु न, यत एते दोषाः गुणत्वेन परिणताः, नव-भृत्येषु स्वर्गापवर्ग-नरकेष्व् अपि तुल्यार्थ-दर्शिन [भा।पु। ६.१७.१८] इति तव मुख-दर्शने जाते स्वर्गस्य हेयत्व-दर्शनाद् इष्टापत्तिर् एव मुकुर-स्थानीययोर् <strong>गण्डयोः</strong> स्व-प्रतिबिम्ब-दर्शनाय स्वीकृतत्वाज् जात्व् एवौपपत्यं स्वीकृतम् ।</p>
<p>अत्रापि देव-भोग्यायाः सकाशाद् उत्कृष्टाया <strong>अधर-सुधाया</strong> भोग्यत्व-दर्शनात् औपपत्य-स्वीकारः । <strong>हसितावलोकम्</strong> इति । अन्यत्रौपपत्यं यशसो मलिनत्वं भवति । अत्र तु <strong>हसितम्</strong> अप्य् उज्ज्वलम्, <strong>अवलोको</strong>ऽप्य् उज्ज्वलः । अयशसोऽप्य् उज्ज्वलत्वम् । अतः स्वीकृतम् अन्यच् च फल्गु स्वल्प-काल-भोग्यम् अपि अभयदेन भुज-द्वन्द्वेन रक्षितत्वात् स्वीकृतं कृच्छ्रं दुःसाध्यम् अपि श्री-सेव्यत्वात् स्वीकृतं बहु-दोषाक्रान्तत्वेन प्रतीतम् अप्य् औपपत्यम् अस्मच्-चित्ताभिप्रायेण सुखात्मकम् एव प्रतीयते । अन्येषां जुगुप्सितम् अप्य् अस्माकम् अजुगुप्सितम् एवेति । गृहोचितं सुखं स्वर्ग्यं यशस्यं बहु-काल-भोग्यं सुख-साध्यम् । अजुगुप्सितम् च एतादृशम् अप्य् अस्माभिस् त्यक्तम् । स्वर्गापवर्ग-नरकेष्व् अपि तुल्यार्थ-दर्शिन [भा।पु। ६.१७.१८] इत्य् उक्तत्वात् । अयशस्यं यशो हि स्वर्गस्य मूलं&mdash;यावत् कीर्तिर् मनुष्यस्य पुण्या लोकेषु गीयते । तावत् प्रमोदते स्वर्गे [म।भा। ५.३५.४] इति स्वर्ग-हेतुत्वाद् यशोऽपि त्यक्तम् । अस्वर्ग्यं स्वर्ग्यस्याकाम्यमानत्वात् । अन्येऽपि भक्ताः स्वर्गापवर्ग-नरकेष्व् अपि तुल्यार्थ-दर्शिन [भा।पु। ६.१७.१८] इत्य् उक्तात् ।</p>
<p>यद् वा, फल्गु स्वल्प-काल-भोग्यम् अपि स्वीकृतं, बहु-सुख-पूर्णत्वात् । कृच्छ्रं दुःसाध्यम् अपि स्वीकृतं, त्वत्-पद-प्राप्ति-हेतुत्वात् । जुगुप्सितम् अपि स्वीकृतं पत्य्-आदिभिर् अस्मत्-त्यागस्य करिष्यमाणत्वात् । बहु-काल-भोगस्यापि परिणाम-विरसवत्त्वात् । तद् उक्तं&mdash;न नाक-पृष्ठम् [भा।पु। १०.१६.३७] इति । अन्यासं पति-व्रतानां षट्-दोषाकृआन्तम् अप्य् औपपत्यम् अस्माकं षड्गुण-युक्तम् एव जातम् । तद् उक्तं&mdash;क्वचिद् गुणोऽपि दोषः स्याद् दोषोऽपि विधिना गुणः [भा।पु। ११.२१.१६] इति । यथा ब्राह्मणस्य अध्ययनम् अध्यापनं च गुणः, शूद्रस्य तु दोषः। एवम् अन्यासां दोष-बुद्ध्य्-औपपत्तौ विमुखानाम् अप्रवृत्तौ सत्यां तव भजनो धर्म इति जानतीनाम् अस्माकम् औपपत्यं गुण एव । अन्याभिर् अनास्वादितत्वाद् दोष एव । अतस् तास्व् एवम् अयम् उपदेशः । अत इयं विभीषिका नास्मास्व् अवकाशं लभत इति वाक्यार्थः । यतस् तव दास्यं परम-पुरुषार्थ-साधकं, न हि परम-पुरुषार्थ-साधकं पाप-साधकं भवति । मुखादि-वीक्षण-रूपेण मूल्येन क्रीता <strong>दास्यो भवाम</strong> । उपभोगस् तु भवत्-प्रसाद-लभ्य एव । तस्मिन् जाते किम् अलभ्यम् ? इति मुखादि-दर्शनेनास्मद्-औपपत्य-व्यवसायं दृढीकृत्य इदानीम् अस्वर्ग्यम् इत्य्-आदि विभीषिकाम् उत्पादयन् किं न लज्जसे ? इति भावः ॥३९॥</p>
<hr>
<p><strong>विश्वनाथ-चक्रवर्ती (सारार्थ-दर्शिणी) :</strong> यूयं यन् मम दास्यो भवथ, तत् किं मया मूल्येन क्रीताः स्थः ? स्वीय-दत्त-भृतयो वा ? तत्र भवता अस्मत्-समुचित-मूल्यात् कोटि-कोटि-गुणितेन अस्मद्-अदृष्टाश्रुत-चरेण महानर्घ्येण हसितावलोक-चिन्ता-रत्नेनास्मान् वयः-सन्ध्य्-आरम्भ एव क्रीत्वा स्वीय-कुञ्ज-मन्दिरम् आनीय नील-निधि-पद्म-निधि-जाम्बुनद-मकर-युगल-चिन्तामणि-मय-स्थली-मणि-स्तम्भ-लक्ष्मी-विलासास्पद-नीलमणि-मन्दिराण्य् अलकादि-व्याजेन स्व-सम्पत्तीर् दर्शयित्वा देवैर् अपि दुर्लभम् अमृतं प्रतिदिनं भोजयसीत्य् आहुः&mdash;<strong>वीक्ष्य</strong> इति ।</p>
<p>यदा शोण-वक्रोष्णीषं शिरसि बध्नासि, तदा दासी-जनेन कङ्कतिकया उत्कृष्योर्ध्व-नयनात् त्वया च स्वाङ्गुल्या यत्नान् निरुद्ध्योन्नीयोष्णीषान्तः-प्रवेशनात् भाल-वाम-दक्षिण-प्रान्तयोर् एव दृश्यमाण-मूल-भागैर् <strong>अलकैर् आवृतम्</strong> अनाच्छन्नं <strong>मुखं</strong> <strong>वीक्ष्य</strong> इति । यदा चूडां बध्नासि, तदा भालाग्र-वाम-दक्षिण-भागेष्व् अपि कुञ्चितैर् अनतिदीर्घैर् <strong>अलकैर्</strong> आ ईषद् <strong>आवृतं मुखं वीक्ष्य</strong> । अभ्यङ्गोद्वर्तनादि-समये सम्प्रयोग-भर-समये च <strong>अलकैर्</strong> आ सम्यक् प्रकारेणैव <strong>आवृतम्</strong> आच्छन्नं <strong>मुखं वीक्ष्य</strong>, ईक्षणाभ्याम् आस्वाद्यमान-माधुर्य-भरी-कृत्य वयं <strong>दास्यो भवामः</strong> ।</p>
<p>मुखं कीदृशम् ? <strong>कुण्डलाभ्यां</strong> समय-भेदेष्व् अलकैर् अनावृताभ्याम् ईषद् आवृताभ्यां सम्पूर्णावृताभ्यां च । अचपलाभ्याम् ईषच् चपलाभ्याम् अतिचपलाभ्यां च <strong>श्रीः</strong> पृथक् पृथक् शोभा यत्र तत् ।</p>
<p>हसित-प्रहसित-समये <strong>गण्डयोर्</strong> अपि सृक्वण्योर् विततत्वात् । <strong>गण्ड-स्थले</strong>ऽपि <strong>अधर-सुधा</strong> अधर-माधुर्याच् छलनं यस्य तत् । गण्ड-स्थलात् <strong>गण्ड-स्थलम्</strong> अधिरुह्य गोपी-नयन-चकोरैः पीयमाना <strong>अधर-सुधा</strong> यस्य तत् । रहस्य-समय-भेदे तु गोपीनां <strong>गण्ड-स्थले अधर-सुधा</strong> यस्य तत् । <strong>गण्ड-स्थलयोर्</strong> गोपीनाम् <strong>अधर-सुधा</strong> यस्य तत् ।</p>
<p>यद् वा, <strong>कुण्डलयोः श्रीः</strong> प्रतिबिम्ब-रूपा शोभा ययोः, ते <strong>गण्ड-स्थले</strong> यस्मिन् <strong>अधरे सुधा</strong> यस्मिन्, तच् च तच् च तद् इत्य् एक-पदं । <strong>हसित</strong>-युक्तोऽ<strong>वलोको</strong> यत्र तद् धसितं, प्रफुल्लता गोपीनां कुमुदानां च अवलोकाद् यस्माद् इति वा ।</p>
<p>ननु, युष्मत्-पतय एतद्-असहिष्णवः फुत्कारेण कंस-राजतो मम भवतीनां च भयम् उत्पादयिष्यन्ति ? तत्राहुः&mdash;<strong>दत्तम् अभयं</strong> महेन्द्र-दर्पकादिभ्योऽपि पर्वत-धारणादिना येन, तथा-भूतं <strong>भुज-दण्ड-युगम्</strong> इति तथा चेत् त्वद्-भुज-दण्ड एव कंस-पशोः प्राण-हारको भविष्यतीति भावः । एवं च व्यञ्जितेन वीर-रसेन शृङ्गार-रसः पुष्टो भवति स्म ।</p>
<p>ननु, पर-नारीर् न दासीः करोषि, किन्तु नारायणस्य नारीं लक्ष्मीम् अपि वैकुण्ठाद् बलाद् आनीय स्व-वक्षसा वहसीत्य् आहुः&mdash;<strong>वक्ष</strong> इति । <strong>श्रिया</strong> लक्ष्म्या कर्त्र्या लज्जा-वशात् सुवर्ण-रेखा-रूपया <strong>एकं</strong> मुख्यं <strong>रमणं</strong> यत्र तत् । तस्माद् अधुना ते कियद् वयो बभूव चतुर्दश-भुवनेषु मध्ये तद्-ऊर्ध्व-लोकेष्व् अपि ब्रह्माण्डाद् बहिर् महा-वैकुण्ठ-लोकेष्व् अपि मध्ये कस्यापि काम् अपि सुन्दरीं नारीं त्वं न त्यक्ष्यसीति जानीम इति व्यञ्जितं भवति ॥३९॥</p>
<hr>
<p>॥ १०.२९.४० ॥</p>
<p>का स्त्र्य् अङ्ग ते कल-पदायत-मूर्च्छितेन<sup id="fnref:41"><a href="#fn:41" class="footnote-ref" role="doc-noteref">41</a></sup></p>
<p>सम्मोहिताऽर्य-चरितान्<sup id="fnref:42"><a href="#fn:42" class="footnote-ref" role="doc-noteref">42</a></sup> न चलेत् त्रिलोक्याम् ।</p>
<p>त्रैलोक्य-सौभगम् इदं च निरीक्ष्य रूपं</p>
<p>यद् गो-द्विज-द्रुम-मृगाः पुलकान्य् अबिभ्रत् ॥</p>
<p><strong>श्रीधर-स्वामी (भावार्थ-दीपिका) :</strong> ननु जुगुप्सितम् औपपत्यम् [भा।पु। १०.२९.२६] इत्य् उक्तम्, तत्राहुः&mdash;<strong>का स्त्री</strong> इति । <strong>अङ्ग</strong> ! हे कृष्ण ! <strong>कलानि पदानि</strong> यस्मिंस् तद् <strong>आयतं</strong> दीर्घं <strong>मूर्च्छितं</strong> स्वरालाप-भेदः, तेन । पाठान्तरे, &quot;कल-पदामृत&quot;-मयं &quot;वेणु-गीतं&quot;, तेन <strong>संमोहिता का</strong> वा <strong>स्त्री आर्य-चरितान्</strong> निज-धर्मान् <strong>न चलेत्</strong> ? यन्-मोहिताः पुरुषा अपि चलिताः । किं च, <strong>त्रैलोक्य-सौभगम्</strong> इति यद् यतः <strong>अबिभ्रन्न्</strong> अबिभ्रुः । त्वद्-द्योतक-शब्द-श्रवण-मात्रेणापि तावन् निज-धर्म-त्यागो युक्तः, किं पुनस् त्वद्-अनुभवेनेति भावः ॥४०॥</p>
<hr>
<p><strong>वंशीधरः (भावार्थ-दीपिका-प्रकाशः) :</strong> पूर्वोक्तौपपत्ये जुगुप्सितत्वं परिहरन्त्य आहुः&mdash;<em><strong>कलानि</strong></em> व्यक्त-मधुराणि । <em>निज-धर्मात्</em> पातिव्रत्य-लक्षणात् । कल-पद-गान-श्रवणजानन्द-मग्नानां धर्माधर्म-स्मृतिर् एव नोदेतीति भावः । गवादयोऽन्तश्-चेतनाः । <em>येन</em> वेणु-नादेन <em>मोहिताः</em> <em>पुरुषा अपि</em> शक्र-शर्व-परमेष्ठि-पुरोगाः [भा।पु। १०.३५.१५] इत्य्-उक्तेः शङ्कर-प्रभृतयः स्त्री-वेशं कृत्वा गोपी-वृन्दे मिलिता अभूवन्न् इति, स्त्रीणां तु का वार्ता ? इति भावः ।</p>
<p>न केवलं मनुष्याणाम् एव मोहोऽपि तु तद्-इतरेषाम् अपीत्य् आहुः&mdash;<em>किं च</em> इति । <strong>त्रैलोक्यस्य</strong> <strong>सौभगम्</strong> अलङ्कारम् इदम् अस्मद्-दृग्-गोचरी-भूतं <strong>रूपं</strong> सुन्दरतरावयवोपकॢप्तम् आकारम् ।</p>
<p><em>इति भावः</em> इति । त्वद्-द्योतक-शब्दस्य मधुसूदन-मुरारि-गोविन्देत्य्-आदि-शब्दस्य श्रवण-मात्रेण विनष्टा खिल द्वन्द्वानां विधि-निषेध-कैङ्कर्याभावान् निज-धर्मस्य वर्ण-क्रमाद् आगतस्य त्यागो युक्तः । एवं,</p>
<blockquote>
<p>यद्-अनुचरित-लीला-कर्ण-पीयूष-विप्रुट्- &gt;
सकृद्-अदन-विधूत-द्वन्द्व-धर्मा विनष्टाः । [भा।पु। १०.४७.१८] &gt; इत्य्-उक्तेः ।</p></blockquote>
<p>श्रवण-वर्णन-भावम् अथापि वा न हि भवामि यथा विधि-किङ्करः [भावार्थ-दीपिका १०.८७.४१] इति वक्ष्यन्ति स्वामि-चरणाः । पुनस् त्वद्-अनुभवेनाहं ब्रह्मास्मीति साक्षाद्-आत्म-साक्षात्-कारेणेत्य् अपि तात्पर्यम् । यथा-श्रुतं तु त्वद्-द्योतक-शब्दे वेणु-ध्वनिर् इमं कृष्णो वादयत्य् एवं-रूप इति ॥४०॥</p>
<hr>
<p><strong>कैवल्य-दीपिका :</strong> तथापि पर-पुरुष-प्रसङ्गाच् च सन्-मार्गातिक्रमोऽनुचित इति चेत्, तत्राहुः&mdash;<strong>का स्त्री</strong> इति । <strong>कलैर्</strong> मधुरैः <strong>पदैर्</strong> अमृतं सुधीभूतं यद् वेणु-गीतम् । तेन <strong>सम्मोहिता</strong> उत्पन्न-सम्मोहाख्य-नवम-स्मर-दशा <strong>त्रैलोक्यस्य सौभगम्</strong> सौभाग्यं जन-प्रियत्वं यस्मिन् <strong>रूपे</strong> । <strong>यत्</strong> यस्मात् वेणु-गीताद् रूपाद् वा <strong>गवादयः पुलकान्य् अबिभ्रत्</strong> नितरां धृतवन्तः । <strong>द्विजाः</strong> पक्षिणः । अयोग्येष्व् अपीति मङ्क्षु भावाविर्भावात् । का कथा अस्माकम् स्मर-वैवस्याद् इदं चेष्टितं स्याद् इति भावः ॥४०॥ [मु।फ। ११.३४]</p>
<hr>
<p><strong>श्रीनाथ-चक्रवर्ती (चैतन्य-मत-मञ्जुषा) :</strong> नन्व् एवम् एवोपासना, भद्रं भो भद्रम्। तर्हि स-रागा एव भवत्यः ? नहि नहि, मद्-भक्ता इत्य् आशङ्क्य मध्या धीराः प्रौढा आहुः&mdash;<strong>का स्त्र्य् अङ्ग ते</strong> इत्य्-आदि । हे <strong>अङ्ग</strong> ! अयं तु तवैव वेणु-ध्वनेस् तव रूपस्य चायं दोषः, न स्त्रीणां, <strong>यद्</strong> यस्माद् <strong>गो-द्विज-द्रुम-मृगा</strong> अपि <strong>पुलकानि बिभ्रति</strong>, तेन <strong>कल-पदायत-वेणु-गीतेन</strong> एव <strong>संमोहिता</strong> सती <strong>त्रैलोक्य-सौभगम् इदं</strong> च <strong>रूपं निरीक्ष्य</strong> <strong>का स्त्री न चलेद् आर्य-चरितात्</strong> कुल-व्रतात् ? <strong>आर्य-चरिताद्</strong> वेद-वर्त्मनो वा, आर्यस्य तव चरितात् हेतोर् इति वा <strong>न चलेत्</strong> अस्थिरा न भवति । एतेन स्त्रीणां न दोषः । स्त्रियस् तु त्वयि निरुपाधि-रतिमत्य एव । त्वम् एव वेणु-ध्वानेन तासु रागान्तरं जनयसीति प्रागल्भ्यम् ॥४०॥</p>
<hr>
<p><strong>सनातन-गोस्वामी (बृहद्-वैष्णव-तोषणी) :</strong> ननु शिष्ट-वर्ग-शिरो-धार्याः, तथापि महद्वल् लोक-शिक्षार्थम् अवश्यं सद्-आचारः पालयितुं युज्यते । तत्र स-दैन्य-रोषम् आहुः&mdash;<strong>का</strong> इति । <strong>त्रिलोक्यां</strong> वर्तमाना <strong>का स्त्री न चलेत्</strong> ? अपि तु सर्वैव चलेद् इत्य् अर्थः । श्री-शिवाङ्कस्थ-पार्वत्य्-आदीनाम् अपि मोह-शरणात् । तच् च स्कन्दादौ प्रसिद्धम् एव । अत्रापि&mdash;देव्यो विमान-गतयः [भा।पु। १०.२१.१२] इत्य्-आदिना सूचितम् एव ।</p>
<p>कदाचिद् वा वेणु-गीतं नोदेतु नाम, <strong>रूपं</strong> च परम-मोहनं सदा विराजते इति स-विकारम् आहुः&mdash;<strong>त्रैलोक्य-</strong> इति । <strong>त्रैलोक्यस्य</strong> ऊर्ध्वाधो-मध्य-वर्तमान-लोक-त्रयस्य <strong>सौभगं</strong> सौभाग्यं जन-प्रियत्वं सौन्दर्यं वा यस्मिन् यस्माद् वा, तद् इदं प्रत्यक्ष-वर्तमानम् इत्य् अन्यथात्वं निरस्तम् ।</p>
<p>यद् वा, असाधारणम्, अनेन श्री-रघुनाथस्य यत् सौन्दर्यं दृष्ट्वा मुनयोऽपि मोहिता भाव-विशेषं गताः । तथा च पाद्मोत्तर-खण्डे&mdash;</p>
<blockquote>
<p>पुरा महर्षयः सर्वे दण्डकारण्य-वासिनः । &gt;
दृष्ट्वा रामं हरिं तत्र भोक्तुम् ऐच्छन् सुविग्रहम् ॥ &gt;
ते सर्वे स्त्रीत्वम् आपन्नाः समुद्भूताश् च गोकुले । &gt;
हरिं सम्प्राप्य कामेन ततो मुक्ता भवार्णवात् ॥ इत्य्-आदि ।</p></blockquote>
<p>महा-कौर्मे च&mdash;</p>
<blockquote>
<p>अग्नि-पुत्रा महात्मानस् तपसा स्त्रीत्वम् आपिरे । &gt;
भर्तारं च जगद्-योनिं वासुदेवम् अजं विभुम् ॥ इति ।</p></blockquote>
<p>ततोऽपि वैशिष्ट्यम् अभिप्रेतम् । अधुना निजाशेष-भगवत्ता-प्रकटनात्</p>
<hr>
<p>यद् वा, इदम् अनिर्वचनीयं परमाद्भुतम् इत्य् अर्थः । प्रतिबिम्बादौ दर्शनात् तवापि भाव-विशेषोत्पादनेन विस्मापनात्, तथा चोक्तम् उद्धवेन&mdash;विस्मापनं स्वस्य च [भा।पु। ३.२.१२] इति । <strong>निरीक्ष्य</strong> इति वेणु-गीतस्येव श्रवण-स्मरणादिनापि मोहः स्याद् एव, तत्रापि साक्षाद् दृष्ट्वा <strong>का</strong> वा <strong>न चलेत्</strong> ? इत्य् अर्थः ।</p>
<p><strong>यद्</strong> यस्मात् रूपात् । <strong>गो</strong>-शब्देन वृष-वत्स-महिष्य्-अजादयोऽपि ग्राम्य-पशवो लक्ष्यन्ते, गावः पशुत्वेन विवेक-हीना अपि । <strong>पुलकानि</strong> इति बहुत्वेन सर्वाङ्गेषु सदैवेति द्योत्यते, तैश् चान्येऽपि विकारा उपलक्ष्याः, अस्पन्दनं गतिमतां पुलकस् तरूणां [भा।पु। १०.२१.१९] इत्य्-आद्य्-उक्तेः। <strong>अबिभ्रन्</strong> भाव-विशेषोदयाद् इति वेणु-गीताद् अपि रूपस्य परम-मोहनत्वम् उक्तम् । यच् च श्री-रुक्मिण्या देव्या वक्ष्यते&mdash;रूपं दृशां दृशिमताम् अखिलार्थ-लाभं [भा।पु। १०.५२.३७] इति, उद्धवेन चोक्तं&mdash;विस्मापनं स्वस्य च [भा।पु। ३.२.१२] इति । तत्-तद्-वचनाद् अप्य् अस्य वैशिष्ट्यं ज्ञेयम् ।</p>
<p>चक्षुष्मतां सौन्दर्य-ग्रहण-सम्भवात्, तथा परम-विदग्ध-शिरोमणेस् तस्य सद्-असद्-विचार-निष्ठा-सद्-भावेनाश्चर्य-विशेष-दृष्ट्या विस्मय-सम्भवाच् च । अत्र च गवादीनां तत्-तद्-अभावेऽपि प्रेम-विकारोक्तेर् इति दिक् । अन्यत् तैर् व्यञ्जितम् ।</p>
<p>तत्र पुरुषा अपि चलिता इति <strong>द्विज-द्रुम-मृगाणाम्</strong> अपि पुलकोद्भेदस्य । किं वा, शक्र-शर्व-परमेष्ठि-पुरोगाः कश्मलं ययुः [भा।पु। १०.३५.१५] इति वक्ष्यमाणस्य देवादीनाम् अपि मोहस्यानुसारेणेति ।</p>
<p>अथवा, <strong>यद्</strong> इत्य् अव्ययम्, याभ्यां वेणु-गीत-रूपाभ्याम् इत्य् अर्थः । वेणु-गीतस्य मोहनत्वं विशेषत एकविंशत्य्-अध्याये व्यक्तम् एवोक्तम्, पञ्चत्रिंशे च वक्ष्यते । अन्यत् समानम् ।</p>
<p>एवं तस्य वेणु-गीत-रूपयोः परम-मोहनत्वम् उक्तम् । कृष्ण-नाम्नो मोहनत्वम् <strong>अङ्ग</strong> इत्य् अनेन सूचितम् एव । परम-मोहनत्वेन &quot;श्री-कृष्ण&quot; इति साक्षात् कुत्राप्य् असम्बोधनात् । अतोऽशक्त्या शिष्टाचार-परित्यागे कोऽपि दोषो नाम न घटेत इति भावः । वस्तुतस् तु तादृश-जनानां सदाचारेऽनधिकारात् । तच् च पूर्वं विवृतम् एव । अत एव श्री-स्वामि-पादैर् लिखितम्&mdash;तद्-द्योतक-शब्द-श्रवण-मात्रेणापि तावन् निज-धर्म-त्यागो युक्तः इति । ईश्वरस्य च सर्व-शक्तिमत्त्वाल् लोक-सङ्ग्रहार्थं सदाचार-परिपालनं तस्य सम्भवेद् एव । तत् प्रेम-विवशानां चाशक्त्या कथं सम्भवेत् ? एवम् एव तेषां माहात्म्य-विशेषो निगूढोऽपि तेनैव निरपेक्षं मुनिं शान्तं [भा।पु। ११.१४.१६] इत्य्-आदि-वचनैर् अभिव्यञ्जित इति दिक् ।</p>
<p>अनेन श्रवणात् [भा।पु। १०.२९.२७] इत्य् अस्योत्तरम् । पुरुषाणां तत्रापि मुनीनाम् अपि पूर्वावतारे अत्र च गवादीनाम् अपि साक्षात् मोहो यत्र स्यात्, तत्रास्मादृशीनां का वार्ता ? इति विवेक-हानाव् अस्माकं न दोष इति ।</p>
<p>किं वा, यस्य निरीक्षण-वेणु-गीत-श्रवण-मात्रेण गवादीनाम् अपीदृशानन्द-लक्षणं सम्पद्यते, तस्य यथा-यथं साक्षाद् उपभोगेन प्रेम-विशेष-लक्षणः परमानन्दः सम्पद्यत एवेति सन्निकर्षो हि युक्त एवेति । वस्तुतस् तु यस्य श्रवणादिनापि भावः स्यात्, तस्य सन्निकर्षेण भावो विशेषतः सम्पद्येतैवेति ।</p>
<p>श्लेषार्थः&mdash;<strong>का स्त्री आर्य-चरिताच् चलेत्</strong>, अपि तु न कापीत्य् अर्थः । <strong>यन् निरीक्ष्य गवादयः पुलकानि बिभ्रति</strong> स्म, इदम् <strong>ते</strong> तव <strong>रूपं</strong> सौन्दर्यं <strong>त्रिलोक्यां</strong> नास्ति किम् ? काक्वा, अपि त्व् अस्त्य् एवेत्य् अर्थः । अतोऽनेन त्वं मा गर्वम् आवह इति भावः ।</p>
<p>यद् वा, हे <strong>कल-पदायत-वेणु-गीत</strong> ! हे <strong>सम्मोहित</strong> ! काम-सम्मोहित ! इत्य् अधैर्यम् उक्तम् । <strong>ते</strong> त्वत्तः सकाशात् <strong>का न चलेत्</strong>, गृहं न यायात् ? किं-भूतात् ? <strong>आर्य-चरितात्</strong> परम-धार्मिकाद् इति सोल्लुण्ठम् ।</p>
<p>यद् वा, हे <strong>कल-पदायत-वेणु-गीत-सम्मोहितार्य</strong> ! इति परम-धार्ष्ट्यम् उक्तम् । <strong>ते</strong> तव <strong>चरितात्</strong> पारदारिकत्व-लक्षणात् <strong>का न चलेत्</strong> नापयायात् ? <strong>का इदं</strong> स्वीकुर्यात् ? इत्य् अर्थः । अन्यत् समानम् ॥४०॥</p>
<hr>
<p><strong>जीव-गोस्वामी (लघु-वैष्णव-तोषणी) :</strong> नन्व् एवं पतिव्रताभिर् उपहसनीया भविष्यथ तत्र स्फुटम् एव स-रोष-दैन्यम् आहुः&mdash;<strong>का स्त्री</strong> इति । <strong>त्रिलोक्यां</strong> वर्तमाना <strong>का स्त्री न चलेत्</strong> ? अपि तु सर्वैव चलेद् इत्य् अर्थः । तच् च देव्यो विमान-गतयः [भा।पु। १०.२१.१२] इत्य्-आदिना सूचितम् । <strong>कल-</strong> इति पूर्वं व्याख्यातम् [१०.२९.३] । <strong>पद</strong> इति प्रतिपदम् अपि तादृशं बोधयन्ति&mdash;<strong>आयत</strong> इति । तत्र श्री-कृष्णस्य निर्बन्धं बोधयन्ति स्वेषां च धैर्येणापि तत्-काल-क्षेपं वारयन्ति । पाठान्तरे तस्यालौकिक-स्वादत्वं व्यञ्जयन्ति ।</p>
<p>तत्रादर्शन एव वार्ता दर्शनेऽपि तथैवेत्य् एवं सर्वतो मार एवेति स-भयम् इवाहुः&mdash;<strong>त्रैलोक्य-</strong> इति । <strong>त्रैलोक्यस्य</strong> ऊर्ध्वाधो-मध्य-वर्तमान-यावल्-लोकस्य <strong>सौभगं</strong> सौभाग्यं वा यस्मिन् यद्-अन्तर्-भूतम् इत्य् अर्थः, तद् <strong>इदं</strong> प्रत्यक्ष-वर्तमानम् इत्य् अन्यथात्वं निरस्तम् । यद् वा, <strong>इदम्</strong> एतादृशम् असाधारणम् इत्य् अर्थः ।</p>
<p><strong>निरीक्ष्य</strong> इति । यस्य श्रवणादिनापि मोहः स्याद् इति कैमुत्यं बोधयन्ति&mdash;<strong>का स्त्री</strong> इति । यत्र पुरुषा अपि स्वयं भगवान् अपि मुह्येयुर् इति भावः, शक्र-शर्व-परमेष्ठि-पुरोगाः कश्मलं ययुः [भा।पु। १०.३५.१५] इति वक्ष्यमाणात्, विस्मापनं स्वस्य च [भा।पु। ३.२.१२] तृतीयोक्तेश् च । अहो अस्तु तावत् तादृश-सारासार-विदां तेषां वार्ता ! <strong>यद्</strong> याभ्यां वेणु-गीत-रूपाभ्यां <strong>गव्-आदयो</strong>ऽपीति श्रवण-दर्शने लभ्येते, ते स्व-प्रकाशत्वान् नासम्भाव्ये । अनेन लोकेप्सुभिर् [भा।पु। १०.२९.२५] इत्य् अस्योत्तरम् । निषेधार्थश् चायम् ।</p>
<p>ननु, यदि ममाङ्ग-दर्शने युष्माकं न क्षोभः, तर्हि कथम् इतश् चलितुम् इच्छा ? तत्राहुः&mdash;<strong>का स्त्री</strong> इति । <strong>का स्त्री</strong> तज्-जाति-मात्रं <strong>कल</strong>- इत्य्-आदि-लक्षणापि <strong>आर्य-चरितात्</strong> सद्-आचाराद् धेतोः <strong>ते</strong> त्वत्तः सकाशात् <strong>न चलेत्</strong>, नापयायात् ? तथा <strong>यत्</strong> यस्मात् <strong>गवादयो</strong>ऽपि <strong>पुलकान्य् अबिभ्रन्</strong>, तत <strong>इदम्</strong> ईदृशं रूपं <strong>निरीक्ष्य</strong> च समलोक्यापि तस्माद् एव हेतोः <strong>का</strong> नापयात् ? अपि तु सर्वैवापयायाद् इत्य् अर्थः । सुन्दरीणां सुन्दर-पर-पुरुष-निकटे स्थितिर् हि बाढं लोक-विगान-हेतुर् इति । तद् एवं यद्यपि तत्-संमोहिता नापि सम्यक् तद्-वीक्षण-कारिकाः, तथाप्य् अपयास्याम इति भावः ॥४०॥</p>
<hr>
<p><strong>जीव-गोस्वामी (प्रीति-सन्दर्भ ३३२) :</strong> ननु यद्य् एवं दृढ-व्रता भवथ, तर्हि कथम् इहैव सर्वां रात्रिं न तिष्ठथ ? इत्य् आशङ्क्य पुनः स-शङ्कम् आहुः&mdash;<strong>का स्त्र्य् अङ्ग ते</strong> इति । यद्यप्य् एवं, तथापि <strong>अङ्ग</strong> हे <strong>कल-पदायत</strong>-वेणु-गीत, हे <strong>सम्मोहित</strong> सम्मोहनाख्य-काम-बाण-मोहित, <strong>त्रिलोक्याम्</strong> एषा <strong>का स्त्री</strong> या <strong>ते</strong> त्वत्तः सकाशात् <strong>आर्य-चरितात्</strong> सद्-आचाराद् धेतोर् अपि <strong>न चलेत्</strong> ? अस्त्व् अस्माकं परम-साधु-मर्यादा-व्रतानां दूरतो वार्ता ।</p>
<p>तद् एवं ततश् चलने हेतुं सम्बोधन-द्वयेन गुण-गतं भाव-गतं च तदीयं दोषम् उक्त्वा, रूप-गतं चाहुः&mdash;<strong>त्रैलोक्य-</strong> इति । तथा <strong>आर्य-चरिताद्</strong> एव हेतोर् इदं च <strong>रूपं विलोक्य</strong> <strong>का न चलेत्</strong> । <strong>यत्</strong> यस्मात् <strong>गो-द्विज-</strong> इति । सुन्दरीणां सुन्दर-पर-पुरुष-निकट-स्थितिर् हि बाढं लोक-विगानाय स्याद् इति ॥४०॥</p>
<hr>
<p><strong>जीव-गोस्वामी (क्रम-सन्दर्भः) :</strong> <em>न व्याख्यातम्।</em></p>
<hr>
<p><strong>जीव-गोस्वामी (बृहत्-क्रम-सन्दर्भः) :</strong> ननु यद्य् एवं भवत्यः स्वभाव-सिद्धाभिमानिन्यः, तदा कथं मद्-वचसाम् अभिप्रायानभिज्ञाः सत्यः किं तप्यथ ? तत्राप्य् अन्या आहुः&mdash;<strong>का स्त्री</strong> इत्य्-आदि । हे <strong>अङ्ग</strong> ! <strong>ते</strong> तव <strong>कल-पदायत-वेणु-गीत-सम्मोहिता</strong> सती <strong>आर्यस्य</strong> तव <strong>चरिताद्</strong> धेतोर् <strong>न चलेन्</strong> न भ्रमेत् । एवम् एव तव भ्रामकं चरितम्, येन <strong>त्रिलोक्यां का स्त्री न चलेत्</strong> ? सर्वैव चलति । अत्र स्त्रीणां न दूषणं, तवैवेत्य् अर्थः । न केवलं तव <strong>चरिताद्</strong> एव । <strong>इदं रूपं निरीक्ष्य च</strong>, यतो रूपाद् <strong>गो-द्विज-द्रुम-मृगा</strong> अपि <strong>पुलकान्य् अबिभ्रन्</strong> पुलकिनो भवन्ति ॥४०॥</p>
<hr>
<p>का स्त्र्य् अङ्ग ते कल-पदायत-मूर्च्छितेन<sup id="fnref:43"><a href="#fn:43" class="footnote-ref" role="doc-noteref">43</a></sup></p>
<p>सम्मोहिताऽर्य-चरितान्<sup id="fnref:44"><a href="#fn:44" class="footnote-ref" role="doc-noteref">44</a></sup> न चलेत् त्रिलोक्याम् ।</p>
<p>त्रैलोक्य-सौभगम् इदं च निरीक्ष्य रूपं</p>
<p>यद् गो-द्विज-द्रुम-मृगाः पुलकान्य् अबिभ्रत् ॥</p>
<p><strong>नारायण-भट्टः (श्री-रसिकाह्लादिनी) :</strong> ननु यथाहं लोक-सङ्ग्रह-परः, तथा भवतीभिर् अपि सदाचारः पाल्यः । प्रमाण-पङ्क्ति-सिद्धम् अप्य् एतद् व्यवसितं न कार्यम् ? इति चेत्, तत्र सामर्षम् आहुः&mdash;<strong>अङ्ग</strong> इति सम्बोधनेनैतत् ज्ञाप्यते यदि त्वम् अस्मद्भ्योऽभविष्यस् तवैवं नावदिष्यः । अतोऽस्मद्-आर्तिम् अज्ञात्वैवोपदिशसि परोपदेशे पाण्डित्यम् [पञ्च। १.११७]<sup id="fnref:45"><a href="#fn:45" class="footnote-ref" role="doc-noteref">45</a></sup> इति स्मृतेः। <strong>त्रैलोक्याम्</strong> सा <strong>का स्त्री</strong> या <strong>आर्य-चरितान्</strong> निज-धर्मान् <strong>न चलेत्</strong> ? निज-धर्मं न परित्यजेद् इत्य् अर्थः । न काचिद् इत्य् अर्थः । ते <strong>कल-पदायता वेणु-गीतेन सम्मोहिता</strong> कलानि अव्यक्तानि मधुराणि गीतेन तेन मोहिता । यद् उक्तं&mdash;देव्यो विमान-गतयः स्मर-नुन्न-साराः [भा।पु। १०.२१.१२] इति ।</p>
<p>त्वद्-उद्भावित-पर्ययो भवतीति न चित्रम् आहुः&mdash;<strong>त्रैलोक्य</strong>- इति । <strong>त्रैलोक्य</strong>-स्थ-<strong>सौभगं</strong> सौन्दर्यं, यस्मिन् त्रैलोक्ये सौभगं यस्माद् इति वा । इदं प्रत्यक्ष-सिद्धं <strong>रूपं</strong> <strong>निरीक्ष्य</strong> यत् यस्मात् <strong>मोहिताः</strong> पुरुषा अपि <strong>चलिताः,</strong> श्री-रघुवीरस्य सौन्दर्यं दृष्ट्वा दण्डकारण्य-वासिनो मुनयोऽपि मोहिताः । तद् उक्तं पाद्मे&mdash;</p>
<blockquote>
<p>पुरा महर्षयः सर्वे दण्डकारण्य-वासिनः ।\ &gt; दृष्ट्वा रामं हरिं तत्र भोक्तुम् ऐच्छन् सुविग्रहम् । &gt;
ते सर्वे स्त्रीत्वम् आपन्नाः समुद्भूताश् च गोकुले ॥ [प।पु। &gt; ६.२४५.१६४]</p></blockquote>
<p>प्रत्यभिज्ञया संस्कार-वशा एव वदन्तीति ज्ञायते । यद् वा, इदं रूपं तवापि विस्मय-जनकम् । तद् उक्तं&mdash;विस्मापनं स्वस्य [भा।पु। ३.२.१२] इति ।</p>
<p>यद् वा, हे <strong>कल-पद</strong> ! कं सुखं लाति गृह्णाति पदं स्वरूपं यस्य, वेणुर् वानेन यत् सुखं भवति, तत् तावत् स्व-स्वरूप एव निमग्नो भवति । पश्चाद् अन्यत्र सञ्चरति । हे <strong>अमृत-वेणु-गीत-संमोहित</strong>
! यतः सदैव वेणुं वादयसे, न कदाचिद् विरमसि, अस्मास्व् एव केयं
शङ्का ? यतो वेणु-गीतेन त्वम् अपि मोहितोऽसि । यद् वा, हे <strong>अमृत-वेणु-गीत</strong> ! हे <strong>मोहित</strong> ! इति पद-द्वयं मोहितत्वात् सात्त्विक-भावोदयः । अत एव तन्वितम् अनुकूलं वदन्न् अस्मान् निवारयसीति न चित्रं यत् तस्मात् विजातीया अपि गो-द्विज-द्रुम-मृगाः । गो-शब्देन वृषभ-वत्स-वत्सतरी-प्रभृतयो ज्ञेयाः । <strong>द्विजाः</strong> पक्षिणः । तद् उक्तं&mdash;प्रायो बताम्ब विहगा मुनयः [भा।पु। १०.२१.१४] इति । <strong>द्रुमाः</strong>&mdash;अहो अमी देववर [भा।पु। १०.१५.५] इति श्री-मुखेनोक्तम् । धन्याः स्म मूढ-मतयोऽपि हरिण्यः [भा।पु। १०.२१.११] इति भाव-विशेषोदयेन <strong>पुलकान्</strong> अस्मत्-सदृशीनां भाव-विशेष-ज्ञापकान् धर्मान् <strong>अबिभ्रन्</strong> ।</p>
<p>किं च, वेणु-गीतेन मोहयित्वा निज-धर्मस् त्याजितः । मोहितत्वात् सदाचार-परित्यागेनास्मासु दोषः स्थाप्यते । धर्म-त्यागस्य त्वयैव कारितत्वात् त्वय्य् एव दोषम् आवहेद् इति शास्त्र-फलं प्रयोक्त-रीति-न्यायेन अन्यच् च । वयं तु श्यामसुन्दर ते दास्यः [भा।पु। १०.२२.१५] इति प्रतिश्रुतम् अर्थं संस्मृत्य दास्यो जाताः । दासीनां स्वामि-वचनात् साध्व्-असाधु-करणेन गुण-दोषौ स्वामिनि स्वामि-सेवा-व्यग्राणां दासीनां श्रवणाद् इत्य् अस्याप्य् उत्तरं दत्तम् इति वेदितव्यम् । त्वं तु मयेमा [भा।पु। १०.२२.२७] इति प्रतिश्रुतं दातुम् अस्वीकुर्वन् प्रतियातेति प्रसह्य दुःख-वारिधौ मज्जयसीति कस्मात् ? इति न जानीम इति भावः ॥४०॥</p>
<hr>
<p><strong>विश्वनाथ-चक्रवर्ती (सारार्थ-दर्शिणी) :</strong> ननु, युष्माभिर् धर्म-मार्गाय जलाञ्जलिर् दत्त एव । तत् किम् अन्या अपि पतिव्रता &quot;विदूषयति निर्लज्जः स्वयं दुष्टः परान् अपि&quot; इति न्यायेन दूषयथ ? मद्-वक्षस्य् औत्पत्तिक्य् एव येयं लक्षण-विशेष-रूपा सुवर्ण-रेखा भ्राजते, तां च दृष्ट्वा पति-व्रता-शिरोमणिं लक्ष्मीं दूषयन्त्यस् तस्याम् अप्य् अपराधिन्यः कथं भवथेति । तत्र न काम् अपि दूषयामः, किन्तु त्रिजगताम् अपि धर्म-ध्वंसनाय विधात्रा त्वं सृष्टोऽसीति स-रोष-चापलम् आह&mdash;<strong>का स्त्री</strong> इति ।</p>
<p><strong>अङ्ग</strong> ! हे श्री-कृष्ण ! <strong>कलानि पदानि</strong> यत्र तद्-<strong>अमृत</strong>-रूपं यद् <strong>वेणु-गीतं</strong>, तेन । &quot;कल-पदायत-मूर्च्छितेन&quot; इति पाठे <strong>आयतं</strong> दीर्घं <strong>मूर्च्छितं</strong> स्वरालाप-भेदः, तेन <strong>संमोहिता</strong> इति न स्त्री दूष्यते, किन्तु त्वत्-कर्तृकं गीतम् एवेति भावः । <strong>आर्य-चरितात्</strong> पातिव्रत्य-लक्षण-निज-धर्मान् <strong>न चलेत्</strong>, अपि तु सर्वैव चलेद् इति । धर्म-त्याजन-लक्षण-प्रत्यवायं त्वं प्राप्स्यस्य् एवेति भावः । न केवलं त्वद्-गुणस्यैव धर्म-ध्वंसकता, अपि तु तद्-रूपस्यापीत्य् आहुः&mdash;<strong>त्रैलोक्य-</strong> इति ऊर्ध्वाधो-मध्य-देश-वर्तिषु प्राकृताप्राकृत-लोकेष्व् अपि <strong>सौभगम्</strong> एव यस्य तत्, न तु धर्म-ध्वंसकत्व-हेतुकः कस्याप्य् अत्र द्वेष इति भावः ।</p>
<p>न च स्त्रीणां स्वाभाविकः कामोऽपि मोहे हेतुर् अस्तीति वाच्यम् । यतो जङ्गम-स्थावराणां सर्वेषाम् अपि वैवश्य-प्रापकौ तव रूप-गुणाव् इत्य् आहुः&mdash;<strong>यत्</strong> । यतो गीत-रूपाभ्याम् <strong>अबिभ्रन्</strong> न बिभरुः । अस्मात् हे राजन् ! किं बहुना, शक्र-शर्व-परमेष्ठि-पुरोगाः कश्मलं ययुः [भा।पु। १०.३५.१५] इति वेणु-गीताध्यायात् परम-तत्त्व-विदाम् अपि मोहः, विस्मापनं स्वस्य [भा।पु। ३.२.१२] इति च तव तस्यापि चमत्कारो दृष्ट इति श्री-शुकोक्तिर् अप्य् आसीद् इति ज्ञेयम् ॥४०॥</p>
<p>(उज्ज्वल-नीलमणौ ११.८१ श्लोकेऽपि टीका द्रष्टव्या ।)</p>
<hr>
<p>॥ १०.२९.४१ ॥</p>
<p>व्यक्तं भवान् व्रज-भयार्ति-हरो<sup id="fnref:46"><a href="#fn:46" class="footnote-ref" role="doc-noteref">46</a></sup>ऽभिजातो</p>
<p>देवो यथादि-पुरुषः सुर-लोक-गोप्ता ।</p>
<p>तन् नो निधेहि कर-पङ्कजम् आर्त-बन्धो</p>
<p>तप्त-स्तनेषु च शिरःसु च किङ्करीणाम् ॥</p>
<p><strong>श्रीधर-स्वामी (भावार्थ-दीपिका) : व्यक्तं</strong> निश्चितम् ॥४१॥</p>
<hr>
<p><strong>वंशीधरः (भावार्थ-दीपिका-प्रकाशः) :</strong> सर्व-स्वामित्वेन तवास्मद्-भर्तृत्वात् समान-कुल-जातत्वेन सम्बन्ध-योग्यत्वाद् अस्माकं तव सङ्गत्यौपपत्य-दोषो नास्ति, कुतो निन्द्यत्वम् ? इत्य् अभिप्रेत्याहुः&mdash;<em><strong>व्यक्तम्</strong></em> इति । <strong>यथा आदि-पुरुषः</strong> <strong>सुर-लोक-गोप्ता</strong> वा मनो जातः, तथा स एव <strong>आदि-पुरुषो</strong> भवान् अधुना व्रजस्य सर्व-भक्त-समुदायस्य ।</p>
<p>यद् वा, अस्माकं व्रजस्थानां भयं संसृतिजम्, आर्तिर् आध्यात्मिका-रूपादि-रूपा त्रिविधा ते हरतीति तथाभिजात इति । <strong>व्यक्तम्</strong> असन्दिग्धम् ।</p>
<blockquote>
<p>एष वः श्रेय आधास्यद् गोप-गोकुल-नन्दनः ॥ [भा।पु। १०.८.१६] &gt;
य एतस्मिन् महाभागाः प्रीतिं कुर्वन्ति मानवाः ॥ &gt;
नारयो\ऽभिभवन्त्य् एतान् [भा।पु। १०.२६.२१] इत्य्-आदिना &gt; श्री-गर्गाचार्योक्तेः ।</p></blockquote>
<p>अरयः कामादयः । यत इत्थं तत् तस्मात् सहज-शीतलत्वात् सन्ताप-हारित्वाद् आनन्दस्य आस्रावित्वात् <strong>कर</strong> एव <strong>पङ्कजः</strong>, तम् । यद् वा, पङ्कं क्लेशं जयतीति पङ्कजः कर एव पङ्कजः, तम् । तव करः पङ्क-हरोऽस्ति अन्यथा आर्त-बन्धुत्व-हानिः स्याद् इति सम्बुद्ध्य्-अभिप्रायः ।</p>
<p><strong>किङ्करीणाम्</strong> इति सर्वत्राभयार्थं दासीत्व-दार्ढ्यार्थम् एवोक्तम् । यद् वा, किङ्करी-तापः स्वामिनैवापह्रियत इति । त्वं चास्माकं स्वामीति । अन्यथा, हितान् न यः संशृणुते स किं प्रभुः इति न्यायेन तव किं प्रभुत्वं च स्यात् ? इति भावः ॥४१॥</p>
<hr>
<p><strong>कैवल्य-दीपिका : व्यक्तम्</strong> इति । <strong>व्यक्तं</strong> स्पष्टम् । <strong>भयं</strong> पर-हेतुकम् । <strong>आर्तिर्</strong> मनः-पीडा । अभेदेऽपि देवो यथेति भेदोपमया सम्मोहितत्वं विवृतम् । <strong>तत्</strong> तस्मात् । शब्द-द्वयम् उभयत्र प्राधान्य-द्योतनार्थम् ॥४१॥ [मु।फ। ११.३५]</p>
<hr>
<p><strong>श्रीनाथ-चक्रवर्ती (चैतन्य-मत-मञ्जुषा) :</strong> उपसंहरन्त्य् आहुः&mdash;<strong>व्यक्तं भवान्</strong> इत्य्-आदि । <strong>व्रजस्य</strong> <strong>भयम् आर्तिः,</strong> अर्तिर् वा पीडेति यावत् । उभयोर् एव हरण-कृत त्वम् <strong>अभिजातः</strong> प्रादुर्भूत इति <strong>व्यक्तं</strong> स्फुटं सर्व एव जानन्ति । <strong>देवः</strong> क्रीडा-परः सन्, <strong>यथा आदि-पुरुषो</strong> नारायणः <strong>सुर-लोक-गोप्ता</strong> त्वं तद्-अधिको\ऽपि दृष्टान्तान्तराभावात् तेन सहैवोपमा क्रियते । अतो व्रजस्यापि सुर-लोकाधिकत्वम् । तत् कथं स्वयम् एवार्तिं जनयस्य् अस्माकम् ? <strong>तत्</strong> तस्मात् <strong>नो</strong>\ऽस्माकं, हे <strong>आर्त-बन्धो</strong> ! <strong>तप्त-स्तनेषु</strong> <strong>च शिरःसु च</strong> <strong>कर-पङ्कजं निधेहि</strong> इत्य् उपदेशः ॥४१॥</p>
<hr>
<p><strong>सनातन-गोस्वामी (बृहद्-वैष्णव-तोषणी) :</strong> एवं प्रतिवचनैस् तद् उक्तं सर्वं क्रमेण परिहृत्य, अधुना तस्यावतार-प्रयोजनं प्रदर्शयन्त्यः परमार्त्या स-काकु प्रार्थयन्ते&mdash;<strong>व्यक्तम्</strong> इति । <strong>व्रजस्य भयं</strong> दावादितः, <strong>आर्तिश्</strong> च त्वद्-अप्राप्तेः । यद् वा, <strong>भयं</strong> त्वद्-अर्थं पूतनादिभ्यो दावादिभ्यश् च, <strong>आर्तिश्</strong> च वर्ष-वातादिभ्यः । यद् वा, <strong>भयं</strong> त्वद्-विरह-शङ्कया, <strong>आर्तिस्</strong> त्वद्-उपेक्षया । पाठान्तरे &quot;व्रज-जनानाम् आर्तिः&quot; बाह्यान्तराशेष-बाधा । इदं न सर्व-सम्मतम् । एतच् चात्मोद्देशेनोक्तम् ।</p>
<p>किं वा, <strong>व्रजस्य जनाः</strong> कालान्तरेऽप्य् एतद् व्रज-भूम्य्-आश्रिता ये जनाः, तेषाम् अपि, किम् उतास्माकम् ? तद्-धरः सन् तन्-नाशनायेत्य् अर्थः । <strong>अभितो</strong>ऽशेष-भगवत्ता-प्रकटन-विशेषेण <strong>जातः</strong> प्रादुर्भूतः । यद्यपि भू-भार-हरणादिकम् अपि प्रयोजनम्, तथापि <strong>व्रज-भयार्ति-हरणम्</strong> एव मुख्यं प्रयोजनम् । तत्र तद्-अर्थ-कृत-लीलयैव सर्वत्र मुख्य-प्रयोजनं, निज-प्रेम-रस-विस्तार-सिद्धेः ।</p>
<p>तद्-अर्थं दीन-कारुण्य-विशेषेण धर्मातिक्रमोऽपि कार्य इति दृष्टान्तेन बोधयन्ति&mdash;<strong>देवो</strong> जगताम् एव पूज्यः । यत <strong>आदि-पुरुषो</strong> जगत्-कारण-भूतः परमेश्वरः । सोऽपि <strong>यथा सुर-लोक-गोप्ता</strong>, सुर-लोकः स्वर्गः, तेन तत्रत्या लक्ष्यन्ते । यद् वा, <strong>सुराश्</strong> च <strong>लोकाश्</strong> चान्ये निज-जनाः, तेषां <strong>गोप्ता</strong> तत्-प्रतिपक्षादि-मारणेन रक्षकः सन् यथा <strong>जायते</strong>, <strong>गोप्ता</strong> यथा भवतीति वा, तथा तथा सर्वत्र तस्य साम्येऽपि भक्तापेक्षया वैषम्यम् अपि स्यात्, तथार्तानाम् अस्माकम् अपेक्षया धर्मस् त्वया लङ्घ्य एव, तत्र च यथा तस्य न दोषो घटते, किन्तु गुण एव महान्, तवापीति भावः ।</p>
<p>यद् वा, <strong>देवो</strong>ऽपि <strong>आदि-पुरुषो</strong>ऽपि <strong>सुर-लोक-गोप्ता</strong> अपि <strong>भवान्</strong> <strong>व्रज-भयार्ति-हरः</strong> सन्, अत एव श्री-गोपेन्द्र-नन्दनत्वेन यथावद् <strong>आभिजातः</strong>, तच् च <strong>व्यक्तं</strong> निश्चितं स्पष्टम् एवेत्य् अर्थः । <strong>तत्</strong> तस्मात् <strong>कर</strong> एव <strong>पङ्कजं</strong> सहज-सुशीतलत्वात् सन्ताप-हरत्वाद् आनन्द-रस-स्रावित्वाच् च, तद् आदौ <strong>नस् तप्तेषु</strong> स्मर-ज्वराक्रान्तेषु <strong>स्तनेषु निधेहि</strong>, तदार्ति-नाशनार्थं पश्चात् <strong>शिरःसु निधेहि</strong>, सर्वत्राभयार्थम् दासीत्व-स्वीकार-दार्ढ्यार्थं वा । <strong>च</strong>-कार-द्वयम् उभयत्रापि प्राधान्य-बोधनार्थम् । त्वद्-एक-प्रियाणाम् अस्माकं भयार्ति-हरणेनैव सर्व-व्रजस्य भयार्ति-हरणम् । ततश् चाशेष-भगवत्ता-सार-प्रकटन-रूपं तवावतार-प्रयोजनम् अपि सिध्येद् इति भावः ।</p>
<p>ननु तप्तेषु कथं करो निधेयः ? तत्राहुः&mdash;<strong>आर्त-बन्धो</strong> ! दीन-वात्सल्येन दुःखादिकम् अपि सह्यम् एवेति भावः ।</p>
<p>ननु पतिव्रतानां व्रत-पराणां शिरसि कर-निधानाद् बिभेमि । तत्राहुः&mdash;<strong>किङ्करीणाम्</strong> इति । <strong>आर्त-बन्धौ</strong> त्वयि साक्षाद्-विराजमाने त्वद्-दासीनां तापोऽनुचित इति च सूचितम् ।</p>
<p>यद् वा, ननु काम-मत्ताः ! जित-कामेन मया कथं स्तनेषु करो निधेयः ? अतः शिरःस्व् एव निधेयः । तत्राहुः&mdash;<strong>आर्त-</strong> इति । कामेन मा निधेहि, किन्तु आर्त-बन्धुत्वेन निधेहीत्य् अर्थः । अन्यथा सद्योऽस्माकम् अन्त्य-दशापत्त्या तवार्त-बन्धुत्व-यशो-हानिः । गूढोऽयम् अभिप्रायः&mdash;अवहित्थयाच्छाद्यमानोऽपि मनोभवोऽस्मद्-अङ्गेषु हस्तार्पणेन स्वयम् एवोद्भवितेति ।</p>
<p>ननु बह्वीनाम् अपि तासाम् एकस्मिंस् तस्मिन् तादृश-प्रार्थनं तच्-छक्ति-विशेष-परिस्फूर्त्या । किं वा, <strong>नः</strong> क्रमेणापि निधेहीत्य् आशयेनेति दिक् ।</p>
<p>श्लेषार्थः&mdash;<strong>भवान् अभिजात</strong> आभिजात्य-युक्तो व्रजेन्द्रात्मजत्वात्, <strong>देव</strong> इत्य्-आदि-पद-त्रयेणाधर्मे तव प्रवृत्तिर् अनुचितेत्य् उक्तम् । यथा <strong>आदि-पुरुषः सुर-लोक-गोप्ता</strong> सुर-लोक-भय-हरः, तथा <strong>भवान् व्रज-भयार्ति-हर</strong> इति सतीनाम् अस्माकं बलाद् अभिभवेन व्रजस्य त्वत्तो भयम् आर्तिर् भवितैवेति, तच् च तवायुक्तम्, निज-प्रयोजन-प्रातिकूल्यात् । <strong>नो</strong> निषेधे । <strong>आर्त-बन्धो</strong> ! इति वयं नार्ता यद् अस्माकं बन्धुर् भविष्यसीति भावः । अ-कार-श्लेषेण कामाद्य्-अभावात् । <strong>अतप्तेषु स्तनेषु</strong>, अत एव <strong>न निधेहि</strong> ।</p>
<p>यद् वा, हे <strong>तप्त</strong> ! कामाग्नि-दग्ध-हृदय ! यद् वा, <strong>तप्तः</strong> सन् <strong>स्तनेषु कर-पङ्कजं नो निधेहि</strong> नार्पय । अप्य्-अर्थे <strong>च</strong>-कारः । तव राज-कुमारत्वेन चास्माकम् अपि व्रजे निवासेन दासीत्वम् इव प्राप्तानाम् अपि <strong>शिरस्य्</strong> अपि <strong>न निधेहि</strong> इत्य् अर्थः । यद् वा, <strong>किङ्करीणां</strong> व्रजेन्द्र-गृह-दासीत्वेन वर्तमानानां किशोरीणाम् अपि, किम् उत मद्-विधानाम् ।</p>
<p>एवं दश-श्लोक्या प्रत्युत्तरेण तं निर्जित्यैकादशेनानेन आर्त्य्-उद्रेकतो निजेष्टं स्पष्टम् एव प्रार्थितम् । अत्र च श्लेषार्थोऽपि क्रमेण तद्-उक्त-श्लेष-परिहारतयैव ऊह्यः । स च तत्र तत्रैव लिखितः । अथवा तद्-उक्त-दश-श्लोकार्थस्य वैदग्धी-विशेषेण एकादशानां श्लोकानाम् एषाम् एकैकेनैवोत्तरम् ऊह्यम् । तत्र पौनःपुन्यं तथा तद्-उक्ततोऽप्य् अधिकम् एकं पद्यम्। तत्र च दीर्घ-च्छन्दस् तद्-अत्यन्त-निर्जयार्थम् । किं वा, प्रणय-शेषावेशेनोरु-दुःख-भरणैव वा ज्ञेयम् ।</p>
<p>तथापि <strong>विभो</strong><sup id="fnref:47"><a href="#fn:47" class="footnote-ref" role="doc-noteref">47</a></sup> [भा।पु। १०.२९.३१] ! हे प्रभो ! इति स्वागतम् [१८] इत्य् अर्धस्य निज-दासीषु । तत्रापि <strong>भवान्</strong> इति अस्मद्-उपेक्षावरं <strong>नृशंसं</strong> वक्तुं <strong>नार्हति</strong> एवेति । <strong>सर्व-विषयान् सन्त्यज्य</strong> इति पादस्य, तेनाधुनास्माकं प्रयोजनम् इति किं तद्-वार्तया इति । <strong>तव पाद-मूलं भक्ता</strong> इति रजनी [१९] इत्य्-आदि-श्लोक-द्वयस्य त्वद्-आश्रितत्वेन घोर-सत्त्वादिभ्यो बन्धुभ्यश् च भयं नास्तीति, <strong>भक्ता</strong> इति <strong>दृष्टम्</strong> इत्य् अस्यापि तव भजनार्थम् एवागताः, न तु वन-दर्शनार्थम् इति । एतेन ब्रूत [१८] इति पादस्यापि सिद्धं त्वद्-भजनम् एवागमन-कारणम् इति ।</p>
<p>तथा तद् यात [२२] इत्य् अस्यापि व्रज-गमनादि-निरस्तेः । <strong>भजस्व</strong> इति निज-भाव-विशेषः सूचितः । अनेनाथवेत्य् अस्य तेनैवागताः स्मः, न त्व् अन्य-जनवत् सामान्य-स्नेहेनेति । <strong>दुरवग्रह</strong> इति <strong>भर्तुर्</strong> इत्य्-आदि-द्वयस्य युक्त्य्-उक्त-भर्तृ-शुश्रूषणाग्रहस्य निरसात् । <strong>मा त्यज</strong> इति अस्वर्ग्यम् अयशस्यम् [२६] इति युक्ति-सिद्धस्यापि स-दैन्य-प्रार्थनया परिहार-सिद्धेः । <strong>देवो यथा</strong> इति तत्र युक्तिर् अपि दर्शितैवेति । तत्-तद्-विशेषस्-तु पूर्व-लिखितानुसारेण ज्ञेय एव । एवम् अग्रेऽपि ।</p>
<p><strong>यत् पति-</strong> [भा।पु। १०.२९.३२] इति मातरः [२०], तद् यात [२२], भर्तुः [२४] दुःशीलः [२५] इति चतुष्टयस्य सर्व-बन्धेषु कृत्यानां तस्मिन्न् एव प्रार्थनया तेषाम् उपेक्षणात्, किं तत् साध्वसादिना इति <strong>त्वयीशे</strong> इति व्रजस्य [१८] इति पादस्य त्वत्-प्रभावेनैव तत्रत्य-मङ्गलम् इति । एतेन रजनी [१९] इत्य् अस्यापि त्वन्-नैकट्येन भयाभावात् । तथा ब्रूत [१८] इति पादस्यापि त्वद्-अर्थम् एव गमनम् इति तात्पर्यात्, तथा स्वागतम् [१८] इत्य् अर्धस्यापि पूर्ववत् ईशितव्य-जनेषु तादृशोक्तेर् अयोग्यत्वात् । <strong>एवम्</strong> इति अथवा [२३] इत्य् अस्य निज-भाव-विशेष-सूचनात् । <strong>उपदेश-पदे</strong> इति अस्वर्ग्यम् [२६] इत्य् अस्य सर्वत्र सर्वर्था सर्वैर् भजनीयतयोपदिश्यमानस्य तवैव भजनाभासतः सर्व-दोष-हानेः, सर्व-गुण-सिद्धेश् च । <strong>प्रेष्ठ</strong> इत्य्-आदिना तत्त्वत औपपत्यम् [२६] अपि निरस्तम् । अनेन श्रवणाद् [२७] इत्य् अस्यापि परमात्मत्वादिना परमार्थ-रूपस्य तवाङ्ग-सङ्गोऽपि परमार्थ-रूप एवेति न्यायात् । अन्यथा तेजस्-तिमिरयोर् इव सम्बन्धो न घटेतैवेति । <strong>प्रेष्ठ</strong> इति दृष्टम् इत्य् अस्यापि तत्-प्रेष्ठत्वेनैवास्य प्रेष्ठत्वम्, न तु पृथक्त्वेन । अतः किं केवलं तद्-दर्शनेन ? इति । अत्र च तद्-उक्त-परिहारावेशेन, तत्र च मुहुर् उद्यत्-प्रेम-रोषेण तन्-निर्जयार्थं प्रत्युत्तर-मात्रापेक्षया क्रमोऽपि नापेक्षितः । एवम् अग्रेऽपि ।</p>
<p><strong>कुर्वन्ति</strong> [भा।पु। १०.२९.३३] इति स्वागतम् [१८] इत्य् अर्धस्य कुशलानां रति-विषयस्य तव नृशंसोक्तेर् अयोग्यत्वम् इति । यद् वा, तादृशस्य तवान्तिकागमनात् स्वागतं महाभागाः [१८] च सत्यं वृत्ताः स्मः, नान्यथेति तात्पर्यात् । <strong>पति</strong>- इति व्रजस्य [१८] इति पादस्य, तथा पूर्ववन् मातरः [२०] इत्य्-आदि-चतुर्णां, <strong>स्व आत्मन्न्</strong> इति रजनी [१९] इत्य् अस्य प्राण-नाथ-बन्धोस् तव नैकट्येनाकुतोभयत्वात् । परम-बन्धु-पाऋश्व-स्थेयत्वाच् च । <strong>वरदेश्वर</strong> इति, अथवा [२३] इत्य् अस्य पूर्व-दत्त-वरानुसारेण प्रेम-विशेषेणैव आगताः स्म इति । अनेन दृष्टम् [२१] इत्य् अस्यापि तद्-अर्थम् एवात्र आगताः स्मः, न तु वन-दर्शन-मात्रार्थम् इति । <strong>प्रसीद</strong> इति अस्वर्ग्यम् [२६] इत्य् अस्य तव प्रसादे सति सर्व-गुण-सिद्धेर् दोष-हानिश् चेति । <strong>मा स्म छिन्द्या</strong> इति शरणाद् इत्य् अस्य अङ्ग-सङ्ग एव । चिराशा-धारणाद् इति विभाव्यम् इति ।</p>
<p><strong>सुखेन</strong> [भा।पु। १०.२९.३४] इति स्वागतम् [१८] इति पादस्य सुख-घन-मूर्तेस् तव दुःखात्मक-नृशंसोक्तिर् न युक्तेति । पूर्ववद् इति वा । <strong>चित्तम् अपहृतम्</strong> इति व्रजस्य [१८] इति पादस्य, रजनी [१९] इत्य्-आदि-त्रयस्य च चित्त-हरणेन तत्-तद्-अनुसन्धानापगमात् । इति तात्पर्येण निजेष्टं व्यञ्जितम् एव । तेन च प्रियम् इति ब्रूत इति पादयोः हृत-चित्तास्व् अस्मासु यत् कर्तुम् उचितं, तद् एवास्माकं प्रियम् आगमन-कारणं चेति । <strong>करवाम</strong> इति तद् यात इत्य् अस्य भर्तुर् इत्य्-आदि द्वयस्य च विशेषतः कर्माशक्तेर् इति <strong>चित्तम्</strong> इत्य् अनेनैव अथवा [२३] इत्य् अस्यापि सिद्धं, <strong>भवता</strong> चित्त-हरणाद् एवागताः स्म, न त्व् अन्यजनवत् स्नेह-मात्रेणेति । <strong>पादौ</strong> इत्य् अर्धेन अस्वर्ग्यम् [२६] इत्य्-आदि-द्वयस्य तस्य परम-मोहनत्व-सूचनेन निजाविव्केकादि-दोष-परिहारात्, तथा <strong>करवाम किं वा</strong> इति कर्मान्तरस्य हेयत्वं, तत्-सन्निकर्षस्य चोपादेयत्वं सूचित एवेति ।</p>
<p><strong>सिञ्च</strong> [भा।पु। १०.२९.३५] इति स्वागतम् [१८] इति पादस्य अभ्यागतानां महा-भागानां हिताचरणोपपत्तेः । अनेन प्रियम् [१८] इति ब्रूत [१८] इति पादयोश् च पूर्ववत् । तथा अथवा [२३] इत्य् अस्यापि एतद्-अर्थम् एवागताः स्म इति । <strong>नो चेद्</strong> इति अन्येषां सर्वेषाम् एव सद्यो मरिष्यन्तीनां किम् अन्य-चिन्तया ? इति ।</p>
<p><strong>यर्हि</strong> [भा।पु। १०.२९.३६] इति <strong>अम्बुजाक्ष</strong> इति स्वागतम् [१८अ] इति पादस्य दृष्ट्यैव सर्व-ताप-हरस्य नृशंसोक्तिर् अयुक्तेति । यद् वा, सहज-शीतल-मधुर-दृष्ट्या अवलोकयसि चेत्, तदैव स्वागतत्वं महाभागत्वं च ।</p>
<p>यद् वा, <strong>अम्बुजाक्षस्य</strong> परम-मनोहरस्य तव सन्दर्शनाद् एव तत् तद् वृत्तम् इति । <strong>अरण्य-जन-प्रियस्य</strong> इति रजनी [१९] इत्य् अस्य प्रिय-जन-पार्श्वे प्रिय-जनानाम् अकुतो-भयात् स्थेयत्वाच् च, अनेन दृष्टम् [२१] इत्य् अस्यापि पूर्ववत् । <strong>तत्-प्रभृति</strong> इत्य्-आदि वाक्येन <strong>व्रजस्य</strong> इति पादस्य पूर्ववत् । मातर [२०-२३] इत्य्-आदि चतुष्टयस्य च तेषु रुच्य्-अभावेनालं तद्-वार्तयापीति । <strong>अभिरमिता</strong> इति अथवा [२३] इत्य् अस्य त्वद्-अभिरमण-भाव-विशेषेणैव आगताः स्म इति । एतेन अभिरमणम् एव नित्य-प्रियम् [३३] इति सूचितम् । तेन प्रियम् [१८] इति ब्रूत [१८] इति पादयोः । <strong>रमाया दत्त-क्षणं पाद-तलम् अस्प्राक्ष्म</strong> इति अस्वर्ग्यम् [२६-२७] इत्य्-आदि-द्वयस्य रमा-पतेर् अस्माकं पत्नीत्वासम्भवाद् औपपत्येनैव भजन-सिद्धेः । तत्र च महत्तमायास् तस्या प्राप्यस्य प्राप्ताव् अस्माकं सिद्धायां, किं नामास्वर्ग्यत्वादिकम् ? इति । किं च, यथा तया सह तथास्माभिः सहाङ्ग-सङ्गो घटेत एव, तेन च भावो नितरां सम्पद्येतैव, अन्यथा परम-प्रेमवत्या भक्त-वर्ग-पूजायां तद्-अनुपपत्तेर् इति ।</p>
<p><strong>श्रीर् यत्</strong> [भा।पु। १०.२९.३७] इति । व्रजस्य [१८च्] इति पादस्य, रजनी [१९अब्] इत्य्-आदि-द्वयस्य, तद् यात [२२] इत्य् अस्य, भर्तुः [२४अब्] इत्य्-आदि-द्वयस्य च ब्रह्मादि-प्रार्थ्य-कटाक्षापि सर्वोपेक्षया यथा <strong>श्रीश् चकमे</strong>, तथा सर्वोपेक्षया <strong>वयम् अपि प्रपन्नाः</strong> इति किम् अन्य-वार्तया ? इति । अनेन अथवा [२३] इत्य् अस्यापि तत्-सदृश-प्रेम्णैव आगताः स्मः इति । दृष्टम् [२१] इत्य् अस्यापि त्वत्-प्रियत्वावेक्षयैव यथा तस्याः क्षीर-समुद्रादि, तथास्माकं श्री-वृन्दावनम् अप्य् एतत् । अतोऽस्य केवल-दर्शनेनैव न प्रयोजनम् इति । तथा अस्वर्ग्यम् [२६] इत्य्-आदि द्वयस्य च पूर्ववद् एव । अतोऽस्माकं त्वद्-दास्यम् एव काम्यम् इति तात्पर्येण प्रियम् [१८ब्] इति ब्रूत [१८द्] इति पादयोर् अपि सिद्धम्, तथा सत्य् एव महाभागाः स्मः । स्वागत-प्रश्नस्य च योग्या इति स्वागतम् [१८अ] इति पादस्येति ।</p>
<p><strong>तन् नः</strong> [भा।पु। १०.२९.३८] इति । <strong>प्रसीद</strong> इति स्वागतम् [१८अब्] इत्य् अर्धस्य पूर्ववत् । अनेन प्रियम् [१८च्द्] इत्य्-आदि-पादयोश् च त्वत्-प्रसादे एवास्माकं प्रियस् तर्थम् एवागमनम् इति । <strong>वृजिनार्दन</strong> इति व्रजस्य [१८च्] इत्य् अस्य रजनी [१९अब्] इत्य् अर्धस्यापि तस्य दुःख-भय-नाशन-शीलत्वात् । <strong>अङ्घ्रि-मूलं प्राप्ता</strong> इति प्रतियात [२७द्] इत्य् अर्धस्य त्वद्-अङ्घ्रि-मूलं प्राप्तानाम् अन्यत्र यानानुपपत्तेः, तत्रैव स्थेयत्वाच् च । <strong>विसृज्य वस्तीः</strong> इति पूर्ववन् मातर [२०] इत्य्-आदि चतुष्कस्य । <strong>त्वद्-उपासनाशा</strong> इति दृष्टम् [२१] इत्य् अस्य त्वत्-सेवार्थम् एवागताः स्मः, न तु वनं द्रष्टुम् इति । <strong>त्वत्-सुन्दर</strong> इति वाक्येन अथवा इत्य् अस्य काम-तप्तात्मत्वेनैव आगताः स्मः इति । <strong>पुरुष-भूषण</strong> इति अस्वर्ग्यम् [२६] इत्य्-आदि द्वयस्य तव पुरुषोत्तमत्वाद् औपपत्ये कोऽपि न दोषः । तत्त्वतस् तवैव पतित्वात् परम-साध्यत्वाच् च । अतोऽङ्ग-सङ्गेन भावो वर्धतैव, सन्निकर्षो हि मार्त्यानाम् [भा।पु। १०.८४.३१] इत्य्-आदि-न्यायोऽन्य-विषयक एवेति ।</p>
<p><strong>वीक्ष्य</strong> [भा।पु। १०.२९.३९] इति । तव श्री-मुखादिकं <strong>वीक्ष्य दास्यो भवाम</strong> इति व्रजस्य [१८च्] इति पादस्य रजनी [१९-२२] इत्य्-आदि चतुष्कस्य । भर्तुः [२४-२५] इत्य्-आदि द्वयस्य च त्वद्-दासी-भूतानां किम् अन्यैर् इति । अनेन अथवा [२३] इत्य् अस्यापि दासी-भावेनैवागताः स्म इति । <strong>श्रियैक-रमणम्</strong> इति अस्वर्ग्यम् [२६] इत्य्-आदि द्वयस्य पूर्ववत् । एवं स्वागतम् [१८अब्] इत्य् अर्धस्य ब्रूत [१८द्] इति पादस्यापि सिद्धम् त्वद्-दास्यम् एवास्माकं प्रियं, तद्-अर्थम् एवागमनं, तत्-सिद्धौ स्वागतत्वादिकं चेति ।</p>
<p>यद् वा, <strong>दत्ताभयम्</strong> इति व्रजस्य [१८च्] पादस्य, रजनी [१९अब्] इत्य्-आदि-द्वयस्य, भर्तुर् इत्य्-आदि-त्रयस्य च इह लोके घोर-सत्त्वेभ्यो बन्धुभ्यश् च परम्स्मिंश् च यमादिभ्योऽप्य् अभय-सिद्धेः । अनेन तद् यातेत्य् अस्यापि न्यायेन भर्तृ-शुश्रूषणादेर् वैयर्थ्यात् त्यक्त-सङ्ग्रहेण दोषावहत्वाच् च । मुखं वीक्ष्येत्य् अनेनैव दृष्टम् इत्य् अस्यापि एतादृश-त्वच्-छ्री-मुख-वीक्षणेनान्य-दिदृक्षाया अप्य् अनुदयात् श्रियैक-रमणम् इति श्रवणाद् इत्य् अस्य । अन्यत् समानम्।</p>
<p><strong>का स्त्री</strong> [भा।पु। १०.२९.४०] इति । स्वागतम् इत्य् आद्य् अष्टकस्य तद्-वेणु-गीत-सम्मोहितानां किं स्वागतत्वादिना ? किं वा प्रियादि-प्रश्नेन ? किं वा धर्मादि-बोधनेन ? इति । त्रैलोक्येति अस्वर्ग्यम् [२६] इत्य्-आदि द्वयस्य एतादृश-सौन्दर्योपभोग-विशेषे किं नामाहो अस्वर्ग्यत्वादिकं भावोऽपि । स्वत एव वर्धिष्यतेतराम् इति । यद् इति माहात्म्य-विशेषेण तस्यालौकिकतोक्त्या सन्निकर्षे लौकिक-न्यायाद्य्-उक्त-दोषश् च परिहृतः ।</p>
<p><strong>व्यक्तम्</strong> [भा।पु। १०.२९.४१] इति व्रज-भयार्ति-हर इति व्रजस्येति पादस्य रजनीत्य् आदि द्वयस्य तद् यातेत्य् अस्य भर्तुर् इत्य्-आदि द्वयस्य च पूर्ववत् कुतोऽपि भयासद्-भावात् । देव इत्य्-आदि अस्वर्ग्यम् [२६] इत्य्-आदि द्वयस्य दीन-वात्सल्यापेक्षया तवाप्य् अत्र न दोषः । कश्चित् तथा तवादि-पुरुषस्य सङ्गाद् अस्माकम् अपि न कथञ्चिद् अपि आदि-पुरुषत्वेन । तत्त्वतस् तस्यैव पतित्वेनौपपत्यस्य तथा प्राकृतत्वेनाङ्ग-सङ्गस्याप्य् अप्राकृततया सर्व-दोषस्य पूर्ववत् परिहारात्, साध्यत्व-बोधनाच् च । तन् नो निधेहीति प्रियम् इति ब्रूतेति पादयोः । किङ्करीणाम् इति अथवेत्य् अस्य दास्य-विशेषेणैवागताः स्म इति । अनेन दृष्टम् इत्य् अस्यापि दासीनां वन-दर्शनम् आनुषङ्गिकम् एव । स्वामि-सन्दर्शनम् एव मुख्यम् इत्य् अत्रैव चिरात् प्रार्थितं सम्पादयेति, तदैव स्वागतम् इत्य्-आद्य्-उक्तम्तव यथार्थ-प्रियं च स्याद् इति तत्-पादस्याप्य् उत्तरं ज्ञेयम् इत्य् एषा दिक् । अलम् अतिविस्तरेण ग्रन्थ-बाहुल्य-दोषात् बिभिमः ॥</p>
<p>श्री-गोपी-प्रिय-पादाब्ज-प्रसाद-रमितात्मभिः ।</p>
<p>यथाचुच्यन्यथाप्य् अत्र कृतोऽर्थः स्यात् पदे पदे ॥</p>
<p>अन्योऽन्यं तस्य तासां च वाचोऽर्थोऽन्योत्यम् एव हि ।</p>
<p>हृद्-वेद्योऽप्य् अधिया धार्ष्ट्याल् लिखितः प्रीतये सताम् ॥</p>
<p>इत्थं च पूर्वम् अङ्ग-सङ्गो नूनं न वृत्तोऽस्तीति गम्यते, अन्यथा तस्य तासां च तत्-तद्-उक्त्य्-अनुपपत्तिः । अत एव (द्वादशाध्याये) श्री-मुक्ता-फल-ग्रन्थ-कारादिभिः पूर्व-रागे एकविंशाध्यायोक्तम् अक्षण्वतां फलम् [भा।पु। १०.२१.७] इत्य्-आदिकं सङ्गृहीतम् । अत एव श्री-स्वामि-पादैर् अपि व्याख्यातम् त्वयाभिरमिता आनन्दिताः [भा।पु। १०.२९.३६] इति मुख्यार्थत्वेऽपि श्री-वल्लभ-भट्ट-पादादिभिः स्वप्नादाव् इति व्याख्यातम् । तत् तच् च लिखितम् एव । एवं पञ्चदशे तं गो-रजश् छुरितम् [भा।पु। १०.१५.४२] इत्य्-आदि पद्य-द्वयम् । ऊनविंशे, गोपीनां परमानन्दः [भा।पु। १०.१९.१६] इति पद्यम् । अन्यच् च अन्यत्रत्यं तादृशं तत्रैवोह्यम् ।</p>
<p>यद् वा, अङ्ग-सङ्गः पूर्वम् अपि सकृत् द्वि-त्र-वारान् वा, तद्-एक-रसिकत्वाद् वृतोऽस्त्य् एव । एवं सति अभिरमिता इत्य् अस्य मुख्यार्थ एव । अधुना चासकृत् तद्-आचरणे रास-विलास-विशेषे वा, तस्य तासां च तादृश्य् उक्तिर् मन्तव्या ।</p>
<p>यद् वा, परम-प्रेम-रस-मग्न-मनसा तासां यद्यप्य् असौ पार्श्व-गतो रहो-गतस् तथापि तस्याङ्घ्रि-युगं नवं नवम्, पदे पदे [भा।पु। १.११.३४] इत्य्-आदि न्यायेनासकृत् कृतम् अपि तं परम-मधुर-वस्तुनस् तादृश-स्वभावात् सदा नूतनम् इव मन्यमानानां, तथा तादृशस्यैव रसिक-शिरोमणेस् तस्यापि तत्-तद्-उक्तिर् घटेतैव, ततश् च अभिरमिताः इत्य् अस्य श्री-स्वामि-पाद-कृत-व्याख्यपि सङ्गच्छतैव । एतच् च श्री-भागवतामृतोत्तर-खण्डे विवृतम् एवास्ति ॥४१॥</p>
<hr>
<p><strong>जीव-गोस्वामी (लघु-वैष्णव-तोषणी) :</strong> एवं चतुर्थ-दिक्-स्थिता अप्य् आत्मनि धर्मादि-दोषं परिहृत्योपक्रमवद् एव प्रत्युत तस्मिन्न् एव धर्म-दोषापत्तिम् उपसंहरन्त्यः पुनर् विवक्षितम् एवाहुः । किं च, ननु भवतु तत् तत् सर्वं, मम तु नारायण-सम-गुणत्वेन पूर्ण-कामत्वात् नान्यत्र प्रवृत्तिः स्यात्, किम् उतेदृशे कर्मणीत्य् आशङ्क्याहुः&mdash;व्यक्तम् इति । व्रजस्य यद् भयं पूतनादिभ्यो दावादिभ्यश् च त्वद्-अर्थस् त्रासः आर्तिश् च वर्ष-वातादिभ्यः पीडा, तथा भय-त्वद्-विरह-शङ्कया आर्तिस् त्वद्-विरहेण तद्-उभय-हरः सन् ते खण्डयितुम् इत्य् अर्थः ।</p>
<blockquote>
<p>तस्मान् मच्-छरणं गोष्ठं मन्-नाथं मत्-परिग्रहम् । &gt;
गोपाये स्वात्म-योगेन सोऽयं मे व्रत आहितः ॥ [भा।पु। १०.२५.१८] &gt; इति ।</p></blockquote>
<p>स्वयम् एव विभाव्य पर्वत-भारस्य ग्रहणात् क्वाचित्क-पाठान्तरे व्रज-जनानाम् आर्तिः बाह्यान्तराशेष-बाधा अभिजातः सत्-कुलाज् जात इति तत्रापि वैशिष्ट्यम् अतोऽस्माकं नाशे तत्रापि त्वद्-एक-हेतुक-नाशकत्वे व्रत-भङ्गापत्तितोऽप्य् अधिकोऽधर्म-दोषः स्याद् इति भावः । ईश्वरस्य पूर्ण-कामस्यापि तादृश-व्रत-रक्षा तादृश-कामना च दृश्यत एवेत्य् आहुः&mdash;देव इति । सर्वथा दीव्यति विराजत इति देवः । आदि-पुरुषः सर्व-पुरुषेषु श्रेष्ठः सोऽपि यथा सुर-लोक-गोप्तास्वेच्छयैव तज्-जन-मात्रस्य रक्षितासन्न् अदित्य्-आदाव् अभिजातो भवति । तत् तस्मात् करस्य पङ्कजत्वं ताप-हारिता-मात्रांशे रूपितं, वस्तुतस् तु तापस्य तद्-अप्राप्ति-मात्र-निदानत्वात् तद् आरम्भ एवापगमः स्याद् इत्य् अभिप्रेत्यैव तप्तेष्व् अपि स्तनेषु परम-स्निग्धाभिर् अपि ताभिस् तन्-निधान-प्रार्थनम् इति ज्ञेयम् पूर्ववत् स-दैन्यम् अप्य् आहुः&mdash;शिरःसु च किङ्करीणाम् इति । उत ऊर्ध्वं चास्मान् आत्म-सात्कुर्व् इति विवक्षितं&mdash;हे आर्त-बन्धो! इति आर्त-बन्धो साक्षाद्-विराजमाने त्वद्-दासीनां तापोऽनुचित इति सूचितम् । तथा कामेन च मा निधेहि, किन्तु आर्त-बन्धुत्वेनैव निधेहीति च ।</p>
<p>गूढोऽयम् अभिप्रायः&mdash;अवहित्थयाच्छाद्यमानोऽपि मनोभवोऽस्मद्-अङ्गेषु हस्तार्पणेन स्वयम् एवोद्भवितेति निषेधार्थश् चायं, तथापि तं बलाद् इव स्पृशन्तम् आशङ्क्याहुः&mdash;व्यक्तम् इति । तत्र पूर्वाद् धेतोः धर्म-भयादितोऽपि रक्षा त्वोचिता, न तु तन्-नाश इति भावः। नो निधेहि मा निधेहि आर्त-बन्धो ! इति स्वेषां धर्म-भयाद् आर्तिं व्यञ्जयन्ति तप्त हे कामाग्नि-सन्तापित-हृदय ! किङ्करीणां स्व-गृह-दासीनाम् अपि, किम् उत मादृशीनां, तत्रापि शिरःसु च नो निधेहि मा निधेहि, किम् उत स्तनेष्व् इत्य् अर्थः । तद् एवं स्वागतम् इत्य्-आदि प्रकरणं संलापाख्योऽनुभावो ज्ञेयः । उक्ति-प्रत्युक्तिमद्-वाक्यं संलाप इति कीर्त्यते इत्य् उक्तेर् इति ॥४१॥</p>
<hr>
<p><strong>जीव-गोस्वामी (प्रीति-सन्दर्भ ३३२) :</strong> रजन्य् एषा [भा।पु। १०.२९.१९] इत्य्-आदौ इह वीरस्य मम सन्निधौ स्थेयम् इत्य् अत्र बलाकारम् अप्य् आशङ्क्य सस्तुतिकम् इव प्रार्थयन्ते&mdash;<strong>व्यक्तं भवान्</strong> इति । यस्माद् ईदृशो जातः, <strong>तस्मात्</strong> । हे <strong>आर्त-बन्धो</strong> ! धर्म-च्युति-भयतोऽपि व्रज-जनांस् त्रायमाणः, <strong>किङ्करीणां</strong> गृह-दासीनाम् अपि भवद्-दर्शन-जातकाम् <strong>अतप्तेष्व्</strong> अपि <strong>स्तनेषु</strong> <strong>कर-पङ्कजं नो निधेहि</strong> नार्पय । अस्तु तावत् स्तनानां वार्ता, तासां <strong>शिरःसु</strong> च मा निधेहि । तद् एवं सति मादृशीनां तु सत्-कुल-जातानां परम-सतीनां तत्-तद्-वार्तां मनसापि न निधेहीति भावः॥</p>
<p>तद् एवं श्री-कृष्ण-प्रार्थना-प्रत्याख्यान-रूपोऽर्थो व्याख्यातः । स्वयं-दूत्य-विशेषेण प्रार्थना-रूपो व्यङ्ग्योऽर्थश् च प्रायः प्रसिद्ध एव । तत्र धर्म-शास्त्रोपदेश-बलेन यत् पत्य्-आदीनाम् अनुवृत्तेर् नित्यत्वं श्री-भगवता स्थापितं, ज्ञान-शास्त्रम् आलम्ब्य तन् निराकर्तुं प्रतिभाव-चलनेनैव तस्य परमात्म-तत्त्वं कल्पयन्त्यः सर्वोपदेशानां तद्-अनुगताव् एव तात्पर्यं स्थापयन्ति&mdash;<strong>यत्-पत्य्-अपत्य</strong> [भा।पु। १०.२९.३२] इति । एतत् स्वधर्मोपदेश-वाक्यं सर्वोपदेश-वाक्यानां तात्पर्यास्पदे त्वय्य् एवास्तु, त्वद्-भजन एव पर्यवस्यत्व् इत्य् अर्थः ।</p>
<p>कथम् अहं तद्-आस्पदम् ? तत्राहुः&mdash;<strong>त्वम् आत्मा</strong> परमात्मेति । ततः तम् एतं वेदानुवचनेन ब्राह्मणा विविदिषन्ति [बृ।आ।उ। ४.४.२२] इत्य्-आदि-शास्त्र-बलेन त्वम् एव तद्-</p>
<p>आस्पदम् इत्य् अर्थः ।</p>
<p>अथ मम परमात्मत्वम् अपि कुतः ? तत्र स-प्रतिभम् आहुः&mdash;<strong>किल</strong> प्रसिद्धौ <strong>तनु-भृतां प्रेष्ठः</strong> निरुपाधि-प्रेमास्पदं, <strong>बन्धुर्</strong> निरुपाधि-हित-कारी च <strong>भवान्</strong> इति । तच् च द्वयं परमात्म-लक्षणत्वेन आत्मनस् तु कामाय सर्वं प्रियं भवति [बृ।आ।उ। २.४.५] इत्य्-आदि-ज्ञान-शास्त्रे प्रसिद्धम् । तस्मात् त्वम् एव परमात्मेति सिद्धम् । तस्मात् त्वद्-उपासनोन्मुखानाम् अस्माकं ब्राह्मणो निर्वेदम् आयात्, नास्त्य् अकृतः कृतेन [मु।उ। १.२.१२] इति बलवत्तर-ज्ञान-शास्त्रोपदेशेन स्वधर्म-परित्यागेऽपि न दोष इति भावः ।</p>
<p>तासां तद्-ऐश्वर्य-ज्ञानं च तन्-माधुर्यानुभवातिशयेनोदेतुं न शक्नोतीति पूर्वम् एव दर्शितम् । तत्र च विशेषतः सद्-आचारं प्रमाणयन्ति&mdash;<strong>कुर्वन्ति हि</strong> [भा।पु। १०.२९.३३] इति । <strong>कुशलाः</strong> सारासार-विद्वंसः सन्तः । <strong>हि</strong> प्रसिद्धौ । विशेषत इत्य् अर्थः । <strong>स्व आत्मनि</strong> परमात्मनीति पूर्वाभिप्रायेण । <strong>स्वे आत्मनि</strong> अन्तःकरणे नित्य-प्रियत्वेनानुभूयमानो यस् त्वं, तस्मिंस् त्वयीत्य् अर्थः । इत्य् अभिप्रायेण वा । यस्मात् ते चैवम्भूते <strong>त्वय्य् एव रतिं</strong> <strong>कुर्वन्ति,</strong> न तु धर्मादौ तद्-धेतौ गृहादौ वा ।</p>
<p>तस्माद् अस्माकं पत्य्-आदिभिः किम्? <strong>यर्ह्य् अम्बुजाक्ष</strong> [भा।पु। १०.२९.३६] इत्य्-आदिषु <strong>रमा</strong>-आदि-शब्दाः <strong>श्रीर् यत्-पदाम्बुज</strong>- [भा।पु। १०.२९.३७] इत्य्-आदिवद् एव व्याख्येयाः । इति वाचिकानुभावेषु संलाप-व्याख्या ॥४१॥</p>
<hr>
<p><strong>जीव-गोस्वामी (क्रम-सन्दर्भः) :</strong> <em>न व्याख्यातम्।</em></p>
<hr>
<p><strong>जीव-गोस्वामी (बृहत्-क्रम-सन्दर्भः) :</strong> अतः प्रथमतो वेणु-गीतेनैव सम्मोहिताः । तद् अनु तव चरिताद् एव भ्रान्ताः । तद् अनु त्रैलोक्य-सौभगम् इदं रूपं च निरीक्ष्य मूर्च्छिताः । अतः परम् अपि त्वया सहोक्ति-पराः स्मः । इतः परं किम् अस्माकं धैर्यम् ? तस्मान् मा परं भ्रामय । प्रसीदेत्य् उपसंहरन्त्योऽन्या आहुः&mdash;<strong>व्यक्तं भवान्</strong> इत्य्-आदि । <strong>व्रजस्य भयम् आर्तिश्</strong> च तद्-धरत्वेन <strong>भवान् प्रादुर्भूत</strong> इति <strong>व्यक्तम्</strong> एव । <strong>सुर-लोक-गोप्ता देव आदि-पुरुषो</strong> यथांश-रूपेण भवान् एव यथादि-पुरुषत्वेन सुर-लोकं गोपायसीत्य् अर्थः । व्रजे तु स्वयम् एवेति भवच्-छब्दार्थः । अतस् तवाधिक्यं करुणाया भवितुम् अर्हति । यद् वा, <strong>देवो यथादि-पुरुषः सुर-लोक-गोप्ता</strong>, तथा त्वं <strong>व्रज-भयार्ति-हर</strong> इति । <strong>तस्मान् नो</strong>ऽस्माकं <strong>किङ्करीणां तप्त-स्तनेषु शिरःसु च कर-पङ्कजं निधेहि</strong> । हे <strong>आर्त-बन्धो</strong> ! व्रजार्ति-हरत्वेन समुचितम् एवास्माकम् आर्ति-हरणम् इत्य् उपसंहारः ॥४१॥</p>
<hr>
<p><strong>नारायण-भट्टः (श्री-रसिकाह्लादिनी) :</strong> एवं यद् उक्तं सर्वम् अनूद्य तस्यावतार-कार्यं कथयन्त्यः परमार्ताः स्वकीयार्ति-शमनं प्रार्थयन्ते&mdash;<strong>व्यक्तम्</strong> इति । प्रतियात [२७]</p>
<p>क्षते क्षारम् इवासहमानाः स्व-मुखेन संनिकर्षम् एव याचन्ते&mdash;<strong>व्यक्तम्</strong> इति ।</p>
<p>एतद् <strong>व्यक्तं</strong> निश्चितं <strong>भवान्</strong> <strong>व्रज-जनार्ति-हरोऽभिजातः,</strong> विश्व-पालनायावतीर्ण इति केचिद् वदन्ति । तत्र विश्व-पालनम् अवतारान्तरेणापि भवति, व्रज-जनार्ति-हरण-प्रयोजनः सन्न् अवतीर्णः, गोवर्धनोद्धरणादिना सर्वेषां बाह्याभ्यन्तरार्ति-हरणे जातेऽस्मद्-अन्तरार्ति-हरणाभावेन त्वयि वैशम्यं भविष्यतीति । प्रीति-कर्तृषु आर्तेषु सत्सु त्वयि प्रीतिं कोऽपि न करिष्यतीति भावः । भू-भार-हरणं तु तवेच्छयैव भवेत् ईश्वरत्वात्, सामान्यतो व्रज-जनार्ति-हरणम् अस्मत्-सम्बन्ध-पुरस्कारेण मुख्यम् अस्मद्-आर्ति-हरणम् एव प्रयोजनम् । अस्मद्-आर्ति-हरणे मधुर-रस-रक्षा भवेत् । मधुर-रसे रक्षिते परमानन्द-पूर्णं तव स्वरूपं सुरक्षितं भविष्यतीति भावः ।</p>
<p>किं न्यायम् ? आहुः&mdash;यस् तु यस्मिन् प्रपन्नो भवति, स तु तेन पाल्यो रक्षणीयाश् च भवति । तद् यथा&mdash;<strong>आदि-पुरुषः</strong> श्री-नारायणो वामनादि-यज्ञावतारैः <strong>सुर-लोक-गोप्ता</strong>, सुरान् देवान् तत्-तल्-लोकांश् च गोपायति रक्षति । <strong>देवः</strong> सर्व-पूज्योऽपि मोहिनी-रूपेण दैत्यान् वञ्चयित्वा देवेभ्योऽमृतं दत्तवान् । यद्यपि परमेश्वरस्य सर्वत्र समस्य वैषम्यं नास्ति, तथापि स्वकीयेषु प्रीतिं प्रकटयता तथा कृतम् । दिव्यते क्रीडति इति <strong>देवः,</strong> क्रीडा-प्रधानः सापेक्षश् च। कथम् अस्मान् वञ्चयसि ? त्वं तु व्रजेश्वर-पुत्रत्वात् सेव्यः, वयं सेवक्यः।</p>
<p>ननु कथम् आर्ति-हरणं भवेत् ? तत्र विशेषेण कथ्यताम् इति चेत्, तत्राहुः&mdash;<strong>तद्</strong> अस्मात् तावत् <strong>कर-पङ्कजम्</strong> आर्ति-हरण-शीलत्वात् अति शीतलत्वान् <strong>नो</strong>ऽस्माकं मन्मथाग्नि-ज्वालावलीढत्वात् नः <strong>स्तनेषु</strong> ताप-शान्त्य्-अर्थं <strong>निधेहि</strong> । काम-ज्वरस् तु स्त्रीणां स्तनयोर् एव तिष्ठति । हृदय-शैल्ये जाते सति <strong>शिरःसु कर-पङ्कजं निधेहि</strong> स्थापय, अस्मद्-आर्ति-निग्रहे तवावतार-प्रयोजन-जातम् इति प्रसिद्धिं करिष्यामः ।</p>
<p>ननु &quot;बाल्यात् प्रभृति नैष्ठिक-ब्रह्मचारी अहं भवतीनां कुच-स्पर्शादि बिभेमि&quot; इति चेत्, तत्राहुः&mdash;<strong>किङ्करीणाम्</strong> इच्छति किङ्करी-कुच-स्पर्शे कस्यापि न भयं, न च सङ्कोचः । आ बाल्याद् व्रतस्य ब्रह्मचर्यस्य च फलं भविष्यतीति भावः । हे <strong>आर्त-बन्धो</strong> ! वयम् आर्ताः, त्वं बन्धुर् आर्ति-नाशनः त्वयि बन्धौ विद्यमानेऽपि चेद् आर्तिः, तदा कृपालुत्वं न सेत्स्यते । यद्यपि त्वं निष्कामः, तथापि त्वया परमार्तो गजेन्द्रो यथोद्धृतस् तत्रार्त-बन्धु-प्रसिद्ध्या तव कीर्तिर् जातैव । ततः स्व-कीर्ति-रक्षणार्थम् अधुनापि नोऽस्माकं शिरसि हस्त-पङ्कज-धारणेन स्तनयोस् ताप-शान्त्या च औचितीं विधत्स्व ।</p>
<p>यद् वा, <strong>भवान् व्रज-जनार्ति-हरः</strong> व्रजस्य जनानां चार्ति-हर इति <strong>व्यक्तं</strong> सर्व-लोकेषु प्रसिद्धं, कालिय-दमनादिना । <strong>अभिजातः</strong> अभिजातेनास्मान् अवेक्ष्य व्रजेश्वर-पुत्रत्वात् ।</p>
<p>ननु, भवत्यो न ताप-तप्ता आगताः, किन्तु चापल्यात् स्त्री-स्वभावाद् अत्रागताः ? इति चेत्, तत्राहुः&mdash;<strong>ततः स्तनेषु शिरःसु</strong> च <strong>कर-पङ्कजं निधेहि</strong> हस्तं न्यस्य प्रतीयतां, स्वयम् एव तापोऽभिव्यक्तो भविष्यतीति भावः । <strong>किङ्करीणाम्</strong> इति अस्मत्-तापानपगमेऽन्योऽपि तव कैङ्कर्यं न करिष्यतीत्य् अर्थः । एवं प्रार्थनेन व्यञ्जनयाङ्ग-सङ्गः स्वयम् एव प्रार्थितः ॥४१॥</p>
<hr>
<p><strong>विश्वनाथ-चक्रवर्ती (सारार्थ-दर्शिणी) :</strong> तस्माद् अलं चातुरी-प्रपञ्चेन मुञ्चावहित्थम् इत्य् आहुः&mdash;<strong>व्यक्तं</strong>, न तु कुत्राप्य् एतद् आख्यानं गुप्तम् इत्य् अर्थः । किं तत् ? <strong>भवान् व्रजस्य</strong> यद् <strong>भयं</strong> दावानलादिभ्यः, <strong>आर्तिः</strong> पीडा च वर्ष-वातादिभ्यस् ते हरतीति सः । &quot;व्रज-जनार्ति-हरः&quot; इत्य् अपि पाठः । <strong>अभि</strong> सर्वतो-भावेन नन्द-गृहे <strong>जातः</strong> । यथा नारायण इति सर्व-लौकिकैर् उद्घुष्यते । अद्य यदि शत-कोटि-सङ्ख्या एता गोप्यो मरिष्यन्ति, तदा व्रज-जनानाम् एतत्-पित्र्-आदीनाम् आर्तिः कथम् एकदैवैता वन-मध्ये मृता इति भयं च भविष्यतीति भावः । तर्हि किम् अभीप्सितं वः ? तत्राहुः&mdash;<strong>तत्</strong> तस्मात् हे <strong>आर्त-बन्धो</strong> ! अस्माकं <strong>तप्तेषु स्तनेषु कर-पङ्कजम्</strong> अर्पय ।</p>
<p>ननु तर्हि मृदुलम् एतन् मे ज्वलिष्यति ? इति तत्राहुः&mdash;<strong>किङ्करीणाम्</strong> इति । त्वत्-परिचारिकाणाम् अस्माकं तप्ताव् अप्य् एतौ त्वत्-परिचर्या-साधनाव् एव पङ्कजस्यापि सूर्योदय-तापो न तापकः, प्रत्युत सुखद एवेति भावः । <strong>शिरःसु</strong> चेत्य् अतः परं वो मत्-त्याग-भयं मास्त्व् इति ज्ञापयितुम् ॥४१॥</p>
<hr>
<p>॥ १०.२९.४२ ॥</p>
<p>श्री-शुक उवाच&mdash;</p>
<p>इति विक्लवितं तासां श्रुत्वा योगेश्वरेश्वरः ।</p>
<p>प्रहस्य स-दयं<sup id="fnref:48"><a href="#fn:48" class="footnote-ref" role="doc-noteref">48</a></sup> गोपीर् आत्मारामोऽप्य् अरीरमत् ॥</p>
<p><strong>श्रीधर-स्वामी (भावार्थ-दीपिका) : विक्लवितं</strong> पारवश्य-प्रलपितम् । <strong>गोपीर् अरीरमद्</strong> रमयामास ॥४२॥</p>
<hr>
<p><strong>वंशीधरः (भावार्थ-दीपिका-प्रकाशः) :</strong> तासाम् आर्ति-श्रवणाद् उद्विग्नं राजानं प्रेक्ष्य तच्-छान्त्यै <strong>श्री-शुकः</strong> पर-सन्तापापहार-कारिण्या श्रिया सहितः परम-मुनिर् <strong>उवाच</strong> इति ।</p>
<p><strong>इति</strong> इत्थम् । <strong>तासां</strong> गोपीनाम् । <strong>योगिनः</strong> सनकाद्याः, तद्-<strong>ईश्वराः</strong> शङ्कराद्याः, तेषाम् <strong>ईश्वरः</strong> श्री-यशोदानन्दनः । अनेन परमोत्कृष्ट-दयालुतोक्ता । दयालवो योगिनः, परम-दयालवो योगेश्वराः, परमोत्कृष्ट-दयालुः श्री-कृष्ण इति । <strong>स-दयं</strong> स्व-हस्तेन <strong>तासां</strong> अश्रु-मार्जनादि-पूर्वम्। गोपीनाम् अपि, ता मन्-मनस्का मत्-प्राणाः [भा।पु। १०.४६.४] इति भगवद्-उक्तेस् तद्-रूपत्वान् नात्मारामत्व-हानिर् इति ध्येयं विद्वद्भिः । वक्ष्यत्य् अपि&mdash;यथार्भकः स्व-प्रतिबिम्ब-विभ्रमः [भा।पु। १०.३३.१७] इति । <em>पारवश्येन</em> कामायत्तत्वेन <em>प्रलपितं</em> प्र-पूर्व-लपेर् अनर्थक-वचः परत्वम्, प्रलापोऽनर्थकं वचः इत्य् अमरः । इत्य् उक्त्या स्वामि-चरणैस् तासाम् अपि वस्तुतोऽतथात्वं ध्वनितम् । अतथात्वं कामादि-पीडा-राहित्यम् ॥४२॥</p>
<hr>
<p><strong>श्रीनाथ-चक्रवर्ती (चैतन्य-मत-मञ्जुषा) : इति</strong> इत्य्-आदि । <strong>प्रहस्य</strong> इति प्रत्युत्तरान्तर-दाने प्रतिभा-लोपात् हास एव जातः । <strong>योगेश्वरेश्वर</strong> इत्य्-आदिना सर्वासां युगपत् मनोरथ-प्रतिपादकत्वम् । <strong>आत्मारामोऽपि</strong> इत्य्-आदि-शब्देन आत्मारामत्वम् अनासङ्गत्वम् अपहायेत्य् अर्थः । अथवा, आत्मसु आत्म-भूतासु आरमत इत्य् आत्मारामः, स्वयं रममाणोऽपि ता <strong>अरीरमत्</strong> रमयाञ्चकार ॥४२॥</p>
<hr>
<p><strong>सनातन-गोस्वामी (बृहद्-वैष्णव-तोषणी) : इत्य्</strong> एतद् <strong>विक्लवितं</strong> वैकल्योक्तं वाचाम् उभय-कोटि-स्पर्शाद् उभयत्र सङ्गतं <strong>स-मयं</strong><sup id="fnref:49"><a href="#fn:49" class="footnote-ref" role="doc-noteref">49</a></sup> <strong>प्र</strong>कर्षेण <strong>हसित्वा</strong> इति हासो जनोन्माद-करी च माया [भा।पु। २.१.३१] इत्य् उक्ते वञ्चना निरस्ता, तद्-इष्टस्यैव ताभिः प्रतिपादनात् । यद् वा, <strong>स-मयं</strong> स्व-हस्तेन <strong>तासाम्</strong> अश्रु-मार्जनादि-पूर्वकम् <strong>अरीरमद्</strong> इति । तत्रौदासीन्यं निरस्तं, प्रीतिश् च दर्शिता । यतो <strong>गोपीः</strong> प्रेम-विशेषेण तादृश-प्रसाद-योग्या इत्य् अर्थः । <strong>प्रहस्य</strong> इति निजाभिप्रायाज्ञानेन तासां वैकल्योक्तेः । तेन निजावहित्था-सार्थकत्वाच् च ।</p>
<p>यद् वा, प्रतिवचनेन प्रहर्षोदयात् शुद्ध-भावे <strong>हसित्वा</strong> । किं वा, तासां तद्-उक्त्यावहित्थापगमने काम-विकारोदयात् । हासो हि शृङ्गारस्य व्यभिचारी ।</p>
<p>ननु परस्परम् आसक्त्या वैदग्धी-प्रकटनेन रतिः सम्पद्यते । तच् च तस्याम् आत्मारामत्वादिना न घटेत । तत्राह&mdash;<strong>योगश्</strong> चित्तैकाग्रता, तस्य <strong>ईश्वरा</strong> वशीकृत-योगाः सनकादयः, तेषाम् <strong>ईश्वरो</strong>ऽपि <strong>आत्मारामोऽपि</strong> इति विचित्र-वैदग्धी-प्रकटनेन योग-निष्ठा आत्मारामता च तदानीं न स्थितेत्य् अर्थः ।</p>
<p>यद् वा, पूर्ववत् विक्लवितेन योगेश्वरेश्वरता, रमणेन चात्मारामता अपगतेति विवेचनीयम् । अन्यथा तच्-छ्रवण-रमणासम्भवः । यद् वा, <strong>योग-</strong> इत्य् अनेनैकोऽपि बहु-रूपः सन्न् इव पृथक् पृथक् युगपद् रमयामासेति सूचितम् । अन्यत् तुल्यम् ॥४२॥</p>
<hr>
<p><strong>जीव-गोस्वामी (लघु-वैष्णव-तोषणी) : इति</strong> निजोक्तिवद् उभयार्थ-स्पर्शात्मकम् एतद् <strong>विक्लवितं</strong> [प्रमेव]{।मर्क्} वैक्लव्य-मय-रोष-दैन्योक्तिं <strong>श्रुत्वा</strong> तच्-छ्रवणेन स्वाभिलाषं पूरयित्वेत्य् अर्थः । ततः <strong>प्रहस्य</strong> परिहासेऽपि तासां वैक्लव्य-विशेषोदयात्, ततो निजाभीष्ट-श्रवण-सिद्धेः, तत्रापि स्व-वचन-सदृश-प्रतिवचन-सौष्ठवात्, ततोऽवहित्थापगमेन रत्य्-आख्य-भावोदयाच् च । प्रकर्षेण चेतो-विकाशि-रूपतया रस-शास्त्र-प्रसिद्ध-मुख-प्रसादानुभावं भाव-विशेषं लब्ध्वेत्य् अर्थः । तद् एव च स-प्रेम-दैन्य-वचनं <strong>श्रुत्वा सदयं</strong> चित्तार्द्रता-सहितं यथा स्यात्, तथा <strong>गोपीर् अरीरमत्</strong> । रन्तुं स्वयम् एव प्रयोजयामास अत्याग्रहं चकार इत्य् अर्थः । एवं तस्यैव च तत्रेच्छा-वैशिष्ट्यं लक्ष्यते । समानम् अपि क्रीडत्सु बालकेषु प्रयोजक-बालकस्येवेति भावः । अत एव परस्मैपदम् । अणाव् अकर्मकाच् चित्तवत् कर्तृकात् [पा। १.३.८८] इति कर्त्र्-अभिप्रायेत् तद्-विधानात् ।</p>
<p>ननु किम् एतद् आश्चर्यं नागरेषु ? तत्राह&mdash;<strong>आत्मारामोऽपि</strong> । अहो <strong>तासां</strong> प्रेम-गुण-प्राबल्यं यतः आत्मारामाश् च मुनयः [भा।पु। १.७.११] इत्य्-आदौ हरि-गुणेन आत्माराम-गण इव तेन सोऽप्य् आत्म-वशीचक्रे इति भावः । अत एव <strong>अपि</strong>-शब्दः सार्थकः स्यात्, अन्यथा तु प्रत्युत विरुद्ध एव । यद्यपि नाहम् आत्मानम् आशासे मद्-भक्तैः साधुभिर् विना [भा।पु। ९.४.६४] इति सामान्य-भक्त-परम् अप्य् अस्ति वचनं, तथाप्य् अत्र वैशिष्ट्य-विवक्षया तथोक्तम् इति न पौनरुक्त्य-वैयर्थ्यम् ।</p>
<p>ननु कथम् एकः सन्न् असङ्ख्या रमयामास ? तत्राह&mdash;<strong>योगेश्वरेश्वर</strong> इति । <strong>योगेश्वरा</strong> अपि काय-व्यूहादिकं विधाय युगपन् नाना-कृत्यं विधातुं शक्नुवन्ति । स तु तेषाम् अपि ईश्वरत्वेन अचिन्त्य-स्वाभाविक-शक्तित्वात् तद्-आदिकं विनापि शक्नोतीति । वक्ष्यते च श्री-नारदेन&mdash;</p>
<blockquote>
<p>चित्रं बतैतद् एकेन वपुषा युगपत् पृथक् । &gt;
गृहेषु द्व्य्-अष्ट-साहस्रं स्त्रिय एक उदावहत् ॥ [भा।पु। १०.६९.२] &gt; इति भावः ।</p></blockquote>
<p><strong>गोपी</strong>-शब्देन तत्-तन्-महा-मन्त्र-प्रसिद्धं <strong>तासां</strong> तदीय-नित्य-वल्लभात्वं स्मारयित्वा तत्रापि नात्याश्चर्यतां सूचयतीति ॥४२॥</p>
<hr>
<p><strong>जीव-गोस्वामी (क्रम-सन्दर्भः) :</strong> <strong>इति</strong> पूर्वोक्त-प्रकारेण <strong>विक्लवितं</strong> प्रेम-वैवश्य-वचः <strong>श्रुत्वा</strong> । <strong>योगेश्वरेश्वर</strong> इति तत्-तद्-अलौकिक-कर्म-समाधायकाचिन्त्य-शक्तिर् इत्य् अर्थः । <strong>आत्मारामोऽपि</strong> इति तासां प्रेम-गुण-प्राबल्यम् आत्मारामश् च मुनय [भा।पु। १.७.११] इतिवत् । <strong>अरीरमत्</strong> रन्तुं प्रयोजयामासेति तस्यैव तत्रासक्तिर् मुख्या दर्शिता, क्रीडत्सु बालकेषु प्रयोजक-बालकस्येव ॥४२॥</p>
<hr>
<p><strong>जीव-गोस्वामी (बृहत्-क्रम-सन्दर्भः) :</strong> तद्-अनन्तरं यद् अभूत्, तत् श्री-शुकाचार्यः प्रकटयति&mdash;<strong>इति</strong> इत्य्-आदि । <strong>योगेश्वरेश्वरोऽपि आत्मारामोऽपि</strong> आत्मनि स्व-सुखे आरमत इत्य् आत्मारामः । तथा-भूतोऽपि <strong>प्रहस्य</strong> इत्य् अस्य कोऽर्थः ? मम योगेश्वरेश्वरता, आत्मारामता च गलितेति प्रहासं कृत्वा <strong>अरीरमत्</strong> । न तु रेमे । उक्तोक्त-प्रकारेण स्वाधिकरणकेश्वरता-ज्ञान-निरास-पूर्वकं सङ्कोचाभावेन यथा-रुचि सर्वा एव मया सह रमन्ताम् इति णिच्-प्रत्यय-महिमा ॥४२॥</p>
<hr>
<p><strong>नारायण-भट्टः (श्री-रसिकाह्लादिनी) :</strong> एवं गोपीनां प्रतिवचनेन निरुत्तरीकृतः, तासाम् आर्ति-प्रलपनेन द्रव-सात्त्विक-भावेन जात-क्षोभः, तत्रापि किञ्चिद् अनुक्त्वेव यतवान् । ततो मुनीन्द्रस् तद्-दशाभिज्ञः कथयति&mdash;<strong>इति</strong> इति । <strong>इत्य्</strong> अनेन प्रकारेण श्री-कृष्णोक्त-वञ्चनानां तद्-अनुरूपोत्तरैः प्रतिष्टम्भेन <strong>तासां विक्लवितं</strong> प्रणय-रोष-गर्भ-सदैन्यं स्वाभिलाष-पूर्ण-प्रार्थनं <strong>श्रुत्वा,</strong> समनन्तरं <strong>प्रहस्य</strong> इति, मया तु धर्मोपदेशेन भय-दर्शनेन चैतासां भाव-परीक्षार्थम् अन्तः-स्नेह-पूर्णैर् बहिर्-औदासीन्य-व्यञ्जकैर् वचनैः कोप-कारिताः । मद्-अभिप्रायम् अनालोच्य स-काकु-दैन्यम् आवेदयन्ति । अतः परमावहित्थया अलम् इत्य् उच्चैर् हास्यं कृत्वा । हासस् तु चित्त-विकार-व्यञ्जकः । तद् उक्तं रसार्णवे&mdash;निर्विकारस्य चित्तस्य भावः स्याद् आदि-विक्रिया [र।सु। १.३२३] इति । हासेन स्व-हृदि स्थितं भावं लक्षयित्वा <strong>सदयं</strong> यथा भवति, तथा । दया तु निरुपाधिर् अदुःख-प्रहानेच्छा, तत्-सहितं यथा तथा <strong>आत्मारामोऽपि</strong> आत्मारामत्वं तिरस्कृत्याक्षीन्द्रियेणात्मना सुख-विशेषम् अनुपलभमानोऽपि ता <strong>अरीरमत्</strong> रमयामास । कीदृशः ? <strong>योगेश्वरेश्वरः</strong> । अन्ये हि योगिनो लब्ध-भगवत्-प्रसादाः परिचिताद्य्-अभिज्ञा भवन्ति । अयं तु तेषाम् अपीश्वरः । गोपीनां चित्त-वृत्तिं जानन्न् अपि तासां तथा-विधं वाचं श्रोतुम् इच्छन्न् औदासीन्यं प्रकटितवान् ।</p>
<p>यद् वा, <strong>योगः</strong> स-योगः, तस्य <strong>ईश्वराः</strong> महा-विलासिनः परम-शक्ति-रूपिणः । तेषाम् अपि <strong>ईश्वरः</strong> परम-विदग्धावधिर् महा-शक्त्रूपीत्य् अर्थः । औदासीन्य-व्यञ्जनेन विप्रलम्भम् उत्पाद्य परिपूर्णं मधुर-रसम् अनुभवितुं तथा कृतवान् इति भावः ।</p>
<p>यद् वा, अन्ये <strong>योगिनो</strong> योगज-धर्म-प्रत्यासत्त्या अन्येषां कायेषु प्रविश्य स्व-शरीरम् अन्तरेणापि तदीयैर् एव शरीरेन्द्रियैः सुखम् अनुभवन्ति । अयं तु न तथा, किन्तु शरीरेणैव सर्व-संनिहितः सन् यूथशस् ता वह्नीः रमयामासेति चित्रम् । अत एवाग्रे वदिष्यति, तासां मध्ये द्वयोर् द्वयोः [भा।पु। १०.३३.३] इति शक्ति-विशेषेण लाघवेन सर्व-संनिहितत्वं सूचितम् इति ।</p>
<p><strong>विक्लवितम्</strong> इति । श्रवणेन आत्मारामतया निरोधः सूचितः । अयं तु दक्षिणो नायकः । तद् उक्तं रसार्णवे&mdash;नायिकास्व् अप्य् अनेकासु तुल्यो दक्षिण उच्यते [र।सु। १.१२६] इति । <strong>प्रहस्य</strong> इति&mdash;शुचौ हास्यस् तथा प्रेयान् अद्भुतश् च सुहृद्-वरा [?]<sup id="fnref:50"><a href="#fn:50" class="footnote-ref" role="doc-noteref">50</a></sup> इत्य् एतेषां मधुर-रस-पोषकत्वं सूचितम् । किं च, भवतीभिर् ममौदासीन्यम् आकलय्यैवं प्रत्युत्तरितं तद् औदासीन्यम् आत्मना क्रोडीकृतम् । तद् वयम् अपि त्यक्तम् अपि <strong>प्रहस्य</strong> <strong>गोपीः</strong> बहुशोऽनुभूतम् अपि । श्री-कृष्णानन्दं गोपायतीति अनुरागौत्कण्ठ्यं दर्शितम् । किं च, आराध्य-गुणैर् आराधका आकृष्यन्ते । तथा श्री-कृष्णोऽपि व्रज-सुन्दरीणां प्रेमाकृष्टः आत्मारामतां शिथिलीचकारेति तात्पर्यार्थः ॥४२॥</p>
<hr>
<p><strong>विश्वनाथ-चक्रवर्ती (सारार्थ-दर्शिणी) : विक्लवितं</strong> वैक्लव्य-व्यञ्जकं वाक्यं <strong>श्रुत्वा</strong> तच्-छ्रवणेन स्वाभिलाषं पूरयित्वेत्य् अर्थः । <strong>प्रहस्य</strong>&mdash;&quot;अहो भाववत्यो यूयं प्रतिदिनम् एव मिलन-समये वाम्यम् अपारं कुरुध्व एव । अहं त्व् एकस्मिन्न् एव दिने अद्यैवावहित्थया यत् किञ्चिद् वाम्यम् अकरवं, तद् अपि दाक्षिण्य-गर्भम् एव । तेनाप्य् एतावद् वैक्लव्यवत्यो लज्जायाः श्राद्धं कृतवत्यो मां हासयध्वे । तस्मात् युष्मत्-प्रात्यहिकावहित्था-सिन्धु-चुलुकीकरण-चुञ्चुना मयैव जिताः स्थ । भोः सुबुद्धि-शेखरं-मन्याः ! जिताः स्थ । तत् स्वयम् एवागत्य प्रैबन्धक-लज्जा-धृत्य्-आद्य्-अभावान् मत्-कण्ठे कनक-मणि-मालायिता भूत्वा साधर-सुधाः पाययत । चिराद् उद्भूत-महा-तृष्णो\ऽ</p>
<p>स्मि&quot; इति <strong>परिहस्य</strong> <strong>सदयः</strong> शुभावहो विधिर् यत्र तत्, स-स्नेहं वा यथा स्यात् तथा <strong>आत्मारामोऽपि ता</strong> गोप-स्त्री <strong>रमयामास</strong> । इत्थं-भूत-प्रेमाणो गोप-स्त्रिय इति । आत्मारामाश् च मुनयः [भा।पु। १.७.११] इति पद्ये, इत्थं-भूत-गुणो हरिः इतिवत् । <strong>गोपीनां</strong> तदीय-स्वरूप-भूत-ह्लादिनी-शक्ति-वृत्तित्वात् ता अप्य् आत्मान इत्य् आत्म-भूताभिस् ताभी रमणं सम्भवत्य् एव ।</p>
<p>यद्यपि, न च सङ्कर्षणो न श्रीर् नैवात्मा च यथा भवान् [भा।पु। ११.१४.१५] इति, नाहम् आत्मानम् आशासे मद्-भक्तैः साधुभिर् विना [भा।पु। ९.४.६४] इत्य्-आदि भगवद्-उक्तेस् तस्य स्वात्मतोऽपि भक्तानाम् आनन्द-प्रदत्वाधिक्यावगमाद् आसां च गोपीनां सर्व-भक्त-शिरोमणित्वाद् आत्मारामस्यापि तस्यानन्दाधिक्यार्थम् एवेताभी रमणम् इति ज्ञेयम् ।</p>
<p>ननु प्रमदा-शत-कोटिभिर् आकुलित [क्र।दी। ५.५३] इति क्रम-दीपिकाद्य्-आगम-दृष्ट्या शत-कोटि-सङ्ख्याभिस् ताभिर् एकत्रैव एकदैव एकस्य तस्य रमणं नोपपद्यते ? तत्राह&mdash;<strong>योगिनः</strong> सौभर्यादयः, <strong>योगेश्वरा</strong> रुद्रादयः, तेषाम् अपि <strong>ईश्वर</strong> इति । सौभर्यादयः काय-व्यूहं कृत्वैव रमन्ते, कृष्णस् त्व् अतर्क्य-चारतस् तं विना । यद् वक्ष्यते, चित्रं बतैतद् एकेन वपुषा [भा।पु। १०.६९.२] इत्य्-आदीति ॥४२॥</p>
<hr>
<p>॥ १०.२९.४३ ॥</p>
<p>ताभिः समेताभिर् उदार-चेष्टितः</p>
<p>प्रियेक्षणोत्फुल्ल-मुखीभिर् अच्युतः ।</p>
<p>उदार-हास-द्विज-कुन्द-दीधितिर्</p>
<p>व्यरोचतैणाङ्क इवोडुभिर् वृतः ॥</p>
<p><strong>श्रीधर-स्वामी (भावार्थ-दीपिका) : प्रियस्य ईक्षणेन उत्फुल्लानि मुखानि</strong> यासां, ताभिः । <strong>उदार-हासश्</strong> च <strong>द्विजाश्</strong> च तेषु <strong>कुन्द</strong>-कुसुमवद् <strong>दीधितिर्</strong> यस्य सः । <strong>एणाङ्कश्</strong> चन्द्रः ॥४३॥</p>
<hr>
<p><strong>वंशीधरः (भावार्थ-दीपिका-प्रकाशः) : [समेताभिः]</strong> मया शोभया सह वर्तमाना <strong>समा</strong> श्री-राधा, ताम् <strong>इताभिः</strong> प्राप्ताभिः । <strong>उदाराण्य्</strong> अङ्ग-स्पर्श-पुष्पाद्य्-अपर्ण-कटाक्ष-पात-रूपाणि <strong>चेष्टितानि</strong> यस्य, सः । <strong>प्रियेक्सण</strong>- इति मुखानां कमल-वनत्वम् ईक्षणस्य च भास्करत्वं सूचितम् । तेषु <strong>उदार-हास</strong>-युक्त-<strong>द्विजेषु</strong> दन्तेषु । यद् वा, द्विजा एव कुन्दा माध्य-पुष्पाणि <strong>द्विज-कुन्दाः</strong> । उदार-हासेन उत्कृष्ट-हास्येन द्विज-कुन्दानां <strong>दीधितिर्</strong> मरीचिर् यस्य सः । भानुः करो <strong>मरीचिः</strong> स्त्री इत्य् अमरः । <strong>कुन्दा</strong> माध्ये\ऽस्त्री मुकुन्द-समिनिध्य्-अन्तरेषु ना इति मेदिनी । <strong>एणः</strong> कुरङ्गो हरिणः इति हलायुधः । <strong>एणाङ्कश्</strong> चिह्नं यस्य स तथा । कलङ्काङ्कौ लाञ्छनं च चिह्नं लक्ष्म च लक्षणम् इत्य् अमरः । एतेन हरेः कान्त्या तासाम् आच्छादित-कान्तित्वम् उक्तम् ॥४३॥</p>
<hr>
<p><strong>श्रीनाथ-चक्रवर्ती (चैतन्य-मत-मञ्जुषा) :</strong> <em>न व्याख्यातम्।</em></p>
<hr>
<p><strong>सनातन-गोस्वामी (बृहद्-वैष्णव-तोषणी) :</strong> रमण-प्रकारम् एव&mdash;<strong>ताभिर्</strong> इत्य्-आदिभिश् चतुर्भिर् वर्णयन्न् आदौ <strong>ताभिः</strong> सह प्रेम-सङ्गमेन तस्यापि शोभा-विशेषं स-दृष्टान्तम् आह&mdash;<strong>ताभिर्</strong> इति । <strong>समेताभिर्</strong> अत्यन्तान्तिकं गताभिः । यद् वा, प्रणय-कोपादि-परित्यागेन मिलिताभिः । यद् वा, मा शोभा परम-सौन्दर्यं, तया सह वर्तते समा, परम-सुन्दरी श्री-राधा, तया इताभिः प्राप्ताभिः । एतेन प्रथमम् उक्ति-प्रत्युक्ति-समये तासां मध्ये श्री-राधा नासीत्, किन्तु कृष्णस्यावहित्थागमे जात एव सा मिलितेति <strong>ताभिर्</strong> <strong>वृतः</strong> परिवृतो वेष्टितः सन् ।</p>
<p><strong>अच्युतः</strong> कामादिभिर् अनिर्जितोऽपि । तथा च विश्वः&mdash;अनिर्जिते चाच्युतस् तु इति । यद् वा, कथम् अपि कस्याश्चिच् छोभाया न च्युत इत्य् अच्युतोऽपि । यद् वा, रस-प्रसरात् कथम् अपि न च्यवते इत्य् अशेष-रस-पूर्णतोक्ता । अत एव <strong>वि</strong>शेषेण <strong>अरोचत</strong> अशोभत ।</p>
<p>समेतत्वे हेतुः&mdash;<strong>उदाराणि</strong> रस-विशेषोद्दीपक-विचित्र-वैदग्ध्यादि-मयत्वेन सर्वोत्कृष्टानि परम-सुख-प्रदानि वा <strong>चेष्टितानि</strong> स्पर्शन-पुण्याद्य्-अर्पण-कटाक्षादि-रूपाणि यस्य सः । यद् वा, प्रहस्य [४२] इति पूर्वोक्तो हेतुस् तत्र विराजत एव । यद् वा, प्रहस्य अरीरमत् रञ्जयामास, रते रागार्थकत्वात् । तथा च विश्वः&mdash;रतिः स्मर-प्रियायां च रागे च सुरते रतिः इति । अयम् एव सङ्गतौ हेतुः ।</p>
<p>ततश् च <strong>उदार-चेष्टितः</strong> इति वक्ष्यमाण-रमणोपकरणं विरोचन-कारणं च ज्ञेयम् । अत एव <strong>प्रियस्येक्षणं</strong> स्व-कर्तृकं तत्-कर्तृकं वा । एवं शक्ति-विशेषेण ऐश्वर्यम् अपि दर्शितम् । परितो वर्तमानास् ताः प्रति साम्येन युगपद् ईक्षणात् । <strong>उत्फुल्ल</strong>-शब्देन <strong>मुखस्य</strong> कमलत्वम् ईक्षणस्य भास्करत्वं ध्वनितम् ।</p>
<p>एवं तासां रस-विशेष-प्रकाश उक्तः । तस्यापि तम् आहुः&mdash;<strong>उदारे हासे द्विजेषु</strong> च <strong>कुन्द</strong>-पुष्प-<strong>दीधितिर्</strong> यस्य सः । इति हासस्य विशुद्धता दन्तानां च शुभ्र-कान्तिर् उक्ता । यद् वा, उदार-हासे द्विज-कुन्दानां दीधितिर् यस्य । यद् वा, उदारो हासो यया सा द्विज-कुन्द-दीधितिर् यस्येति श्रीमद्-दन्तानां प्रकाशेन हासस्याधिक-शोभोक्ता ।</p>
<p>स्वतः परम-काष्ठा-प्राप्तस्य नित्य-शोभा-मयस्यापि ताभिः शोभा-विशेषं दृष्टान्तेन साधयति&mdash;<strong>एणाङ्कः</strong> इति । पूर्ण-चन्द्रस् ताराभिः सर्वतो विराजमानाभिः सतीभिर् <strong>वृतः</strong> सन् यथा <strong>विरोचते,</strong> तद्वद् इति । एवं ताभिः सह तस्यान्योऽन्यं शोभनत्वं प्रेष्टत्वं नित्य-साहित्यं च सूचितम् ॥४३॥</p>
<hr>
<p><strong>जीव-गोस्वामी (लघु-वैष्णव-तोषणी) :</strong> रमण-प्रकारम् एव ताभिर् इत्य्-आदिभिश् चतुर्भिर् वर्णयन् तत्-प्रयोजक-कर्तृतां च दर्शयन्न् आदौ ताभिः सह प्रेम-सङ्गमेन तस्यापि शोभा-विशेषं स-दृष्टान्तम् आह&mdash;<strong>ताभिर्</strong> इति । <strong>समेताभिः</strong> स्वयम् एव श्री-कृष्णेन कर्त्रा समागताभिः <strong>अरीरमद्</strong> इत्य्-उक्तेः । ततस् ताभिस् तादृशीभिर् <strong>वृतः</strong> परितो वेष्टितः सन् <strong>व्यरोचत</strong> विशेषेणाशोभत । तत्राप्य् <strong>अच्युतः</strong> सर्वाभिः प्रत्येकम् अपि सङ्गमे च्युति-रहितः सन् । अत एव <strong>उदार-चेष्टितः</strong> रूपाणि यस्य सः । अत एव <strong>प्रियस्य वीक्षणं</strong> स्व-कर्तृकं तत्-कर्तृकं वा ज्ञेयम् । <strong>उत्फुल्ल</strong>-शब्देन <strong>मुखस्य</strong> कमलत्वं व्यञ्जितं, तद्-ईक्षणे तद्-अन्तःकरण-तमो\ऽपगमेन तदीय-दिवसतः प्राप्तेर् इति भावः ।</p>
<p>एवं तासां रस-विशेष उक्तः । तस्यापि तम् आह&mdash;<strong>उदारो हासो</strong> यया सा । <strong>द्विज-कुन्द-दीधितिर्</strong> यस्येति श्रीमद्-दन्तानां प्रकाशेन हासस्याधिक-शोभोक्ता । स्वतः परम-काष्ठा-प्राप्त-नित्य-शोभामयस्यापि ताभिः शोभा-विशेषं दृष्टान्तेन साधयति&mdash;<strong>एणाङ्क</strong> इति । चन्द्रस्य पूर्णत्वं&mdash;एणाङ्कस्यैणाकारत्वेनोपलम्भाद् एणाङ्कः पूर्ण-चन्द्रस् ताराभिः सर्वतो विराजमानाभिः सतीभिर् <strong>वृतः</strong> सन् यथा <strong>विरोचते,</strong> तद्वद् इति । एवं ताभिः सह तस्यान्यो\ऽन्यं शोभनत्वं प्रेष्ठत्वं नित्य-साहित्यं तासां ततस् तन्वीत्वं च सूचितम् ॥४३॥</p>
<hr>
<p><strong>जीव-गोस्वामी (क्रम-सन्दर्भः) :</strong> प्रयोजकत्वम् एवाह&mdash;<strong>ताभिर्</strong> इति चतुर्भिः । <strong>समेताभिः</strong> श्री-कृष्णेनैव कर्त्रा सङ्गताभिः ॥४३॥</p>
<hr>
<p><strong>जीव-गोस्वामी (बृहत्-क्रम-सन्दर्भः) :</strong> तत्-प्रकारम् आह&mdash;<strong>ताभिर्</strong> इत्य्-आदि । <strong>समेताभिः</strong> सह मिलिताभिर् <strong>वृतोऽच्युतो</strong> रराज । <strong>उदारं चेष्टितं</strong> लीला यस्य । ताभिः कीदृशीभिः ? <strong>प्रियेक्षणं</strong> प्रिय-कर्तृकं प्रिय-कर्मकं वा यद् दर्शनं, तेन <strong>उत्फुल्लानि मुखानि</strong> यासाम् । <strong>उत्</strong> उत्कृष्ट <strong>आरः</strong> प्रसरणं यस्य । स चासौ <strong>हासश्</strong> चेति, तथा तस्मिन् <strong>द्विज-कुन्दानां दीधितिर्</strong> यस्य । कः काभिर् इव ? <strong>एणाङ्कश्</strong> चन्द्र <strong>उडुभिर्</strong> इव । स कीदृशः ? उदारम् ऊर्ध्वम् इयर्तीत्य् <strong>उदारं चेष्टितं</strong> यस्य । <strong>प्रिय</strong>- इति तुल्यम् । <strong>अच्युतो</strong>ऽनेक-रात्रि-व्यापी उदारो महान् यो <strong>हासः</strong> प्रकाशः, तेन <strong>द्विजानां कुन्दानां</strong> च <strong>दीधितिर्</strong> इव दीधितिर् यस्य । <strong>उडु</strong> वा स्त्रियाम् इति लिङ्ग-विशेषणम् ॥४३॥</p>
<hr>
<p><strong>नारायण-भट्टः (श्री-रसिकाह्लादिनी) :</strong> आदौ युगपद् एव तासां बह्वीनां सङ्गमं वर्णयन् अग्रे करिष्यमाणं दीर्घ-रमणं सूचयिष्यन् सङ्क्षेपतो रमण-शोभा-विशेष-पुरस्कृतं कथयति&mdash;<strong>ताभिर्</strong> अमिताभिः सह <strong>अच्युतः</strong> श्री-कृष्णो <strong>वि</strong>शेषेण <strong>अरोचत</strong> अशोभत विप्रलम्भ-खिन्नायां यासां विक्लवितं श्रुतवान्, <strong>ताभिः</strong> पूर्व-भावना-कलनात् तु दूरे स्थिताः इदानीं प्रहस्यतीति भावः । आकलय्य <strong>समेताभिर्</strong> अन्तिकम् आगताभिः । <strong>अच्युतो</strong> विलास-च्युति-रहितः । मानसे लीलायां सर्वम् आकलितम् एव । अन्य-रसालम्बनैः सहाविनाभ्यो लीलाभ्यो <strong>विशेषेण</strong> आधिक्येन <strong>अरोचत</strong> इति । अन्यत्र लीला धर्मेण कृता, अत्र तु धर्मिणा कृता लीला मधुर-रस-भाविता । अत एव विशेषा उक्ता । सजातीयेभ्य एव न विजातीयेभ्य इति ।</p>
<p>यद् वा, पूर्वं रमणाधिकेन शोभितः कीदृक् ? <strong>उदार-चेष्टितः</strong> । सर्वासां तासां युगपद् एव संमानन-निपुणं सर्वेन्द्रियास्वाद्य-रस-विशेष-भावनानुभवयितुम् <strong>उदार-चेष्टितं</strong> कर-चरणादि-चालनं प्रेक्षणादिकं च यस्य । यद् वा, उदारम् अविद्यां सर्वासां एक-जातीयभावत्वात् । तद् उक्तं रसार्णवे&mdash;उक्त-वाक्ये गुणोत्कर्ष-प्रतिभानम् उदारता [र।सु। १.४३२] इति ॥</p>
<p><figure class="">

    <a href="%e0%a4%ae%e0%a5%87%e0%a4%a6%e0%a4%bf%e0%a4%85%e0%a5%a4%e0%a4%87%e0%a4%ae%e0%a4%97%e0%a5%87%e0%a5%a8%e0%a5%a4%e0%a4%aa%e0%a5%8d%e0%a4%a8%e0%a5%8d%e0%a4%97%e0%a5%8d" target="_blank" rel="noopener">
        <img src="%e0%a4%ae%e0%a5%87%e0%a4%a6%e0%a4%bf%e0%a4%85%e0%a5%a4%e0%a4%87%e0%a4%ae%e0%a4%97%e0%a5%87%e0%a5%a8%e0%a5%a4%e0%a4%aa%e0%a5%8d%e0%a4%a8%e0%a5%8d%e0%a4%97%e0%a5%8d" alt="" title="">
    </a>

    

</figure>
{wइद्थ्=&ldquo;६.५इन्&rdquo; हेइघ्त्=&ldquo;१.७०४८६११११११११११२इन्&rdquo;}</p>
<p>पुनः कीदृशः ? <strong>उदार-हास-द्विज-कुन्द-दीधितिः</strong> उदारः सर्वतः प्रसरण-शीलो हासो येषु ते द्विजा दन्ताः, तेषां कुन्द-कुसुमवत् दीधितिः यस्मिन् । यअद् वा उदारः प्रकटो हासो द्विजानां दन्तानां कुन्द-दीधितौ यस्य । दन्ताः कुन्द-कुसुम-रूपम् ईयते । तेषाम् उपमानायोग्यत्वम् आलक्ष्य हसतीति भावः । हासस्योज्ज्वलत्वेनोज्ज्वल-रसस्य पल्लवितत्वं सूचितम् ।</p>
<p>कीदृशीभिः ? <strong>प्रियेक्षणोत्फुल्ल-मुखीभिः</strong> प्रियस्य प्रीति-विषयस्य कृष्णेक्षणं तत्-कर्तृकं तत्-कर्मकं वा तेन उत्फुल्लानि अतिविकसितानि मुखानि यासां <strong>ताभिर् वृतः व्यरोचत</strong> एकादश-रसालम्बनेभ्यो\ऽधिक-शोभत तत्रानुरूप-दृष्टान्तमाहुः&mdash;<strong>उडुभिर्</strong> नक्षत्रैर् <strong>वृत एणाङ्कश्</strong> चन्द्र इव अत्र श्री-कृष्णे भूष्यस् तास् तु भूषण एव परस्परं भूषणं भूष्यत्वं नित्य-संनिहितत्वं च सूचितम् । किं च, <strong>एणाङ्क</strong> इति पदेनोपादेये स-कलङ्कत्वं व्यञ्जितम् । बहुषु प्रेम-युक्तत्वान् नैक-निष्ठत्वं इदम् एव कलङ्कत्वेनोच्यते । गोपीनाम् एक-निष्ठत्वान् निष्कलङ्कत्वं इति निष्कलङ्काभिः सकलङ्कस्यापि तस्य कलङ्काच्छादनं कृतं ताभिर् वृतत्वाद् एको हि दोषो गुण-सन्निपाते निमज्जनीन्दोः किरणैर् इवाङ्क इति प्रसिद्धेः ॥४३॥</p>
<hr>
<p><strong>विश्वनाथ-चक्रवर्ती (सारार्थ-दर्शिणी) : उदारं</strong> तासां रति-सुख-प्रदं भाव-भक्तानां तच्-छ्रवणाद्यैः प्रेम-प्रदं च <strong>चेष्टितं</strong> लीला यस्य, सः <strong>अच्युतः</strong> युगपद् एव तत् प्रत्येकं रमण-निष्ठा-च्युति-रहितः । <strong>उदारैस्</strong> तासां सुख-प्रदैर् महद्भिर् वा <strong>हासैर्</strong> <strong>द्विजानां</strong> दन्तानां <strong>कुन्दानाम्</strong> इव प्रकाशिता <strong>दीधितिर्</strong> यस्य सः ॥४३॥</p>
<hr>
<p>॥ १०.२९.४४ ॥</p>
<p>उपगीयमान उद्गायन् वनिता-शत-यूथपः ।</p>
<p>मालां बिभ्रद् वैजयन्तीं व्यचरन् मण्डयन् वनम् ॥</p>
<p><strong>श्रीधर-स्वामी (भावार्थ-दीपिका) :</strong> <em>न व्याख्यातम्।</em></p>
<hr>
<p><strong>वंशीधरः (भावार्थ-दीपिका-प्रकाशः) : उपगीयमानो</strong> गोपीभिः । स्वयं च चन्द्रमसम् <strong>उद्गायन्न्</strong> अधिकं वर्णयन्&mdash;</p>
<blockquote>
<p>कृष्णः शरच्-चन्द्रमसं कौमुदीं कुमुदाकरम् । &gt;
जगौ गोपी-जनस् त्व् एकं कृष्ण-नाम पुनः पुनः ॥ [वि।पु। &gt; ५.१३.५१] इति टीकान्तरोक्तेः ।</p></blockquote>
<p><strong>शत</strong>-शब्दोऽनेक-वाची । <strong>यूथस्</strong> तु&mdash;</p>
<blockquote>
<p>अर्बुद-दश-कोटीनाम् एकं भवति शैलजे । &gt;
दशार्बुदं भवेद् यूथम् इति सङ्ख्या-विदो विदुः ॥ इति तन्त्रोक्तेः ।</p></blockquote>
<p><strong>वैजयन्ती</strong>-लक्षणं पूर्वम् उक्तम् ॥४४॥</p>
<p><em>अतः पश्चात् विश्वनाथः।</em></p>
<hr>
<p><strong>श्रीनाथ-चक्रवर्ती (चैतन्य-मत-मञ्जुषा) : उपगीयमान</strong> इत्य्-आदि-त्रिभिर् व्यतिक्रमेणान्वयः । नद्याः पुलिनम् आविश्य वनं मण्डयन् रमयाञ्चकार [४५] इति परेणान्वयः । अन्यथा केवल-पुलिन-स्थले तथा-विध-रमणं न रम्यम् । अतो <strong>व्यचरन्न्</strong> इति क्रियान्तं पृथग् वाक्यम् । <strong>वनिता-शत-यूथप</strong> इति वनिता जनितात्यर्थानुरागायां च योषिति [अमरः] इत्य्-आदि तथा-भूतानां शतं यूथपा यत्र, स तथा । <strong>यूथो</strong> हि सजातीयानाम् अपरिमितो व्यूहः, तान् पातीति यूथपाः, तासां शतम् । <strong>शत</strong>-शब्दो\ऽप्य् असङ्ख्य-परः । प्रधान-भूतास् तव <strong>यूथपाः</strong> असङ्ख्या यूथानाम् अनन्तत्वे गणनायाः का कथा ? इति भावः ॥४४॥</p>
<hr>
<p><strong>सनातन-गोस्वामी (बृहद्-वैष्णव-तोषणी) :</strong> एवं शोभा-विशेषोदयेन श्री-वृन्दावनम् अपि शोभयन् गीतेन पुष्पादि-प्रदर्शनेन च कामम् उद्दीपयितुम् । किं वा, रति-योग्य-श्री-यमुना-पुलिनं गन्तुं, गमन-क्रमेण बभ्रामेत्य् आह&mdash;<strong>उप-</strong> इति । रूप-गुण-लीलादि-वर्णनेन स्तूयमानः । यद् वा, बहुधा तद्-गीत-गानेन उप चतुर्षु पार्श्वेषु <strong>गीयमानः</strong> । अतो हर्षेणोच्चैर् <strong>गायन्</strong> । <strong>वनिताः</strong> जनित-पुरुषात्यन्तानुरागाः स्त्रियः । तथा च विश्वः&mdash;वनिता जनित-पुरुषात्यन्तानुरागाः स्त्रियः । तथा चामरः&mdash;वनिता जनिताऽत्यर्थाऽनुरागायां च योषिति इति । तासां <strong>शतानि यूथानि पाति</strong> सर्व-दुःखाद् रक्षति । यद् वा, पिबति । &ldquo;पिबन्त इव चक्षुर्भ्याम्&rdquo; इत्य्-आदिवद् आसक्त्या सेवते इति । यद् वा, अधरामृत-पानादिना साक्षात् पिबतीवेति तथा सः । तासां निज-निज-भाव-साजात्यानुसारेण वर्गशो यूथत्वम् । तत्र श्री-गोलोकादि-वर्तिन्यो नित्य-प्रियाः काश्चित् तेनैव सह ततोऽवतीर्णाः, काश्चित् तद्-अंश-भूता देव्यः । या उद्दिश्य श्री-ब्रह्मणादिष्टं&mdash;सम्भवन्तु सुर-स्त्रियः [भा।पु। १०.१.२३] इति । काश्चिच् च बहुल-प्रयत्नैर् भाव-विशेष-सिद्ध्या साधन-द्वारा श्री-गोपीत्वं प्राप्ताः । ते द्विविधाः&mdash;मुनयः श्रुतयश् च । दण्डकारण्य-वासिनो मानस-सरस्-तीर-महा-तपस्विनश् चेति मुनयः । श्रुतयश् च महोपनिषद्-आद्याः काश्चित् । तत्-तद्-वृत्तं पाद्म-बृहद्-वामनादौ व्यक्तम् एव । तत्रैव भाव-विशेषेणावान्तर-भेदं प्राप्ताः, इत्य् एवं विभागशो वर्तमाना अपि सर्वासां प्रायो भाव-साजात्यात् सर्वा एव ताः साम्येन रमयामासेत्य् अर्थः</p>
<hr>
<p><strong>वैजयन्ती</strong> पञ्च-वर्ण-पुष्प-ग्रथितां, &ldquo;पञ्च-वर्णा वैजयन्ती&rdquo; इति वचनात् । नव-रत्न-खचिताम् इति केचित् । यद्यपि रिरंसया पूर्वं धृतान्य् अन्यान्य् अपि भूषणानि विद्यन्ते, तथा चाग्रे वक्ष्यते&mdash;वलयानां नूपुराणां किङ्किणीनां च योषिताम् स-प्रियाणां [भा।पु। १०.३३.५] इत्य्-आदि, तथापि तां <strong>बिभ्रद्</strong> इति रात्रौ तया शोभा-विशेषाभिप्रायेण । किं वा, ताभिः सद्यस् तत्रैव विरचय्य समर्पितत्वाद् <strong>व्याचरत्</strong> परिबभ्राम ॥४४॥</p>
<hr>
<p><strong>जीव-गोस्वामी (लघु-वैष्णव-तोषणी) :</strong> इत्थं शोभा-विशेषोदयेन श्री-वृन्दावनम् अपि शोभयन् गीतेन पुष्पादि-प्रदर्शनेन च भावम् उद्दीपयितुं रति-योग्यं यमुना-पुलिनं गन्तुं च गमन-क्रमेण बभ्रामेत्य् आह&mdash;<strong>उपगीयमान</strong> इति । <strong>उद्गायन्</strong> भावोद्दीपनं चन्द्रादिकं हर्षेणोच्चैर् गायन् । ताभिश् च <strong>उपगीयमानः,</strong> उपगायन-रीत्या तैर् एव गीतैर् अनुक्रियमाणैर् वर्ण्यमानः, श्लेषेण तत्रैव सङ्गमितार्थत्वात् । तच् चैवं ज्ञेयम् । यथा श्री-रसामृत-सिन्धौ&mdash;</p>
<blockquote>
<p>अखिल-रसामृत-मूर्तिः प्रसृमर-रुचि-रुद्ध-तारका-पालिः । &gt;
कलित-श्यामा-ललितो राधा-प्रेयान् विधुर् जयति ॥ [भ।र।सि। &gt; १.१.१] इति ।</p></blockquote>
<p>क्वचिद् एक-द्व्य्-अक्षर-परिवर्तनाच् च । यथा,</p>
<blockquote>
<p>यामिनी-कृत-रुचिः शुचि-कान्तिश् चन्द्रकावलि-विभावि-कच-श्रीः । &gt;
षाट्पदालि<sup id="fnref:51"><a href="#fn:51" class="footnote-ref" role="doc-noteref">51</a></sup>-कलितैः कल-गीतैः पश्य भाति कुमुदाकर एषः ॥</p></blockquote>
<p>यद् वा, तदीय-स्वर-तालादि-युक्तेन तन्-नाम्नै तद् उपगायन् तया गीयमानः, मनसि तद्-एकाविष्टतया, वचसि तद्-एक-स्फूर्तेः । यथोक्तं श्री-विष्णु-पुराणे&mdash;</p>
<blockquote>
<p>कृष्णः शरच्-चन्द्रमसं कौमुदीं कुमुदाकरम् । &gt;
जगौ गोपी-जनस् त्व् एकं कृष्ण-नाम पुनः पुनः ॥ [वि।पु। &gt; ५.१३.५१] इति ।</p></blockquote>
<p>तत्रार्थ-द्वयम् अपि रसनीयम् इति । कृष्णश् च नाम च कृष्ण-नाम, तद् एवैकं केवलं जगाव् इति च व्याख्येयम् । वनिता जनिताऽत्यर्थाऽनुरागायां च योषिति इत्य् अमरः । तासां शतानि यूथानि पातीति तन्-नायक इत्य् अर्थः । श्लेषेण यानि पिबति पिबन्त इव चक्षुर्भ्याम् इत्य्-आदिवत् । आसक्त्या सेवते अधरामृत-पानादिना साक्षात् पिबति वेति तथा स तासां निज-निज-भाव-साजात्यानुसारेण वर्गशो यूथत्वम् । <strong>वैजयन्ती</strong> पञ्च-वर्ण-पुष्प-ग्रथितां पञ्च-वर्णा वैजयन्तीति वचनात् । यद्यपि वलयानां नूपुराणाम् [भा।पु। १०.३३.५] इति वक्ष्यमाणाद् अन्यान्य् अपि भूषणानि विद्यन्ते, तथापि तां <strong>बिभ्रद्</strong> इति वन-विहार-योग्याङ्गत्वेनोक्तम् । सा च ताभिर् एवाशु निर्माय समर्पिता तद्-वन-देव्या वृन्दयैव वा तद्-अर्थं तत्र तत्र कुञ्जादौ स्थापितेति ज्ञेयम् । <strong>व्याचरत्</strong> परिबभ्राम ॥४४॥</p>
<hr>
<p><strong>जीव-गोस्वामी (क्रम-सन्दर्भः) :</strong> <strong>उपगीयमानस्</strong> तदीय-स्वर-तालाद्य्-अनुरूपेण तन्-नाम-गानेनोपगायक-रीत्या गीयमानः । तद् उक्तम् श्री-विष्णु-पुराणे&mdash;</p>
<blockquote>
<p>कृष्णः शरच्-चन्द्रमसं कौमुदीं कुमुदाकरम् । &gt;
जगौ गोपी-जनस् त्व् एकं कृष्ण-नाम पुनः पुनः ॥ [वि।पु। &gt; ५.१३.५१] इति ॥४४॥</p></blockquote>
<hr>
<p><strong>जीव-गोस्वामी (बृहत्-क्रम-सन्दर्भः) :</strong> प्रथमतो हर्षोत्कर्षात् तेन च ताभिर् अपि गानम् आरब्धम् । वस्तुतस् तु सङ्गीत-प्रधानोऽयं रास-विलासः । सङ्गीतं च गान-प्रधानम् । तेनासां मध्ये काः कथं गायन्तीति प्रत्येकं गान-शुश्रूषया स्वयम् अपि गायन् वन-विहारं कृतवान् इत्य् आह&mdash;<strong>उपगीयमान</strong> इत्य्-आदि द्वाभ्याम् । <strong>उपगीयमान</strong> इत्य् अर्थात् ताभिर् एव । <strong>गायन्न्</strong> इत्य् अर्थात् ता एव । <strong>वनितानां शतं यूथपं</strong> मुख्यं यस्य, एकैकस्या यूथपायाः कोटिर् यूथत्वेन ज्ञेया । प्रमदा-शत-कोटिभिर् आकुलितः [क्र।दी। ५.५३] इत्य् उक्तत्वत् । <strong>वनं मण्डयन् व्यचरत्</strong> । मालां <strong>बिभ्रद्</strong> इति शुकदेवस्य स्फूर्ति-सौभाग्यम् ॥४४॥</p>
<hr>
<p><strong>नारायण-भट्टः (श्री-रसिकाह्लादिनी) :</strong> पूर्वं श्री-मुखेनोक्तं दृष्टं वनम् [भा।पु। १०.२९.२१] इत्य्-आदौ मानस-लीलायां विलासाधिकरणत्वेन वनस्य विचार-गोचरक्षतत्वात् विहारम् आह&mdash;<strong>उपगीयमान</strong> इति । ताभिर् <strong>उप</strong> समीपे <strong>गीयमानः</strong> पूर्वं कृष्ण-सम्मानितानाम् अनुरागाधिक्येन गानम्, तद् एव श्री-कृष्ण-गानोद्दीपकं जातम् इति । अत एव श्री-कृष्ण-निष्ठां रूप-गुण-लीलास् ताभिर् गीयमाना श्रुत्वा स्वयम् अप्य् <strong>उच्चैर् गायन्</strong>, तासां सर्वासां रूप-गुणोत्कर्ष-प्रबन्धत्वेन गानं कुर्वन् । कीदृशः ? <strong>वनिता-शत-यूथपः</strong> वनिताः उत्पन्न-नवानुरागास् तासां शतानि असङ्ख्यातानि यूथानि पातीति सः । नवानुराग एव षड्जादि-स्वरालापं भेद-विशेषवान् आविर्भूत इति भावः । काश्चिद् उपनिषदः, काश्चिद् दण्डकारण्य-मुनयः, काश्चिद् उपासना-सिद्धाः, काश्चिद् देव्यः, काश्चिन् नित्य-सिद्धाः । एवं पञ्च-विधास् तासां भाव-साम्यात् रसं पुष्णत् पातीति । पुनः कीदृक् ? <strong>वैजयन्तीं</strong> पञ्च-वर्ण-पुष्प-ग्रथितां नृत्योपयोगिनीं <strong>मालाम्</strong> उरसि <strong>बिभ्रत्</strong></p>
<hr>
<p>अयम् अभिप्रायः&mdash;पञ्च-विधा गोप्यः पञ्च-विधा एव भूषण-सत्त्वेऽपि वृन्दावनोद्भव-माल्य-धारणेन वनस्यापि संमाननं कृतम् इति भावः । अत उक्तं <strong>वनं मण्डयन्</strong> अलङ्कुर्वन् <strong>व्यचरन्</strong>, विशेषेण विजहार । लतादि-पिहित-गह्वर-परिशीलनेन रस-माधुर्य-पराकाष्ठां प्रापयन्न् अलं चकार पुष्प-पल्लवादि-निर्मितासु शय्यासु प्रविश्य प्रियाः पुष्पाद्य्-अलङ्कृतिं लम्भयन् ताभिर् अलङ्कृतो बभूवेति भावः ॥४४॥</p>
<hr>
<p><strong>विश्वनाथ-चक्रवर्ती (सारार्थ-दर्शिणी) :</strong> ताभिर् <strong>उप</strong> आधिक्येन <strong>गीयमानः</strong> राग-स्वर-तालाद्यैः । तत्र ताल-त्रयेण गीतं, यथा&mdash;</p>
<blockquote>
<p>वदनं मधुरिम-सदनं &gt;
चलनं दलनं करीन्द्र-कीर्तीनाम् । &gt;
हसितं सुदृग्-अभिलषितं &gt;
तव सवयः पातु माम् अनिशम्<sup id="fnref:52"><a href="#fn:52" class="footnote-ref" role="doc-noteref">52</a></sup> ॥ [निकुञ्ज-केलि-विरुदावली ४८] &gt; इति ।</p></blockquote>
<p>स्वयं च <strong>वनितानां शत-यूथानि पान्ति</strong> यास् ता मुख्यतमाः श्री-राधा-चन्द्रावल्याद्यास् तद्-अनुगान-रीत्या तेनैव गीतेन प्रत्येकम् <strong>उद्गायन्</strong> । क्वचिद् एक-स्वर-परिवर्तेन परस्पर-गानम् उद्गीतं, यथा&mdash;</p>
<blockquote>
<p>त्वद्-वदनं सदनं मधुरिम्णां &gt;
तत्र हन्त दृगन्त-विलासाः । &gt;
तेष्व् असमां सुषमाम् उपजग्मुः &gt;
सुन्दरि काम-कलाः सकलास् ताः ॥ इति । &gt;
कान्ते त्वद्-आस्योदय-दत्तम् &gt;
इन्दुर् मृगच्-छलाद् दुर्यश एव धत्ते । &gt;
जानोपहासा सह नो\ऽथवा किं &gt;
द्विजो\ऽपि मूढो गरलं जघास ॥ [कृ।भा। १९.७०-७१] इति ।</p></blockquote>
<p>अत्र सुन्दरीत्य् अत्र सुन्दरेति कान्ते इत्य् अत्र कान्त इति प्रयुञ्जानः प्रेयसी-जनो\ऽनुगायति स्मेति रीतिः । <strong>वैजयन्तीं</strong>&mdash;पञ्च-वर्ण-पुष्प-ग्रथितां पञ्च-वर्णा वैजयन्ती इति वचनात् ॥४४॥</p>
<hr>
<p>॥ १०.२९.४५ ॥</p>
<p>नद्याः पुलिनम् आविश्य गोपीभिर् हिम-वालुकम् ।</p>
<p>रेमे<sup id="fnref:53"><a href="#fn:53" class="footnote-ref" role="doc-noteref">53</a></sup> तत्-तरलानन्द<sup id="fnref:54"><a href="#fn:54" class="footnote-ref" role="doc-noteref">54</a></sup>-कुमुदामोद<sup id="fnref:55"><a href="#fn:55" class="footnote-ref" role="doc-noteref">55</a></sup>-वायुना ॥</p>
<p><strong>श्रीधर-स्वामी (भावार्थ-दीपिका) :</strong> <em>न व्याख्यातम्।</em></p>
<hr>
<p><strong>वंशीधरः (भावार्थ-दीपिका-प्रकाशः) : नद्याः</strong> कालिन्द्याः । <strong>हिमाः</strong> शीतलाः <strong>वालुकाः</strong> सिकता यत्र तत् तथा । तस्या नद्याः <strong>तरलैर्</strong> मद-कल्लोलैर् <strong>आनन्दयितुं</strong> शीलम् अस्यास्तीति तत् तरलानन्दी । <strong>कुमुदानाम् आमोदो</strong> यत्र, स <strong>वायुः</strong> कुमुदामोद-वायुः । तत्-तरलानन्दी चासौ कुम्दामोद-वायुश् चेति तथा तेन । यद् वा, तया नद्या तरलानि नृत्यन्तीव स्थितान्य् आनन्दीन्य् उत्फुल्लानि कुमुदानि, तत्-तरलानन्दि-कुमुदानि, तेषाम् आमोदेन सौरभेण सम्पृक्तेन वायुना । एतेन मद-सुगन्धि-शीतलत्व-वैशिष्ट्यं वायोर् ध्वनितम् ।</p>
<p>ननु तावति पुलिने शत-कोटि-स्त्रीभिः कथं विजहार ? दुर्घट-घटना-पटीयस्या भगवन्-मायया सर्वस्यापि सुकरत्वात् । वृन्दावनैक-देशे ब्रह्मणा कोटिशो ब्रह्माण्डानां दृष्टत्वाच् च । तद् उक्तं&mdash;</p>
<blockquote>
<p>स तु माथुर-भू-रूपः परिच्छिन्नोऽप्य् अथाद्भुतः । &gt;
स्फारः सङ्कुचितश् च स्यात् कृष्ण-लीलानुसारतः ॥ &gt;
अत्रैवाजाण्ड-मालापि पर्याप्तिम् उपगच्छति । &gt;
वृन्दावन-प्रतीकेऽपि यानुभूतैव वेधसा । &gt;
इत्य् अतो रास-लीलायां पुलिने तत्र यामुने । &gt;
प्रमदा-शत-कोट्योऽपि ममुर् यत् ते किम् अद्भुतम् ॥ [ल।भा। &gt; १.५.५०८-५१०]</p></blockquote>
<p>इति भागवतामृतादौ स्फुटम् ॥४५॥</p>
<hr>
<p><strong>श्रीनाथ-चक्रवर्ती (चैतन्य-मत-मञ्जुषा) :</strong> <em>न व्याख्यातम्।</em></p>
<hr>
<p><strong>सनातन-गोस्वामी (बृहद्-वैष्णव-तोषणी) :</strong> ततः श्री-यमुना-पुलिने ता नीत्वा वैदग्धी-विशेष-प्रकटनेन रमयामसेत्य् आह&mdash;नाद्य इति द्वाभ्याम् । <strong>नद्याः</strong> कालिन्द्याः । पुनः पुलिनम् आगत्य कालिन्द्याः [भा।पु। १०.३०.४५] इति वक्ष्यमाणत्वात् । तस्या वनस्य च नामाग्रहणं तत्र तयोः प्रसिद्धत्वेन तथोक्त्यापि सुज्ञेयत्वात् । यद् वा, निर्जनत्व-मात्रापेक्षया वनत्वेन तस्य प्रवाहवत्त्वेन च पुलिनोत्तमत्व-मात्रापेक्षया नदीत्वेनैव तस्या उक्तिः । <strong>गोपीभिः</strong> सह आविश्य प्रीत्या प्रविश्येत्य् अर्थः । <strong>हिमाः</strong> शीतलाः <strong>वालुकाः</strong> यस्मिन् तत् । इति श्रमापनोदनत्वेन कोमलत्वेन च रति-शय्या-योग्यता तस्य दर्शिता । <strong>तस्या</strong> नद्यास् <strong>तरलैस्</strong> तरङ्गैर् <strong>आनन्दी</strong> सुख-विहारी चासौ <strong>कमलामोद</strong>-युक्त-<strong>वायुश्</strong> च, तेन । यद् वा, तत्-तरलैर् आनन्दी रात्रौ मुद्रितानाम् अपि कमलानां कम्पनेन प्रकाशमाणः सुख-कारको वा आमोदो यस्मिन् वायौ, तेन जुष्टं सेवितम् । <strong>कुमुद</strong>- इति पाठः केषाञ्चित् सम्मतः । तरङ्गेण सम्बन्धेन शैत्यम् एणईत्य् अनेन जुष्टम् इत्य् अनेन वा मान्द्यं सौरभ्यं च व्यक्तम् एवेति गुण-त्रयम् उक्तम् इति सर्वथा पुलिनस्य रति-भू-योग्यत्वं तेन कामोद्दीपनत्वं चोक्तम् ॥४५॥</p>
<hr>
<p><strong>जीव-गोस्वामी (लघु-वैष्णव-तोषणी) :</strong> ततः श्री-यमुना-पुलिने ताः प्रापय्य वैदग्धी-विशेषेण रमयामसेत्य् आह&mdash;<strong>नाद्य</strong> इति युग्मकेन । <strong>हिम-वालुका</strong> कर्पूरः तद्वद् वालुका यत्र तत् शक-पार्थिवादि । एवं पूर्वत्र वनम् अपि वृन्दावनम् एव । <strong>तस्या</strong> नद्यास् <strong>तरलैस् तरङ्गैर् आनन्दी</strong> सुख-विहारी चासौ <strong>कमलामोद</strong>-युक्त-<strong>वायुश्</strong> च, तेन निशायाम् अपि कमल-विकाशः शरदि मल्लिका-विकाश इव तदीय-तादृश-लीला-रस-मय-प्रभावेनानन्दीति जुष्टम् इति च मान्द्यम् । सौरभ्य-शैत्ये स्पष्टे । कुमुदेति आनन्देति च पाठः एकेषाम् । जुष्टम् इत्य् अत्र रेम इति क्वचित् । अत एव पृथग्-अङ्कः कृतः ॥४५॥</p>
<hr>
<p><strong>जीव-गोस्वामी (क्रम-सन्दर्भः) :</strong> <em>न व्याख्यातम्।</em></p>
<hr>
<p><strong>जीव-गोस्वामी (बृहत्-क्रम-सन्दर्भः) :</strong> किं कृत्वा वनं मण्डयन् व्यचरत् ? तत्राह&mdash;<strong>नद्याः पुलिनम्</strong> आगत्य । काभिः सह ? गोपीभिः । किम्भूतम् ? <strong>हिम</strong>-वालुकेव <strong>वालुका</strong> यत्र मध्यम-लोपी । हिम-वालुका कर्पूरं तत्-प्रसिद्धम् । <strong>तरलानि आनन्दीनि</strong> यानि <strong>कुमुदानि</strong>, तेषाम् <strong>आमोदा</strong> यत्र, तथा-भूतेन <strong>वायुना</strong> जुष्टं सेवितम् अपीति । अपि-शब्दोऽद्याहार्यः ।</p>
<p>अयम् आशयः&mdash;प्रथमं तावद् आभिः सुरत-लीलैव । पश्चाद् एव रास-लास्यम् । पश्चाज् जल-क्रीडेति त्र्य्-अङ्गवतीयं लीलातिरहस्या । सा तु पुलिने न सम्भवति, अनावृतत्वात् । विमान-चारि-दृश्यत्वाच् चेति कृत्वा रास-लास्य-लीलैवात्र कार्येति पुलिनं दृष्ट्वैव पुनर् वनम् अगाद् इति । <strong>आगत्य</strong> इति पूर्व-कालार्थः ॥४५॥</p>
<p>नद्याः पुलिनम् आविश्य गोपीभिर् हिम-वालुकम् ।</p>
<p>रेमे<sup id="fnref:56"><a href="#fn:56" class="footnote-ref" role="doc-noteref">56</a></sup> तत्-तरलानन्द<sup id="fnref:57"><a href="#fn:57" class="footnote-ref" role="doc-noteref">57</a></sup>-कुमुदामोद-वायुना ॥</p>
<hr>
<p><strong>नारायण-भट्टः (श्री-रसिकाह्लादिनी) :</strong> एवं कुञ्जेषु प्रविश्य माल्यैर् एवालङ्कृतिं विधाय यमुना-पुलिने विहर्तुं यत् कृतवांस् तद् आहुः&mdash;<strong>नद्या</strong> इति वन-मध्ये वनिता-यूथानाम् अनन्तत्वात् सङ्कोचेन विहृतम् । पुनः कालिन्द्याः पुलिनं विस्तीर्णम् आलक्ष्य तत्रासङ्कोचेन रन्तुं गोपीभिः सह <strong>नद्याः</strong> कालिन्द्याः <strong>पुलिनम् आविश्य</strong> <strong>रेमे</strong> । कीदृशम् ? <strong>हिम-वालुकं</strong> हिम-जल-सम्बन्धात् शीतल-वालुका यस्मिन् तत् कोमलतया स्पर्श-मात्रेण सुख-हेतुत्वं सूचितम् इति भावः । पुनः कीदृक् ? <strong>तस्याः</strong> कालिन्द्यास् <strong>तरलैस्</strong> तरङ्गैर् <strong>आनन्दो</strong> यस्मिन् चलत् तरङ्गानां भावोद्बोधन-हेतुत्वं सूचितम् इति भावः । पुनः कीदृक् ? <strong>कुमुदामोद-वायुना</strong> उपलक्षितायां रात्रौ विकसितानां कुमुदानाम् आमोदः सौरभ्यं यत्र, तेन वायुनेति । अनेन वायोस् त्रैविध्यम् उक्तं, श्रमापनोदं चोक्तम् । &quot;जुष्टम्&quot; इति पाठे रमयाञ्चकार इति अग्रिम-श्लोकेनान्वयः । नदी-तरल-सम्बन्धेन वायौ शैत्यम् उक्तं, वन-नैकट्यात् मान्द्यं, कुमुद-सम्बन्धात् सौगन्ध्यं चोक्तम् इति वनाद् अपि पुलिनस्य विलासाधिकरणत्वं भावोद्दीपकत्वं च सूचितम् इति भावः ॥४५॥</p>
<hr>
<p><strong>विश्वनाथ-चक्रवर्ती (सारार्थ-दर्शिणी) : तस्या</strong> नद्यास् <strong>तरलैस्</strong> तरङ्गैर् <strong>आनन्दी</strong> इति शैत्य-मान्द्याभ्याम् आनन्द-दायकश् च रात्राव् अपि प्रफुल्लानां <strong>कमलानाम् आमोदो</strong> यतः, स च तेन <strong>वायुना</strong> <strong>रेमे</strong> । &quot;जुष्टम्&quot; इति पाठे रमयाञ्चकारेत्य् उत्तरेणान्वयः । &quot;कुमुदामोद&quot; इति &quot;तरलानन्द&quot; इति च क्वचित् पाठः ॥४५॥</p>
<hr>
<p>॥ १०.२९.४६ ॥</p>
<p>बाहु-प्रसार-परिरम्भ-करालकोरु-</p>
<p>नीवी-स्तनालभन-नर्म-नखाग्र-पातैः ।</p>
<p>क्ष्वेल्यावलोक-हसितैर् व्रज-सुन्दरीणाम्</p>
<p>उत्तम्भयन् रति-पतिं रमयाञ्चकार ॥</p>
<p><strong>श्रीधर-स्वामी (भावार्थ-दीपिका) : बाहु-प्रसारश्</strong> च <strong>परिरम्भश्</strong> च <strong>करादीनाम्</strong> आलभनं स्पर्शश् च <strong>नर्म</strong> परिहासश् च नखाग्र-पातश् च तैः । <strong>क्ष्वेल्या</strong> क्रीडया । <strong>अवलोकैश्</strong> च <strong>हसितैश्</strong> च कामं तासाम् उद्दीपयंस् ता <strong>रमयामास</strong> ॥४६॥</p>
<hr>
<p><strong>वंशीधरः (भावार्थ-दीपिका-प्रकाशः) : परिरम्भ</strong> आलिङ्गनम् । <strong>करादीनां</strong> स्पर्शः काम-शास्त्र-विहित-मोचन-लक्षणो ज्ञेयः । यद् वा, <strong>क्ष्वेल्या</strong> <strong>अवलोक-हसितैः</strong> बाल-सिंह-नाद-निरीक्षण-मन्द-हासैः । तद् उक्तं माघे&mdash;</p>
<blockquote>
<p>बाहु-पीडन-कुच-ग्रहणाद्यैर् &gt;
आहितेन नख-दन्त-निखातैः । &gt;
बोधितस् तनु-शयस् तरुणीनाम् &gt;
उन्मिमील शनकैर् अपि मारः ॥ [शि।व। १०.७२] इति ॥४६॥</p></blockquote>
<hr>
<p><strong>श्रीनाथ-चक्रवर्ती (चैतन्य-मत-मञ्जुषा) :</strong> व्रज-सुन्दरीणां <strong>रति-पतिम्</strong> आत्मानम् <strong>उत्तम्भयन्</strong> वर्धयन् नानेकभवन् आलिङ्गन-शैघ्र्यात् पूर्वोक्त-योगेश्वर-प्रतिपादनं वा। अथवा, <strong>व्रज-सुन्दरीणां</strong> <strong>रति-पतिम्</strong> कामं प्रादुर्भावयन् । अथवा, रतिः प्रेम, तस्याः पतिम् आत्मानं <strong>रमयाञ्चकार</strong> ॥४६॥</p>
<hr>
<p><strong>सनातन-गोस्वामी (बृहद्-वैष्णव-तोषणी) : बाहु-प्रसारादिभिर् उत्तम्भयन्न्</strong> इति सहज-लज्जादिनाच्छाद्यमानम् अपि प्रकाशयन् । यद् वा, प्रेम-विशेष-विलास-रूपत्वेन वर्तमानम् एवाधुना विशेषतो वर्धयन्न् इत्य् अर्थः । अत एव श्लेषेणोक्तम्&mdash;रतेः प्रेमैक-लक्षणायाः पतिं पालकम् इति । तथा <strong>रतिपतिम्</strong> इति दग्धाङ्गस्यापि कामस्य रति-सुखार्थं पुनर्-जननेनैव सामग्र्यम् अभिप्रेतम् इति रतौ तस्यासक्तिर् वैदग्धी च परमा दर्शिता । तत्र बाहु-प्रसारो दूरस्थानाम् आकर्षणार्थं, प्राक्-परिरम्भानुकरणं वा । यद् वा, तासाम् एव बाहूनां प्रसारेण परिरम्भो गाढालिङ्गनम् इत्य् अर्थः । क्ष्वेलीः प्रस्तोभनादि-रूपा अधर-पान-दंशनादि-रूपा वा । <strong>व्रज-सुन्दरीणाम्</strong> इति तासाम् अपि तादृशम् एव वैदग्ध्यं सूचितम् । अन्यथा तस्य तादृशी-वैदग्धी-प्रकाशनासम्पत्तिः । रमणे च निज-शक्ति-विशेषेणान्योऽन्यम् अलक्षितं युगपद् एव ज्ञेयम् ॥४६॥</p>
<hr>
<p><strong>जीव-गोस्वामी (लघु-वैष्णव-तोषणी) :</strong> सहज-लज्जादिनाच्छाद्यमानम् अपि <strong>रतेः</strong> कान्तोचित-प्रीति-लक्षणायाः <strong>पतिं</strong> तद्-उचित-महा-भावाह्वयं परम-प्रेमाणं वा <strong>बाहु-प्रसारादिभिर् उत्तम्भयन्</strong> इति तस्य रत्य्-आसक्तिर् वैदग्धी च परमा दर्शिता । तत्र बाहु-प्रसारः परिरम्भारम्भः । यद् वा, बाहु-प्रसारेण परिरम्भः गाढालिङ्गनम् इत्य् अर्थः । <strong>क्ष्वेलिः</strong> प्रस्तोभनादि-रूपा । <strong>व्रज-सुन्दरीणाम्</strong> इति तद्-योग्यं सौन्दर्यम् अत्र विवक्षितम् । तेन च यत्राकृतिस् तत्र गुणा वसन्ति इति न्यायात् तादृशं वैदग्ध्यम् अप्य् उपलक्ष्यते रमणं च निज-मोहनता-शक्ति-विशेषेणान्योऽन्यम् अलक्षितं ज्ञेयम् ॥४६॥</p>
<hr>
<p><strong>जीव-गोस्वामी (क्रम-सन्दर्भः) :</strong> <em>न व्याख्यातम्।</em></p>
<hr>
<p><strong>जीव-गोस्वामी (बृहत्-क्रम-सन्दर्भः) :</strong> अथ प्रथम-लीलाम् आह&mdash;बाहु-प्रसारेत्य् आदि । बाह्वोः प्रसारेण यः परिरम्भस् तेन करयोर् अलकानां चोर्वोश् च नीव्याः स्तनयोश् चालभनेन स्पर्शनेन नर्मणा च नखाग्र-पातैश् च क्ष्वेल्या क्रीडयावलोकेन हसितेन च व्रज-सुन्दरीणां रति-पतिम् उत्तम्भयन् वर्धयन् रमयाञ्चकार । वस्तुतस् तु तासां प्रेमैव साहजिकः, न तु कामः । तद्-अभावे सा लीला सुरसा न भवतीति स्वयम् एव तासाम् असन्तम् अपि कामं वर्धयामासेत्य् अर्थः । स च कामः प्राकृतो न भवति, अपि तु स एव भगवान् येनांशेन कामावतारो भवति, स एवांशस् तासां मनस्य् आवेशितः । किं वा रतिः स्थायी भावः, तस्याः पतिं शृङ्गार-रसम् । अथवा, सेवा-समयोऽयं ममेति उपपन्नं काम-देवम् । उत् उत्कर्षेण स्तम्भयन् केवलं धात्व्-अर्थ एव निरस्यन्न् इत्य् अर्थः । त्वया सहायेन मा भूयतां स्वत एव सुरसेयं लीलेति किं त्वयेति तज्-जयो बोद्धव्यः ॥४६॥</p>
<hr>
<p><strong>नारायण-भट्टः (श्री-रसिकाह्लादिनी) :</strong> एवं पुलिन-दर्शनेन भावोद्बोधने जाते ताभिः सह कृतां विलास-परिपाटीं वक्तुम् आह&mdash;बाहु-प्रसारेति । बाहु-प्रसारः पश्चात् परिरम्भ आलिङ्गनं, तद् अनु श्री-कृष्णेन कराभ्याम् अलकोरु-नीवि-स्तनालभनं नर्म नखाग्र-पातैः अलकोरु-नीवी-स्तनानां काम-वसति-स्थितानाम् आलम्भनं स्पर्शस् तेन नर्म च नखाग्र-पातैश् च एतैः। तद् उक्तं रसार्णवे&mdash;परिहास-प्रधानं यद् वचनं नर्म तद् विदुः [र।सु। ३.४५] इति । क्ष्वेल्या प्रस्तोभनादि-रूपया क्रीडया अधर-पान-दंशादि-रूपया वा अवलोके यानि हसितानि तैः ।</p>
<p>यद् वा, अवलोकैर् हसितैश् च रति-पतिम् उत्तम्भयन् । अयम् अर्थः&mdash;प्राकृत-कामस्येयं प्रक्रिया धातु-पाताद् ऊर्ध्वेन न वर्धते । अयं त्व् अलौकिकः कामः धातु-पातम् अन्तरेणापि उत्तरोत्तरं वृद्धिं प्राप्नुवत्, न विश्रान्तो भवतीति भावः ॥४६॥</p>
<hr>
<p><strong>विश्वनाथ-चक्रवर्ती (सारार्थ-दर्शिणी) :</strong> बाहु-प्रसारस् तासां स्व-स्व-वक्षसि स्वसिकीभूतानां भुजानां प्रसारणं च परिरम्भश् च करादीनाम् आलभनं स्पर्शश् च नर्म-परिहासश् च नखाग्र-पातश् च, तैः क्ष्वेल्या क्रीडोक्त्या अवलोकैश् च हसितैश् च रतिपतिं प्रेमात्मकं कामं तासां स्वस्य च उत्तम्भयन् उद्दीपयन्, तावद्भिर् एव स्वप्रकाशैः प्रत्येकं रमयाञ्चकार ।</p>
<p>ननु च तावत्य् एव पुलिने बहु-गोपी-जन-सङ्घट्टे निरावरणत्वात् सौरत-तल्पाद्य्-अभावाच् च प्रत्येकं ताभिः शत-कोटि-प्रमदाभिः सह-सम्प्रयोग-लीला न सङ्गच्छते ? सत्यं, भगवन्-मूर्तेर् इव वृन्दावन-भूमेर् अपि विभुत्वात् तिलमात्र-प्रदेशस्याप्य् अतिस्फारत्वं सावरण-विविध-कुञ्जवत्त्वं, गन्ध-माल्य-ताम्बूलादि-सहित-विचित्र-सौरत-पुष्प-तल्पवत्त्वं च दुर्घट-घटना-पटीयस्या योगमायैव प्रकाशितं, लीलान्ते पुनर् आवृतं चेति सुसङ्गतिकम् एवैतत् ॥४६॥</p>
<hr>
<p>॥ १०.२९.४७ ॥</p>
<p>एवं भगवतः कृष्णाल् लब्ध-माना महात्मनः ।</p>
<p>आत्मानं मेनिरे स्त्रीणां मानिन्योऽभ्यधिकं भुवि ॥</p>
<p><strong>श्रीधर-स्वामी (भावार्थ-दीपिका) : महात्मनो</strong> विमुक्त-चित्तात् ॥४७॥</p>
<hr>
<p><strong>वंशीधरः (भावार्थ-दीपिका-प्रकाशः) : एवं</strong> बाहु-प्रसारादिना । <em>विमुक्त-चित्ताद्</em> अनासक्तत्वात् । <strong>स्त्रीणाम्</strong> <strong>अभ्यधिकं</strong> भू-लोकान्तर्गत-सुन्दरीषु वयम् अभ्यधिक-सुन्दर्य इत्य् एवं <strong>मानिन्यो</strong> रूपादि-गर्वोत्सेकाः ॥४७॥</p>
<hr>
<p><strong>श्रीनाथ-चक्रवर्ती (चैतन्य-मत-मञ्जुषा) :</strong> <em>न व्याख्यातम्।</em></p>
<hr>
<p><strong>सनातन-गोस्वामी (बृहद्-वैष्णव-तोषणी) :</strong> अधुना प्रेम-विशेषोद्रेकेणाग्रे क्रीडा-विशेषार्थं विप्रलम्भ-रूप-विशेषं वक्तुम् आरभते&mdash;<strong>एवम्</strong> इति । उक्त-वैदग्धी-विशेष-प्रकटन-प्रकारेण <strong>महात्मन</strong> आत्मारामाद् अपि <strong>लब्धो मानः</strong> सम्मानश् चित्त-समुन्नति-लक्षण-भाव-विशेषो वा याभिस् ताः । तत्र हेतुः&mdash;<strong>भगवत</strong> इति । रस-विशेषानुभवार्थं निज-भगवत्ता-प्रकटनाद् इत्य् अर्थः । अत एव <strong>कृष्णाद्</strong> विचित्र-महा-रसार्णवात् परम-चित्ताकर्षकाद् वा । अतो <strong>मानिन्यः</strong> सत्यो <strong>भुवि</strong> वर्तमानानां <strong>स्त्रीणां</strong> मध्ये <strong>आत्मानम् अभ्यधिकं</strong> परम-श्रेष्ठं ता <strong>मेनिरे</strong> ।</p>
<p>यद् वा, <strong>भुवि</strong> विहार-भूमाव् इति सर्वासां सामान्यम् एवाभिप्रेतम् । तथापि <strong>स्त्रीणां</strong> तासाम् एव गोपीनां मध्ये प्रत्येकम् <strong>आत्मानम् अभ्यधिकं मेनिरे,</strong> तेनैव तथा रमणात् । अतो <strong>मानिन्यो</strong>ऽपि बभूवुर् इति पृथक् वाक्यं वा, मद-मानयोर् वक्ष्यमाणत्वात् [१०.२९.४८] । वस्तुतस् तु परम-विदग्धानां तासां विदग्ध-वर-प्रिय-सन्तोषार्थं रस-स्वभाव-कृतं सेवा-विलास-रूपम् एव तद् ऊह्यम् ॥४७॥</p>
<hr>
<p><strong>जीव-गोस्वामी (लघु-वैष्णव-तोषणी) :</strong> अधुना,</p>
<blockquote>
<p>न विना विप्रलम्भेण सम्भोगः पुष्टिम् अश्नुते । &gt;
कषायिते हि वस्त्रादौ भूयान् रागो\ऽभिवर्धते ॥ [उ।नी। १५.३]</p></blockquote>
<p>इति भरत-न्यायात् प्रेम-विशेषोद्रेकाद् अग्रे क्रीडा-विशेष-वर्णनार्थं विप्रलम्भ-रूप-रस-विशेषं वक्तुम् आरभते&mdash;<strong>एवम्</strong> इति । <strong>महात्मनो</strong> दिव्यातिदिव्य-सर्व-नायक-वृन्देभ्यः परमात् । तत्र हेतुः&mdash;<strong>भगवतः</strong> स्वयं भगवत इत्य् अर्थः । <strong>कृष्णात्</strong> तथैव प्रसिद्धात् तस्माद् इत्य् अर्थः । <strong>एवं</strong> पूर्वोक्त-तत्-प्रेम-वशता-प्रकारेण <strong>लब्धो मानः</strong> संमानः सौभाग्यं याभिः, तथा-भूता भूत्वा <strong>मानिन्यो</strong> लब्ध-प्रणय-मानाः सत्यो <strong>भुवि</strong> अन्यत्र चात्र च याः <strong>स्त्रियः</strong>, तासां सर्वासां मध्ये प्रत्येकम् <strong>आत्मानम् एवाधिकं मेनिरे</strong> । तं प्रति मानिन्यो बभूवुः, स्त्रियः प्रति गर्वित-चित्ता बभूवुर् इत्य् अर्थः ।</p>
<p>तत्र मानः&mdash;</p>
<blockquote>
<p>दम्पत्योर् भाव एकत्र सतोर् अप्य् अनुरक्तयोः । &gt;
स्वाभीष्टाश्लेष-वीक्षादि-निरोधी मान उच्यते ॥ [उ।नी। १५.७४] &gt;
अहेर् इव गतिः प्रेम्णः स्वभाव-कुटिला भवेत् । &gt;
अतो हेतोर् अहेतोश् च यूनोर् मान उदञ्चति ॥ [उ।नी। १५.१०२]</p></blockquote>
<p>रस-शास्त्रानुसारात् गर्वश् च अन्यत्रत्यानां तादृश-नायकालाभात् अत्रत्यानां तल्-लाभेऽपि स्व-सदृश-सौभाग्य-लाभामननात् । यथोक्तं&mdash;</p>
<blockquote>
<p>सौभाग्य-रूप-तारुण्य-गुण-सर्वोत्तमाश्रयैः । &gt;
इष्ट-लाभादिना चान्य-हेलनं गर्व ईर्यते ॥ [भ।र।सि। २.४.४१] &gt; इति । &gt;
सञ्चारयन्ति ये भावा ते तु सञ्चारिणो मताः । &gt;
उन्मज्जन्ति निमज्जन्ति स्थायिन्य् अम्बु-निधाव् इव ॥</p></blockquote>
<p>इति रस-तन्त्रात् गर्वोऽपि तादृश-तत्-प्रेम-विशेषस्य स्थायिनः सञ्चारि-भावत्वात्, तन्-मय एव ज्ञेयः । अस्य हि रसस्यैवम् एव स्थितिर् उत्कर्षश् चेति ॥४७॥</p>
<hr>
<p><strong>जीव-गोस्वामी (क्रम-सन्दर्भः) : महात्मनो</strong> दिव्यातिदिव्य-सर्व-नायकेभ्यः परम-श्रैष्ठ्यात् । <strong>मानिन्यः</strong> सत्यो <strong>भुव्य्</strong> अन्यत्र च याः <strong>स्त्रियः,</strong> तासां मध्ये <strong>आत्मानम् अभ्यधिकं मेनिरे</strong>, तस्मिन् प्रणय-मानवत्यो बभूव, स्त्रीषु च गर्वं धृतवत्य इत्य् अर्थः । अन्यत्रत्यानां तादृश-कान्तालाभात्, तत्रत्यानां च तादृश-सौभाग्य-लाभामननाद् इति भावः ।४७॥</p>
<hr>
<p><strong>जीव-गोस्वामी (बृहत्-क्रम-सन्दर्भः) :</strong> इयं तु लीलातिरहस्या वर्णनीया न भवति, तथापि शुकदेवेन संक्षेपाद् उक्त्वोपसंह्रियते स्म&mdash;<strong>एवम्</strong> इत्य् अनेन । <strong>एवम्</strong> इत्य् एवं-प्रकारिकया बहु-विधया लीलयेति वाग्-विषयत्वाभावाद् दूरगम्ययेत्य् एवं-शब्दार्थः । <strong>कृष्णाद् भगवतो लब्ध-माना</strong> लब्ध-पूजाः । <strong>महात्मनो</strong> महेच्छस्य बहु-मान-प्रदत्वात् । <strong>मानिन्यः</strong> सम्मानवत्यः । तद्-दत्त-मानत्वात् <strong>स्त्रीणाम् अभ्यधिकं</strong> <strong>मेनिरे</strong>, &quot;कृतार्था वयम्&quot; इत्य् एवं <strong>मेनिरे</strong> ॥४७॥</p>
<hr>
<p><strong>नारायण-भट्टः (श्री-रसिकाह्लादिनी) :</strong> पूर्वं वन-गमन-मात्रेण विप्रलम्भम् उत्पाद्य, पुनः रस-माधुर्येण पोषितास् ततः स्वाधीन-पतिका जाताः स्व-वैदग्धी-प्रकटनेन आत्मानं गरिष्ठं मन्यमाना रमणे मन्थरां दृष्ट्वा सामान्यतः रस-वृद्धये तद् अनु विप्रलम्भेन रस-विशेषं प्रापणीया इति प्रकरणार्थं शुकोऽनुवदति&mdash;<strong>एवम्</strong> इति । <strong>एवं</strong> पूर्वोक्तेन बाहु-प्रसार- [भा।पु। १०.२९.४६] इत्य्-आदि-प्रकार-सम्माननेन <strong>कृष्णात्</strong> शृङ्गार-सर्वस्व-रूपात् । कीदृशात् ? <strong>भगवतः</strong> षड्गुणैश्वर्यं तिरोधाय रसैश्वर्येण विराजमानात् । एवम् अपि <strong>महात्मनः</strong> सर्वासु सुन्दरीषु मधुर-रसं चारयितुम् उदार-चित्तान् कृष्णात् <strong>लब्धो मानः</strong> सौभाग्यं सम्पत् याभिस् ताः । अतो <strong>मानिन्यो</strong> भूत्वा <strong>भुवि</strong> सर्वासां <strong>स्त्रीणां</strong> मध्ये । यद् वा, <strong>भुवि</strong> व्रज-भूमौ सजातीयानां व्रज-सुन्दरीणां मध्ये <strong>आत्मानम्</strong> अप्य् अधिकम् &quot;अहम् एव प्रेष्ठा नान्या&quot; इति स्वं स्वं <strong>मेनिरे</strong> । श्री-कृष्णेन तथैव सम्मानितत्वात् <strong>मानिन्यो</strong> गर्व-युक्ता बभूवुर् इति । तद् उक्तं रसार्णवे<sup id="fnref:58"><a href="#fn:58" class="footnote-ref" role="doc-noteref">58</a></sup>&mdash;</p>
<blockquote>
<p>दम्पत्योर् भाव एकत्र सतोर् अप्य् अनुरक्तयोः । &gt;
स्वाभीष्टाश्लेष-वीक्षादि-निरोधी मान उच्यते ॥ [उ।नी। १५.७४] &gt;
अहेर् इव गतिः प्रेम्णः स्वभाव-कुटिला भवेत् । &gt;
अतो हेतोर् अहेतोश् च यूनोर् मान उदञ्चति ॥ [उ।नी। १५.१०२] &gt;
सौभाग्य-रूप-तारुण्य-गुण-सर्वोत्तमाश्रयैः । &gt;
इष्ट-लाभादिना चान्य-हेलनं गर्व ईर्यते ॥ [भ।र।सि। २.४.४१] &gt; इति ।</p></blockquote>
<p>गर्वस्यापि सञ्चारि-भावान्तर-गतत्वात् ।</p>
<blockquote>
<p>सञ्चारयन्ति ये भावं तेऽत्र सञ्चारिणो मताः । &gt;
उन्मज्जन्ति निमज्जन्ति स्थायिन्य् अम्बु-निधाव् इव ॥ &gt;
न विना विप्रलम्भेन सम्भोगः पुष्टिम् अश्नुते । &gt;
कषायिते हि वस्त्रादौ भूयान् रागो हि वर्धते ॥ [उ।नी। १५.३] इति &gt; ॥४७॥</p></blockquote>
<hr>
<p><strong>विश्वनाथ-चक्रवर्ती (सारार्थ-दर्शिणी) :</strong> अधुना,</p>
<blockquote>
<p>न विना विप्रलम्भेण सम्भोगः पुष्टिम् अश्नुते । &gt;
कषायिते हि वस्त्रादौ भूयान् रागो\ऽभिवर्धते ॥ [उ।नी। १५.३]</p></blockquote>
<p>इति भरत-न्यायाद् रस-पुष्ट्य्-अर्थं लीला-शक्त्यैवाविर्भावितम् । विप्रलम्भ-व्याजम् आह&mdash;<strong>एवम्</strong> इति । <strong>महात्मनः</strong> दिव्यातिदिव्य-नायक-वृन्देभ्यः श्रेष्ठात् <strong>भगवतः ।</strong> तत्रापि <strong>कृष्णात्</strong> स्वयं-रूपात् <strong>लब्ध-मानाः</strong> प्राप्तादराः श्री-कृष्ण-रमण-प्राप्त्या <strong>भुवि</strong> भूतल-स्थानाम् एव <strong>स्त्रीणां</strong> मध्ये <strong>आत्मानं</strong> प्रत्येकम् एव स्वम् <strong>अभ्यधिकं मेनिरे</strong> । <strong>मानिन्यः</strong> प्रत्येकम् &quot;अहम् एवातिसुभगा&quot; इति मननान् <strong>मानिन्यो</strong> गर्ववत्यः ॥४७॥</p>
<hr>
<p>॥ १०.२९.४८ ॥</p>
<p>तासां तत्<sup id="fnref:59"><a href="#fn:59" class="footnote-ref" role="doc-noteref">59</a></sup> सौभग-मदं वीक्ष्य मानं च केशवः ।</p>
<p>प्रशमाय प्रसादाय तत्रैवान्तरधीयत ॥</p>
<p><strong>श्रीधर-स्वामी (भावार्थ-दीपिका) :</strong> तत् <strong>सौभगेन मदम्</strong> अस्वाधीनताम् । <strong>मानं</strong> गर्वम् । <strong>केशवः</strong> कश् च ईशश् च, तौ वशयतीति तथा सः ॥४८ ॥</p>
<p>इति श्रीमद्-भागवते महा-पुराणे दशम-स्कन्धे पूर्वार्धे</p>
<p>भावार्थ-दीपिकायां टीकायाम् एकोनत्रिंशोऽध्यायः ॥२९॥</p>
<hr>
<p><strong>वंशीधरः (भावार्थ-दीपिका-प्रकाशः) : तासां</strong> गोप-सुन्दरीणाम् । <strong>केशव</strong> इत्य् उक्ते ब्रह्म-शिवयोः सर्वेश्वरयोर् अपि वश-कर्तारं को वशयेत् ? इति ध्वनितम् । वयं श्री-राधा-समा यतोऽस्मान् अपि तत्-सदृशम् एव मनुत इत्य् अतस् <strong>तासां सौभग-मदम्</strong> । समान-विहारेण च राधाया <strong>मानं च वीक्ष्य,</strong> मानं च <strong>प्रशमनाय</strong> श्री-राधायाः <strong>प्रसादाय</strong> <strong>तत्रैव</strong> व्रज-सुन्दरी-समूहे कृष्णा-तटे वा <strong>अन्तरधीयत</strong> । तासां दृष्ट्या अदृश्यो बभूवेत्य् अर्थः । अन्तर्धानम् अपि सम्भोग-समृद्ध्य्-अर्थम् एव । तद् उक्तं&mdash;</p>
<blockquote>
<p>न विना विप्रलम्भेण सम्भोगः पुष्टिम् अश्नुते । [उ।नी। १५.३] &gt;
अहो राज्ञः कुटिलेव प्रेम्णः स्वभावः कुटिला भवेत् ॥ इति<sup id="fnref:60"><a href="#fn:60" class="footnote-ref" role="doc-noteref">60</a></sup> ।</p></blockquote>
<p><strong>अन्तरधीयत</strong> इत्य् अत्रैकत्वेनाग्रिमाध्याये, कस्याः पदानि चैतानि याताया नन्द-सूनुना [भा।पु। १०.३०.२७] इत्य् उक्तेर् द्वयोक्तिर् विरुद्धा नानुसन्धेया प्रसादायेत्य् उक्तेः । प्रसादस् त्व् एकान्त एवोचितस् तया सहैवान्तर्धानं बोध्यम् ।</p>
<p>यद् वा, द्वयोर् ऐक्याभिप्रायेणैकत्वम्&mdash;राधा कृष्णात्मिका नित्यं कृष्णो राधात्मको ध्रुवम् इति ब्रह्माण्डोक्तेः । तस्माज् ज्योतिर् अभूद् द्वेधा राधा-माधव-रूपकम् इति संमोहनोक्तेश् च ॥४८॥</p>
<hr>
<p><strong>श्रीनाथ-चक्रवर्ती (चैतन्य-मत-मञ्जुषा) :</strong> प्रशमायेत्य्-आदि । <strong>सौभग-मदस्य प्रशमाय प्रसादाय</strong> प्रशम-प्रसादायेत्य् अर्थः । <strong>सौभग-मदे</strong> हि चित्तस्य उत्तालता भवति, तस्यां तु रसस्य द्रव-रूपत्वात् । उत्ताले ह्य् असद्-भावः, तेन न विना विप्रलम्भेण सम्भोगः पुष्टिम् अश्नुते [उ।नी। १५.३] इत्य्-आदि दिशा पुनः सम्भोग-पुष्टि-करणाय तत्रैव <strong>अन्तरधात्</strong>, न तु स्थानान्तरं गतः, अन्तर्हित एव तत्रैव स्थित इत्य् अर्थः । यद् वा, <strong>प्रसादाय</strong> प्रसादः प्रसन्नता, उत्कण्ठां वर्धयित्वा मान-क्षपणाय अन्योन्य-सौहृदाय च । तं विशिनष्टि&mdash;<strong>प्र</strong>-गतः <strong>शम</strong> उपरमो यस्माद् इति तथा तस्मै ॥४८॥</p>
<hr>
<p><strong>सनातन-गोस्वामी (बृहद्-वैष्णव-तोषणी) : [तत्]</strong> तेन निज-वैदग्धी-भरेण । यद् वा, उक्तेन &quot;अहम् एवानेन रमिता&quot; इति रमण-प्रकारेण यत् <strong>सौभगं</strong> सौभाग्यं, <strong>तेन</strong> । यद् वा, <strong>तं</strong> स्व-प्रीत्य्-अर्थकम् अपि <strong>सौभगेन मदं वीक्ष्य</strong>, तस्य <strong>प्रशमाय</strong> । अन्यथा स्वाधीनत्वाभावेन निजेष्ट-रास-विलासासिद्धिः । <strong>मानं</strong> च <strong>वीक्ष्य प्रसादाय</strong> मान-रूप-केलिना सन्तोषात् प्रसाद-विशेषं कर्तुम् अन्तर्धानं विना रासार्ह-प्रेम-विशेष-सम्पत्तेर् इति विवेचनीयम् । यद् वा, <strong>मद-मानयोः प्रशमाय</strong> । प्रशमः किम्-अर्थम् ? तद् आह&mdash;<strong>प्रसादाय</strong> इति, रासेन अनुग्रह-विशेषाय।</p>
<p>यद् वा, अन्तर्धान-द्वारा, न पारयेऽहं निरवद्य- [भा।पु। १०.३२.२२] इत्य्-आदिना वक्ष्यमाण-निज-तद्-अधीनतातिशय-विज्ञापन-रूपाय । यद् वा, <strong>तस्मात्</strong> यत् <strong>सौभगं</strong>, तेन <strong>मदो</strong> मत्तता हर्षो वा । तथा च विश्वः&mdash;मदो रेतसि कस्तूर्यां गर्वे हर्षेभदानयोः इति । तद्-रूपं <strong>मानं</strong> मानसोल्लास-विशेषं <strong>वीक्ष्य</strong> । अत एव <strong>प्र</strong>कृष्टः <strong>शमः</strong> सुखं रास-क्रीडात्मकं, तस्मै । <strong>प्रसादाय</strong> च, अन्तर्धानेऽपि तद्-अपरित्याग-तद्-भजन-विशेषाद्य्-अनुग्रहाभिव्यञ्जनाय । तच् चाग्रे व्यक्तं भावि । यद् वा, <strong>प्रशमाय</strong> प्रकृष्ट-सुखाय यः <strong>प्रसादः</strong>, तस्मै । अन्यत् समानम्।</p>
<p>एवं सर्वथानुरञ्जन-विशेषार्थम् एवान्तर्धानम् । न त्व् आत्मारामत्वादिनासूयया वेति ज्ञेयम्। विदग्ध-वरस्य विदग्ध-वरासु तद्-अव्यवहार्यत्वात् । अत एव तेनैवाग्रे वक्ष्यते&mdash;मया परोक्षं भजता तिरोहितं [भा।पु। १०.३२.२१] इत्य्-आदि । <strong>तत्रैव</strong> इति साक्षात् कुत्राप्य् अगमनात्, अकस्माद् एवादर्शनाच् च । तच् च तस्याशक्यं न स्याद् इत्य् आशयेन परमेश्वरत्वम् आह&mdash;<strong>केशव</strong> इति ॥४८॥</p>
<hr>
<p><strong>जीव-गोस्वामी (लघु-वैष्णव-तोषणी) : तासां</strong> तादृशीनां <strong>तद्</strong> इति तं <strong>सौभग-मदं</strong> सौभाग्य-हेतुकं गर्वम् । तथा च विश्वः&mdash;मदो रेतसि कस्तूर्यां गर्वे हर्षेभदानयोर् इति तं <strong>मानं</strong> च <strong>वीक्ष्य</strong> विशेषेण दृष्ट्वा, तत्र गर्व-पक्षे युक्त्य्-अन्तरासाध्यं मत्वा, मान-पक्षे कृतैर् अप्य् अनुनयादिभिर् असाध्यं दृष्ट्वेत्य् अर्थः । गर्वं प्रति <strong>प्रशमाय</strong>, <strong>माणं</strong> तु प्रति <strong>प्रसादाय</strong> प्रसादनाय <strong>तत्रैवान्तरधीयत</strong> अन्तरधात् । धीञ् अनादर इति हि दैवादिकः, न त्व् अन्यत्र गच्छन् दृष्ट इत्य् अर्थः । अत्र वक्ष्यमाणानुसारेण श्री-राधयैव सहान्तर्धानं ज्ञेयं, तच् च तस्य तद्-इच्छायां जातायां योग-माययैव सम्पादितम् इति । यद्यपि स-हेतुकस्येर्ष्या-मानस्यैव शान्तये क्वचित् नायकोपेक्षापेक्ष्यते&mdash;</p>
<blockquote>
<p>हेतुजोऽपि शमं याति यथा-योगं प्रकल्पितैः । &gt;
साम-भेद-क्रिया-दान-नत्य्-उपेक्षा-रसान्तरैः ॥ [उ।नी। १५.११२] &gt; इत्य्-उक्तेः ।</p></blockquote>
<p>निर्हेतुकस्य प्रणय-मानस्य तु विनैव प्रतीकारेण यत्-किञ्चित्-प्रतीकारेण वा, तथापि तच्-छान्त्य्-अर्थम् उपेक्षेयं परस्पर-गर्व-सम्बन्धेन गाढतापत्तेः । तत उभय-भाव-शान्त्य्-अर्थम् एव । सा प्रेम-विपाकयोर् अपि तयोः शमनेच्छा च स्वेच्छा-मय-लीलेच्छया युगपद् एव सर्वा एव प्रति महा-रस-दान-मय-रासेच्छया च । तथा चायं विप्रलम्भः परम-प्रेमार्थम् एवोपयोक्ष्यतीति । वक्ष्यते च नाहं तु सख्य [भा।पु। १०.३२.२०] इत्य्-आदि। अन्तर्धाने मूलं कारणं त्व् एकयैव तया सह लीलाया लालसैव ।</p>
<p>अत्र <strong>केशव</strong> इति&mdash;</p>
<blockquote>
<p>अंसवो ये प्रकाशन्ते मम ते केश-संज्ञिताः । &gt;
सर्वज्ञाः केशवं तस्मान् माम् आहुर् मुनि-सत्तम ॥ [म।भा। &gt; १२.३२८.४३]</p></blockquote>
<p>इति भारतीय-वाक्यात् परम-दीप्तिमान् इत्य् अर्थः । ततश् च तद्-अन्तर्धाने सर्वासु शोभासु विद्यमानास्व् अपि तत्र सहसैव शोभा-राहित्यं व्यञ्जितम् इति ॥४८॥</p>
<hr>
<p><strong>जीव-गोस्वामी (प्रीति-सन्दर्भः ३८६) :</strong> अथ निर्हेतुः प्रणय-मानः । निर्हेतुत्वं च केवल-प्रणय-विलसित्वेन हेत्व्-अभावान् मन्यते । एष नायकस्यापि भवति । भगवत्-प्रीति-मये रसे स तूद्दीपनोऽपि प्रसङ्गाद् अत्रोदाहरणीयः । यथा <strong>तासां तत्-सौभग-मदं वीक्ष्य मानं च केशवः</strong> इत्य्-आदि-प्रकरणं योजनान्तरेण मन्यते । तत्र <strong>मानः</strong> प्रणय-मानः । तस्य हेतुः <strong>सौभग-मदः</strong> । ततो मानस्य <strong>प्रशम</strong>-रूपाय तासां <strong>प्रसादाय</strong> स्वयम् अपि प्रणय-मानेनैव <strong>अन्तरधीयत</strong> ॥४८॥</p>
<hr>
<p><strong>जीव-गोस्वामी (क्रम-सन्दर्भः) :</strong> <strong>सौभग-मदं</strong> सौभाग्य-जनितं गर्वम्, तस्य <strong>प्रशमनाय मानस्य</strong> च <strong>प्रसादनाय</strong> । <strong>प्रशमाय</strong> इति न तूपेक्षा रसान्तरैः इति रस-शास्त्रोक्तत्वात् । अत्र प्रणय-मानत्वेन उपेक्षाया अयोग्यत्वेऽपि तत्-कृति-गर्व-साहित्यत्वेन गरिष्ठत्वात् ॥४८॥</p>
<hr>
<p><strong>जीव-गोस्वामी (बृहत्-क्रम-सन्दर्भः) :</strong> अथाभिमानेन पूर्णाभिः सह पुनः क्रीडा सुरसा न भवति । चेतसः प्रवणत्वं हि रस-पोषकम् । तथा च&mdash;न विना विप्रलम्भेन सम्भोगः परिपुष्यते [उ।नी। १५.३] इति <strong>तत्रैव</strong> अन्तर्धान-लीलां चकारेत्य् आह&mdash;<strong>तासाम्</strong> इत्य्-आदि । <strong>तासां तं</strong> तथाविधं <strong>सौभग-मदम्</strong> । तथाविधं <strong>मानं</strong> चित्त-समुन्नतिं <strong>वीक्ष्य</strong> <strong>प्रशमाय</strong> तयोर् उपशमाय <strong>तत्रैव</strong> तत्रस्थ एव <strong>अन्तरधीयत</strong> अन्तर्दधे । कर्तरि कर्म-प्रत्ययः । यथा, कर्म-कर्ता तथा कर्तृ-कर्म च बोद्धव्यम् । यथा, विकार-हेतौ सति विक्रियन्ते येषां न चेतांसि त एव धीराः इत्य्-आदि । तत्रस्थ एव तासाम् अदृश्यो बभूवेत्य् अर्थः । <strong>प्रशमाय</strong> कीदृशाय ? <strong>प्रसादाय</strong> प्रसाद-रूपाय । तयोः प्रशम एव प्रसादः ॥४८॥</p>
<hr>
<p><strong>नारायण-भट्टः (श्री-रसिकाह्लादिनी) :</strong> इति गर्वोपशमन-द्वारा रस-वृद्धिं कारयितुं श्री-कृष्ण-चिकीर्षितम् अन्तर्धान-प्रकारम् आह&mdash;<strong>तासाम्</strong> इति । यासां बाहु-प्रसारण- [भा।पु। १०.२९.४६] इत्य्-आदिना सम्माननं कृतं, <strong>तासां</strong> <strong>तत् सौभग-मदं</strong> सौभाग्य-हेतुकं गर्वं <strong>वीक्ष्य</strong>, मदो रेतसि कस्तूर्यां गर्वे हर्षेभ-दानयोः इति विश्वः । <strong>मानं</strong> च स्वाधीनतां च <strong>वीक्ष्य</strong> <strong>मद-मानयोः प्रशमाय</strong>, सत्त्वे रास-विलासानुदयात् कृतेऽपि सम्मानने रस-वृद्धिर् न जाता । अत एव मद-मान-निवृत्तौ सत्यां <strong>प्रसादाय</strong> विलास-विशेष-वैदग्धी-प्रकटनेन प्रसाद-विशेषं दातुं <strong>तत्रैव</strong> गोपी-मण्डल एव <strong>अन्तरधीयत</strong>, तासाम् अदृश्यो भूत्वा, न त्व् अन्यत्र गतः । तासां प्रेमालापान् श्रोतुं रसोत्कर्षं सम्पादयितुं तत्रैव दृष्ट्य्-अगोचरत्वेन स्थितः । अयम् एव प्रेम-विवर्तो यत् पुरः स्थितोऽपि प्रेष्ठो न दृश्यत इति ।</p>
<p>यद् वा, <strong>प्रशमाय</strong> सुखाय अग्रे सुखं दातुं, <strong>प्रसादाय</strong> विशेषेणानुरञ्जनं कर्तुम् । यद् वा, <strong>प्रशमाय</strong> मनोरथाप्राप्ति-जनित-परिताप-शान्तये मद-मान-सत्त्वे तद्-अयोगात्, ततस् तत्-फलाय तासां <strong>प्रसादाय</strong> रमणस्य फलं तत्-प्रसन्नता । अग्रे वक्ष्यति च&mdash;न पारयेऽहं निरवद्य-संयुजाम् [भा।पु। १०.३२.२२] इति ।</p>
<p>नन्व् अनेक-यूथानां <strong>मद-मानम्</strong> एकेन कथं शक्यम् ? इति चेत्, तत्राह&mdash;<strong>केशवः</strong> । कश् च ईशश् च केशौ तौ वशयतीति केशवः । अनेन सर्व-सामर्थ्यम् उक्तम् । यद् वा, प्रशस्ता केशा यस्येति केशवः । यद् वा, कस्य सुखस्य उत्तरोत्तर-शत-गुणितस्येश नियन्तुर् अवधि-भूतं स्वरूप-सुखम् इत्य् अर्थः ।</p>
<p>ननु वाति गच्छति प्राप्नोतीत्य् अर्थः । वा गति-गन्धयोर् इति धातुः । अन्तर्धानं तु मद-मान-निवृत्त्यै उपवने त्व् आत्मारामतया आत्मारामोऽप्य् अरीरमत् [भा।पु। १०.२९.४२] इत्य् उक्तार्थम् एव आत्मारामतया तु पूर्वम् उपेक्षितैव । तद् उक्तं मानो मदश् चेति ।</p>
<blockquote>
<p>हेतुजोऽपि शमं याति यथा-योग्यं प्रकाशितैः । &gt;
साम-भेद-क्रिया-दान-नत्य्-उपेक्षा-रसान्तरैः ॥ [उ।नी। १५.११२] &gt; इति ॥४८॥</p></blockquote>
<hr>
<p><strong>विश्वनाथ-चक्रवर्ती (सारार्थ-दर्शिणी) :</strong> ततश् च सर्वासु तासु भगवतः साधारण्येनैव रमणात् या सर्व-मुख्यतमा वृषभानु-कुमारी, सा सहसोद्भवद्-ईर्ष्या कषायिताक्षी मानिनी बभूव । ततो न्यूना अन्याः सौभाग्य-गर्ववत्यो बभूवुर् इत्य् अद्भुते वैमत्ये सति भगवतैव यत् तत्र समाहितं, तद् आह&mdash;<strong>तासाम्</strong> इति ।</p>
<p>ताश् च सा चेत्य् एक-शेषेण <strong>तासां</strong> व्रज-सुन्दरीणां तस्या वृषभानु-कुमार्याश् चेत्य् अर्थः, क्रमेण <strong>तत्</strong> तं <strong>सौभग-मदं मानं च वीक्ष्य</strong>, स चासौ सौभग-मदश् च तम् इति समासो वा । <strong>तं सौभग-मदम्</strong> इति वा पाठः । <strong>प्रशमाय,</strong> <strong>तासां सौभग-मदं</strong> प्रशमयितुं, <strong>प्रसादाय</strong> तां मानवतीं प्रसादयितुं च ।</p>
<p><strong>केशवः</strong> को ब्रह्मा ईशश् च ताव् अपि वयते प्रशास्तीति तस्य सौभग-मद-प्रशमने कः प्रयासः ? इति भावः । केशान् वयते संस्करोतीति केश-प्रसाधनादिना तस्याः प्रसादनायां रसिक-शेखरस्य तस्य चातुर्यम् अस्त्य् एवेति भावः । <strong>अन्तरधीयत</strong> इत्य् आर्षम्, अन्तरदधाद् इत्य् अर्थः । धीञ् अनादर इति दैवादिकस्य वा रूपम् । अत्राग्रिम-ग्रन्थ-दृष्ट्या श्री-वृषभानु-नन्दिनीं बलाद् गृहत्वैवेति ज्ञेयम् । तत्रैव, न त्व् अन्यत्र गच्छंस् ताभिर् दृष्ट इत्य् अर्थः । तच् च तस्य तद्-इच्छायां जातायां योगमाययैव सम्पादितम् ॥४८॥</p>
<p>इति सारार्थ-दर्शिन्यां हर्षिण्यां भक्त-चेतसाम् ।</p>
<p>ऊनत्रिंशोऽपि दशमे सङ्गतः सङ्गतः सताम् ॥*॥</p>
<hr>
<p>इति श्रीमद्-भागवते महा-पुराणे ब्रह्म-सूत्र-भाष्ये</p>
<p>पारमहंस्यं संहितायां वैयासिक्यां</p>
<p>दशम-स्कन्धे रास-क्रीडा-वर्णनं</p>
<p>नामैकोनत्रिंशोऽध्यायः ।</p>
<p>॥ १०.२९ ॥</p>
<hr>
<p>(१०.३०)</p>
<div class="footnotes" role="doc-endnotes">
<hr>
<ol>
<li id="fn:1">
<p>अवश्यम् पौनरुक्त्यात् बाहुल्य-भयाच् च तत् तद् अत्र न निवेशितम्
। इति सम्पादकः ।&#160;<a href="#fnref:1" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:2">
<p>वेद-पुराण-प्रामाण्य-लीला-नित्यत्वं श्रूयते ?&#160;<a href="#fnref:2" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:3">
<p>जग्मुर् इति वक्तव्ये आजग्मुर् इत्य् उक्तिः शुकस्य कृष्णान्तिके
स्वावस्थान-स्फूर्तेः ॥&#160;<a href="#fnref:3" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:4">
<p>एवं मद्-अर्थोज्झित-लोक-वेद-</p>
<p>स्वानां हि वो मय्य् अनुवृत्तयेऽबलाः ।</p>
<p>मया परोक्षं भजता तिरोहितं</p>
<p>मासूयितुं मार्हथ तत् प्रियं प्रियाः ॥&#160;<a href="#fnref:4" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:5">
<p>वाग् गद्गदा द्रवते यस्य चित्तं</p>
<p>रुदत्य् अभीक्ष्णं हसति क्वचिच् च ।</p>
<p>विलज्ज उद्गायति नृत्यते च</p>
<p>मद्-भक्ति-युक्तो भुवनं पुनाति ॥&#160;<a href="#fnref:5" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:6">
<p>कृ।सं। १०६, भक्ति।सं। ३२५, प्री।सं। ७।&#160;<a href="#fnref:6" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:7">
<p>वस्तुतस् तु इदम् उद्धवस्य वाक्यम् ।&#160;<a href="#fnref:7" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:8">
<p>रसमयरासलीलाप्रसङ्गे ईदृशस् ते प्रश्नः समाधानप्रपञ्चश् च
रसविघातकत्वाद् अनुचित इति व्यञ्जयन् स्वयम् एवोत्कण्ठया
प्रस्तौति॥&#160;<a href="#fnref:8" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:9">
<p>स्वागतं वो महा-भागा आस्यतां करवाम किम् ।</p>
<p>यन् नो दिदृक्षया प्राप्ता उपपन्नम् इदं हि वः ॥&#160;<a href="#fnref:9" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:10">
<p>गृहं&#160;<a href="#fnref:10" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:11">
<p>घोषम् इति श्री-जीव-गोस्वामिनां पाठः । गृहम् इति कैश्चित् ।&#160;<a href="#fnref:11" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:12">
<p>मम इति केचित्।&#160;<a href="#fnref:12" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:13">
<p>को नु राजन्न् इन्द्रियवान् मुकुन्द-चरणाम्बुजम् ।</p>
<p>न भजेत् सर्वतो-मृत्युर् उपास्यम् अमरोत्तमैः ॥&#160;<a href="#fnref:13" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:14">
<p>तत्र भागवतान् धर्मान् शिक्षेद् गुर्व्-आत्म-दैवतः ।</p>
<p>अमाययानुवृत्त्या यैस् तुष्येद् आत्मात्मदो हरिः ॥&#160;<a href="#fnref:14" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:15">
<p>कर्माधिकार-निरसनत्वं। हरि-भक्ति-विलास ११.५५३-५५५।
एकान्ति-लक्षणानि&mdash; सा च सर्व-नैरापेक्ष्येण तद्-एक-निष्ठता-रूपा
एकान्तिता चतुर्धा चतुर्भिः प्रकारैः । एको धर्मानादरः, अन्यश् च
कर्म-ज्ञानाद्य्-अशेष-निरपेक्षता, अपरो विघ्नाकुलत्वे\ऽपि
रति-परता, अपरश् च प्रेमैक-परतेति । [ह।भ।वि। १०.५९-८२]
। एकान्ति-कृत्याणि [ह।भ।वि। २०.३६९-३८५] इत्य्-आदि द्रष्टव्यम्।&#160;<a href="#fnref:15" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:16">
<p>ह।भ।वि। १०.३०२&#160;<a href="#fnref:16" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:17">
<p>ह।भ।वि। १०.९१&#160;<a href="#fnref:17" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:18">
<p>ह।भ।वि। १०।&#160;<a href="#fnref:18" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:19">
<p>ओफ़्तेन् अत्त्रिबुतेद् तो विष्णु पुराण, बुत् नोत् फ़ोउन्द् थेरे। सेए
भक्तिस् १४७।&#160;<a href="#fnref:19" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:20">
<p>हि&#160;<a href="#fnref:20" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:21">
<p>गृहं&#160;<a href="#fnref:21" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:22">
<p>सन्निकर्षो\ऽत्र मर्त्यानाम् अनादरण-कारणम् ।</p>
<p>गाङ्गं हित्वा यथान्याम्भस् तत्रत्यो याति शुद्धये ॥&#160;<a href="#fnref:22" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:23">
<p>प्रेम्णोऽनुरोधो नास्माकम् ।&#160;<a href="#fnref:23" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:24">
<p>थिस् इस् नोत् थे देफ़िनितिओन् गिवेन् इन् <em>रसार्णव-सुधाकर</em>।&#160;<a href="#fnref:24" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:25">
<p>मैवं विभो\ऽर्हति भवान् गदितुं नृशंसम्</p>
<p>सन्त्यज्य सर्व-विषयं तव पाद-मूलम् ।</p>
<p>प्राप्ता वयं तुलसि-दाम पदावसृष्टं</p>
<p>केशैर् निवोढुम् अतिलङ्घ्य समस्त-बन्धून् ॥&#160;<a href="#fnref:25" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:26">
<p>श्लेषं ?&#160;<a href="#fnref:26" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:27">
<p><strong>पदे</strong> श्री-चरणे (?)&#160;<a href="#fnref:27" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:28">
<p>काश्चिन् मुखराः पाठः ।&#160;<a href="#fnref:28" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:29">
<p>परमेश्वर इति च पाठः ।&#160;<a href="#fnref:29" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:30">
<p>धृतां&#160;<a href="#fnref:30" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:31">
<p>चक्षू-रागः प्रथमं चित्तासङ्गस् ततो ऽथ सङ्कल्पः</p>
<p>निद्रा-च्छेदस् तनुता विषय-निवृत्तिस् त्रपा-नसः ।</p>
<p>उन्मादो मूर्च्छा मृतिर् इत्य् एताः स्मर-दशा दशैव स्युः ॥ [सोउर्चे
उन्क्नोwन्]&#160;<a href="#fnref:31" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:32">
<p>ततो नैव वधो योग्यो यतो वृद्धिम् उपागतः ।</p>
<p>विष-वृक्षो\ऽपि संवर्ध्य स्वयं छेत्तुम् असांप्रतम् ॥</p>
<p>ततः स दैत्यः प्राप्त-श्रीर् नेत एवार्हति क्षयम् ।</p>
<p>विष-वृक्षो \ऽपि संवर्ध्य स्वयं छेत्तुम् असाम्प्रतम् ॥&#160;<a href="#fnref:32" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:33">
<p>अङ्ग&#160;<a href="#fnref:33" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:34">
<p>चोर्रेच्तेद् फ़्रोम् उपवेष्टितम्।&#160;<a href="#fnref:34" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:35">
<p>कृतोऽ (वि); उतान्य- (प्रा।पा।)&#160;<a href="#fnref:35" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:36">
<p>इन् ब्रच्केत्स् इन् थे पुब्लिस्हेद् एदितिओन्।&#160;<a href="#fnref:36" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:37">
<p>तत आरभ्य नन्दस्य व्रजः सर्व-समृद्धिमान् ।</p>
<p>हरेर् निवासात्म-गुणै रमाक्रीडम् अभून् नृप ॥ [भा।पु। १०.५.१८]&#160;<a href="#fnref:37" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:38">
<p>श्रियो निवासो यस्योरः पान-पात्रं मुखं दृशाम्</p>
<p>बाहवो लोक-पालानां सारङ्गाणां पदाम्बुजम्&#160;<a href="#fnref:38" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:39">
<p>निषेध-पक्षे वृजिनार्द न इति च्छेदः, गृहादि त्यक्त्वा न प्राप्ता
वयम् इति योजना ।&#160;<a href="#fnref:39" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:40">
<p>चोन्नेच्तिन्ग् ओफ़् अ सेचोन्दर्य् अच्तिओन् wइथ् थे मैन् अच्तिओन्&#160;<a href="#fnref:40" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:41">
<p>कल-पदायत-वेणु-गीत- (ब्); कल-पदामृत-वेणु-गीत- (वि)&#160;<a href="#fnref:41" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:42">
<p>पदवीं&#160;<a href="#fnref:42" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:43">
<p>कल-पदायत-वेणु-गीत- (ब्); कल-पदामृत-वेणु-गीत- (वि)&#160;<a href="#fnref:43" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:44">
<p>पदवीं&#160;<a href="#fnref:44" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:45">
<p>परोपदेशे पाण्डित्यं सर्वेषां सुकरं नृणाम् ।</p>
<p>धर्मे स्वीयम् अनुष्ठानं कस्यचित् तु महात्मनः ॥&#160;<a href="#fnref:45" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:46">
<p>&quot;व्रज-जनार्ति-हर&quot; इति
विश्वनाथ-धृत-नारायण-भट्ट-वीरराघव-सम्मत-पाठान्तरः ।&#160;<a href="#fnref:46" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:47">
<p>गोपीनाम् एकादश-श्लोकानां कृष्णस्य दशश्लोकानाम् एकैकशः
प्रत्युत्तर-रूपेण पुनर् व्याख्यायते ।&#160;<a href="#fnref:47" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:48">
<p>समयं इति सनातनस्यानुसृत-पाठः ।&#160;<a href="#fnref:48" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:49">
<p>स-दयं&#160;<a href="#fnref:49" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:50">
<p>शुचेर् हास्यस् तथा प्रेयान् सुहृद् अस्य प्रकीर्तितः ॥ इति
रसामृत-सिन्धौ ४.८.७।&#160;<a href="#fnref:50" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:51">
<p>थे वेर्से इस् रेपेअतेद् wइथ् ओन्ल्य् थिस् wओर्द् छन्गेद् तो
<em>सत्-पदालि</em>।&#160;<a href="#fnref:51" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:52">
<p>हरतु हरे मामकं हृदयम् इति आकरे।&#160;<a href="#fnref:52" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:53">
<p>जुष्टम् इति वीरराघवादि।&#160;<a href="#fnref:53" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:54">
<p>*आनन्दि इति वल्लभादि-सम्मत-पाठः । सङ्गि इति
वीरराघवस्य ।&#160;<a href="#fnref:54" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:55">
<p>कमलामोद- इति सनातनादि।&#160;<a href="#fnref:55" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:56">
<p>जुष्टम् इति वीरराघवः ।&#160;<a href="#fnref:56" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:57">
<p>*आनन्दि इति वल्लभादि-सम्मत-पाठः । सङ्गि इति
वीरराघवस्य ।&#160;<a href="#fnref:57" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:58">
<p>नोने ओफ़् थे वेर्सेस् चितेद् हेरे चन् बे फ़ोउन्द् इन् ओउर् एदितिओन् ओफ़्
<em>रसार्णव-सुधाकर</em>।&#160;<a href="#fnref:58" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:59">
<p>तं, तत्-&#160;<a href="#fnref:59" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:60">
<p>अहेर् इव गतिः प्रेम्णः स्वभाव-कुटिला भवेत् ॥ [उ।नी।
१५.११२]&#160;<a href="#fnref:60" class="footnote-backref" role="doc-backlink">&#x21a9;&#xfe0e;</a></p>
</li>
</ol>
</div>

  </div>
</article>


        

        



    <aside class="card border noPrint" id="section-tree-item-bhAgavatam_gauDIya-prastutiH_10_29-33_rasa-panchAdhyAya_29_md">
        <div class="card-title bg-light-gray border d-flex justify-content-between">
            <a href="https://vishvAsa.github.io/purANam_vaiShNavam/bhAgavatam/gauDIya-prastutiH/10/29-33_rasa-panchAdhyAya/29/">२९ </a>
            <a data-toggle="collapse" href="#section-tree-item-body-bhAgavatam_gauDIya-prastutiH_10_29-33_rasa-panchAdhyAya_29_md" role="button" aria-expanded="false" aria-controls="section-tree-item-body-bhAgavatam_gauDIya-prastutiH_10_29-33_rasa-panchAdhyAya_29_md" >…<i class="fas fa-caret-down" class="collapsed"></i> </a>
        </div>
        <nav id="section-tree-item-body-bhAgavatam_gauDIya-prastutiH_10_29-33_rasa-panchAdhyAya_29_md" class="card-body p-0 collapse">
            
            <li>draft: false</li>
            
            <li>iscjklanguage: false</li>
            
            <li>title: २९</li>
            
        </nav>
    </aside>


      </main>
    </div>
    <footer class="bg-yellow  p-1 noPrint" role="contentinfo">
  

  <div id="div_foot_nav_bar" class="row">
    <a href="https://vishvAsa.github.io/purANam_vaiShNavam/search"  class="btn btn-light btn-sm">🥽🔦</a>
    <div class="row col  d-flex justify-content-center">
      <div><a id="previousPageFoot" href="" class="btn btn-secondary">###<i class="fas fa-caret-left"></i></a></div>
      <div ><a id="nextPageFoot" href="" class="btn btn-secondary"><i class="fas fa-caret-right"></i> ### </a></div>
    </div>
      <ul id="footer-bar-right-custom" class="list-group list-group-horizontal">
      </ul>
  </div>
  <div id="div_footer_bar" class="container-fluid d-flex justify-content-between">
    <a class="btn btn-secondary" href="https://github.com/vishvAsa/purANam_vaiShNavam/issues/new" >
      ✉️Contact
    </a>
    <a class="btn btn-secondary" href="http://creativecommons.org/licenses/by/4.0/"><img alt="Creative Commons License" style="border-width:0" src="https://i.creativecommons.org/l/by/4.0/80x15.png" /></a>
    <div class="btn small border">
      
      <a href="https://github.com/vishvAsa/purANam_vaiShNavam/actions/workflows/build.yml"><img src="https://github.com/vishvAsa/purANam_vaiShNavam/actions/workflows/build.yml/badge.svg"> Built </a> on 2025 Aug 25 05:46:07 UTC. (<a href="http://google.com/search?q=05%3a46%3a07%20UTC to IST">IST</a>)
    </div>
  </div>
</footer>



<script async src="https://www.googletagmanager.com/gtag/js?id=G-33H08JSLQR"></script>
<script>
  window.dataLayer = window.dataLayer || [];
  function gtag(){dataLayer.push(arguments);}
  gtag('js', new Date());

  gtag('config', 'G-33H08JSLQR');
</script>

  </body>
  <script type='text/javascript'>
    
    
    
    module_uiLib.onDocumentReadyTasks();
  </script>
  
</html>
