+++
title = "७७"

+++

## भगवता सौभ-सहितस्य शाल्वस्य विनाशः । 

**॥ १०.७७.१ ॥**

**श्री-शुक उवाच---**

**स तूपस्पृश्य**[^१९] **सलिलं दंशितो धृत-कार्मुकः ।**

[^१९]: स उपस्पृश्य


**नय मां द्युमतः पार्श्वं वीरस्येत्य् आह सारथिम् ॥**

**श्रीधर-स्वामी (भावार्थ-दीपिका) :**

सप्त-युक्-सप्ततितमे नाना-माया-विचक्षणः ।

कृष्णेनागत्य शाल्वस् तु हतः सौभं च चूर्णितम् ॥

**दंशितः** सन्नद्धः ॥१॥


______


**वंशीधरः (भावार्थ-दीपिका-प्रकाशः) :** आगत्य राजसूयात् । **स** प्रद्युम्नः ॥१॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) : तु**-शब्दो भिन्नोपक्रमे ॥ **दंशित** इत्य् अनेन प्राग्-अवज्ञया कवचाद्य्-अग्रहणं सूचयति । **धृतम्** उद्यतं **कार्मुकं** येन सः । क्रोध-भरेण दूरत एव शरैर् **द्युमतो** जिघांसया । ननु दुष्ट-पार्श्वे पुनर् गमनम् अयोग्यं, तद् अन्यत्र नेयम् ? तत्राह---**वीरस्य** मत्-प्रतियोधस्य । अत आदौ तद्-वधार्थं तत्-पार्श्वे नयनम् एवोचितम् इति भावः ॥१॥


______


**जीव-गोस्वामी (लघु-वैष्णव-तोषणी) : तु**-शब्दो भिन्नोपक्रमे । **दंशित** इति सल्-लक्षणार्थं मध्ये सूतेनोत्तारणात् **धृतम्** उद्यतं **कार्मुकं** येन स इति परमोत्साहो दर्शितः । अतस् तत्रैव नयने हेतुम् आह---**वीरस्य** इति ॥१॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :**

सप्त-सप्ततितमे हरिर् इन्द्रप्रस्थतो निज-पुरीं समुपेत्य ।

साल्वम् आत्त-बहु-मायम् अरीन् द्राक् सौभ-सक्तम् अरिणैव जघान ॥

**स त्व्** इति । सूतेन सारथ्य-धर्म-सावधानेन तथा कृतं । **स** प्रद्युम्नस् **तु** क्षात्र-धर्म-प्रवीणः । रण-विच्युति-रूप-प्रत्यवाय-परिहारार्थं **सलिलम् उपस्पृश्य दंशितः** धृत-कवचः ॥१॥


______


**॥ १०.७७.२ ॥**

**विधमन्तं स्व-सैन्यानि द्युमन्तं रुक्मिणी-सुतः ।**  
प्रतिहत्य प्रत्यविध्यान् नाराचैर् अष्टभिः स्मयन् ॥**

**श्रीधर-स्वामी (भावार्थ-दीपिका) : विधमन्तं** क्षपयन्तम् । प्रतिहस्य प्रतिरुध्य ॥२॥


______


**वंशीधरः (भावार्थ-दीपिका-प्रकाशः) :** उपसर्ग-वशाद् **धमतिर्** अत्र नाशने, शतृ-प्रत्ययः ॥२॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) : प्रतिहत्य** **स्व-सैन्य**-क्षपण-प्रतिघातं कृत्वा । प्रतिहृत्येति पाठे पाठान्तरे तद्-विध-मर्दनं प्रत्यक्षं निरस्येत्य् अर्थः । **प्रति** प्रतिरूपतया प्रत्यङ्ग-व्याप्त्या **वाविध्यत्** । **नाराचैर्** बाण-विशेषैः **स्मयन्** स्मयमानः लीलयेत्य् अर्थः । यद् वा, प्रौढिमाविष्कुर्वन् ॥२॥


______


**जीव-गोस्वामी (लघु-वैष्णव-तोषणी) : प्रतिहत्य** **स्व-सैन्यं** रुन्धानं तं तस्मान् निरुध्य **प्रत्यविध्यत** तत्-कृत-वेध-प्रतियोगितया\ऽविध्यत् । **नाराचैर्** बाण-विशेषैः **स्मयन्** स्मयमान इति वीर-स्वभावत्वेनोत्साह एव जातो, न तु क्रोध इति श्लाघितम् ॥२॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) : प्रतिहत्य** रे रे यावत् सामर्थ्यं प्रहरेत्य् उक्त्वा तद्-अस्त्र-घातानन्तरं तस्मै प्रत्यस्त्र-घातं समर्प्येत्य् अर्थः । **नाराचैः** शरैः ॥२॥


______


**॥ १०.७७.३ ॥**

**चतुर्भिश् चतुरो वाहान् सूतम् एकेन चाहनत् ।**  
द्वाभ्यां धनुश् च केतुं च शरेणान्येन वै शिरः ॥**

**श्रीधर-स्वामी (भावार्थ-दीपिका) :** अष्टानां विनियोगम् आह---**चतुर्भिर्** इति ।


______


**वंशीधरः (भावार्थ-दीपिका-प्रकाशः) :** *अष्टानां* बाणानां *विनियोगं* कृत्यम् ॥३-४॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) : वै** अपि । **शिरो**\ऽपि च-कारैर् वै-शब्देन च तत्-तद्-धनने यौगपद्यं बोधयति ॥३॥


______


**जीव-गोस्वामी (लघु-वैष्णव-तोषणी) : वै** समुच्चये **शिरो**\ऽपीत्य् अर्थः ॥३॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** अष्टानां विनियोगम् आह---**चतुर्भिर्** इत्य्-आदि ॥३॥


______


**॥ १०.७७.४ ॥**

**गद-सात्यकि-साम्बाद्या जघ्नुः सौभ-पतेर् बलम् ।**  
पेतुः समुद्रे सौभेयाः सर्वे सञ्छिन्न-कन्धराः ॥**

**श्रीधर-स्वामी (भावार्थ-दीपिका) : सौभेयाः** सौभ-स्थाः ॥४॥


______


**वंशीधरः (भावार्थ-दीपिका-प्रकाशः), श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** न च केवलं स एव स्व-विक्रमं दर्शयामास, तेन विवर्धितोत्साहा अन्ये\ऽपि यदु-प्रवीरा इत्य् आह---**गद-** इति । **आद्य**-शब्दात् पूर्वोक्ताश् चारुदेष्णादयः । **सर्वे** प्रायश इत्य् अर्थः ॥४॥


______


**जीव-गोस्वामी (लघु-वैष्णव-तोषणी) :** न केवलं स एव स्व-विक्रमं दर्शयामास, तेन विवर्धितोत्साहा अन्ये\ऽपि यदु-वीरा इत्य् आह---**गद-** इति । **सर्वे** प्रायश इत्य् अर्थः ॥४॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) : सौभेयाः** सौभस्थाः ॥४॥


______


**॥ १०.७७.५ ॥**

**एवं यदूनां शाल्वानां निघ्नताम् इतरेतरम् ।**  
युद्धं त्रि-नव-रात्रं तद् अभूत् तुमुलम् उल्बणम् ॥**

**श्रीधर-स्वामी (भावार्थ-दीपिका) :** नवानां रात्रीणां समाहारो **नवरात्रम्**, त्रयाणां नव-रात्राणां समाहारस् **त्रि-नवरात्रम्** । सप्त-विंशतिम् अहो-रात्राणीत्य् अर्थः । **तुमुलम्** आकुलम् । **उल्बणं** घोरम् ॥५॥


______


**वंशीधरः (भावार्थ-दीपिका-प्रकाशः) : तद्** युद्धम् ॥५॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) : त्रि-नवरत्रं** सप्तविंशत्य् अहोरात्राणि व्याप्येत्य् अर्थः ॥५॥


______


**जीव-गोस्वामी (लघु-वैष्णव-तोषणी) : त्रि-नवरात्रं** व्याप्य ॥५॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** त्रयाणां नव-रात्राणां समाहारस् **त्रिणवरात्रम्** सप्तविंशतिम् अहोरात्राणि व्याप्येत्य् अर्थः ॥५-७॥


______


**॥ १०.७७.६-७ ॥**

**इन्द्रप्रस्थं गतः कृष्ण आहूतो धर्म-सूनुना ।**  
राजसूयेऽथ निवृत्ते शिशुपाले च संस्थिते ॥**

**कुरु-वृद्धान् अनुज्ञाप्य मुनींश् च स-सुतां पृथाम् ।**  
निमित्तान्य् अतिघोराणि पश्यन् द्वारवतीं ययौ ॥**

**श्रीधर-स्वामी (भावार्थ-दीपिका) :** पर-मतम् उपन्यस्यति---**इन्द्रप्रस्थं** **गत** इत्य्-आदिना ॥६-७॥


______


**वंशीधरः (भावार्थ-दीपिका-प्रकाशः) :** *पर-मतं* व्यासेतर-मतम् । *उपन्यस्यति* कथयति शुकः ॥६-८॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** स्वयं वक्ष्यमाणस्य सत्यस्य श्री-भगवच्-चरितस्य श्री-वैशम्पायनाद्य्-उक्तेन विरोधम् आशङ्क्य तद् दूययित्वा परिहर्तुम् उत्थापयति---**इन्द्र-** इत्य्-आदिना उद्यत \[भा।पु। १०.७७.२९\] इत्य् अन्तेन । **आहूतो** दूत-द्वारा एतच् च सभा-पर्वोक्तानुसारेण श्री-बादरायणि-मते च श्री-नारदोक्त्या श्रीमद्-उद्धव-मन्त्रेण स्वयम् एव गमनं, तच् च प्राग् उक्तम् एव । एवम् अन्यद् अपि बहुलं विरुद्धम् अग्रे\ऽप्य् ऊह्यम् । तच् च यथा-स्थानम् अभीव्यञ्जयितव्यम् । **धर्म-सूनुना** इति श्री-युधिष्ठिरस्य सद्-धर्म-परत्वम् अभिप्रेतम् । अत एव तद्-आह्वानेननाकृष्टत्वात् **कृष्ण** इति ॥ अथागमनानन्तरं स-परिकरे राजसूये निष्पत्रे **सुताः** श्री-युधिष्ठिरादयस् तत्-सहितां **निमित्तानि** शकुनानि सखि **पश्यन्** ॥६-७॥


______


**जीव-गोस्वामी (लघु-वैष्णव-तोषणी) : इन्द्र-** इति युग्मकम् । **आहूत** इवाहूतः श्री-नारद-द्वारा तादृश-विज्ञापनात् **राजसूय** इत्य्-आदेर् इन्द्रप्रस्थ-गमन-प्रयोजने सर्वस्मिन् समाप्त इत्य् अर्थः । अथेति चेति वा पाठः । **निमित्तानि** पथि **पश्यन्** ॥६-७॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**॥ १०.७७.८ ॥**

**आह चाहम् इहायात आर्य-मिश्राभिसङ्गतः ।**  
राजन्याश् चैद्य-पक्षीया नूनं हन्युः पुरीं मम ॥**

**श्रीधर-स्वामी (भावार्थ-दीपिका) : आह च** इति स्व-गतम् एव पथि चिन्ता-विजृम्भित-भाषणम् । **आर्य-मिश्राभिसङ्गतो** बलभद्र-सहितः ॥८॥


______


**वंशीधरः (भावार्थ-दीपिका-प्रकाशः), श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) : इह** इन्द्रप्रस्थे । **नूनं** वितर्के ॥८॥


______


**जीव-गोस्वामी (लघु-वैष्णव-तोषणी) : आर्यो** गुरुः श्री-बलभद्रः । स एव **मिश्रः** पूज्यः । यद् वा, आर्येण तेन मिश्राः सहिता ये, तैर् अपि **सङ्गतः** ॥८॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) : आह च** इति स्वगतम् । **आर्यः** श्री-बलभद्रः, स एव **मिश्रः** पूज्यः, तेन **अभिसङ्गत** इति न शुक-मतं, किन्तु पर-मतम् एवोक्तं, तथैवोपरिष्टाद् व्याख्यास्यमानत्वात् ॥८॥


______


**॥ १०.७७.९ ॥**

**वीक्ष्य तत् कदनं स्वानां निरूप्य पुर-रक्षणम् ।**  
सौभं च शाल्व-राजं च दारुकं प्राह केशवः ॥**

**श्रीधर-स्वामी (भावार्थ-दीपिका) :** दुर्निमित्त-दर्शनाकुल-चित्त एवं चिन्तयन् द्वारकाम् आगत्य स्वानां **कदनं वीक्ष्य, सौभं च शाल्व-राजं च** वीक्ष्य, रामं **पुर-रक्षणं** प्रति **निरूप्य** नियुज्य **दारुकं** **प्राह** इत्य् अन्वयः ॥९॥


______


**वंशीधरः (भावार्थ-दीपिका-प्रकाशः) : तच्** छाल्व-कृतम् । **कदनं** मर्दम्, कदनं मर्द-पापयोः इति

मेदिनी ॥९॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** प्रकर्षेण न्याय-प्रदर्शनादिन प्रणयेन वा आह । यतः **केशवः** साक्षात् परमेश्वरः, तत्-स्वामी वै एव ॥९॥


______


**जीव-गोस्वामी (लघु-वैष्णव-तोषणी) : वीक्ष्य** इति । टीकायां दुर्निमित्तेत्य्-आदिकम् आगत्येत्य् अन्तम् अध्याहृतम् ॥९॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** एवं विचिन्तयन्न् एव द्वारकाम् आगत्य । तत्र च शाल्व-प्रापितं **स्वानां कदनं वीक्ष्य** **पुराणाम्** अन्तः-पुर-स्थानां श्री-रुक्मिण्य्-आदीनां **रक्षणं निरूप्य** ताः सर्वाः पट्टमहिषीः सेनानी-द्वारा गुप्त-मार्गेण द्वारका-वास-मध्यं च प्रवेश्येत्य् अर्थः । **शाल्व-राजं** च वीक्ष्य ॥९॥


______


**॥ १०.७७.१० ॥**

**रथं प्रापय मे सूत शाल्वस्यान्तिकम् आशु वै ।**  
सम्भ्रमस् ते न कर्तव्यो मायावी सौभ-राड् अयम् ॥**

**श्रीधर-स्वामी (भावार्थ-दीपिका) : ते** त्वया ॥१०॥


______


**वंशीधरः (भावार्थ-दीपिका-प्रकाशः) : सम्भ्रमो** भयम्, सम्भ्रमः साध्वसे\ऽपि स्यात् संवेगादरयोर् अपि इति मेदिनी ॥१०-१२॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) : आश्व्** एव । **मायावी** इति **सम्भ्रमः** साध्वसम् । यद् वा, **सम्भ्रमो न कर्तव्यः** व्याकुल-चित्तेन न भाव्यं, किन्तु सावधानेनैवेत्य् अर्थः । यतो\ऽयं शाल्वो मायावी तत्र हेतुः---सौभेन मयमायामययानेन राजत इति तथा सः । यद् वा, स्वतो मायावी पुनश् च **सौभराट्** सौभ-रतिः ॥१०॥


______


**जीव-गोस्वामी (लघु-वैष्णव-तोषणी) : वै** एव । **आश्व्** एव **सम्भ्रमः** साध्वसानुभावः आवेगो **न कर्तव्यः** । यतो **मायावी**, न तु स्वतो वीरः । **सौभेन** च मायामयेनैव राज्ञा इति तथा ॥१०॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**॥ १०.७७.११ ॥**

**इत्य् उक्तश् चोदयामास रथम् आस्थाय दारुकः ।**  
विशन्तं ददृशुः सर्वे स्वे परे चारुणानुजम् ॥**

**श्रीधर-स्वामी (भावार्थ-दीपिका) : आस्थाय** सम्यग् अधिष्ठाय **अरुणानुजं** ध्वजे वर्तमानं गरुडम् ॥११॥


______


**वंशीधरः (भावार्थ-दीपिका-प्रकाशः), श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) : विशन्तं** पुरीं युद्ध-स्थलं वा प्रविशन्तं दूराद् एव **ददृशुः** । रथ-ध्वजोपरि वर्तमानत्वात् । **स्वे** यादवाः **परे** शाल्वादयः ॥११॥


______


**जीव-गोस्वामी (लघु-वैष्णव-तोषणी) : विशन्तं** युद्धम् इति शेषः ॥११॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** ततश् च **अरुणानुजं** ध्वजे प्रवर्तमानं श्री-गरुडम् ॥११॥


______


**॥ १०.७७.१२ ॥**

**शाल्वश् च कृष्णम् आलोक्य हत-प्राय-बलेश्वरः**[^२०] **।**

[^२०]: बलेश्वराः (व्च्त्)


**प्राहरत् कृष्ण-सूताय शक्तिं भीम-रवां मृधे ॥**

**श्रीधर-स्वामी (भावार्थ-दीपिका) : हत-प्रायस्य बलस्य** सैन्यस्य **ईश्वरः** ॥१२॥


______


**वंशीधरः (भावार्थ-दीपिका-प्रकाशः), श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) : च** तु । **शाल्वस्** त्व् इति श्री-गरुड-दर्शनेन यादवानां परमानन्दे जाते\ऽपि तत्रैव दुष्टस्य तस्य क्रोधाद्य्-उत्पादकतया भिन्नोपक्रमात् कृष्णं स्व-सख-शिशुपालादीनां प्राणाकर्षकम् इति भावः । **हत-प्राय-बलेश्वरो**\ऽपि **मृधे प्राहरत्** चिक्षेप ॥१२॥


______


**जीव-गोस्वामी (लघु-वैष्णव-तोषणी) :** हत-प्राय-बलेश्वरो\ऽपि **मृधे प्राहरत्** प्रहार्थं चिक्षेप ॥१२॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) : हत-प्रायाः बलेश्वराः** सेनान्यो यः सः ॥१२-१३॥


______


**॥ १०.७७.१३ ॥**

**ताम् आपतन्तीं नभसि महोल्काम् इव रंहसा ।**  
भासयन्तीं दिशः शौरिः सायकैः शतधाच्छिनत् ॥**

**श्रीधर-स्वामी (भावार्थ-दीपिका) :** *न व्याख्यातम्।*


______


**वंशीधरः (भावार्थ-दीपिका-प्रकाशः) : तां** शक्तिम् ॥१३॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) : रंहसा** वेगेन **नभस्य् आपतन्तीं** **महोल्काम्** इवेति रंहसा पतने दिशां भासने च दृष्टान्तः । **नभस्य् एवाच्छिनद्** इति वा । यतः **शौरिर्** निजाशेषैश्वर्य-प्रकटनार्थं शूर्य-वंशे\ऽवतीर्णः साक्षाद् भगवान् ॥१३॥


______


**जीव-गोस्वामी (लघु-वैष्णव-तोषणी) : नभस्य् आपतन्तीं** नभस्य् एव **अच्छिनद्** इत्य् अर्थः ॥१३॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**॥ १०.७७.१४ ॥**

**तं च षोडशभिर् विद्ध्वा बाणैः सौभं च खे भ्रमत् ।**  
अविध्यच् छर-सन्दोहैः खं सूर्य इव रश्मिभिः ॥**

**श्रीधर-स्वामी (भावार्थ-दीपिका) : तं च** शाल्वम् । **शर-सन्दोहैः** शर-जालैः । **खं सूर्य इव रश्मिभिर्** इति सुनीलत्व-विपुलत्वादिभिर् आकाशोपमा सौभस्य । अचिन्त्य-वेग-बाहुल्यादिभिः शराणां रश्मि-सादृश्यम् । अयत्नेनैव रश्मि-वच् छर-जाल-प्रसारणात् सूर्य-तुल्यः श्री-कृष्ण इति ॥१४॥


______


**वंशीधरः (भावार्थ-दीपिका-प्रकाशः) : तं** शाल्वम् ॥१४॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी), जीव-गोस्वामी (लघु-वैष्णव-तोषणी) : खे भ्रमद्** अपि ॥१४॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) : खं सूर्य इव** इति सौभस्य श्यामत्व-त्वरितत्वाभ्याम् आकाशेन उपमा शराणाम् असङ्ख्यत्व-तापकत्वाभ्यां रश्मिभिः कृष्णः सर्व-तेजः-पराभावकतया सूर्येण ॥१४॥


______


**॥ १०.७७.१५-१६ ॥**

**शाल्वः शौरेस् तु दोः सव्यं स-शार्ङ्गं शार्ङ्ग-धन्वनः ।**  
बिभेद न्यपतद् धस्ताच् छार्ङ्गम् आसीत् तद् अद्भुतम् ॥**

**हाहा-कारो महान् आसीद् भूतानां तत्र पश्यताम् ।**  
निनद्य सौभ-राड् उच्चैर् इदम् आह जनार्दनम् ॥**

**श्रीधर-स्वामी (भावार्थ-दीपिका) : दोर्** बाहुम् ॥१५-१६॥


______


**वंशीधरः (भावार्थ-दीपिका-प्रकाशः) : तच्** छार्ङ्ग-पतनम् ॥१५॥ **तत्र** युद्धे । **इदं** वक्ष्यमाणम् ॥१६॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** अग्रे स-न्यायम् अतिदूषयितुं सर्वथा विरुद्धं पर-मतम् उपहसन्न् इवाह---**साल्व** इत्य्-आदिना । **शार्ङ्गधन्वनो**\ऽपि एतद् अतिविरुद्धम् एव । सच्चिदानन्द-घन-विग्रहस्य भेदनासम्भवात् सरस्वती-स्तुतेर् अत्र वास्तवो\ऽर्थो वर्तमानो\ऽपि न व्याख्येयः, पर-मतस्य दुष्टत्वात् । अत एव तैर् अपि न सूचितः । **जनानां** तादृशानां दुष्टानाम् **अर्दनम्** अप्य् **आह** इति धृष्टता निर्बुद्धिता सूचिता ॥१५-१६॥


______


**जीव-गोस्वामी (लघु-वैष्णव-तोषणी) :** दोषो नपुंसकत्वं च दृश्यते । सव्यं दोर् अच्छिनत् तस्य इति रघु-काव्याच् **छार्ङ्गधन्वनो**\ऽपि ॥१५॥ **जनानां** तादृशानां दुष्टानाम् **अर्दनम्** अपि लीलयैव तादृशताम् अनुकुर्वन्तं तम् **आह** इति धृष्टता निर्बुद्धिता च सूचिता ॥१६॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** साल्व इत्य्-आदि श्लोक-द्वयं न शुक-सम्मतम् । दोः सव्यम् इति दोषो नपुंसकत्वम् अपि दृश्यते । सव्यं दोर् अच्छिनत् तस्य इति रघु-काव्यात् **तत्** शार्ङ्ग-पतनम् **अद्भुतं** तद्-भुज-बलस्य अपरिमेयत्वात् ॥१५-१७॥


______


**॥ १०.७७.१७ ॥**

**यत् त्वया मूढ नः सख्युर् भ्रातुर् भार्या हृतेक्षताम् ।**  
प्रमत्तः स सभा-मध्ये त्वया व्यापादितः सखा ॥**

**तं त्वाद्य निशितैर् बाणैर् अपराजित-मानिनम् ।**  
नयाम्य् अपुनर्-आवृत्तिं यदि तिष्ठेर् ममाग्रतः ॥**

**श्रीधर-स्वामी (भावार्थ-दीपिका) : सख्युः** शिशुपालस्य । **ईक्षताम्** अस्माकम् । **प्रमत्तो**ऽनवहितः । **व्यापादितो** निहतः ॥१७॥ **अपराजितो**ऽहम् इति **मानिनं** मानवन्तम् । **अपुनर्-आवृत्तिं** मृत्युम् । **तिष्ठेः** स्थास्यसि ॥१८॥


______


**वंशीधरः (भावार्थ-दीपिका-प्रकाशः) :** सखित्वाद् एव **भ्रातुर्** इत्य् उक्तम् । **स** शिशुपालः ॥१७॥ **तं** सखि-हन्तारम् ॥१८॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** सखित्वाद् एवास्माकं **भ्रातुः** स्व-पैतृष्वसेयस्य वा **सभा-मध्ये**, न तु युद्ध-मध्ये अतः **प्रमत्तो**\ऽनवहितः, अत एव **व्यापादितः** । अन्यथा **त्वया**\ऽसौ हन्तुं न योग्य इति भावः । **त्वया** इति पुनरुक्त्या व्यापादनस्य तद्-एक-कर्तृकत्वेन परम-द्वेष्यत्वं तथा **सखा** इति चान्तः-शोक-विशेषं मित्रार्थम् अवश्य-प्रतिकृत्यं च सूचयति ॥१७॥ **यदि** इत्य् अधुनैव मद्-भयात् किल पलायिष्यस इति भावः ॥१८॥


______


**जीव-गोस्वामी (लघु-वैष्णव-तोषणी) : यद्** इति युग्मकम् । **यत्** येन **त्वया** अस्माकं सख्युस् तव तु **भ्रातुः** पैतृष्वसेयस्य **सभा-मध्ये,** न तु युद्ध-मध्ये, अतः **प्रमत्तः** अनवहितः, अत एव **व्यापादितः** । पुनरुक्त्या व्यापादनस्य तद्-एक-कर्तृत्वेन परम-द्वेष्यत्वं तथा **सखा** इति चान्तः-शोक-विशेषं, सखा इति मित्रार्थ-कृत्यस्य अवश्यकत्वं च सूचयति---यदीत्य् अधुनैव मद्-भयात् किल पलायिष्यस इति भावः ।

गीर्-देवी-मते---\"अमूढ ! हे परम-विद्वन्! अस्माकं सख्युर् भ्रातुश् च शिशुपालस्य तथा नो\ऽस्माकं च ईक्षताम् ईक्षमाणानां तं चास्मांश् चानादृत्येत्य् अर्थः । येन **त्वया** भार्या लक्ष्मीत्वान् निजा जायैव हृता, तथा प्रमत्तः पीतम् अद्यादिवन् नाना-दुर्वचनाद्य्-उन्मत्त-चेष्टः सो\ऽस्मत्-सखा व्यापादितः\" ॥१७॥

**तं** न विद्यते पुनर्-आवृत्तिस् तथा-भूतं तथा **अपराजितः** केनाप्य् अनभिभूतो **मानः** पूजा तद्वत् तं च त्वां त्वदीयैर् एव निशितेर् बाणैर् हेतुभिर् नयामि गच्छामि प्रविशामीत्य् अर्थः । नय पय गतौ किन्तु मद्-भाग्यम् एव तत्र साधकतमम् इत्य् आह---यदीति ॥१८॥


______


**विश्वनाथ-चक्रवर्ती (सारार्थ-दर्शिणी) :** हे **मूढ**! **अपुनर्-आवृत्तिं** मृत्युं **नयामि** प्रापयामि । भारती-पक्षे न भवति। मूढो यस्मात् तथा-भूत! न **सख्युः भ्रातुस्** त्वत्-पैतृष्वसेयस्य शिशुपालस्य **ईक्षमाणानाम्** अस्माकं चेत्य् अनादरे षष्ठी **भार्या** लक्ष्मीत्वात् स्व-स्त्री **हृता** गृहीता **निशितैर् बाणैः अपराजितश्** चासौ **मानी** आदर-पात्रश् च, तम् **अपुनर्-आवृत्तिं** मोक्षं **नयामि** नाययामीत्य् अर्थः । यद् वा, न भवति पुनर्-आवृत्तिः संसारो यस्मात्, तं मोक्ष-दायिनं त्वां नयामि प्राप्नोमीत्य् अर्थः ॥१८-२०॥


______


**॥ १०.७७.१९ ॥**

**श्री-भगवान् उवाच---**

**वृथा त्वं कत्थसे मन्द न पश्यस्य् अन्तिकेऽन्तकम् ।**  
पौरुषं दर्शयन्ति स्म शूरा न बहु-भाषिणः ॥**

**श्रीधर-स्वामी (भावार्थ-दीपिका) :** *न व्याख्यातम्।*


______


**वंशीधरः (भावार्थ-दीपिका-प्रकाशः) : अन्तकं** तवान्त-कर्तारं माम् इत्य् अर्थः ॥१९॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) : कत्थसे** आत्मानं श्लाघसे, गर्वेण बहु जल्पसि वा । तच् च युक्तम् एवेत्य् आह---**मन्द**
! हे निर्बुद्धे! दुष्टेति वा । मन्दत्वम् एवाह---नेति । आसन्नं
मृत्युत्वाद् ईदृशं कत्थनं युक्तम् एवेति भावः । शूरो\ऽपि त्वं न खलु भवसीत्य् आह---पौरुषम् इति । स्मेति प्रसिद्धम् एवैतद् इत्य् अर्थः ॥१९॥


______


**जीव-गोस्वामी (लघु-वैष्णव-तोषणी) : कत्थसे** आत्मानं श्लाघसे । तच् च युक्तम् इत्य् आह---**मन्द** ! हे निर्बुद्धे! मन्दत्वम् एवाह---नेति । आसन्न-मृत्युत्वाद् ईदृशं कत्थनं युक्तम् एवेति भावः । शूरो\ऽपि न खलु भवसीत्य् आह---पौरुषम् इति । स्मेति प्रसिद्धम् एवैतद् इत्य् अर्थः ॥१९॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**॥ १०.७७.२० ॥**

**इत्य् उक्त्वा भगवाञ् छाल्वं गदया भीम-वेगया ।**  
तताड जत्रौ संरब्धः स चकम्पे वमन्न् असृक् ॥**

**श्रीधर-स्वामी (भावार्थ-दीपिका) :** *न व्याख्यातम्।*


______


**वंशीधरः (भावार्थ-दीपिका-प्रकाशः) : स** शाल्वः ॥२०॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) : भगवान्** सर्व-शक्तिमान्, **भीमो** भयङ्करो **वेगो** निपातो यस्यास् तया **संरब्धः** क्रुद्धः सन् **तताड** एतद् अपि महा-विरुद्धं तेन तथा तादृश-ताडनेन सद्य एव मरण-सम्भवात् **स** शाल्वः ॥२०॥


______


**जीव-गोस्वामी (लघु-वैष्णव-तोषणी) : स** साल्वः ॥२०॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


॥ १०.७७.२१ ॥

**गदायां सन्निवृत्तायां शाल्वस् त्व् अन्तरधीयत ।**

**ततो मुहूर्त आगत्य पुरुषः शिरसाच्युतम् ।**  
देवक्या प्रहितोऽस्मीति नत्वा प्राह वचो रुदन् ॥**

**श्रीधर-स्वामी (भावार्थ-दीपिका) :** *न व्याख्यातम्।*


______


**वंशीधरः (भावार्थ-दीपिका-प्रकाशः) : ततो**\ऽन्तर्धानानन्तरम् । **मुहूर्ते** मुहूर्तम् इते काले गते सति । **पुरुषः** द्वारकास्थ-पुरुषः ॥२१-२२॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) : सम्यक् निवृत्तायां** निवृत्त्य पुनः श्री-भगवद्-धस्ताब्जं गतायां । किं वा, **गदायां** तत्-प्रहारे सन्निवृत्तायां सत्यां तु **मुहूर्ते** सति एक-मुहूर्त-मध्य एवेत्य् अर्थः । पञ्चम्य्-अन्त-पाठे पाठान्तरे तद्-अनन्तरं **शिरसा** **नत्वा वचः** स-गद्गदं प्रणयेनाह ॥२१॥


______


**जीव-गोस्वामी (लघु-वैष्णव-तोषणी) : गदायाम्** इत्य् अर्धकम् । **सम्यक् निवृत्तायां** निवृत्तः पुनः भगवत्-कर-पङ्कजं गतायां **मुहूर्ते** जाते सतीत्य् अर्थः । मुहूर्ताद् इति क्वचित् **पुरुषः** श्री-वसुदेवस्य प्रसिद्ध-भृत्य-विशेषाकारः **वचस्** तत्-सन्देशं गीर्-देवी-मते अप्रहित इति च्छेदः । **वचो** यत् किञ्चिद् वचन-मात्रं, न तु सत्यम् इत्य् अर्थः ॥२१॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** पर-मतम् आह---**गदायां सन्निवृत्तायाम्** इत्य् आरभ्य यावत् स्वाप्नं यथा \[भा।पु। १०.७७.२९\] इति ॥२१-२२॥


______


**॥ १०.७७.२२-२३ ॥**

**कृष्ण कृष्ण महा-बाहो पिता ते पितृ-वत्सल ॥**

**बद्ध्वापनीतः शाल्वेन सौनिकेन यथा पशुः ।**

**निशम्य विप्रियं कृष्णो मानुषीं प्रकृतिं गतः ।**  
विमनस्को घृणी स्नेहाद् बभाषे प्राकृतो यथा ॥**

**श्रीधर-स्वामी (भावार्थ-दीपिका) : घृणी** दयावान् ॥२३॥


______


**वंशीधरः (भावार्थ-दीपिका-प्रकाशः) : प्रकृतिं** स्वभावम् ॥२३॥


______


**श्रीनाथ-चक्रवर्ती (चैतन्य-मत-मञ्जुषा) :** अद्यापि एवं वदन्ति राजर्षे! मुनयः केचनान्विताः \[भा।पु। १०.७७.३०\] इति वक्ष्यति, तथापि श्रुति-कटु-दोषोऽसह्य एव समाधीयते---**निशम्य** इत्य्-आदि । **अमानुषीं प्रकृतिं गतः**, **विमनस्कः** विशिष्ट-मनाः **स्नेहाद्** अपि **अघृणी** अकातरः चेत् **अप्राकृतः** **यथा** यथावत् **बभाष** इत्य् अर्थः ॥२३॥


______


**सनातन-गोस्वामी (बृहद्-वैष्णव-तोषणी) :** हे **कृष्ण**-संज्ञ! वीप्सा त्रासानुकारात् । हे **महाबाहो** ! इति त्वत्-पितुः शत्रुणा **बद्ध्वा** नयनं परमानुचितम् इति भावः । किं च, हे **पितृ-वत्सल** ! इति शोकं सञ्जनयति---**उप** स्व-समीपे उपरि वा **नीतः** । \"अपनीत\" इति पाठो वा । अपमान्य्-अर्थं व नीत इत्य् अर्थः । न च त्वत्-पिता आत्मानं मोचयितुं शक्य इत्य्-आदिकं दृष्टान्तेन बोधयन् शोकम् अधिकं जनयति---**सौनिकेन** इति । **पशु**-पतिना व्याधेनेत्य् अर्थः । कृष्णः साक्षाद् भगवान् ,९अपि प्रकृतिं स्वभावं विमनस्कः शोकाकुलः सन् यतो **घृणी** पितरि कृपावान्, अतः स्नेहात प्राकृतवत् स्वयं स्वस्मिन्न् एव दूतं प्रति वा बभाषे ॥२३॥


______


**जीव-गोस्वामी (लघु-वैष्णव-तोषणी) :** हे **कृष्ण**! एतत्-संज्ञया प्रसिद्ध! वीप्सा त्रासानुकारात् । हे **महाबाहो** ! परम-वीर ! इत्य् अर्थः । इति त्वत्-पितुः शत्रुणा **बद्ध्वा** आनयनं परमानुचितम् इति भावः । किं च, हे **पितृ-वत्सल** ! इति शोकं जनयति । **अपनीतः** अपमान्य अपकारार्थं वा नीत इत्य् अर्थः। न च त्वत्-पिता आत्मानं मोचयितुं शक्त इत्य्-आदिकं दृष्टान्तेन बोधयन् शोकम् अधिकं जनयति---**शौनिकेन** इति **पशु**-घातिना व्याधेनेत्य् अर्थः । गीर्-देवी-मते---**अपिता** इति छेदः । पितृ-सदृशः कश्चिन् माया-निर्मित इत्य् अर्थः ॥२२॥

**कृष्णः** स्वयं भगवान् अपि **प्रकृतिं** स्वभावं **विमनस्कः** शोकाकुलः सन् **घृणी** पितरि कृपावान्, अतः **स्नेहात्** प्राकृतवत् **स्वयं** स्वस्मिन्न् एव **बभाषे** ॥२३॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**जीव-गोस्वामी (बृहत्-क्रम-सन्दर्भः) :** **निशम्य विप्रियम्** इत्य्-आदि । **अमानुषीं प्रकृतिं गतः**, आकृतिर् एव तस्य मानुषी मनुष्य-सदृशी, न प्रकृतिर् इत्य् अर्थः । **विमनस्को** विशिष्ट-मनाः । **स्नेहाद्** अपि स्नेहेनापि **अघृणी** स्थिरः, यतोऽ**प्राकृतः** । एवं सन् **यथा** यथावद् **बभाषे** ॥२३॥


______


**विश्वनाथ-चक्रवर्ती (सारार्थ-दर्शिणी) : घृणी** दयावान् ॥२३-२५॥


______


**॥ १०.७७.२४ ॥**

**कथं रामम् असम्भ्रान्तं जित्वाजेयं सुरासुरैः ।**  
शाल्वेनाल्पीयसा नीतः पिता मे बलवान् विधिः ॥**

**श्रीधर-स्वामी (भावार्थ-दीपिका) :** *न व्याख्यातम्।*


______


**वंशीधरः (भावार्थ-दीपिका-प्रकाशः) :** अहो **विधिर्** दैवम् ॥२४॥


______


**श्रीनाथ-चक्रवर्ती (चैतन्य-मत-मञ्जुषा) : कथं रामम् असम्भ्रान्तम्** इत्य्-आदि । नैवेदम् इत्य् आत्मनः सर्वज्ञता-प्रतिपादनं, **बलवान् विधिर्** इति पितृ-विशेषणं, स च निर्बलो न भवति, विधिर् विधान-कर्ता, यथा कृमयः कार्य-विधाता (?), अतो मायैवेयम् ॥२४॥


______


**सनातन-गोस्वामी (बृहद्-वैष्णव-तोषणी) : असम्भ्रान्तम्** अप्रमत्तम् **अल्पीयसा** अधमेनापि अहो दुर्घटम् अपि विधातुर् इच्छया घटेतेति शोकाद् आह---**विधिर् बलवान्** इति । एतच् चाज्ञानादिकं परमं विरुद्धम् एव तच् चाग्रे स्वयम् एव भगवता श्री-बादरायणिना व्यक्तं वक्ष्यते ॥२४॥


______


**जीव-गोस्वामी (लघु-वैष्णव-तोषणी) : असम्भ्रान्तम्** अप्रमत्तम् **अल्पीयसा** तद्-अपेक्षयातिक्षुद्र-बलेनापि अहो दुर्घटम् अपि विधातुर् इच्छया घटतेति **शोकाद्** आह---**विधिर् बलवान्** इति ॥२४॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**जीव-गोस्वामी (बृहत्-क्रम-सन्दर्भः) :** तत् किम् ? इत्य् आह---कथम् इत्य्-आदि । एवं-भूतं **रामं जित्वा** **कथम् अल्पीयसा** क्षुद्रेण **शाल्वेन** बलवान् मे पिता नीतः ? कीदृशः पिता ? **विधिः**, सर्वतो-भावेन समर्थः । तद् इदं मृषैवेति सार्वज्ञ्य-प्रकटनम् ॥२४॥


______


**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**॥ १०.७७.२५ ॥**

**इति ब्रुवाणे गोविन्दे सौभ-राट् प्रत्युपस्थितः ।**  
वसुदेवम् इवानीय कृष्णं चेदम् उवाच सः ॥**

**श्रीधर-स्वामी (भावार्थ-दीपिका) :** *न व्याख्यातम्।*


______


**वंशीधरः (भावार्थ-दीपिका-प्रकाशः) : इदं** वक्ष्यमाणम् ॥२५॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) : गोविन्दे** गवाम् इन्द्र इति परम-वात्सल्यं सूचितम् । **प्रति** पुनः परावृत्त्या **उपस्थितः** साक्षात् समीपम् आगतः । किं कृत्वा ? **वसुदेवम् इव** मायया वसुदेव-सदृशम् एकम् **आनीय** कृष्णं शोकाकृष्ट-चित्तम् इति भावः । **स** महा-मायावी **उवाच च** ॥२५॥


______


**जीव-गोस्वामी (लघु-वैष्णव-तोषणी) : प्रत्युपस्थितः** पुनः परावृत्त्य समीपम् आगतः । किं कृत्वा ? **वसुदेवम् इवानीय** कञ्चित् तद्-आकारम् उपस्थाप्य ॥२५॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**॥ १०.७७.२६ ॥**

**एष ते जनिता तातो यद्-अर्थम् इह जीवसि ।**  
वधिष्ये वीक्षतस् तेऽमुम् ईशश् चेत् पाहि बालिश ॥**

**श्रीधर-स्वामी (भावार्थ-दीपिका) : जनिता** जनयिता । **ईशश् चेच्** छक्तश् चेत् ॥२६॥


______


**वंशीधरः (भावार्थ-दीपिका-प्रकाशः) : यद्-अर्थं** पितृ-निमित्तम् । पितरि मृते त्वम् अपि मरिष्यसीति वृद्ध-वसुदेव-कृपया त्वां न मारयामि । त्व् अस्मिन् पुनस् त्वाम् अप्य् अहं मारयिष्यामीति भावः ॥२६॥


______


**श्रीनाथ-चक्रवर्ती (चैतन्य-मत-मञ्जुषा) :** एष ते तव अजनिता **तातः**, अजनितायाम् अजातायाम् अपि तातः पितृ-व्यपदेशवान्, वस्तुतस् त्वम् अजनिर् एव तथाप्य् एष तातः, तथा प्रसिद्धेः । **यद्-अर्थं** **जीवसि** जीव इवाचरसि लुप्तायिः । अस्य स्नेहेनैव जीववत् अस्य पुत्रवत् वर्तसे । **वीक्षतो** वीक्षमाणस्य तव पुरतोऽ**मुं** वधिष्ये, **पाहि चेत् त्वम् ईशः** वलितुं शीलं येषां ते बालिनः बलवन्त इत्य् अर्थः । तान् श्यति तन्ष् करोतीति **बालिशः**, तस्य सम्बोधनम् ॥२६॥


______


**सनातन-गोस्वामी (बृहद्-वैष्णव-तोषणी) :** तव जनकः न त्व् अन्न-दानादि-लक्षणः पिता इति सम्बन्ध-विशेषेण शोक-भरम् उत्पादयति । **यद्-अर्थं** यद् धेतोः इह संसारे **जीवसि** उत्पाद्य वर्तसे । यद् वा, यत्-पालनार्थं जीविकां सम्पादयसीत्य् अर्थः । **वीक्षतः** साक्षात् पश्यतो\ऽपि **तव** **बालिश**! हे मत्-प्रभावानभिज्ञ! ॥२६॥


______


**जीव-गोस्वामी (लघु-वैष्णव-तोषणी) : जनिता** जनकः, न त्व् अन्न-दात्र्-आदि-लक्षणः पिता इति सम्बन्ध-विशेषेण शोक-भरम् उत्पादयति---**यद्-अर्थम्** इति । सत्-पुत्रस्य तद्-अर्थे प्राण-त्यागौचित्याद् इति भावः । **वीक्ष्यतः** साक्षाद् ईक्ष्यमाणस्यापि **तव** । हे **बालिश**! मत्-प्रभावानभिज्ञत्वाद् इति भावः ।

गीर्देवी तु वाचयति---**यद्-अर्थम्** **इह** मयि **जीवसि** बलं प्रकटयसि, स **एष** ते तव **अजनिता** जनको न भवति, अत एव **अतातस्** तातो न भवतीत्य् अर्थः । तस्मात् पश्यतस् ते इन्द्रजालम् इव कौतुकेन पश्यति त्वयि अमुं वधिष्ये, तत्र निजोद्देश्यम् आह---**ईशम्** इति चेद् इत्य् अवधारते धत्से पदं त्वम् अविता यदि विघ्न-मूर्ध्नि \[भा।पु। ११.४.१०\] इतिवत् । हे **बालिश**! बाला मूर्खाः सन्त्य् एषां बालिनो मूर्ख-सभा-पतयः तान् मादृशान् स्यति तनूकरोति क्षिणोतीति, हे तथा-भूत! तस्माद् अवश्यम् ईशः परम-स्वतन्त्रस् त्वं, तस्मात् पाहि मादृशं संसाराद् उद्धरेति ॥२६॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**जीव-गोस्वामी (बृहत्-क्रम-सन्दर्भः) :** एष ते **जनिता** इत्य्-आदि । सरस्वती वक्ति---एष वसुदेवस् ते तव अजनिता, अतोऽजनितायाम् अपि अजत्वेऽपि जातः । तातत्वेन स्वीकृतः । वस्तुतस् तव जनिर् एव नास्ति, कुतस् तात-सम्भावना ? **यद्-अर्थं** यस्य वसुदेव-पूर्व-पूर्व-जन्म-कृतस्य निमित्तं **जीवसि**, जीव इवाचरसि, जातवत् प्रतीयसे । आचारार्थे क्विपि कृते तल्-लोपात् सिद्धम् । **ईक्षतो** वीक्षमाणस्य **तव** पुरतोऽ**मुं वधिष्ये** । **पाहि** रक्ष । **चेद्** यतस् त्वम् **ईशः** । हे **बालिश** ! केशि-नाशन ! बालाः केशाः सन्त्य् अस्येति बाली केशी, तं श्यतीति कः ? ॥२६॥


______


**विश्वनाथ-चक्रवर्ती (सारार्थ-दर्शिणी) : जनिता** जनयिता ॥२६-२७॥


______


**॥ १०.७७.२७ ॥**

**एवं निर्भर्त्स्य मायावी खड्गेनानकदुन्दुभेः ।**  
उत्कृत्य**[^२१] **शिर आदाय ख-स्थं सौभं समाविशत् ॥**

[^२१]: उत्पाट्य


**श्रीधर-स्वामी (भावार्थ-दीपिका), जीव-गोस्वामी (क्रम-सन्दर्भः) :** *न व्याख्यातम्।*


______


**वंशीधरः (भावार्थ-दीपिका-प्रकाशः) : एवम्** उक्त-रीत्या **निर्भर्त्स्य** कदुक्त्वा । **उत्कृत्त्य** छित्त्वा ॥२७॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) : उत्कृत्य** छित्त्वा **सम्यक्** सुखम् **आविशद्** आरोहत् ॥२७॥


______


**जीव-गोस्वामी (लघु-वैष्णव-तोषणी) : आनकदुन्दुभेस्** तद्-आकारस्य **उत्पाट्य** छित्त्वा उत्कृत्येति वा पाठः ॥२७॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**॥ १०.७७.२८ ॥**

**ततो मुहूर्तं प्रकृताव् उपप्लुतः**

**स्व-बोध आस्ते स्व-जनानुषङ्गतः ।**

**महानुभावस् तद् अबुध्यद् आसुरीं**

**मायां स शाल्व-प्रसृतां मयोदिताम् ॥**

**श्रीधर-स्वामी (भावार्थ-दीपिका) : स्व-बोधः** स्वतः सिद्ध-ज्ञानवान् अपि **स्व-जन-स्नेहतः प्रकृतौ** मनुष्य-स्वभावे **उपप्लुतो** निमग्न **आस्ते** अतिष्ठत् । ततस् तत् सर्वम् **आसुरीं मायाम् अबुध्यत्** मायेयम् इति ज्ञातवान् ॥२८॥


______


**वंशीधरः (भावार्थ-दीपिका-प्रकाशः) : ततो** वसुदेव-शिरश्-छेदोत्तरम् । **स** शाल्वः । तथा च श्रुतिः---

> यद् अचरस् तन्वा वावृधानो बलानीन्द्र प्रब्रुवाणो जनेषु । >
> मायेत् सा ते यानि युद्धान्य् आहुर् नाद्य शत्रुं ननु पुरा विवित्से ॥ > \[ऋ।वे। १०.५४.२\]

इति श्रुति-सिद्धो\ऽयम् अर्थः । तथा हि---हे *इन्द्र तन्वा* *वावृधानः* स्वरूपेण भृशं वर्धमानस् त्वं *बलानि* वीर्याणि वक्रम् अलक्षणानि *अचरः* अकृतेति यत् स्व*-जनेषु प्रब्रुवाणः* व्याकुर्वाणो वर्तस इति शेषः । तस्मात् स्वभाव-रहस्यं स्वजना जानन्तीत्य् अर्थः । शाल्वादि-शत्रुणा क्रियमाणानि *यानि युद्धान्य् आहुः* । पुराणाद् आवेतानि त्वाम् उद्दिश्य सा मयोदिता *माया इत्* इन्द्र-जाल-लक्षणैव त्वं *पुरा* प्रथमतो मुहूर्तं शत्रु-सुख-त्रोटनान् मायां *न विवित्से* न ज्ञातवान् असि । *अद्य* अधुना । विवित्से *ननु* पश्चात् सा सिद्धाभूद् इत्य् अर्थः ॥२८॥ ।


______


**श्रीनाथ-चक्रवर्ती (चैतन्य-मत-मञ्जुषा) : तत** इत्य्-आदि तद्-अनन्तरम् **अस्वजनानां** विपक्षाणाम् **अनुसङ्गतो** मुहुर्तम् **उपप्लुतः** उपद्रुतः सन् **महानुभावः** श्री-कृष्णस् तत् **ताम् आसुरीं मायाम् अबुध्यत**, यतः **प्रकृतौ** स्वभावे सर्वज्ञत्वादि-सर्व-शक्तिमत्त्व-रूपे प्रबोधे स्व-ज्ञाने च **आस्ते** ॥२८॥


______


**सनातन-गोस्वामी (बृहद्-वैष्णव-तोषणी) : ततः** शिरस उत्पाटनाद् आदानाच् च हेतोः सो\ऽ**बुध्यत** यतो **महानुभावः** प्रभावो यस्य सः । **शाल्वात् प्रसृतां** तेन प्रसारिताम् इत्य् अर्थः । ननु कुतस् तस्येदृशी शक्तिः? तत्राह---**मयेनोदितां** प्रकटितां मयाज् जातां वा ॥२८॥


______


**जीव-गोस्वामी (लघु-वैष्णव-तोषणी) : ततः** शिरस उत्पाटनाद् आदानाच् च हेतोः **साल्वात् प्रसृतां** तेन प्रसारिताम् इत्य् अर्थः । ननु कुतस् तस्येदृशी शक्तिः ? तत्राह---**मयेनोदिताम्** उपदिष्टाम् ॥२८॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**जीव-गोस्वामी (बृहत्-क्रम-सन्दर्भः) :** **ततो मुहूर्तम्** इत्य्-आदि । **ततस्** तद्-अनन्तरम् **अस्वजनानां** परेषां शत्रूणाम् **अनुषङ्गतो** **मुहूर्तं** क्षण-मात्रम् एव **उपप्लुत** उपद्रुतः सन् **महानुभावः** श्री-कृष्णस् **तत्** ताम् **आसुरीं मायाम् अबुध्यत**, यतः **प्रकृतौ** भावे सर्वज्ञत्वे स्थितः ॥२८॥


______


**विश्वनाथ-चक्रवर्ती (सारार्थ-दर्शिणी) : प्रकृतौ** मानुष-स्वभावे **उपप्लुतः** व्याप्तः सुष्ठु अबोधः सन्न् **आस्ते** स्म तद्-अनन्तरं तु स **महानुभावस्** तत् सर्वम् **आसुरीं मायां** **साल्वेन प्रसृतां** प्रयुक्तां **मयात् उदिताम् अबुध्यत** ॥२८॥


______


**॥ १०.७७.२९ ॥**

**न तत्र दूतं न पितुः कलेवरं**

**प्रबुद्ध आजौ समपश्यद् अच्युतः ।**

**स्वाप्नं यथा चाम्बर-चारिणं रिपुं**

**सौभ-स्थम् आलोक्य निहन्तुम् उद्यतः ॥**

**श्रीधर-स्वामी (भावार्थ-दीपिका) :** स्वप्नं स्वप्न-प्रपञ्चं यथा ॥२९॥


______


**वंशीधरः (भावार्थ-दीपिका-प्रकाशः) :** तत्र युद्धे । अच्युतो ज्ञान-च्युति-रहितः ॥२९॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** प्रबुद्धः सन् न सम्यक् साक्षाद् अपश्यत् यतो\ऽच्युतो ज्ञानादौ सदा स्थिर इति भावः । च तु अम्बर-चारिणं तु ॥२९॥


______


**जीव-गोस्वामी (लघु-वैष्णव-तोषणी) :** प्रबुद्धः सन् न सम्यक् साक्षाद् अपश्यत् । प्रबुद्धत्वे हेतुः अच्युतः अनश्वर-ज्ञानादित्वाद् इति भावः ॥२९॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** अतः एव न तत्रत्येत्य्-आदि स्वाप्नं स्वप्न-प्रपञ्चं यथा ॥२९॥


______


**॥ १०.७७.३० ॥**

**एवं वदन्ति राजर्षे ऋषयः केच नान्विताः ।**  
यत् स्व-वाचो विरुध्येत नूनं ते न स्मरन्त्य् उत ॥**

**श्रीधर-स्वामी (भावार्थ-दीपिका) :** एवं पर-मतम् उपन्यस्तं निराकरोति---एवम् इति । **केच** केचन । **नान्विता** अनन्विताः पूर्वापरानुसन्धान-रहिताः । तद् आह---**यत् स्व-वाच** इति । **तन् नानुस्मरन्ति** इत्य् अर्थः । अयम् अभिप्रायः---न तावद् राजसूयार्थं रामेण सह गतः श्री-कृष्णः, सङ्कर्षणम् अनुज्ञाप्य \[१०.७१.१३\] इति पूर्वम् उक्तत्वात् ॥३०॥


______


**वंशीधरः (भावार्थ-दीपिका-प्रकाशः) :** *तद् आह* । *पूर्वपरानुसन्धान-राहित्यम्* आह---**स्व-वाचो यद् विरुध्येत** । *इत्य् अर्थ* इति---तद्-विरोध-लक्षणं वचो नानुसन्दधत इति । अत्र तात्पर्यम् आह---*अयम् अभिप्रायः*। *न तावद्* इत्य्-आदिना । मम त्व् इत्थं प्रतिभाति **केच ऋषयः** । हे **राजर्षे** ! **एवं वदन्ति** । किम्भूताः ?---**नान्विताः** अनु-पश्चाद्-उक्तिं सङ्कर्षणम् अनुज्ञाप्य \[१०.७१.१३\] इत्य्-आदिकां न इता न ज्ञातवन्त इत्य् अर्थः । **यद्** यतः **स्वस्य** मम **वाचः** । सङ्कर्षणम् इत्य्-आदिकम् एव ते न स्मरन्ति । अतस् तद्-उक्त्या---आह चाहम् इहायात आर्य-मिश्राभिसङ्गतः \[१०.७७.८\] इत्य्-आदिकया **विरुध्येत** । तद्-उक्त्या इति शेषः । विरुध्येत इति भावे लिङ् । उपसर्ग-वशाद् रुधेर् अकर्मकत्वम् ।

तीर्थस् तु---खेचरान्विता विरुध्यन्ते इति पाठम् आह---स्वस्य स्वतन्त्रस्य हरेर् वाचो वेद-लक्षणाः । विरुध्यन्ते यत् हरि-मोहादिकं प्रति हरेर् मोहादिकं न सहन्ते । अजस्यावक्र-चेतसः \[क।उ। २.२.१\] इति श्रुतेः । खेचरा भूतास् तद्-आवेश-युतास् तथा ॥३०॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) : ऋषयो** मन्त्र-मात्र-विदः ज्ञानि-मात्रेण ऋषयो वा । यद् वा, ऋषयो\ऽपि **स्वकीयाया वाचः** सकाशाद् **यद् विरुध्येत** विरुद्धं स्यात्, तत् **नानुस्मरन्ति** नानुसन्दधते । **नूनं** वितर्के निश्चये वा । अन्यत् तैर् व्याख्यातम् ।

यद् वा, सभा-पर्वोक्तानुसारेण श्री-वैशम्पायनादि-मते राजसूये श्री-बलदेवस्यापि गमनाद् एवं व्याख्येयम् । महाभारतादौ स्थाने स्थाने श्री-हरिवंशे च श्री-रुक्मिणी-स्वयंवरादौ जरासन्धाद्य्-उक्त्यापि श्री-कृष्णस्य भगवत्त्वं प्रतिपादितम् अस्तीति तेनैतद् विरुध्येतेत्य् अर्थः ॥३०॥


______


**जीव-गोस्वामी (लघु-वैष्णव-तोषणी) : ऋषयो\ऽपि** **स्वकीयाया** एव वाचो **हेतोर् यद् विरुध्येत** विरुद्धं स्यात्, **तन् नानुस्मरन्ति** नानुसन्दधति । **नूनं** वितर्के निश्चये वा ॥३०॥


______


**जीव-गोस्वामी (क्रम-सन्दर्भः) :** *पर-श्लोक-व्याख्या द्रष्टव्या ।*


______


**जीव-गोस्वामी (बृहत्-क्रम-सन्दर्भः) :** **एवं वदन्ति** इत्य्-आदि । हे **राजर्षे** ! **केचनान्विता** मुनय **एवं वदन्ति**, न तु तत् सत्यम्, सर्वज्ञस्य श्री-भगवतस् तथापि सरस्वत्यैव तत् समाधीयते ॥३०॥


______


**विश्वनाथ-चक्रवर्ती (सारार्थ-दर्शिणी) :** एवं पर-मतम् उपन्यस्य निराकरोति---**एवम्** इति । **के च** केचन **नान्विताः** पूर्वापरानुसन्धान-रहिताः । तद् एवाह---**यत् स्व-वाचो विरुध्येत** विरुध्येरन्न् इति तन् नानुस्मरन्तीत्य् अर्थः । तथा हि, न तावद् राजसूयार्थं रामेण सह गतः कृष्णः सङ्कर्षणम् अनुज्ञाप्य \[१०.७१.१३\] इति पूर्व-मुक्तत्वात् ततश् चार्यमिश्रादि-सङ्गत इति तैर् वर्णितं कृष्णोक्तं कथं सङ्गच्छतां, यदि वा कष्टेन सङ्गच्छतां नाम तदा पुनर् अपि कथं रामम् असम्भ्रान्तं जित्वाजेयं सुरासुरैः \[१०.७७.२४\] इति कृष्णोक्तम् उपपद्यताम् इति ॥३०॥


______


**॥ १०.७७.३१ ॥**

**क्व शोक-मोहौ स्नेहो वा भयं वा येऽज्ञ-सम्भवाः ।**  
क्व चाखण्डित-विज्ञान- ज्ञानैश्वर्यस् त्व् अखण्डितः ॥**

**श्रीधर-स्वामी (भावार्थ-दीपिका) :** असम्भावितं चेत्य् आह---**क्व शोक-मोहाव्** इति । **भयं वा** दुर्निमित्त-दर्शन-कृतं नूनं हन्युः पुरीं ममेति यद् उक्तं यच् च हस्ताच् छार्ङ्गं न्यपतद् \[१०.७७.१३\] इत्य् उक्तं । तद् **भयं वा क्व** इति । **अज्ञेषु सम्भवो** येषां ते । **अखण्डितानि विज्ञान-ज्ञानैश्वर्याणि** यस्य सः । तत्र **विज्ञानं** स्वरूप-विषयम् । **ज्ञानं** बाह्य-विषयम् ॥३१॥


______


**वंशीधरः (भावार्थ-दीपिका-प्रकाशः) :** विपरीतं तत्-कथनं निषेधति---**क्व** इति ॥३१॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) : मोहो**\ऽज्ञानं ममता वा । **ये\ऽज्ञ-सम्भवा** इत्य् अनेन श्री-भगवद्-भक्ति-विशेषाज् जायमानास् तु गुणातीता अभिज्ञेष्व् अपि सम्भवतीति ध्वनितम् । विज्ञान-ज्ञानयोर् ऐश्वर्यान्तर्गतत्वे\ऽपि पृथग् उक्तिः प्रस्तावानुसारेण तयोर् आधिक्यापेक्षया । सुरैर् ईडित इति शुद्ध-सात्त्विक-देव-स्तुत्वेन तामस-शोकाद्य्-अभावो\ऽखण्ड-विज्ञानादि-सद्भावश् च दृढीकृतः ॥३१॥


______


**जीव-गोस्वामी (लघु-वैष्णव-तोषणी) : मोहः** अज्ञानं सुरैर् ईडित इति शुद्ध-सात्त्विक-देवः तत्त्वेन तामस-शोकाद्य्-अभावो\ऽखण्ड-विज्ञानादि-सद्भावश् च दृढीकृतः ॥३१॥


______


**जीव-गोस्वामी (क्रम-सन्दर्भः) :** एवं वदन्तीति विरुद्धं यत् तत् स्वयम् एवाह---**क्व शोक** इति । अत्र **अज्ञ-सम्भवा** अन्ये लभ्यन्ते, पूर्वे माया-पारवश्य-कृताः चेत् संसारिणाम्, उत्तरे परमार्थ-माधुरी-पारवश्य-कृताः । ते तु संसारोत्तीर्णानां यथा प्रह्लादस्य संसारिणां तद्-बहिर्मुखत्व-मय-दुःख-दर्शनेन श्री-नृसिंह-देवे स्व-शोक-निवेदनं, यथा ब्रह्म-मोहन-लीला-कथनारम्भे श्री-शुक-देवस्य मोहः, यथा श्री-भरतस्य श्री-भगवन्तम् अविदुषि रहूगणे\ऽनुग्रहमयः स्नेहोदयः, यथा वा सनकादीनां श्री-वैकुण्ठ-देवे तत्-पार्षद-शाप-जनित-स्व-भय-निवेदनम् इति एते श्री-भागवते\ऽपि वर्णिताः, यथा

> तान् वीक्ष्य कृष्णः सकलाभय-प्रदो >
> ह्य् अनन्य-नाथान् स्व-कराद् अपच्युतान् । >
> दीनांश् च मृत्योर् जठराग्नि-घासान् >
> घृणार्दितो दिष्ट-कृतेन विस्मितः ॥ \[१०.१२.२७\]

इति तस्माद् असुरैर् यदि मायया मोहयितुम् इष्यते तदा तु न सर्वथासौ शोक-मोहादि-भाग् भवतीत्य् एव मन्तव्यम् । यत् तु ततो वत्सान् अदृष्ट्वा \[१०.१३.१६\] इत्य्-आदिकं

वर्णितं तत् पुनः परम-भक्तेन ब्रह्मणा सह लीला-कौतुकार्थम् एव स्वातन्त्र्येणाङ्गीकृतम् इति ज्ञेयम् ॥३०-३१॥


______


**जीव-गोस्वामी (बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** किं च, साल्व-मायया मोह एव तावत् कृष्णस्य न सम्भवेत् । कुतः ? तद्-धेतुकौ वसुदेव-विषयक-स्नेह-शोकौ सम्भवेतां, तथा साल्वाद् भयम् एव तस्य न सम्भवेत्, कुतस् तद्-धेतुकं शार्ङ्ग-पतनं चेत्य् आह---**क्व शोक**- इति । शोकादयो द्विविधाः अज्ञ-सम्भवाः विज्ञ-सम्भवाश् च । तत्र अज्ञे असर्वज्ञ-जने सम्भवन्ति ये ते वा क्व ? अखण्डितानि विज्ञानादीनि यस्य स परमेश्वरः कृष्णः क्व ? इति तस्माद् विज्ञे मायातीत-लोके सम्भवन्ति ये ते चिन्मयाः शोकादयो भगवद्-भक्ते भगवति च निखिल-रसामृत-मय-स्वरूपे रसाङ्ग-भूत-सञ्चारि-नामानः सन्त्य् एव, ते च दामोदर-लीला गोपी-पूर्व-राग-रासादि-लीला सुव्यक्ता एव द्रष्टव्याः । अत्र भयं वेति भयं पलायन-हेतु-भूत-भय-भिन्नं ज्ञेयम्, अरि-भयात् पलायनम् \[३.४.१६\] इत्य् उद्धवोक्तेः । तत् तन् न वास्तवं चेत् स्यात् तद्-विदां बुद्धि-भ्रमस् तदा न स्यात् \[ल।भा। १.५.६४\] इति भागवतामृतोक्तेश् च । इमाम् अगृभ्णन् अशनामृतस्य इति सामान्ये अश्वाभिधानीम् आदत्त इतिवत् ॥३१॥


______


**॥ १०.७७.३२ ॥**

**यत्-पाद-सेवोर्जितयात्म-विद्यया**

**हिन्वन्त्य् अनाद्यात्म-विपर्यय-ग्रहम् ।**

**लभन्त आत्मीयम् अनन्तम् ऐश्वरं**

**कुतो नु मोहः परमस्य सद्-गतेः ॥**

**श्रीधर-स्वामी (भावार्थ-दीपिका) :** किं च, **यस्य पाद-सेवया ऊर्जिता** पुष्कला या **आत्म-विद्या**, तया **अनादिश्** चासाव् **आत्म-विपर्यय-ग्रहश्** च, अहं कृशः सुखी दुःखी इत्य्-आदि-लक्षणः, तं **हिन्वन्ति** नाशयन्ति सन्तः । **ऐश्वरं** पदं च । तस्य **सतां गतेः कुतो नु मोहः ?** इति । अतो वा एतद् वचनं सत्यम् इत्य् अर्थः ।


______


**वंशीधरः (भावार्थ-दीपिका-प्रकाशः) :** कैमुत्येन तद् एव द्रढयति---*किं च,* इति । अतो मोहाभावात् । *एतद् वचनं* ततो मुहूर्तम् \[१०.७७.२८\] इत्य्-आदि-रूपम् । *इत्य् अर्थ* इति---न सर्वथा सत्यम् । यद् अचरस् तन्वा \[ऋ।वे। १०.५४.२\][^२२] इत्य्-आदि-श्रुत्या तद्-व्यवहारस्य मायिकत्वागमाद् इति भावः ॥३२॥

[^२२]: यद् अचरस् तन्वा वावृधानो बलानीन्द्र प्रब्रुवाणो जनेषु ।

    मायेत् सा ते यानि युद्धान्य् आहुर् नाद्य शत्रुं ननु पुरा विवित्से ॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** आत्म-विद्यया स्व-तत्त्व-ज्ञानेनानादिं सदा वर्तमानम् आत्मनः स्व-स्व-रूपस्य विपर्ययेण वैपरीत्येन ग्रहं ग्रहणं ज्ञानम् इत्य् अर्थः । आत्मीयं पदं स्वरूपानुभव-लक्षणं मोक्षम् इत्य् अर्थः । ऐश्वरं च श्री-वैकुण्ठ-लोकं कथम्भूतम्? अनन्तं लोकत्वे\ऽप्य् अपरिच्छिन्नं ब्रह्म-घनत्वेन परम-व्यापकत्वात् । नु अहो । मोहो\ऽज्ञानं परमस्य परमेश्वरस्येति दुर्निमित्त-दर्शनं, तेन चिन्ता च । तथा सतां मुक्तानां मोक्षानपेक्षक-भक्तानां वा गतेर् गम्यस्येति सच्चिदानन्द-विग्रहत्वेन च दौर्भेदनादिकं न सम्भवेद् एवेति भावः ॥३२॥


______


**जीव-गोस्वामी (लघु-वैष्णव-तोषणी) : आत्म-विद्यया** स्व-तत्त्व-विज्ञानेन **आत्मनः** स्व-स्वरूपस्य **विपर्ययेण** वैपरीत्येन **ग्रहणं** ज्ञानम् इत्य् अर्थः । **आत्मीयं** पदं स्वरूपानुभव-लक्षणं मोक्षम् इत्य् अर्थः । **ऐश्वरं** च वैकुण्ठ-लोक । कथं-भूतम्? **अनन्तं** लोकत्वे\ऽपि श्री-विग्रहवद् अपरिच्छिन्नं **नु** अहो **मोहः** अज्ञानं **परमस्य** परमेश्वरस्य इति दुर्निमित्तता-दर्शनं तेन चिन्ता च न सम्भवेत्, तथा **सतां** मुक्तानां मोक्षानपेक्षक-भक्तानां वा **गतेर्** गम्यस्येति सच्चिदानन्द-विग्रहत्वेन च दोर्-भेदनादिकं न सम्भवेद् एवेति भावः

______


अथवात्र प्रकरणे सर्वं नासमञ्जसं, किन्तु किञ्चिद् एव कुरु-वृद्धानुज्ञापना-पूर्वक-प्रस्थानादीनाम् अपेक्षितत्वात् श्री-बलदेवस्य सभा-पर्वादाव् उक्तं । तत्र गमनं च न विरुद्धं पूर्वम् आगतस्यापि पश्चाद् यज्ञार्थम् आह्वानेन तथा श्री-कृष्णेन सहैवागत्य पुर-रक्षार्थावस्थानेन च सम्भवात् पूर्वं द्वारकायां स्थिते तु श्री-बलदेवे श्री-प्रद्युम्नस्य युद्धादौ प्राधान्यायुक्तत्वात् प्राकृता अपि तदानीं जानीयुः किम् उत श्री-वैशम्पायनादयः अतस् तेषां तत्र मोहो न सम्भवेत् । दुर्निमित्त-दर्शनादिकं च लीलैव ततस् तदपि न विरुद्धं यत् तु श्री-भगवद्-अन्तर्-वृत्तित्वात् तैर् दुरूहं विरुद्धं च तत्स्वयम् एवाह---क्व शोकेति । अखण्डित-विज्ञानादित्वेन शोकादि-वशत्वेन चोक्तत्वात् स्व-वाग्-विरुद्धता तत्राज्ञ-सम्भवा इति । विशेषणाद् विज्ञ-सम्भवा अन्ये लभ्यन्ते पूर्वे माया-पारवश्य-कृताः ते च संसारिणाम् उत्तरे परमार्थ-वस्तु-माधुरी-पारवश्य-कृताः ते तु संसारोत्तीर्णानां यथा श्री-प्रह्लादस्य संसारिणां तद्-बहिर्मुखत्वमय-दुःख-दर्शनेन श्रीनृसिंहदेवे स्व-शोक-निवेदनं यथा वा ब्रह्म-मोहन-लीला-कथनारम्भे श्री-शुक-देवस्य मोहः । यथा वा, श्री-भरतस्य श्री-भगवन्तम् अविदुषि रहूगणे\ऽनुग्रहमयः स्नेहोदयः यथा वा सनकादीनां श्री-वैकुण्ठ-देवे तत्-पार्षद-शाप-जनित-स्व-भय-निवेदनम् इति एते श्री-भगवतो\ऽपि दामोदर-लीला-प्रसङ्गे भक्तानुग्रह-स्वभावता-स्थापनया स्थापिता एव यथैव श्री-शुक-देवेनापि स्वयम् अन्यत्र वर्णितम्

> तान् वीक्ष्य कृष्णः सकलाभय-प्रदो >
> ह्य् अनन्य-नाथान् स्व-कराद् अपच्युतान् । >
> दीनांश् च मृत्योर् जठराग्नि-घ्।आसान् >
> घृणार्दितो दिष्ट-कृतेन विस्मितः ॥ \[१०.१२.२७\]

यथा तत्रैव च सर्व-सात्वत-गण-रक्षार्थं शाल्वेन युद्ध्यतीति तस्माद् असुरैर् यदि मायया मोहयितुम् इष्यते तदा न सर्वथा शोक-मोहादि-भाक् भवतीत्य् एव मन्तव्यं यत् तु---

> ततो वत्सान् अदृष्ट्वैत्य पुलिने\ऽपि च वत्सपान् । >
> उभाव् अपि वने कृष्णो विचिकाय समन्ततः ॥ \[१०.१३.१६\] इति ।

ब्रह्मणो माययैव तत्-तद्-वर्णितम् । तत् पुनः परम-भक्तेन ब्रह्मणा सह-लीला-कौतुकार्थम् एव स्वातन्त्र्येणाङ्गीकृतम् इति ज्ञेयम् । एवम् एवोत्तर-पद्ये\ऽपि अनाद्यात्म-विपर्यय-ग्रहं हिन्वन्तीत्य् एवोक्तम् इति दिक् । एवं ततो मुहूर्तम् इत्य्-आदि-द्वये गीर्देवी-मतम् एतत् मुहूर्तं व्याप्य तत् तस्मात् मिथ्याकारणाद् धेतोर् यः स्वजनस्य श्री-वसुदेवस्य अनुषङ्गो\ऽनुस्मरणं तृतीयायास् तसिल्, तेनोपप्लुतो व्याप्तो\ऽपि प्रकृतौ स्व-स्वरूपे स्व-बोधे निज-सार्वज्ञ एवास्ते स्व-व्यवच्छेदेनासीत् यतो महानुभाव इत्य्-आदि मुहूर्तानन्तरं तु बहिर् अपि नापश्यद् इत्य् आह---नेति । तत्र दृष्टान्तः प्रबुद्धः स्वप्न-समये\ऽपि स्वप्नो\ऽयम् इति निर्णीत-बोधो जनो यथा क्षणात् स्वाप्नं तत्-सम्बन्धि वस्तु न पश्यति तथेति ॥३२॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** साल्वमायया मोहासम्भवे कैमुत्यम् आह---यत्पादसेवया ऊर्जिता पुष्टा या आत्मविद्या तया अनादिश्चासावात्मविपर्ययग्रहश् च अहं कृशः सुखी दुःखीत्यादिलक्षणः तं हिन्वन्ति दूरीकुर्वन्ति सन्तः ऐश्वरं पदं न लभन्ते तस्य सतां गतेः परमेश्वरस्य साल्वस्य नरस्य मायया कुतो मोहो\ऽज्ञानं तस्मान्न तद्वाक्यं सत्यम् इत्य् अर्थः ॥३२॥


______


**॥ १०.७७.३३ ॥**

**तं शस्त्र-पूगैः प्रहरन्तम् ओजसा**

**शाल्वं शरैः शौरिर् अमोघ-विक्रमः ।**

**विद्ध्वाच्छिनद् वर्म धनुः शिरो-मणिं**

**सौभं च शत्रोर् गदया रुरोज ह ॥**

**श्रीधर-स्वामी (भावार्थ-दीपिका) :** किं तर्हि सत्यं ? तद् आह---तं शस्त्र-पूगैर् इति । वर्म कवचम् । रुरोज बभञ्ज ॥३३॥


______


**वंशीधरः (भावार्थ-दीपिका-प्रकाशः) :** सत्यमाशङ्क्य वक्ति-किम् इति । तत्सत्यम् ॥३३॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** ओजसा वेगेन महा-बलेन वा प्रहरन्तम् इत्य् अनेन लीलया विद्ध्वेति ध्वनितम् । यतः शौरिः अतो\ऽमोघो विक्रमः शक्तिर् येषां तैः पाठान्तरे सत्य-पराक्रमः शिरसो मणि वर्मादीनां तत्-तत्-क्रमेण च्छेदनं वीर-दर्पाधिक-निरसनार्थम्, यतः शत्रोः ह हर्षे तावद् एव राजसूयस्य पश्चाद् इन्द्रप्रस्था-छ्री-द्वारकाम् आगत-मात्र इति शेषः ॥३३॥


______


**जीव-गोस्वामी (लघु-वैष्णव-तोषणी) :** एवं पर-मत-मिश्रं पूर्वं प्रकरणं संशोध्य केवल-स्व-मतम् उत्तरं प्रकरणम् आह---वादीनां तत्-तत्-क्रमेणाच्छादनं तद्-दर्पस्याधिक-निरसनार्थं यतः शत्रोः ह हर्षे ॥३३॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** तद् एवं पर-मतं दूषयित्वा प्रकृतम् अनुसरति---तम् इति । रुरोज बभञ्ज ॥३३॥


______


**॥ १०.७७.३४ ॥**

**तत् कृष्ण-हस्तेरितया विचूर्णितं**

**पपात तोये गदया सहस्रधा ।**

**विसृज्य तद् भू-तलम् आस्थितो गदाम्**

**उद्यम्य शाल्वोऽच्युतम् अभ्यगाद् द्रुतम् ॥**

**श्रीधर-स्वामी (भावार्थ-दीपिका) : [+++]{।मर्क्}**


______


**वंशीधरः (भावार्थ-दीपिका-प्रकाशः) :** *न व्याख्यातम्।*


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** तत्सौभम् । कृष्णस्य साक्षाद्भगवतो हस्तेनेरितया प्रेरितया अतो विशेषेण चूर्णितं सत् तोये समुद्रे । अच्युतम् इति । तत्रैव स्थिरतया वर्तमानम् इति भावः । द्रुतम् अपि सुखमगात् ॥३४॥


______


**जीव-गोस्वामी (लघु-वैष्णव-तोषणी) :** तत्सौभं तोये समुद्रे ॥३४॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** तत् सौभम् ॥३४-३६॥


______


**॥ १०.७७.३५ ॥**

**आधावतः स-गदं तस्य बाहुं**

**भल्लेन छित्त्वाथ रथाङ्गम् अद्भुतम् ।**

**वधाय शाल्वस्य लयार्क-सन्निभं**

**बिभ्रद् बभौ सार्क इवोदयाचलः ॥**

**श्रीधर-स्वामी (भावार्थ-दीपिका) :** लयार्क-सन्निभं प्रलय-कालीन-सूर्य-सदृशम् ।


______


**वंशीधरः (भावार्थ-दीपिका-प्रकाशः) :** तस्य शाल्वस्य । अथ बाहुच्छेदानन्तरम् ॥३५॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** अथानन्तरं सद्य एवेत्य् अर्थः । अद्भुतत्वम् एवाह---लयेति । वधाय बिभ्रत् श्रीहस्ते दधानः सन् बभौ अशोभत श्री-कृष्णः उदयाचलस्य श्यामतया श्री-कृष्णेनोपमा एवं दुष्टवधार्थं चक्रस्य तेजोभरप्रकाशः सूचितः तेन युद्धे\ऽपि मनोहरशोभारं उक्तः ॥३५॥


______


**जीव-गोस्वामी (लघु-वैष्णव-तोषणी) :** अद्भुतम् एवाह---लयेति । वधाय बिभ्रत् श्री-कृष्णः यत्र दुष्टवधार्थं चक्रस्य तेजोभरप्रकाशः सूचितः तथा युद्धे\ऽपि

श्री-भगवतो मनोहरशोभाभर इति ॥३५॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**॥ १०.७७.३६ ॥**

**जहार तेनैव शिरः स-कुण्डलं**

**किरीट-युक्तं पुरु-मायिनो हरिः ।**

**वज्रेण वृत्रस्य यथा पुरन्दरो**

**बभूव हाहेति वचस् तदा नृणाम् ॥**

**श्रीधर-स्वामी (भावार्थ-दीपिका) :** *न व्याख्यातम्।*


______


**वंशीधरः (भावार्थ-दीपिका-प्रकाशः) :** तेनैव चक्रेणैव । तदा शिरश्छेदनसमये ॥३६॥


______


**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*


______


**सनातन-गोस्वामी (बृहद्-वैष्णव-तोषणी) :** पुरुमायिनो बहुल-माया-युक्तस्यापि सकुण्डलम् इत्य्-आदिविशेषणाभ्यां तीक्ष्णधारेण लीलया मूलतः शीघ्रहरणं बोधयति । अत एवोक्तं---हरिर् इति । महाकायस्यापि तथा शिरोहरणे दृष्टान्तः---वज्रेणेति । हाहेति परमाद्भुतत्वात् ॥३६॥


______


**जीव-गोस्वामी (लघु-वैष्णव-तोषणी) :** पुरुमायिनः बहुलमायायुक्तस्यापि जहार छित्त्वा स्वसैनिकाग्रे विचकर्ष सकुण्डलम् इति विशेषणाभ्यां तत्र स्वकौतुकम् अपि बोधयति हा हेति परमाद्भुतत्वात् ॥३६॥


______


**जीव-गोस्वामी (क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**॥ १०.७७.३७ ॥**

**तस्मिन् निपतिते पापे सौभे च गदया हते ।**  
नेदुर् दुन्दुभयो राजन् व्योम्नि देव-गणेरिताः ॥**

**सखीनाम् अपचितिं कुर्वन् दन्तवक्रो रुषाभ्यगात् ॥**

**श्रीधर-स्वामी (भावार्थ-दीपिका) :** देव-गणैर् ईरिता वादिताः । किं च, सखीनाम् इति ।

इति श्रीमद्-भागवते महा-पुराणे दशम-स्कन्धे उत्तरार्धे श्रीधर-स्वामि-विरचितायां भावार्थ-दीपिकायाम् सप्तसप्ततितमो\ऽध्यायः ॥७७॥


______


**वंशीधरः (भावार्थ-दीपिका-प्रकाशः) :** तस्मिन् शाल्वे । अन्यदाह---किं चेति ॥३७॥

इति श्रीमद्-भागवत-भावार्थ-दीपिका-प्रकाशे दशम-स्कन्धोत्तरार्धे सप्तसप्ततितमो\ऽध्यायः ॥७७॥


______


**श्रीनाथ-चक्रवर्ती (चैतन्य-मत-मञ्जुषा) :**

इति श्रीनाथ-चक्रवर्ति-पाद-विरचितायां चैतन्य-मञ्जूषायां सप्तसप्ततितमो\ऽध्यायः ॥७७॥


______


**सनातन-गोस्वामी (बृहद्-वैष्णव-तोषणी) :** पापे महादुष्टे नितरां पतिते मृते अपुनर् आवृत्तिमोक्षप्राप्ते अथ च सौभे च हते नाशिते इति तस्मिन् स्थिते\ऽपि तत्पुत्रादीनां पुनर् दुष्टताशङ्कानिरासेन देवगण-(देववर्ग)प्रहर्षः सूचितः । अत एव नेदुः । हे राजन्न् इति प्रहर्षेण स्वयं राजमानस्तमयि हर्षयति । सखीनां शिशुपालादीनामपचितिमानृण्यं कुर्वन् कर्तुमभ्ययात्तदैवेति महानिर्बुद्धित्वं सूचितम् । तत्र हेतुः-रुषा क्रोधेन विचारलोपाद् इति भावः ॥३७॥

इति श्रीमद्-भागवते महा-पुराणे दशम-स्कन्धे उत्तरार्धे

श्री-श्रील-सनातन-गोस्वामि-पाद-कृतायां श्री-बृहद्-वैष्णव-तोषणां

श्री-दशम-टिप्पण्यां सप्तसप्ततितमो\ऽध्यायः ॥७७॥


______


**जीव-गोस्वामी (लघु-वैष्णव-तोषणी) :** नितरां पतिते मृते अपुनर् आवृत्तिं प्राप्ते सौभे च हते नाशिते सखीनाम् इत्य् अर्धकम् । अपचितिं वैर-निग्रह-रूपेण प्रत्युपकारेणान्त्येष्टिम् इव कुर्वन् कर्तुम् अभ्यगात् तदैव इति महा-निर्बुद्धित्वं सूचितं तत्र हेतुः रुषेति ॥३७॥

इति श्रीमद्-भागवते महा-पुराणे दशम-स्कन्धे

श्रीमज्-जीव-गोस्वामि-कृत-वैष्णव-तोषिण्यां

सप्तसप्ततितमो\ऽध्यायः ॥७७॥


______


**जीव-गोस्वामी (क्रम-सन्दर्भः) :**

इति श्रीमद्-भागवते महा-पुराणे दशम-स्कन्धे

श्रीमज्-जीव-गोस्वामि-कृत-क्रम-सन्दर्भे

सप्तसप्ततितमो\ऽध्यायः ॥७७॥


______


**जीव-गोस्वामी (बृहत्-क्रम-सन्दर्भः) :**

इति श्रीमद्-भागवते महा-पुराणे दशम-स्कन्धे

श्रीमज्-जीव-गोस्वामि-कृत-बृहत्-क्रम-सन्दर्भे

सप्तसप्ततितमो\ऽध्यायः ॥७७॥


______


**विश्वनाथ-चक्रवर्ती (सारार्थ-दर्शिणी) :** सखीनां शिशुपालादीनाम् अपचितिं वैर-निर्यातनेनान्त्येष्टिं कुर्वन् कर्तुम् ॥३७॥

इति सारार्थ-दर्शिन्यां हर्षिण्यां भक्त-चेतसाम् ।

सप्तसप्ततितमो\ऽध्यायः सङ्गतः सङ्गतः सताम् ॥७७॥


______


(१०.७८)
