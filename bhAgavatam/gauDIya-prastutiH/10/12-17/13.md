+++
title = "१३"

+++

## सबाल-वत्स-वृन्दे ब्रह्मणापहृते श्री-कृष्णस्य तत्-तद्-रूपेणाब्दं यथा-पूर्वं विहरणं ब्रह्मणो मोह-भङ्गश् च।

**॥ १०.१३.१ ॥**

**श्री-शुक उवाच---**

**साधु पृष्टं महा-भाग त्वया भागवतोत्तम ।**  
यन् नूतनयसीशस्य शृण्वन्न् अपि कथां मुहुः ॥**

**श्रीधर-स्वामी (भावार्थ-दीपिका) :**

त्रयोदशेऽहरद् ब्रह्मा वत्सान् पालांश् च मायया ।

तदा तत्-सर्व-रूपोऽब्दं कृष्णः पूर्ववद् आचरत् ॥

**नूतनयसि** नव्यवत् करोसि ॥१॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** *पालान्* गोपान् । *तदा* हरणोत्तर-काले । तेषां सर्वेषां गोप-*वत्सानां* *रूपम्* इव रूपं यस्य सः, *अब्दम्* इति । कालाध्वनोर् अत्यन्त-संयोगे इति द्वितीया । यावद्-वर्षम् इत्य् अर्थः । *पूर्ववत्* यथा-पूर्वं लीलां *करोति* तद्वद् इत्य् अर्थः ।

**महा-भाग्यं** विना हरि-कथायाः प्रश्नो न सम्भवतीति भावः । अस्यैव विवरण-रूपं **भागवतोत्तमे**ति कथं मे भागवतोत्तमत्वम् ? तत्राह---**यद्** इति । यत् यतः । नूतनं *करोषि* **नूतनयसि** तत् करोतीति णिजन्ताच् छतरि ॥१॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** हे **महा-भाग** ! इति । गर्भेऽपि तेन श्री-भगवतो दर्शनात् । हे **भागवतोत्तम** ! इति तत्-कथैक-रसिकत्वात्, तथा द्विः सम्बोधनं च श्री-कृष्णाविष्ट-चित्तत्वात् प्रेम्णैव **यद्** यस्मात् **ईशस्य** स्व-प्रभोः ॥१॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** हे **महा-भाग** ! इति गर्भेऽपि तेन भगवतो दर्शनात् । जन्मान्तरं च सर्वत्र तत्-परीक्षणादिना । हे **भागवतोत्तम** ! इति ! तत्-कथैक-रसिकत्वात् । वस्तुतस् तु श्री-कृष्णाविष्टत्वात् प्रेम्णा तथा द्विः सम्बोधनम् । **यद्** यस्मात् ईशस्य स्व-प्रभोः ॥१॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :**

जेमनं वत्स-तत्-पाल-हरणं ब्रह्म-मोहनम् ।

स्व-भूत-वत्स-विष्ण्व्-आदि-प्रादुर्भावस् त्रयोदशे ॥

विश्वस्य सृष्ट्य्-आदि-विमोहनाद्य्-

ऐश्वर्यं यद्-अंशांश-भवं स कृष्णः ।

विश्वादि-सृष्टिं बलदेव-मोहं

स्वैश्वर्यम् अत्रैक्षयतात्म-योनिम् ॥

हे भागवतेषूत्तम ! कथं मे **भागवतोत्तम**त्वम् ? तत्राह---**यद्** इति । **नूतनयसि** नूतनीकरोषि **श्रुतां मुहुर्** आस्वादिताम् **अपि कथाम्** अश्रुतचरीम् इव **करोषी**ति कथायाम् अनुरागो व्यञ्जितः ॥१॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :**

स जग्धिर् वत्स-तत्-पाल-हृतिर् ब्रह्म-विमोहनम् ।

स्व-भूताद् भुत-वत्सादि प्राकट्यं च त्रयोदशे ॥

**भागवतोत्तम**त्वे हेतुर्---**यद्** इति । असकृच् **छृउताम् अपि नूतनां** मन्यस इत्य् अर्थः ॥१॥


______


**॥ १०.१३.२ ॥**

**सताम् अयं सार-भृतां निसर्गो**

**यद्-अर्थ-वाणी-श्रुति-चेतसाम् अपि ।**

**प्रतिक्षणं नव्यवद् अच्युतस्य यत्**

**स्त्रिया विटानाम् इव साधु वार्ता ॥**

**श्रीधर-स्वामी (भावार्थ-दीपिका) :** तथा हि, **सार**-**भृतां** सार-ग्रहिणाम्, **अयं निसर्गः** स्वभावः । कोऽसौ ? **अच्युतस्य वार्ता श्रुता** सती **प्रतिक्षणं साधु नव्यवद्** भवतीति **यत्** सः । **विटानां** स्त्रैणानां, **स्त्रियाः** कामिन्या वार्ता इव । कथम्-भूतानाम् अपि **सताम्** ? या अच्युत-वार्ता सैवार्थो येषां तानि, **वाणी**-**श्रुति**-**चेतांसि** तथा-भूतानाम् **अपि** ॥२॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) : विटो**ऽद्रौ लवणे खिड्गे मूषिके खदिरेऽपि च इति मेदिनी । **स्त्रिया** इति, परम-घृणास्पदस्यापि स्त्री-पदार्थम् **। नव-नव**-मधुरता-स्फूर्ताव् अनुराग एव कारणं चेन्, नित्य-नूतनायमानस्य परमानन्दैक-रसस्य श्री-भगवतः, किम् उतेति भावः ॥२॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** स्त्रिया विटानाम् इव साधु-वार्ता इत्य्-आदि । **अच्युत-वार्ता** इत्य् आयाते, तच्-चरिते **साध्व्** इति व्रज-विहार-परम् । साध्वी असाधारणाद्भूता **प्रतिक्षणं नव्यवद्** येषां, तेषां **सताम्** **अयम्** एव **निसर्गः** स्वभावः । तत्र दृष्टान्तः---**स्त्रिया विटान् इव** स्त्रिया **वार्ता,** यथा विटानां, विटानां वा यथा स्त्रियाः । अतः श्री-कृष्णे तथैवासक्तिः कार्या, सा गोपीनाम् एव ॥२॥

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** अश्रुतं च नूतनयसीति, किं वक्तव्यम् ? यतो मुहुर् मुहुः श्रुतम् अपि नूतयनयसीत्य् एतद् उचितम् एवेत्य् आह---**सताम्** इति । कदाचित् कथञ्चित् रसान् न च्यवत इत्य् **अच्युतः,** तस्येति । **तद्-वार्ताया** अपि तादृशत्वम् अभिप्रेतम् । अत एव **साधु** यथा स्यात्, तथा **नव्यवद्** भवति । यद्यपि नव्यैव भवति, तथापि पूर्व-सेवितत्वाद् वति-प्रत्ययः । तद्-एक-लाम्पट्य-मात्रापेक्षया दृष्टान्तः---**स्त्रिया** इति ॥२॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** अश्रुतं च नूतनयसीति । किं वक्तव्यं ? यो मुहुर् मुहुः श्रुतम् अपि नूतयनयसीत्य् एतद् अप्य् उचितम् एवेत्य् आह---**सताम्** इति । कदाचित् कथञ्चित् कस्माच्चिद् अपि च रसान् न च्यवत इत्य् **अच्युतः,** तस्येति । तद्-वार्तया अपि तादृशत्वम् अभिप्रेतम् । अत एव **साधु** यथा स्यात्, तथा **प्रतिक्षणं नव्यवद्** भवति, स्वादु-वैशिष्ट्येनापूर्ववज् जायते । तद्-एक-लाम्पट्यांशं दृष्टान्तः---**स्त्रिया** इति । तद् एवं परम-घृणास्पदस्यापि स्त्री-पदार्थस्य नव-नव-मधुरता-स्फूर्तौ अनुराग एव कारणं चेन् नित्य-नूतनायमान-परमानन्दैक-रसस्य श्री-भगवतः किम् उतेति भावः ॥२॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) : सताम्** इत्य् अत्र **नव्यवद्** इति । प्रत्ययेनानुराग-तुल्यत्वम् एव दर्शितम् । साक्षाद् अनुरागे तु नव्यम् एव भातीत्य् अर्थः । तथापि तस्याङ्घ्रि-युगं नवं नवं \[भा।पु। १.११.३४\] इतिवद् इति भावः । **उत** वितर्के इदं विचारयाम इत्य् अर्थः ॥२.७॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** अथ भगवत्-कथायाः सतत-श्रवण-श्रद्धालुतया राजानम् अभिनन्दन्न् आह---**सताम् अयम्** इत्य्-आदि । **सार-भृतां** सार-ग्राहिणां **सतां** साधूनाम् **अयम्** एव विसर्गः स्वभावः । कोऽसौ ? इत्य् आह---**अच्युतस्य** **प्रतिक्षणं** **नव्यवद्** या **साधु**-**वार्ता** । प्रतिक्षण-नव्यत्वे दृष्टान्तः---कीदृशानां सतां **विटानां** वा ? **यद्**-**अर्थानि** यत्-प्रयोजनानि **वाणी-श्रुति-चेतांसि** येषां, तथा-भूतानाम् अपि निरन्तर-गुण-कथन-श्रवण-चिन्तन-तत्-पराणाम् **अपि** प्रतिक्षणं नव्यवद् इत्य् अतिचित्रम् । एतेन दृष्टान्तेन भगवद्-विषय-रागाधिक्यं हि सार-भृतां सतां साहजिकम् ॥२॥

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) : सार-भृतां** सार-ग्राहिणाम् अयं **निसर्गः,** **यद्** यतः **अच्युतस्य वार्ता प्रतिक्षणं** क्षणे क्षणे **साधु** यथा स्यात्, तथा **नव्यवद्** भवति । तृष्णाधिक्याद् अपूर्ववज् जायते । **यद्-अर्थानि** अच्युत**-**वार्ता-प्रयोजनानि, **वाणी-श्रुति-चेतांसि** तेषां, तथा-भूतानाम् **अपि ।** तद्-एक-लांपट्यांशे दृष्टान्तः\--**विटानां** कामुकानां **स्त्रिया** **वार्ता** एव कामिनी-कथेव ॥२॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) : सार**-ग्राहिणां **सताम् अयं निसर्गः** स्वभावः । **यद्** यस्माद् **अच्युतस्य** **वार्ता प्रतिक्षणं नव्यवद्** भवति । सार-रूपायां तस्यां तृष्णातिशयाद् अपूर्ववज् जायते । यद्-अर्थानि यद्-वार्ता-फलकानि[^११] **वाणी**-**श्रुति-चेतांसि** वाक्-कर्ण-मनांसि येषां, तादृशानाम् **अपि** । तद्-एक-लाम्पट्यांशे दृष्टान्तः**\--विटानां** कामिनां **स्त्रियास्** तरुण्या वार्ता एव ॥२॥

[^११]: अच्युत-वार्ता-प्रयोजनानि इति चैतन्य-गौडीय-मठ-संस्करणे



______


**॥ १०.१३.३ ॥**

**शृणुष्वावहितो राजन्न् अपि गुह्यं वदामि ते ।**  
ब्रूयुः स्निग्धस्य शिष्यस्य गुरवो गुह्यम् अपि उत ॥**

**श्रीधर-स्वामी (भावार्थ-दीपिका) :** *न व्याख्यातम्।*

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) : राजन्न्** इति हे बुद्ध्य्-आदिना प्रकाशमान ! एजत्-कथानकं वक्ष्यमाणं बोद्धुं त्वम् अर्हसीति भावः ॥३॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) : शृणुष्व** इत्य्-आदि । **अपि गुह्यम्**, अयम् अर्थः---इदम् अतिगुह्यम् **।** कुत्रापि पुराणादौ नास्ति । **वदामि** इति न च मे पित्रापि उक्तम्, यतोऽनुक्रमणिकाध्यायेऽपि न लिखितम् । मयैवेदं ज्ञायते, तेन ते **वदामि** । अतिगुह्यं चेत् तदा कथं वदसि ? तत्राह---ब्रूयुः \[भा।पु। १.१.८\] इत्य्-आदि ॥३॥

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) : अवहितः** सन्न् इति वक्ष्यमाणस्य परम-दुरवगाहत्वात् । **राजन् !** हे बुद्धी-आदिना प्रकाशमानेत्य् अर्थः । **उत** इति प्रसिद्धौ हेतौ---वा ॥३॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) : अवहितः** सन्न् इति, वक्ष्यमाणस्य परम-दुरवगाहत्वात् । **राजन्** हे बुद्धी-आदिना प्रकाशमानेत्य् अर्थः । **उत** इति वितर्के, वयम् इदं विचारयाम इत्य् अर्थः । अत्र श्री-भगवति ब्रह्मणि च यद् असम्भवं बहु-विधम् एवाश्चर्यम् आयास्यति, तत् खलु न सर्वेषां सुबोधम् इति **गुह्यम्** इत्य् उक्तम् ॥३॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) : उत** वितर्के । इदं विचारयाम इत्य् अर्थः ॥३॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** इत्य् अभिनन्द्य सच्-**छिष्यं** प्रति वात्सल्याधिक्याद् अतिरहस्यम् अपि कथयति---**शृणुषु** इत्य्-आदि । हे **राजन्** ! शृणुष्व । किं तत् ? इत्य् आह---**अपिगुह्यं** गुह्यम् अपि, यद् **वदामि** । अपि गुह्यम् इत्य् अस्यायं भावः । इदं कौ अपि पुराणादौ नास्ति । पित्रापि न कथितम् भगवद्-अनुग्रहान् मयैवेदं ज्ञायत । इति वदामीत्य् उक्तम् अपुरुष-प्रयोगः ।

ननु, तर्हि कथम् अतिगुह्यं प्रकाशयसीति-आह---ब्रूयुः स्निग्धस्य शिष्यस्य गुरवो गुह्यम् अपि उत \[भा।पु। १०.३.१३-१४\] इत्य् अध्याय-द्वये ब्रह्म-मोहन-रूप-लीला श्री-शुकदेवस्यैवानुभूता ॥३॥

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी), बलदेव-विद्यभूषणः (वैष्णवानन्दिनी) :** *न व्याख्यातम्।*


______


**॥ १०.१३.४ ॥**

**तथाघ-वदनान् मृत्यो रक्षित्वा वत्स-पालकान् ।**  
सरित्-पुलिनम् आनीय भगवान् इदम् अब्रवीत् ॥**

**श्रीधर-स्वामी (भावार्थ-दीपिका) :** *न व्याख्यातम्।*

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) : तथा** पूर्वोक्त-प्रकारेण, भो वयस्या मम सखीनां भवताम् एव भोजन-योग्यम् एतद् इति भावः । **पुलिनं** तोयात् सद्यो निर्गतं तटम्, तोयोत्थितं तत्-पुलिनं सैकतं सिकतामयम् इत्य् अमरः ॥४॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :***न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) : तथा** तेनोक्त-प्रकारेण **अघासुर-वदन**-रूपान् **मृत्योः** **वत्सान्** **पालकांश्** च । **भगवान्** इति निजैशर्य-विशेष-प्रकटनार्थम् इति भावः । तच् चाग्रे व्यक्तं भावि ॥४॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) : तथा** तेन प्रकारेण **अघासुर-वदन**-रूपान् **मृत्योः वत्सान्** **पालकांश्** च, **भगवान्** अपि ॥४॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती (सारार्थ-दर्शिणी), बलदेव-विद्यभूषणः (वैष्णवानन्दिनी) :** *न व्याख्यातम्***।**


______


**॥ १०.१३.५ ॥**

**अहोऽतिरम्यं पुलिनं वयस्याः**

**स्व-केलि-सम्पन् मृदुलाच्छ-बालुकम् ।**

**स्फुटत्-सरो-गन्ध-हृतालि-पत्रिक-**

**ध्वनि-प्रतिध्वान-लसद्-द्रुमाकुलम् ॥**

**श्रीधर-स्वामी (भावार्थ-दीपिका) :** भोजन-विधानाय **पुलिनं** स्तौति---**अहो** इति । स्वीयानां **केलीनां संपदो** विद्यन्ते यस्मिंस् तत् । **मृदुला-अच्छा-वालुका** यस्मिंस् तत् । किं च, **स्फुटद्** विकसत् **सरः** । सरोज-बाहुल्येनोपचारतः सर एव विकसद् इत्य् उक्तम् । तस्य **गन्धस्** तेन **हृता** आकृष्टा अलयः **पत्रिणश्** च ये तेषां, के उदके **ध्वनयस्** तेषां, **प्रतिध्वानास्** तैर् **लसन्तो द्रुमास्** तैर् **आकुलं** व्याप्तम् ॥५॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** *विधानं* करणम् । **सम्पदो**ऽत्र तृण-कण्टक-शर्करा-राहित्य-रूपा ज्ञेयाः । **केलीनां** क्रीडानाम् । अन्यद् आह---**पत्रिणः** पक्षिणः । कं शिरो-बुनोः इति विश्वः ॥५॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** हे **वयस्या** ! इति शीघ्र-भोजनार्थं स्नेहं जनयति । यद् वा, मम सखीनां भवताम् एव भोजन-योग्यम् एतद् इति भावः । तद् एव दर्शयति---**स्वेषां केलेः** पङ्क्ति-भोजन-नृत्य-नियुद्धादि-क्रीडायाः **सम्पत्** सम्पत्तिर् याभ्यस् तथा-भूता । **मृदुल-अच्छ**-**वालुका** यस्मिन्न् इत्य् उपवेश-सुखं, **स्फुटत्-सरो-गन्ध** इति भोजने\ऽपेक्षं धूपवत् सौगन्ध्यम्, एतेन शरत्-काले लक्ष्यते । तथा गीतम् इव भ्रमरादि-द्वनि-विलासो भोजन-पात्रं च पद्म-पत्रादिकम् । शरत् ताप-निवारणार्थं घन-वृक्ष-च्छाया इति सुख-भोजन-सामग्री दर्शिता ॥५॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** हे **वयस्या** ! इति, मम सखीनां भवताम् एव भोजन-योग्यम् एतद् इति भावः । तद् एव दर्शयति---स्वेषां **केलेः** पङ्क्ति-भोजन-नियुद्धादि-क्रीडायाः **सम्पत्** सम्पत्तिर् याभ्यस् तथा-भूता । **मृदुल-अच्छ**-**वालुका** यस्मिन्न् इत्य् उपवेश-सुखं,**स्फुटत्-सरोज**-**गन्ध** इति भोजनापेक्ष्यं धूपवत्-सौगन्ध्यम्, एतेन शरत्-कालो लक्ष्यते । तथा गीतम् इव भ्रमरादि-**ध्वनि**-विलासः भोजन-पात्रं च पद्म-पत्रादिकम् । सुवासित-शीतलाच्छ-जलं च शरत्-ताप-निवारणार्थ-घन-वृक्ष-च्छाया चेति सुख-भोजन-सामग्री दर्शिता । तत्र **प्रतिध्वन** इति पर्यन्तः सप्तम्यन्य् अपदार्थो बहुव्रीहिः **लसद्-द्रुमाकुलम्** इति, तत्-पुरुषः तयोः कर्मधारयो ज्ञेयः ॥५॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** भोजनार्थं तद् उचितं स्थलं स्तौति---**अहो** इति । **स्व-केलीनां** बहु-पङ्क्तिमद् भोजन-क्रीडानां **सम्पदो** यत्र तद् इति, स्थान-विस्तीर्णत्वं । **मृदुला अच्छा बालुका** यत्र तद् इत्य् उपवेश-सुखं प्रफुल्ल-बहुल-सरोजवत्वात्, **स्फुटतः** सरसः एव गन्धेन **हृता** आकृष्टा अलयः **पत्रिणश्** च येषां, के उदके ध्वनयस् तेषां, **प्रतिध्वनास्** तैर् **लसन्तो द्रुमास्** तैर् आकुलं व्याप्तम् इति, भोजनापेक्षणीय-धूपादि-सौरभ्य-वीणादि-वाद्य-सुवासित-शीतल-जल-स्निग्ध-च्छायादि-सामग्री दर्शिता ॥५॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** सजग् धि-योग्यं स्थलं स्तौति **अहो**---इति । **स्व-केलीनां** बहु-पङ्क्तिक-भोजन-क्रीडानां **सम्पदो** यत्र तद् इति, स्थलस्य विस्तीर्णत्वम् उक्तम् । **मृदुल** इत्य्-उपवेश-सौख्यं विकच-बहु-पद्मशालित्वात् **स्पुटतो** विकशतः **सरसो** **गन्धेन-आहृता** आऋष्टा अलिनः **पत्रिणश्** च तेषां, के जले **ध्वनयस्** तेषां **प्रतिध्वानास्** तैर्, **लसन्तो द्रुमास्** तैर् आकूलम् इति स-जग्ध्यवेक्ष्य धूपादि-सौरभ्य-वीणादि-वादित्रशीतल-छायादि-सम्पत्तिर् दर्शिता ॥५॥


______


**॥ १०.१३.६ ॥**

**अत्र भोक्तव्यम् अस्माभिर् दिवा रूढं क्षुधार्दिताः ।**  
वत्साः समीपेऽपः पीत्वा चरन्तु शनकैस् तृणम् ॥**

**श्रीधर-स्वामी (भावार्थ-दीपिका) : दिवा रूढं** वेलातीतेत्य् अर्थः ॥६॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) : अत्र** पुलिने । **दिवा** अव्ययं दिवसे । तेन समासः । **दिनम्** आरूढम् एतद् *अर्थः* । स्वामि-चरणैः स्फुटितार्थान्तरोक्त्या । हे **क्षुधार्दिताः** **! चरन्तु** भक्षयन्तु **तृणम्** इत्य् एकत्वं सामान्याभिप्रायेण ॥६॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :***न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** हे **क्षुधार्दिताः** ! यद् वा, यतः **क्षुधार्दिता** वयम्, तत्र हेतुः---**दिवा रूढम्** अघम्-तुण्डान्तः-प्रवेशादीना विलम्बापत्तेः । यद् वा, **वत्षनां** विषेषणम्, अतो न निज-भोजन-सखार्थम् **अत्र** निरुध्य-रक्ष्याः, किन्तु चरन्ति-इत्य् अर्थः । **शनकर्** इति जल-पानेनाप्य् आयितत्वात् । यद् वा, अस्मत् सुख-भोजन-सिद्ध्य् अर्थम् अधुना समीपे शनकैश् **चरन्तु ।** पश्चाद् यथेष्टं चरिष्यन्त्य् एव, अतो\ऽत्रैवान्तिके निरुध्यताम् इति भावः ॥६॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** हे **क्षुधार्दिताः !** यद् वा, यतः क्षुधार्दिता वयं तत्र हेतुः---**दिवा रूढं** अघ-तुण्डान्तः-प्रवेशादिना विलम्बापत्तेः । यद् वा, क्षुधेति-**वत्सानां** विशेषणम् अतो न निज-भोजन-सुखार्थम् । **अत्र** निरुध्य रक्ष्याः किं तु **चरन्ति** इत्य् अर्थः । **शनकैर्** इति जल-पानेनापि आयितत्वात् । यद् वा, अस्मत् सुख-भोजन-सिद्ध्य् अर्थम् । अधुना समांपे **शनकैश्** **चरन्तु** । पश्चाद्-यथेष्टं चरिष्यन्त्य् एव अतोऽत्रैवान्तिके निरुध्यन्ताम् इति भावः ॥६॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) : दिवा रूढं** दिवकर ऊर्द्ध्वाकाशम् आरूढ इत्य् अर्थः ॥६॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) : दिवा रूढम्** इति मध्याह्वम् अभूत् इत्य् अर्थः ॥६॥


______


**॥ १०.१३.७ ॥**

**तथेति पाययित्वार्भा वत्सान् आरुध्य शाद्वले ।**  
मुक्त्वा शिक्यानि बुभुजुः समं भगवता मुदा ॥**

**श्रीधर-स्वामी (भावार्थ-दीपिका) : आरुध्य** संरुध्य, **शाद्वले** हरित-तृणे देशे ॥७॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** यच् छ्रीमतोक्तं तत् तथास्त्वित्य् उक्त्वा । **अर्भा** बालाः ॥७॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :***न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) : तथा** एवम् एवेति तद् उक्तं संश्लाघ्येति अर्थः । **शाद्वले**---शरत् कालीन्-श्री-वृन्दावन-स्वभाव-सम्पत्तेर् हरिते तृण-प्रदेशे, **आरुध्य** सम्यक् रुद्धा । शद्वल इत्य् अग्रे\ऽप्य् अनुवर्तनीयं, शाद्वल-जेमनं च \[भा।पु।१०.१४.६०\] इति वक्ष्यमाणत्वात् । यद् वा, शाद्वलान्तिके जेमनं शाद्वल-जेमनम् इति मध्य-पद-लोपः । प्रायो बालुकामय-प्रदेश एव वक्ष्यमाण-तद् भोजन-पात्रापेक्षणात् । एवं सति शाद्वल इत्य् अस्य पूर्व-नैवान्वयः । **शिक्यानि** स्व-स्व-गृहात् प्रातर् आनीतानि । **मुक्त्या** इत्य् अघोदरान्तः-प्रवेशे\ऽपि श्री-**भगवत्** प्रभावेण बालकादीनाम् इव तेषाम् अप्य् अवैकल्यात् । यद् वा, शिक्यानि वृक्षादौ न्यस्य स्वयम् एव तद् उदरे ययुः, करताडनैर् ययुः \[भा।पु।१०.१२.२४\] इत्य् उक्त्वात् ॥७॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) : तथा** एवम् इवेति तद् उक्तं संश्लाध्य इत्य् अर्थः । **शाद्वल** इत्य्-अग्रेप्य्-अनुवर्तनीयं, शाद्वल-जेमनं \[भा।पु।१०.१४.६०\] चेति वक्ष्यमाणात्वात्, **शाद्वलं** चात्र सूक्ष्म-दूर्वामयत्वम् एव ज्ञेयं । **शिक्यानि** स्व-स्व-गृहात् प्रातर् आनीतानि **मुक्त्वा** इत्य् अघोदरोन्तः-प्रवेशतः पुरस्ताद् एव तानि क्रीडा-सौकर्याय वृक्षाग्रे धृतानीति ज्ञेयं । किम् वा, अघोदरान्तः प्रवेशेऽपि श्री-**भगवत्** प्रभावेण बालकानाम् इव तेषाम् एवैकल्यं ज्ञेयम् ॥७॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) : शाद्वले** हरित-तृण-बहुल-देशे **आरुद्ध** इति तेषां, तत् तृण-लोभाद् देवान्-यत्र गमनासार्थ्यम् अननात् ॥७॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) : शाद्वले** हरित-तृण-प्रचुरे देशे **आरुध्य** इति, तत्-तृण-लोभेन ततोऽन्यत्र गमनाम् अननात् ॥७॥


______


**॥ १०.१३.८ ॥**

**कृष्णस्य विष्वक् पुरु-राजि-मण्डलैर्**

**अभ्याननाः फुल्ल-दृशो व्रजार्भकाः ।**

**सहोपविष्टा विपिने विरेजुश्**

**छदा यथाम्भोरुह-कर्णिकायाः ॥**

**श्रीधर-स्वामी (भावार्थ-दीपिका) :** तदा ते **विरेजुः** । **कृष्णस्य** **विष्वक्** परितः । **पुरु**-**राजि**-**मण्डलैर्** बहुभिः पङ्क्ति-मण्डलैः सह नैरन्तर्येणोपविष्टाः । श्री-कृष्णाभिमुखानि-**आननानि** येषां ते । **फुल्ल**-**दृशो** विकसित-नयनाः । कमल-**कर्णिकायाः** परितः पत्राणि यथेति ॥८॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** यदा बुभुजुस् *तदेत्य्* अर्थः । *परितः* सर्वतः । **अभ्याननाः** प्रेम्णा सर्व-साम्मुख्य-स्पृहावतो भगवतः सत्य-सङ्कल्पता शक्त्यैवोद्गारितेनाचिन्त्य-वैभवेन निष्पादितानां मुखाद्य्-अङ्गानां प्रति-दिक्षु प्रकाशात् । *कृष्णस्याभिमुखे* सन्निहित-पङ्क्तौ वयम् एव वर्तामहेऽन्ये तु व्यवहित-पङ्क्तिषु पार्श्वतः पृष्ठतश् चोपविष्टा इति सर्व एवाभिमानवन्त इत्य् अर्थः । तेन च, सर्वतः पाणि-पादं तत् सर्वोऽक्षि-शिरो-मुखम् \[गीता १३.४\] इति श्रुत्य्-अर्थो दर्शितः । **छदाः** पत्राणि । *यथा* कञ्ज-**कर्णिकायाः** परितो मिलितीभूय तिष्ठन्ति तथेत्य् अर्थः ॥८॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) : कृष्णस्य** इत्य्-आदि । **अभ्यानना** अभिमुखम् आननं येषाम्, वस्तु-महिम्ना श्री-कृष्ण एवाभिमुखः सर्वेषाम् । ते तु तथा न जानन्ति । तेषां मते ममैवायम् अभिमुख एष इति । वस्तु-महिमा तु, सर्वतः पाणि-पादं तत् सर्वतोऽक्षि-शिरो-मुखं \[गीता १३.४\] इति प्रत्य्-अङ्गस्यैव व्यापकत्व-रूपः ॥८.१०॥

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) : अभानना** श्री-कृष्णाभिमुखा अत एव **फुल्ल-दृश** इति, सर्वेषाम् एव श्री-**भगवन्** मुखावलोकनं तथा । तेषां प्रीत्य् अर्थं सर्वाभिमुखत्वेन श्री-भगवतो\ऽपि निजैश्वर्य-विशेष-प्रकटनं ज्ञेयम् । **विपिने**\ऽपि विशेषतो रेजुर् अशोभन्तः । यद् वा, **विपिने** श्री-वृन्दावन इति विशेष-शोभा योग्यतोक्ता ॥८॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) : अभ्याननाः** अभि श्री-**कृष्णस्य** संमुख आननं येषां ते, अत एव **फुल्ल**-**दृशः** । तच् च तत् प्रीत्य्-अर्थम् अचिन्त्य-शक्त्यैव । **विपिने** श्री-वृन्दावने इति विशेष-शोभा योग्यतोक्ता ॥८॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) : अभ्याननायः** श्री-कृष्ण-सम्मुख-मुखा इत्य् अर्थः । अन्यथा **फुल्ल-दृक्त्वं** न स्यात् । अचिन्त्या शक्तिश् चेयम् ॥८॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** अथ ब्रह्म-मोहन-लीला-कथनोपक्रम-प्राप्त-भगवद्-वन्य-भोजन-लीलां दर्शयति---**कृष्णस्य** विष्वग् इत्य्-आदि । **विष्वक्** सर्वतः **कृष्णस्य-अभ्यानना** अभिमुखम् आननं येषां तथा-भूताः सन्तः । **पुरु**-**राजि**-**मण्डलैः** पुरवो बह्व्यो या राजयः श्रेणयस् तासां, मण्डलैर् मण्डलाकार-नाना-पङ्क्तिभिर् उपविश्य **व्रज-अर्भका** रेजुर् इत्य् अन्वयः ।

अन्तर् मण्डलम् एकं तद्-बहिर् अन्यत्, तद्-बहिर् अन्यद् इति क्रमेण बहूनि राजि-मण्डलानीति मन्तव्यम् । **फुल्ल**-**दृशः**---ममैवायं सम्मुख इति मन्यमानाः सर्व एव हर्षोत्कर्षेण प्रफुल्ल-नयनाः---एतेन भगवतः श्री-**कृष्णस्य** वस्तु-स्वभावाद् अव्यवहितत्वम् अनावृतत्वं सर्वाभिमुखत्वं च व्यापकत्वात् । **सहोपविष्टा** इति च सर्वेषां निकट एवोपविष्टत्वात् तथात्वम् ॥८॥

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** तेषां भोजनोपवेश-परिपाटीम् आह---**कृष्णस्य** **विष्वक्** परितः **पुरु**-**राज-मण्डलैः** सुपां सुप इति तृतीया बहुषु पङ्क्ति-**मण्डलेषु**-इत्य् अर्थः । **अभ्याननाः** प्रेम्णा सर्व-साम्मुख्य-स्पृहावतो भगवतः सत्य-सङ्कल्पता शक्त्यैवोद्भावितेन अचिन्त्य-वैभवेन निष्पादित मुखाद्य्-अङ्गानां सर्वदिक्षु प्रकाशात् । कृष्णस्याभिमुखे सन्निहित-पङ्कौ वयम् एव वर्तामहे, अन्ये तु व्यवहित-पङ्किषु पार्श्वतः पृष्ठतश् चोपविष्टा इति सर्व एवाभिमानवन्त इत्य् अर्थः । तेन च, सर्वतः पाणि-पादं तत् सर्वतो\ऽक्षि-शिरोमुखम् \[गीता १३.४\] इत्य् अर्थो । दर्शितः **सह** नैरन्तर्येणोपविष्टाः **छदाः** पत्राणि यथा । कमल-**कर्णिकायाः** परितो मिलती-भूय बहु-पङ्क्तिषु तिष्ठन्ति तथेत्य् अर्थः ॥८॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** तेषां स-जग्ध्य्-उपवेश-परिपाटीम् आह---**कृष्णस्य** **विष्वक्** परितः **पुरु-राजि**-**मण्डलैर्** बहुषु पङ्कि-मण्डलेषु व्यत्ययाबहुलम् इति तृतीया । तस्य **अभ्याननाः** **व्रज-अर्भकाः** **सह** नैरस्तर् येणोपविष्टा **विरेजुः** । अभ्यानना इति तत्-प्रेमवश्यतया सर्व-साम्मुख्यम् इच्छति । कृष्णे तद् इच्छानुगतया सत्य-सङ्कल्पतया तन्-मुखाद्य्-अङ्गानां सर्वदिक्षु प्रकाशात् तेन च---

> सर्वतः पाणि-पादस् तत् सर्वतोक्षि-शिरोमुखम् । >
> सर्वतः शक्तिमल्-लोके सर्वम् आवृत्य तिष्ठतीति ॥ \[गीता १३.४\]

श्रुत्य्-अर्थः प्रत्यक्षोऽभूत्, तत्र दृष्टान्तः **यथा-अम्भोरुह**-**कर्णिकायाः** आच्छदाः पत्राणि परितो मिलितानि भूत्वा, तद् आभिमुख्येन बभुषु पङ्क्ति-मण्डलेषु तिष्ठन्ति तद्वत् ॥८॥


______


**॥ १०.१३.९ ॥**

**केचित् पुष्पैर् दलैः केचित् पल्लवैर् अङ्कुरैः फलैः ।**  
शिग्भिस् त्वग्भिर् दृषद्भिश् च बुभुजुः कृत-भाजनाः ॥**

**श्रीधर-स्वामी (भावार्थ-दीपिका) :** **पुष्पैस्** तद्-**दलैः**, अन्यैश् **च** **पत्रैः** **कृतानि भाजनान्**इ यैस् ते ॥९॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) : अङ्कुरैर्** दूर्वादिभिः । **फलैः** कारीरादिभिः, **पत्रादिभिर् भाजन**-निर्माणं बालानां प्रत्येकापूर्वचरणा कौतुकेच्छय् एवेति ज्ञेयम् ॥९॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) : केचिद्** इति सर्वैर् अप्य् अन्वेति । अत एव पुनर् उक्तम् **पुष्पादि**-भोजन-पात्राणां वैचित्री बालकानां कौतुकानां कौतुक-स्वभावेन स्व-स्व-रोढि-कौदनादि-भोज्य-वैचित्र्य् अपेक्षया वा ॥९॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) : केचिद्** इति पुनर् उक्त्या, **पुष्पैर्** इत्य्-आदिभिः । प्रत्येकम् अन्वयं बोधयति । अन्यथा समुच्चयोऽपि बुध्येत, **पुष्पादि**-भोजन-पात्राणां वैचित्री-बालकानां प्रत्येकापूर्व-रचना-कौतुकेच्छया स्व-स्व-रोटिकोदनादि-योग-वैचित्र्यापेक्षया वा ॥९॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) : केचिद्** द्वयं सर्वत्र पृथग्-अन्वयार्थम् ॥९॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) : केचिद्** इति **पुष्पादिभिः** स्व-स्व-**भाजन**-निर्माणं बालकानां प्रत्येकापूर्व-रचना-कौतुकेच्छ्यैवेति ज्ञेयम् ॥९॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) : पुष्पादिभिः** **कृत**-भाजना इति, प्रत्येकापूर्व-भाजन-रचना चातुर्यातिशयात् ॥९॥


______


**॥ १०.१३.१० ॥**

**सर्वे मिथो दर्शयन्तः स्व-स्व-भोज्य-रुचिं पृथक् ।**  
हसन्तो हासयन्तश् चाभ्यवजह्रुः सहेश्वराः ॥**

**श्रीधर-स्वामी (भावार्थ-दीपिका) : रुचिं** स्वाद-विशेषम् । **अभ्यवजह्रुर्** बुभुजिरे । **सह-ईश्वराः** श्री-कृष्ण-सहिताः॥१०॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) : सह-ईश्वराः** स-*कृष्णा* एव, **सर्वे** **स्व-स्व-भोज्यस्य** स्व-स्व-गृहानीतान्न-व्यञ्जनादेः *स्वादं* **दर्शयन्त** । स्वीय-वटिक-शाक-रसालादिकं स्वयं किञ्चिद्-भुक्त्वा स्वादनम् अनुभूय भो सखे, कृष्ण भोः श्रीदामन् भोः सुबल पश्यत । मदीय-वटिकादिकं कीदृशं स्वाद्व् इति । स्व-भक्ष्य-पात्राद् उद्धृत्य कृष्णादीनां हस्तेषु ददानास् तांस् तद्-आस्वादम् अनुभावयन्त इत्य् अर्थः । **हसन्तो हासयन्त** इति, जातीमालत्य्-आदि-पुष्पाणि वटिकान्तरे लक्षितान्य्-अपर्ययित्वा भो सखाय, एता अतिस्वादुत्तमा वटिका आस्वादयतेत्य् उक्ति-विश्वासात्, स-स्पृहं गृहीत्वा तान् भुजानान् कटूकृत-मुखान् दृष्ट्वा हसन्तो हाषयन्तः **। च**-कारात् तैः ताढ्यमानाश् च ॥१०॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) : पृथक्** भोज्य-भेदेन रस-गन्धादि-भेदेन **च** नाना-प्रकारकां **स्व-स्व-भोज्यस्य रुचिं** स्वादुता-विशेषं तस्मिन् प्रीतिं वा **दर्शयन्तो** । मुख-भङ्ग्यादिना साक्षात्कारयन्त इव, अतः स्वयं **हसन्तो**\ऽन्याश् **च हासयन्तः** रुचि-दर्शनं च प्रायः श्री-भगवत् स्वीकारार्थम् एव । अत एव **सह-ईश्वरा** इति श्री-भगवान् अपि तैर् एव मिष्ट-मिष्टं परीक्ष्य किञ्चित् क्रमशो युगपद् वा, समर्प्यमाणं तथैव बुभुज इत्य् अर्थः ॥१०॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) : पृथक्** **भोज्य**-भेदेन रस-गन्धादि-भेदेन **च** नाना-प्रकारिकां **स्व-स्व-भोज्यस्य रुचिं** स्वादुता-विशेषं दर्शयन्तः । मुख-भङ्ग्यादिना साक्षात् कारयन्त इव, अतः स्वयं **हसन्तः**, अन्यांश् **च हासयन्तः** । यद्य् अपि स्व-स्व-गृहाद् आनीतानि भोज्यादि परीक्षार्थं सर्वेषां सर्वेष्व् एव परिवेषितानि, तथापि स्व-स्व-गृहानीत-भोज्यानाम् एव स्वाद्व् अतिरिक्तं पृथक् पृथक् ज्ञापयामासुर् यद् अर्थम् । एव पूर्व-दिने मिलित्वा वन्य-भोजनाय सङ्क्लृप्तवन्त इति भावः । **रुचि**-दर्शनं **च** प्रायः श्री-भगवत् स्वीकारार्थम् एव, अत एव **सह-ईश्वरा** इति श्री-भगवान् अपि । तैर् एवम् इष्टम् इष्टं परीक्ष्य किञ्चित् किञ्चित् क्रमशो युगपद् वा समर्पमाणं बुभुज इत्य् अर्थः ॥१०॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) : सह-ईश्वराः** स-कृष्णा एव **सर्वे** **स्व-स्व-भोज्यस्य** स्व-स्व-गृहानीतस्य भक्ष्यस्यान्नव्यञ्जनादेः **रुचिं** रोचकतां दर्शयन्तः । स्वीय-वटक-रसालादिकं स्वयं किञ्चिद्-भुक्त्वा आस्वाद-विशेषम् अनुभूय, भो सखे ! भो कृष्ण ! भो श्री-दामन् ! भो सुबल ! पश्यत पश्यत मदीय-वटकादिकं कीदृशं स्वाद्व् इति । स्व-भक्ष्य-पात्रात् तद्-गृहीत्वा कृष्णादीनां हस्तेषु ददानास् तांस् तद् आस्वादम्-अनुभावयन्त इत्य् अर्थः । **हसन्तो हासयन्त** इति जातीमालत्य्-आदि-पुष्पाणि वटकान्तरे वा, अलक्षितम् अर्पयित्वा भोः सखायः ! एतान् अतिस्वादुतमान् वटकान् आस्वादयतेत्य् उक्ति-विश्वासात्, स-स्पृहं गृहीत्वा तान् भुञ्जानान् कटुकृत-मुखान् दृष्ट्वा हसन्तो हासयन्तश् **च**-कारात् तैः, सहर्ष-कौतुकं ताड्यमानाः पलायमानाश् च ॥१०॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** सख्यातिशयात् सर्वेषाम् एक-भावताम् आह­---**सर्वे** इति । **सह-ईश्वराः** स-कृष्णा एव सर्वे **स्व-स्व-भोज्यानां रुचिं** रोचकतां दर्शयन्तः । स्वयं किञ्चिद् भुक्त्वाति स्वादुतामनुभूय तत् तत् कृष्णादिभ्यः प्रदायताम् अनुभावयन्तः इत्य् अर्थः । **हसन्तो हासयन्तश् च** इति, वटकाकारान् पुष्प-कन्दुकान्-अलक्षितं ददाना हासयन्तः । पश्चात् सहर्ष-कौतुकं तैस्, ताभ्यम् आनाश्चेत्य् अर्थः । अत्र ईश्वरस्य हरेर् भोज्यानि तन्-मात्राप्रेषितानि चित्र-विहङ्गिकाभिर् निबद्ध-पद-शिक्याभिर् अनुगैर् आनीतानि भूरीणीति बोध्यम् औचित्यात् । तस्य तत्-परिकराणां च तानि भोज्यानि रस-रूपाण्य् एव---

> गन्ध-रूपं स्वादु-रूपं द्रव्यं पुष्पादिकं च यत् । >
> हेयांश-नाममानाश् च रस-रूपं भवेच् च तद् ॥ इति > हयशीर्ष-पञ्चरात्रात् ।

चिद्-आनन्दं ज्योतिः परम् अपि तद् आस्वाद्यम् अपि च \[ब्र।सं। ५.५५\] इति ब्रह्म-संहितोक्तेश् च, तथा च पराख्य-शक्ति-सिद्धानि तानि रूपादिवद् मोज्यानीत्य् असारांश-शङ्काव्युदासः ॥१०॥


______


**॥ १०.१३.११ ॥**

**बिभ्रद् वेणुं जठर-पटयोः शृङ्ग-वेत्रे च कक्षे**

**वामे पाणौ मसृण-कवलं तत्-फलान्य् अङ्गुलीषु ।**

**तिष्ठन् मध्ये स्व-परि सुहृदो हासयन् नर्मभिः स्वैः**

**स्वर्गे लोके मिषति बुभुजे यज्ञ-भुग् बाल-केलिः ॥**

**श्रीधर-स्वामी (भावार्थ-दीपिका) :** **यज्ञ-भुग्** अपि तेषु **बुभुजे** । **बालानाम्** इव **केलिर्** यस्य सः । तद् आह---उदर-वस्त्रयोर् **मध्ये** **वेणुं** **बिभ्रद्** दधद् इति, सर्वत्र सम्बध्यते **वाम** इति, **कक्ष**-पाण्योर् विशेषणम् । **मसृणं** स्निग्धं दध्योदन-**कवलम्** । **तद्**-उचितानि बिल्वाम् अलकादि-**फलान्य्** **अङ्गुलि**-सन्धिषु । कर्णिकेव सर्वाभिमुखो मध्ये **तिष्ठन्**, स्वस्य परित उपविष्टान् सुहृदः **स्वैर्** **नर्मभिः** परिहास-वाक्यैः । **स्वर्गे** स्वर्ग-निवासिनि जने-मिषत्य् आश्चर्येण पश्यति सति **लोके** जन-मध्ये बुभुजे ॥११॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** अहो गोप-भाग्यं यतो **यज्ञ,** अति-पवित्रता-सम्पादितान्नं यो **भुक्ते**, स तेषु **बुभुजे** इति भावः । चिक्कणं मसृणं स्निग्धम् इत्य् अमरः । *तद् उचितानि* योप-योग्यानि । **अङ्गुलि-**बन्धनार्हाण्य् अल्पानीत्य् अर्थः ॥११॥ अत्र विश्वनाथ

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) : तत्**-**फलान्य्** **अङ्गुलीष्व्** इत्य्-आदि । कृत-सन्धानोपदंश-रूप-फलानि ॥११॥

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** अथ **बालकैः** सह श्री-भगवतो भोजन-क्रीडाम् उक्त्वा विशेषेण तस्य ताम् आह---**बिभ्रद्** इति । **तत्** **फलानि मसृणानि** लवली-शुष्ठि-शाक-विद्वादीनि । स्वस्य परितो वर्तमानान् इति सर्वेषाम् अभिमुखताम् एव सुसाधयति । **स्वैर्** असाधारणैर् इति भोजन-विधि-विशेषेषः सर्वः श्री-ब्रह्मणः कौतुकाय निज-बाल्य-केलि-माधुरी-स्वभावाद् एव वा । **स्वर्गे** **लोके** सर्वेषु स्वर्ग-लोक-वासिषु । **यज्ञ**-**भुग्** अपि लौकिक-बालवत् केलिर् यस्येति, परमाश्चर्येण **मिषति** पश्यति सति । यद् वा, अ**यज्ञ**-**भुक्** विविध-प्रयत्नतो यज्ञ-भागम् अपि यो न भुङ्क्ते सः । **बालेषु** **केलिर्** भोजन-मध्य एष तैर् एकैकशः सहैव वा, परीक्ष्य समर्प्यमाणस्य भोजस्य स-**नर्म**-ग्रहण-श्लाघ-न-निन्दन-भोजन-मुख-भङ्गी हासनादि-क्रीडा यस्य सः । एवं भोजने सर्वाभिमुखतैश्वर्य-विशेषेण, तथा **वेणु**-आदि-धारण-**परिपाट्य्**-ऊर्धावस्थादि बाल्य-लीला-विशेषेण **च** भगवत्ता विशेष-प्रकटनं पूर्ववद् ऊह्यम् ॥११॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** अथ **बालकैः** सह श्री-भगवतो भोजन-क्रीडाम् उक्त्वा । तेभ्यो विशेषेण तस्य ताम् आह---**बिभ्रद्** इति । **तत्** **फलानि** **मसृण**-**कबल-**उचितोपकरणानि निम्बु-सन्धित-लवली-करीर-फल-प्रभृतीनि **स्वैः** असाधारणैः । **स्वर्गे** **लोके** सर्वेषु स्वर्-लोक-वासिषु **यज्ञ**-**भुक्** उद्देश-मात्रेण समर्पितस्य हविष्ः, कथञ्चित् स्वीकार-मात्रेण तद्-भुक्तेनोपचर्यमाणोऽपि लौकिक-**बालवत्** **केलिर्** यस्येति परमाश्वर्येण **मिषति** पश्यति सति । यद् वा, अ**यज्ञ-भूक्** विविध-प्रयत्नतो यज्ञा-भागम् अपि यो न भुङ्क्ते । स बालेषु केलि-भोजन-मध्ये एव तैर् एकैकशः सहसैव वा, परीक्ष्यमाणस्य भोज्यस्य स नर्म-ग्रहण-श्लाघन-निन्दन-भोजन-मुख-भङ्गी-हासनादि-क्रीडा यस्य स । एवं भोजने सर्वाभिमुखतैश्वर्य-विशेषेण तथा **वेणु**-आदि-धारण-परिपाटी-सहितोर्ध्वावस्थानानि बाल्य-लीला-विशेषेण **च** भगवता विशेष-प्रकटनं पूर्ववद् ऊह्यम् ॥११॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) :** तत्र तद्-उचितानि फलानि सन्धित-लवली-धात्री-प्रभृतीनि । **स्वर्गे** **लोक** इति समस्त-तत्स्थ-जनापेक्षया अन्यत्र **यज्ञ-भुक्** दृष्ट्या तद्-अनुमोदिता, अत्र तु **बाल**-**केलिः** सन् **बुभुजे** इति महान् विशेषः ॥११॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** अथ वन्य-भोजन-लीलायाम् अस्यां, तस्य यथा वेश आसीत् । तं प्रपञ्चयन्न् आह---**बिभ्रद्-वेणुम्** इत्य्-आदि । **मसृण**-**कवलं** दधि-मसृण-ग्रासम् । **तत्**-**फलानि** मसृण-कवल-सम्बन्धीनि सन्धित-करीर-फलादीनि, **अङ्गुलिषु** अङ्गुलि-विवरेषु स्वैर् **नर्मभिः** स्वयङ्-कृतैः **परिहास**-भाषितैः **सुहृदा** **हासयन्** । **स्वैर्** इति **लोके**ऽप्रसिद्धैर् इत्य् अर्थः । **यज्ञ-भुक्** सुयज्ञ-पुरुष-प्रायेषु **बालकेषु** तैः सह वा **केलिर्** यस्य ॥११॥

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** तेष्व् अपि **मध्ये** कृष्णस्य भोजन-लीलां सर्व-विलक्षणम् आह---**बिभ्रद्** इति । **जठर**-**पटयोर्** उदर-वस्त्रयोर् मध्ये **वेणुं** बिभ्रद् दधत् । दक्षिण-कुक्षाद् एवेति शोभौचित्याद् इति ज्ञेयम् । **वामे** **कक्षे** **शृङ्ग**-**वेत्रे** बिभ्रत्, वामे **पाणौ** **मसृणं** स्निग्धं बृहद् दध्य्-ओदन-**कवलं** बिभ्रत् । **तत्-फलानि** तद्-उचितानि सन्धित-करीर-लवल्यादीनि **आङ्गुलीषु** वाम-पाण्य्-अङ्गुलि-सन्धिषु पाणेर् विस्तारार्थम् इति भावः ।

यद् वा, **तत्-फलानि** तत्-प्रयोजनी-भूतान् क्षुद्र-ग्रासान् दक्षिण-पाण्य्-अङ्गुलीषु बिभ्रत्, मुख-प्रवेश-योग्यान् बहुतर-ग्रासान् ततः पृथक्-कृत्य गृहीतुम् एव, वामे पाणौ बृहत् कवल-ग्रहणं ज्ञेयम् ॥११॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** तेषां सर्व-विलक्षणां नन्द-सूनोर्-भोजन-रीतिम् आह---**बिभ्रद्** इति । कर्णिकावत् सर्वाभिमुखो **मध्ये** **तिष्ठन्** कृष्णो **बुभुजे** । कीदृशः सन् ? चौर्य-शङ्कया **जठर-पटयोर्** मध्ये **वेणुं** बिभ्रत् **।** शोभातिशया-दक्षिण-**कुषौ** एव इति बोध्यं, **वामे** **कक्षे** **शृङ्ग-वेत्रे** बिभ्रत्, वामे **पाणौ** **मसृणं** स्निग्धं दध्य्-ओदन-**कवलं** बिभ्रत्, स्वकीयान् परम-हंसान् पाणि-पात्रतां शिक्षयन्न् इवेति भावः । तद् उचितानि **फलानि** करीराम् अलक्यादीनि सन्धितानि वाम-पाण्य् **अङ्गुलीषु** **तत्**-सन्धिषु बिभ्रद् इति, तुल्य-योगितालङ्कारः, स्वपरि स्वस्य परितः स्थितान् भुञ्जानान् **सुहृदः** सखीन् स्वैर् नर्मभिर् **हासयन्** **स्वर्गे** **लोके** भुवने **मिषति** सति, स्वर्ग-वासिषु शक्रादिषु साश्चर्य पश्यत्सु सत्सु कथं यो **यञ्ज-भूक्** यज्ञेषूद्देश-मात्रेणार्पितम् अनुपहतं मन्त्र-पूतं हरिः स्वीकार-मात्रेणैव भुङ्क्ते । स **बाल-केलिर्** बालैः सह केलिर् मिथो भुक्तान्नादान-प्रदानश्लाघन निन्दन् लक्षणा यस्य सः ॥११॥


______


**॥ १०.१३.१२ ॥**

**भारतैवं वत्सपेषु भुञ्जानेष्व् अच्युतात्मसु ।**  
वत्सास् त्व् अन्तर्-वने दूरं विविशुस् तृण-लोभिताः ॥**

**श्रीधर-स्वामी (भावार्थ-दीपिका) :** *न व्याख्यातम्।*

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** कृष्ण-लिला रूपभायां कान्त्यां रतोऽसि यतस् तत एव, तुभ्यम् इदं गुह्यं वच्मीति, वाच्यं श्रद्धालवे तत्त्वम् इत्य् अभिप्रायेणाह---हे **भारत** ! इति । **अच्युत-आत्मस्व्** इत्य् उक्तेर् न तेषां, चेतोवत्स-विनिवर्तनादिष्व् अस्तीति ध्वनिः । **अन्तर्-वने** वन-मध्ये ॥१२॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** एवम् उक्त-प्रकारेण-**अच्युतो** भोजनाद् स्खलितः । यद् वा, **अच्युते** भगवत्य् **आत्मा** मनो येषां, तथा-भूतेषु भुञ्जानेषु **तृणैर्** अग्रे\ऽग्रे ये वर्तमानैर् मृदुल-मधुरैर् **लोभिताः** । यद् वा, यत्र शाब्द्वले संरुद्धा वत्सानाम् आनन्त्यात् तद् भक्षएन् जाते\ऽपि **वत्सपेषु** भोजनाद् अनिवर्त्ममानेषु सत्सु क्षुधया **तृणैर्** **लोभिताः** ।

यद् वा, ब्रह्मणा **तृणैर्** **लोभिताः** सन्तः---श्री-भगवत् साक्षान् नयनाशक्तेः । हे **भारत** ! इति महानन्द-समये महा-शोकापाताद्-दुःखेन सम्बोधनम्, यथा भरत-वंश्यानां तत् पितामहानां श्री-युधिष्ठिरादीनां तादृश-राजसूयोत्सव-राज्य-भोगादि-सुखे वन-वासादि-दुःखम् आपतितं तथा । इति श्री-कृष्णैक-रसिकेषु रस-विशेषाविर्भावाय तद् इच्छया प्रायस् तथैव भवतीति भावः ॥१२॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** एवम् उक्त-प्रकारेण **अच्युते** भगवत्य् **आत्मा** मनो येषां, तेषु **तृणैर्** **लोभिताः** । यद् वा, ब्रह्मणा तृणैर् लोभिताः सन्तः । श्री-भगवत् साक्षान् नयनाशक्तेः हे **भारत** ! इति दुःखेन सम्बोधनम् ॥१२॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती (सारार्थ-दर्शिणी), बलदेव-विद्यभूषणः (वैष्णवानन्दिनी) :** *न व्याख्यातम्***।**


______


**॥ १०.१३.१३ ॥**

**तान् दृष्ट्वा भय-सन्त्रस्तान् ऊचे कृष्णोऽस्य भी-भयम् ।**  
मित्राण्य् आशान् मा विरमते-हानेष्ये वत्सकान् अहम् ॥**

**श्रीधर-स्वामी (भावार्थ-दीपिका) : भी**-**भयं** **भय**-हेतुभ्यो भयम् अस्यापास्य । यद् वा, अस्य विश्वस्य भियोऽपि भयं यः श्री-**कृष्णः** । आशाद् भोजनात् । अस्मिन् पादे अक्षराधिक्यम् आर्षम् ॥१३॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) : भय**-*हेतुभ्यो* व्याघ्रादिभ्यः । समास एव ल्यब्-विधेर् अत्र ल्यब्-अनौचित्यं मन्वार्थातरम् आह---*यद् वे*ति ॥१३॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) : तान्** वत्सपान् भयेन वत्सादर्शनजेन । यद् वा, वत्साभावेन पित्रादिभ्यो भयेन **सन्त्रस्तान्** कम्पमानान् इत्य् अर्थः । यद् वा, अ-कार-प्रश्लेषेणाभयान् स्वभावतो **भय**-रहितान् अपि तदानीं सम्यक्-त्रस्तान् **दृष्ट्वा** । यद् वा, हे अभय ! इति तेषां, भयाभावं सूचयन् श्री-परीक्षितम् आश्वासयति । अस्य विश्वस्यापि या **भीस्** तस्या अपि **भयम्** स्वत एव सर्वाभय-प्रद इत्य् अर्थः । अतस् तद्-वाक्येनैव सद्यस् तेषां, **भयम्** अपगतम् इति भावः । **अहम्** एवैकाकी **वत्सकान्** सर्वान् एव **आनेष्ये** । हे **मित्राणि** ! इति स्नेहं व्यञ्जयन्न् आश्वासयति । तथा युष्माकं भोजनाद् उपरत्या मम महा-दुःखं स्याद् इति बोधयति, अत एव न कोऽपि तत्-सङ्गे गत इति ज्ञेयम् ॥१३॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) : तान्** वत्सपान् भयेन वत्सादर्शनजया शङ्कया **सन्त्रस्तान्**-उद्विग्नान् अस्य विश्वस्यापि या **भीस्** तस्या अपि **भयं** स्वभावत एव, सर्वाभय-प्रद इत्य् अर्थः । अतस् तद्-वाक्येनैव तेषां, **भयम्** अपगतम् इति भावः । **अहम्** एवैकाकी **वत्सान्** सर्वान् एवेहैवानेष्ये, हे **मित्रानि** इति ! स्नेहं व्यञ्जन्यन्न् आश्वासयति, तस्माद् युष्माकं भोजनाद् उपरत्या मम महा-दुःखं स्याद् इति बोधयति । अत एव वत्सानां निकट-स्थिति-भावनाच् च न कोऽपि तत्-सङ्गे गत इति ज्ञेयम् ॥१३॥

**---------------------------------------------------------------------------------------------------------------------**

**जीव-गोस्वामी (प्रीति-सन्दर्भः २४९) :** अथोद्दीपनेषु गुणाः अभिव्यक्त-मित्र-भावता आर्जवं कृतज्ञत्वं बुद्धिः पाण्डित्यं प्रतिभा दाक्ष्यं शौर्यं बलं क्षमा कारुण्यं रक्त-लोकत्वम् इत्य्-आदयः । अवयव-वयः-सौन्दर्य-सर्व-सल्-लक्षणत्वम् इत्य्-आदयश् च । तत्र सौहृद्य-मये आर्जवादीनां प्राधान्यं सख्य-मये तु वैदग्ध्य-सौन्दर्यादि-मिश्राणां तेषाम् । तद्-उभयाश-मिश्रायां मैत्र्यां तु, यथा स्वम् अंश-द्वयम् । तत्राभिव्यक्त-तत्-तद्-भावता श्रीमद्-अर्जुनानुतापे, यथा, सख्यं मैत्रीं सौहृदं च \[भा।पु। १.१५.४\] इत्य् अग्रे वक्ष्यते। श्री-गोपेषु च तां व्यनक्ति---**तान्** दृष्ट्वेत्य्-आदि, ततो वत्सान् इत्य् अन्तम् । स्पष्टम् ॥१३-१६॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) : भय**-**सन्त्रस्तान्** भयेनोद्विग्नान् अत्र तद्-आग्रहेणैव न कोऽपि तत्-सङ्गे गत इति ज्ञेयम् ॥१३॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** अस्य विश्वस्य या **भीस्** तस्या अपि **भयं** **भय**-प्रद इत्य् अर्थः । हे **मित्राणि** ! इति स्नेहं सूचयति---आशात् भोजनात् श्लोको\ऽयं नवाक्षरैक-पादो\ऽनुष्टुब्-भेद इति प्राञ्चः ॥१३॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** अस्य विश्वस्य या **भीस्** तस्या **भयं** बिभेत्य् अस्माद् इति । व्युत्पत्तेर् **भयदं** यः काल-कालः इति मन्त्र-वर्णात् । हे **मित्राणि** ! सखायः ! आशाद् भोजनात् पङ्क्ति-भङ्गो **मा** भूद् इति, स्वयम् एवोप्लुत्य गत इत्य् अर्थः ॥१३॥


______


**॥ १०.१३.१४ ॥**

**इत्य् उक्त्वाद्रि-दरी-कुञ्ज-गह्वरेष्व् आत्म-वत्सकान् ।**  
विचिन्वन् भगवान् कृष्णः स-पाणि-कवलो ययौ ॥**

**श्रीधर-स्वामी (भावार्थ-दीपिका) :** अद्रिषु तेषां **दरीषु** । **कुञ्जेषु** लतादि-पिहितोदर-विवरेषु । **गह्वरेषु** च ॥१४॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** पाणौ **कवलं** पाणि-कवलं तेन सह वर्तत इति, **स-पाणि-कवलो** हस्त-हृहीत-ग्रासः । **विचिन्वन्** अन्विष्यन् ॥१४॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :***न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) : आत्मनो** **वत्सकान्** इति गोप-राज-कुमारत्वेन स्नेह-विशेषेण चान्य-वत्सानाम् अपि तदीयत्वाद् **विचिन्वन्**---हेतौ शतृङ् अन्वेष्टुम् इत्य् अर्थः । यद् वा, अद्र्य्-आदिषु **विचिन्वन्** सन् **ययौ**---तत्र तत्र बभ्रामेत्य् अर्थः ।

ननु, कथम् एवम् एकाकित्वेन गमनादिकं सम्भवेत् ? तत्राह---**भगवान्** परम-दयालुः । किं च, **कृष्णः** सर्व-चित्ताकर्षक-मधुर-लील इति, **स**-**पाणि-कवलत्वं** कर्तव्य-श्री-ब्रह्म-मोद-विशेषार्थं वयस्य-वर्ग-सन्तोषार्थं वा ज्ञेयम् ॥१४॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) : आत्मनो** **वत्सकान्** इति, गोप-राज-कुमारत्वेन स्नेह-विशेषेण चान्य-वत्सानाम् अपि तदीयत्वात् **विचिन्वन्** अन्वेष्टुम् इत्य् अर्थः । यद् वा, अद्र्यादिषु विचिन्वन् सन् **ययौ**, तत्र तत्र बभ्रामेत्य् अर्थः । तत्रापि **स-पाणि-कवल** एव स्वयं कथम्-भूतोऽपि **भगवान्** **कृष्णः** स्वयं **भगवान्** अपीत्य् अर्थः । अहो पश्यत निज-जन-दयालुताम् इति भावः ॥१४॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) : आत्म**-**वत्सकान्** इति सर्वत्र स्वईयता-बुद्ध्या **भगवान्** अपि तथा **ययौ**॥१४॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** **स-पाणि-कवल** इति वत्सान्वेषण-समयेऽपि किञ्चिद् भोक्तुम् इति भावः ॥१४॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) : विचिन्वन्** अन्वेष्टुं **स-पाणि** इति वत्सान्वेषणेऽपि किञ्चिद् भोक्तुम् इत्य् अर्थः ॥१४॥


______


**॥ १०.१३.१५ ॥**

**अम्भोजन्म-जनिस् तद्-अन्तर-गतो मायार्भकस्येशितुर्**

**द्रष्टुं मञ्जु महित्वम् अन्यद् अपि तद्-वत्सान् इतो वत्सपान् ।**

**नीत्वान्यत्र कुरूद्वहान्तरदधात् खेऽवस्थितो यः पुरा**

**दृष्ट्वाघासुर-मोक्षणं प्रभवतः प्राप्तः परं विस्मयम् ॥**

**श्रीधर-स्वामी (भावार्थ-दीपिका) :** **अम्भो जन्मनः** पद्माज् जनिर् यस्य स, ब्रह्मा **तद्-अनन्तरे** तस्मिन्न् अवसरे **गत** आगतस् तच्-छिद्रं प्राप्तो वा । **मञ्जु** मनोहरम् **अन्यद्** **अपि** **महित्वं** महिमानं **द्रष्टुं** तस्य **वत्सान् इतः** स्थानात् पुलिनाद् वत्सपांश् चान्यत्र नीत्वा स्वयं तिरोबभूव । **प्रभवतः** श्री-कृष्णस्य ॥१५॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) : अम्भो जन्म-***जनिर्* इति जड-वंश्यत्वात् सचेतनोऽपि जड एव यद् भगत्य् **अपि** स्वमायां ततानेति । ततः पूर्वम् एव ब्रह्मण आगतत्वाद्-**गत**-शब्द-प्रसिद्धार्थ-त्यागान् औचित्याद् वार्थान्तरम् आह---**प्राप्तौ** वेति । अन्तरोऽवसरे छिद्रे इति हलायुधः । श्री-कृष्णस्य सकाशात् ॥१५॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :***न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) : अम्भो जन्म**-**जनिर्** इति नाभि-कमलजत्वात् परमानुग्राह्यत्वं सूचयति । **ईशितुर्** जगदीशस्य । यद् वा, पितृत्व-गुरुत्वादिना निजेश्वरस्य, तथा **माया** कौतुक-कापट्यम्, **तद्**-युक्त **अर्भकस्य** । यद् वा, मायया कृपयार्भकस्य सतः ।

यद् वा, अ-कार-प्रश्लेषेण न विद्यते माया भक्तेषु यस्य । किं वा, न तिष्ठति माया तेषु यस्मात् स चासाव् अर्भकश् च । यद् वा, अमायं विशुद्धम् अर्भाणां तेषां, कं सुखं यस्मात् । यद् वा, मायात्र चिच्-छक्तिः, अत एव **ईशितुर्** निजैश्वर्य-प्रकटन-परस्येत्य् अर्थः । **अन्यद्** **अघासुर**-मोक्षणाद् उक्त-भोजनाद् वा, **परम्** **अपि** **द्रष्टुम्** इति परीक्षणादि-निरस्तम् । भक्ताव् एव च पर्यवसायितुम् । तस्य **वत्सान्** **इत** एक-स्थानाद् अत्र स्थितान् वा, **अन्यत्र** अन्यतः अन्यत्र-स्थितान् वा । एतच् च श्री-भगवतः परोक्षाय । तच् च मोहं प्राप्स्यतः श्री-ब्रह्मणो बहिर् दृष्ट्यैवेत्य् ऊह्यम् । **नीत्वा** एव नीत्वा मायया मोहयित्वान्तर्धाप्य चेत्य् अर्थः । मायाशये शयाना मे \[भा।पु। १०.१३.४१\] इति, मन्-माया-मोहितेतरे \[भा।पु। १०.१३.४२\] इति । स्तुतौ च, मायां वितत्य \[भा।पु। १०.१४.९\] इत्य्-आदि-श्री-ब्रह्मोक्तेस्, तथा स्वयैव माययाजोऽपि \[भा।पु। १०.१३.४४\] इत्य्-आदि-श्री-शुकोक्तेश् च । यद्य् अपि तन्-माया-शक्त्या श्री-भगवत्-प्रियतमानां तेषां, मोहनम् आच्छादनं च न घटते, तथापि श्री-ब्रह्म-मुदे तन्-माया श्री-भगवतानुमोदिता सती सर्वं कर्तुं शक्ताभूद् इत्य् ऊह्यम् । अत एव श्री-बलदेवेनापि, एतच् चाग्रे सम्यग् अभिव्यक्तं भावि । कुरूद्वह हे सद्-राज-कुलोद्भव ! इति सत्तमस्य ब्रह्मणोऽपराधोऽभवद् इति, विचारेण न मन्तव्यम् इति भावः । **अन्तर**-**दधात्** कुत्राप्य् आच्छन्नो भूत्वा स्थितः ।

किं वा, सुनिभृतम् **आत्म**-लोकं **गतो** भयादिना श्री-भगवद्-दर्शनाशक्तेः । कौतुकेन चोरवल्-लीनतोपपत्तेर् वा, प्रभवतो नित्याभिनवतया प्रभावं वितन्वतः श्री-कृष्णस्य, तेन कृतम् इत्य् अर्थः । यद् वा, पञ्चमीयम्, श्री-कृष्णाद् **अघासुर-मोक्षणम्** । यद् वा, **प्रभवो** जन्म तस्माद् आरभ्य-अघासुरस्य पाप-स्वरूपस्य दैत्यस्य मोक्षणम् अपुनरावृत्ति-लक्षणां मुक्तिम् इत्य् अर्थः । अत एव परमं **विस्मयं** **प्राप्तः** ॥१५॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) : प्रभवत** इति कर्तरि षष्ठी, प्रभुणेत्य् अर्थः । **अम्भो जन्म-जनिः** महा-पुरुष-नाभि-कमलाज् जातत्वेन स्वतः सर्वज्ञोऽपि प्रभुणा तादृशानन्त-शक्ति-युक्तेन कर्त्रा **अघासुरस्य** अपि **मोक्षणं** **दृष्ट्वा** **यः** **परं** **विस्मयं** **प्राप्तः** । सोऽपि **ईशितुस्** तच्-छब्द-प्रथम-व्यपदेशास्पदस्यापि **अन्यद्** **अपि** **तत्** तादृशं **मञ्जु** **महित्वं द्रष्टुम्** अन्विष्ट-तच् छिद्रः सन् नितः स्थानाद् **वत्सान्** **वत्सपांश्** च **अन्यत्र नीत्वा** श्री-भगवद्-अन्वेषण-पर्यन्त-श्री-वृन्दावन-प्रवेशान्तरे स्थापयित्वा स्वयम् **अन्तरधात्** चोर इव । वत्सान् पुलिनम् आनिन्ये यथा-पूर्व-सखं स्वकम् \[भा।पु। १०.१४.४२\] इति, मायाशये शयाना मे \[भा।पु। १०.१३.४१\] इत्य्-आदि । वक्ष्यमाणेभ्यस् तु पुनस् तत्र तत्रैवानीय रक्षितवान् इति ज्ञेयं । तेषां श्री-कृष्ण-तुल्य-गुणानाम् अपि ब्रह्म-माया-परिभव-प्रायत्वं भगवद्वन् नर-लीलात्वेनैव सम्भवतीति ज्ञेयम् । अन्यथा नर-लीलत्वासिद्धेः ।

ननु, यद्य् एवं प्रकट-माहात्म्यो भगवान्, ब्रह्मा च सर्वज्ञः, तर्हि कथं **विस्मयं** **प्राप्तः** ? कथं वा पुनः कदर्थन-प्रायां परीक्षाम् इव कृतवान् ? तत्राह---माया-मोहनता तद्-युक्तस्य अर्थकस्य सर्व-मोहनार्थक-लीलस्येत्य् अर्थः, तन्-मोहनतया मुहुर् ऐश्वर्य-ज्ञानाच्छादनाद् इति भावः । प्राक्तन-तत्-तद्-बाल्य-लीला-मोहनतावद् अधुनापि वन्य-भोजन-लीला-मोहनतयैव विगत-साध्वसीकृत्य विस्मितीकृत्य च तादृश-तद्-ऐश्वर्यान्तरान्वेषणाय, तथा प्रवर्तितोऽसाव् इति विवक्षितं । हे **कुरूद्वह !** इति पश्यैतादृशी तद्-बाल्य-लीला-मोहनता या परम-ज्ञान-दृढ-चित्तं ब्रह्माणम् अपीत्थं मोहयतीति व्यज्यते ॥१५॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) : माया**-मोहवता **तद्**-युक्त-**अर्भकस्य** सर्व-मोहनार्भक-लीलस्येत्य् अर्थः । पुनः पुनर् ब्रह्मणोऽपि मोहे सिद्धान्तोऽयम् ॥१५॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) : अम्भो जन्मनः** कमलाज् **जनिर्** यस्येति जडवंशत्वात् स चेतनोऽपि ब्रह्मा जड एव यद् अयं, भगवन्तं परीक्षितुं महा-मायावीन्य् अपि तस्मिन् मायां विततान् एत्य् आक्षेपो ध्वनितः अत्र वत्सान् पुलिनम्-आनिन्ये, यथा-पूर्व-सखं स्वकम् \[भा।पु १०.१४.४२\] इत्य् उत्तर-ग्रन्थ-विरोधात् नित्य-विज्ञानानन्द-स्वरूपस्य भगवतस् तत् प्रिय-सखानां बालकानां च चतुर्मुख-**मायया** मोहन-मनौचित्यान् न व्याख्येयं । यत् तु पूतनादीनाम् अपि मायया भगवन्-मात्रादीनाम् अपि मोहनं, तत् खलु **विस्मय**-रसाधायक-तत् तल्-लीला-सिद्ध्य् अर्थ । लीला-शक्त्यानुमोदनाद् एव ।

न-तु स्वतः अत्र तु ब्रह्म-मायया कृष्ण-सखानां केवल-स्वापनेन का लीला-सिद्धिर् अत एषां, योग-माययैव मोहनं कृष्ण-माया-हतात्मनाम् इत्य् अग्रिम-वाक्याच् च ज्ञेयं । न-च कृष्ण-माया-मोहितानाम् एव तेषां, ब्रह्म-कर्तृकम् **अन्यत्र** नयनं व्याख्येयम् उपरिष्टाद् **इत** एते\ऽत्र कुत्रत्या मन्-माया-मोहितेतरे इति ब्रह्म-वाक्यान् **अन्तरं** सत्याः । के कतरेणेति ज्ञातुं नेष्टे कथञ्चनेति श्री-शुकोक्तेः, नहि कृष्ण-सखानाम् असत्यत्वं तेन वक्तुम् उचितम् । अत्**ओ** मायिकानाम् एव बाल-**वत्सान्**आं हरणं ब्रह्मणा कृतम् इत्य् एवम् अत्र व्याख्येयं । ब्रह्मा **तद्** **अन्तरे** तस्मिन्न् अवसरे **गत** आगतस् सन् **अन्यद्** **अपि** **महित्वं** महिमानं **द्रष्टुम् अर्भकस्य ईशितुः** श्री-कृष्णस्य **वत्सान्** इतः पुलिनात् **वत्सपांश्** च **अन्यत्र नीत्वा** **अन्तरधात्** तिरो-बभूव । यत् तन्-माया-भगवन्-माया-कारणकम् एव, तत् सर्वं मायया मोहत एव ब्रह्मा महित्वं द्रष्टुं माया-कल्पितान् एव । **वत्सान्** **वत्सपान्** अन्यत्रानयद् इत्य् अर्थः । अद्य माया मायया मोहयित्वा चोरितेषु वत्स-वत्सपेषु किम् अयम् ऐश्वर्यं, किम् अप्य् अद्भुतं करोति ज्ञात्वा । किं स्वयं तान् एवानेष्यति मह्यं प्रार्थयिष्यते वा, न किम् अपि ज्ञास्यतीति वेति, विचारो मायया मोहनं विना तस्य न सम्भवेत् । अतस् तस्मिन् चोरयितुम् उद्यते सति योग-मायैव सत्यान् **वत्स-पालकान्** आच्छाद्य बहिरङ्ग-माया-द्वारा सद्यः कल्पितान् एव, तांस् तम् अदर्शयद् इति ज्ञेयं । **प्रभवतः** प्रभोः कृष्णात् **अघासुरस्य** **मोक्षणं** **दृष्ट्वा** यो **विस्मयं** **प्राप्तः** ॥१५॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** एवं स-जग्धि-सभां विहाय **वत्सान्** अन्वेष्टुं भगवति गतेः विरिञ्चः क्षीरधिनाथोक्त-तत्-प्रभावोऽपि स्तुत-तन्-मातृ-गर्भोऽपि दृष्टाघमोक्षण-तन् **मञ्जु**-महिमापि पूनर् मोहयन्न् अस्यैश्वर्यं परीक्षिष्ये इति, हृदि निधाय स्वामिनि तस्मिन् मायां व्यतानीत् । तद् वितान-लक्षणेनापराधेन हेतुना स्वामि-माया तं व्यमोहयद् इत्य् आह---**अम्भो जन्म** इति, अम्भोजन् मनः पद्माज् **जनिर्** यस्य स । पद्म-भूर् जड-जातत्वाद् एव स्वामि-परीक्षण-लक्षणधी-जाड्यभाग् इति भावः ।

**तद्** **अन्तर अघ**-मोक्षणावसरे वृन्दाटवीं **गतः** **अर्भकस्य** नन्द-बालस्येशितुः सर्वेश्वरस्याघ-**मोक्षण**-**मञ्जु**-महिम्नोऽन्यद् **अपि** मञ्जु-**महित्वं** **द्रष्टुं**, तस्य **वत्सान् इतः** पुलिनाद् **वत्सपांश्** च **अन्यत्र नीत्वा** चौरवद् अन्तर**-दधाद्** इति, यत् तु तस्यैव **माया** प्रकृतान् वत्स-तत्-पालान् चोरयितुम् इच्छति तस्मिन् योग-माया तांस् तत्र तत्रैवाच्छाद्य स्वमास-भूतया त्रि-गुणया तत् तुल्यान् अन्यान् सृष्ट्वा तम-दर्शयत् । तया विमोहितः स तान् अन्यत्र **अनयद्** इत्य् अर्थः । मद्-विमुष्ट-वत्सादिकोऽयं किं कुर्यात् ? किम् ऐश्वर्यं प्रकाशयेद् विज्ञाय वा, तान् एवानयेन् माम् एव वा, प्रार्थयेतेति विमर्शो माया-विमोहेन विना न सम्भवेत्, न च, हरि-सखानां पद्म-भूमायया विमोहः शक्यो वक्तुं हरि-तुल्येषु तेषु तन्-मायायाः असामर्थ्यात्, कृष्ण-माया-हतात्मनाम् \[भा।पु १०.१४.४३\] इत्य् अग्रिम-वाक्याच् च प्रकृतास् ते तत्र तत्रैवाच्छन्नास् तस्थुः, वत्सान् पुलिन-मानिन्ये यथा-पूर्व-सखं स्वकम् \[भा।पु १०.१४.४२\] इत्य् उत्तराध्याय-वाक्यात्, कीदृशः स इत्य् आह---**यः** **पुरा** **प्रभवतो** नन्दार्भकाद् अघासुर-मोक्षणं **दृष्ट्वा** **परं विस्मयं** **प्राप्तः** ॥१५॥


______


**॥ १०.१३.१६ ॥**

**ततो वत्सान् अदृष्ट्वैत्य पुलिनेऽपि च वत्सपान् ।**  
उभाव् अपि वने कृष्णो विचिकाय समन्ततः ॥**

**श्रीधर-स्वामी (भावार्थ-दीपिका) :** **उभौ** **अपि** **वत्सान्** **वतस्पंश्** चेत्य् अर्थः । **विचिकाय** अन्वीक्षितवान् ॥१६॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** ततस् तत्र वनादिष्व् *इत्य् अर्थः* ॥१६॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) : ततो** रक्षणानयनाद् धेतोस् तत्-पश्चाद् इति वा, **पुलिने एत्य** आगत्य **वत्सपान्** **अप्य्** **अदृष्ट्वा**, **च**-काराच् छिक्यादीनि **च उभौ अपि** इति कदाचिन् मम विलम्बेनातिदुःखिताः सन्तो मद्-अन्वेषणार्थम् एव सखायस् ते भोजन-सामग्री-सहिताः कुत्रापि गता इति, **वत्सपान्** वत्सकान् अपि **समन्ततः** सर्वत्र सम्यक्तया **विचिकाय** मृगयाञ्चक्रेऽदर्शन-मात्रेणैव स्नेह-भराक्रान्त्या ज्ञान-घन-मूर्तेर् अपि विचार-तिरोधानात्, यतः **कृष्णो** व्रज-जन-स्नेह-विशेषाकुल इत्य् अर्थः ॥१६॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) : ततस्** तत्-पश्चात् **च**-काराच् छिक्यादीनि च, **उभौ अपि** इति क्वचित् मम विलम्बेनातिदुःखिताः सन्तो मद्-अन्वेषणार्थम् एव सखायस् ते भोजन-सामग्री-सहिताः कुत्रापि गता इति, **वत्सपन्** अन्यत्रैव गता इति, वत्सकान् अपि अदर्शन-मात्रेणैव स्नेह-भराक्रान्त्या पूर्ण-ज्ञानात्मनोऽपि विचार-तिरोधानाद् एवम् उक्तम् ॥१६॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) : अदृष्ट्वैत्य** न तु अप्राप्येत्य् उक्तम् । अतस् तत्र स्थितन् ज्ञातान् अप्य् **अदृष्ट्वा** अदर्शनम् अभिनीयेत्य् अर्थः । मन्-मायया मोहित एवायम् इति ब्रह्माणं मिथ्याभिमानं ग्राहयितुम् इति भावः **। ततश्** **च उभौ** **अपि** **वत्सान्** बालांश् च **विचिकाय** विस्मय-विषादाद्य्-अभिनय-पूर्वकं नटवत् तद्-अन्वेषणम् अभिनिनायेत्य् अर्थः । तत्रोद्वहत् पशुप-वंश-शिशुत्व-नाट्यं \[भा।पु। १०.१३.६१\] इत्य् अग्रेतनोक्तेः ॥१६॥

**बलदेव-विद्यभूषणः (वैष्णवानन्दिनी) :** **वस्तान्** स्थितान् एवादृष्ट्वा अप्राप्येत्य् अनुक्तेस् तेषाम्, अदर्शनम् अभिनीयेत्य् अर्थः । **ततः** शाब्वलादेत्य **पुलिनेऽपि** **वत्सपान्** **अदृष्ट्वा** **उभौ** **अपि** **वत्सान्** **वत्सपांश्** **च** **समन्ततो** **वने** **विचिकाय** पद्म-भुवो मिथ्या-भूत-मोहकताभिमान-ग्रहणाय विषदाभिनये नटवत् तद्-अन्वेषणम् अभ्यनैषीत्, तत्रोद्वहत्-पशुप-वंश-शिशुत्व-नाट्यम् \[भा।पु। १०.१३.६१\] इति वक्ष्यमाणात् ॥१६॥


______


**॥ १०.१३.१७ ॥**

**क्वाप्य् अदृष्ट्वान्तर्-विपिने वत्सान् पालांश् च विश्व-वित् ।**  
सर्वं विधि-कृतं कृष्णः सहसावजगाम ह ॥**

**श्रीधर-स्वामी (भावार्थ-दीपिका) : विधि**-**कृतं** ब्रह्मणा कृतम् ॥१७॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) : विश्व**-**वित्** सर्वज्ञः ॥१७॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) : अन्तर्-विपिने** वन-मध्ये एवेति मध्याह्ने तेषाम्, आत्मानं विना व्रज-गमनासम्भवात् **सर्वं** मायया बालकानां मोहनम् अन्तर्धापनं **च** तथा, तस्यान्तर्धानं निज-मञ्जु-महिम-दर्शनाभिलाषादिकं चाशेषं सहसा सद्य एव ज्ञातवान् । **ह** स्फुटम् । यतो **विश्व-वित्** सर्वज्ञः । अतः **कृष्णः** साक्षाद् भगवान् ॥१७॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) : अन्तर्-विपिने** वन-मध्य एवेति मध्याह्ने तेषां आत्मानं विना व्रज-गमनासम्भवात्, सर्व-बालकादीनां मोहनान्तर्धापने तद्-अन्तर्धानं निज-मञ्जु-महिम-दर्शनाभिलाषादिकं चाशेषं सद्य एव ज्ञातवान् । **ह** स्फुटम् । यतो **विश्व-वित्** सर्वज्ञः । तत् कुतः ? यतः **कृष्णः** स्वयं भगवान्, एतावन्तं कालं तस्य बहिर्-अन्वेषण-लीलाद्य्-अभिनिवेशं दृष्ट्वैव ज्ञान-शक्तिस् तटस्थासीत् । सम्प्रति तु मनस्य् एव तद्-अनुसन्धितायां तु जातायां स्व-स्यैवावसरे समुपस्थितेति भावः । ईशितुर् इच्छा-शक्ति-पराधीनत्वात् सर्व-शक्तेः ॥१७॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) :** लीला-वेशं दर्शयति---**कौ अप्य्** इत्य् अनेन । ज्ञानाद्याः शक्तयः स्वान् अवसरे समयम् इव तटस्थास् तिष्ठन्ति स्वावसरे स्व-सेवायै तम् उपतिष्ठन्तीति ज्ञापितम् ॥१७.२०॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** पुनः किं कृत्वा विचिकायेत्य् अत आह---**कौ** इति । **विश्व-विद्** **अपि** कौ अपि शाद्वलाद् अन्यत्रापि **वत्सान्** पुलिनाद् अन्यत्रापि पालान् **अदृष्ट्वा** विचिकायेति पूर्वेणैवान्वयः ।

ननु, **कृष्णः** किं वत्सादि-चौर्य-क्षण एव विवेद तत्-क्षणानन्तरं वा, किञ्चिद् अन्विष्य वा, विवेदेत्य् अत आह---**सर्वम्** इति । **सहसा** चौर्य**-**क्षण एव ब्रह्मणा अतर्कितम् एवेत्य् अर्थः । अतर्किते तु सहसा इत्य् अमरः॥१७॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** पुनः कथं ? विचिकायेत्य् अत्राह **क्वापि** शाद्वलाद् अन्यत्रापि **वत्सान्** पुलिनाद् अन्यत्रापि पालान् **अदृष्ट्वा** इति प्राग्वत् विचिकायेति पूर्वेणैवानुषङ्गः ।

ननु, चौर्य**-क्षण** एवावजगाय तद्-अनन्तरं किञ्चिद् अन्विष्य वेति चेत् तत्राह---**विश्व-विद्** इति । सर्वज्ञोऽसौ **सर्वम्** इदं **विधि**-**कृतं** तद्-धेतुकम् इति, **सहसा** चौर्य-क्षण एव पद्म-भुवातर्कितम् एवावजगाय । अतर्किते तु सहसा इत्य् अमरः ॥१७॥


______


**॥ १०.१३.१८ ॥**

**ततः कृष्णो मुदं कर्तुं तन्-मातॄणां च कस्य च ।**  
उभयायितम् आत्मानं चक्रे विश्व-कृद् ईश्वरः ॥**

**श्रीधर-स्वामी (भावार्थ-दीपिका) : उभयायितं** वत्स-तत्-पाल-रूपेण वर्तमानम् इत्य् अर्थः । अयं भावः । यदि तूष्णीम् आसे, तर्हि **तन्**-**मातॄणां** विषादः स्याद्, यदि **च** तान् एवानयिष्यामि तर्हि ब्रह्मणो मोहो न स्याद् इति । तद् उभय-प्रीतये तथा **चक्रे** इति ।

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** ततो विधि-कृत-कर्म-ज्ञानानन्तरम् । *उभय* इवाचरतीति उभयायते ततोऽकर्मकत्वात् कर्तरि क्तः । **उभयायितम्** इति । *इत्य् अर्थ* इति---निष्कर्षः । किम्-अर्थम् **उभयायितम्** इति चेत् तत्राह---*अयं भाव* इति । *तूष्णीं* स्थितौ तत्-**तन्**-**मातॄणां** तत्-तद्-वियोगजः क्लेशः तेषाम्, आनयने विधि-मोहश् **च** न भावीत्य् एतद्-अर्थं, तथा **चक्र** इति तात्पर्यम् । **विश्व**-**कृद्** इति तत्र परिश्रमाभावम् आह ॥१८॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** वत्स-वत्सपाश् चेत्य् एवं द्वयं तत्-स्वरूपं **चक्रे** । यतः **कृष्णो** भक्त-वात्सल्याकृष्ट-चित्त इत्य् अर्थः । अनेन सच्-चिद्-आनन्द-घन-रूपता तेषां सूचिता ।

ननु, मायातीता दृष्टिः कथं सम्भवेत् तत्राह---**विश्व-कृतां** । ब्रह्मादीनाम् अपि **ईश्वरः** सर्व-शक्ति-प्रदः प्रभुर् न तस्याशक्यं किञ्चिद् अस्तीति भावः । अन्यथा मायिक-सृष्ट्या ब्रह्मादिभिः सह साम्यापत्तिः ॥१८॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) : तन्-मातॄणां** सर्वदा स्वं पुत्रीयन्तीनां **मुदं** **कर्तुं,** **च-**कारात् विना स्व-सङ्गं क्षणम् अपि स्थातुम् अपारयतां मित्राणाम् अप्य् अजगरोदर-प्रवेशवद् **आत्मनो** लीला-वेशाद् अन्योत्पातशङ्कया तान् कतिचिद् दिनान्य् एकान्ते रक्षितुं **च,** द्वारकायां यादवान् इवेति ज्ञेयम् । एवं तेषां मायाशये शयानत्वात् न तद् विरह-दुःखं भगवतश् **च** तद् दर्शनेन तैः सहातिविच्छेद इति नासमञ्जसं च, आनुषङ्गिकं प्रयोजनम् आह---**कस्य** **च** इति । तस्याष्टादशाक्षर-तदीय-महा-मन्त्रोपासकत्वात् एवं कृष्णेच्छयैव तेषां, मोहो न ब्रह्म-माया-सामर्थ्येनेति लभ्यते । तत् तच् च **आत्म**-लीला च साधारण-दृष्ट्या न सिद्ध्यतीति । **आत्मानम्** एवोभयायितम् उभयं वत्सा बालाश् चेत्य् एवं । किं वा, स्वयं भगवान् वत्स-वत्सपाश् चेत्य् एवं द्वयं तद् वद् आचरन्तं **चक्रे,** नातीव भेदाद् उभयम् इव चक्र इत्य् अर्थः । शीघ्र-तत् तद् अवतार-सामर्थ्यं द्योतयति-**विश्व**-**कृतां** महा-पुरुषादीनाम् अपि **ईश्वरः** स्वयम् अवतारीति ॥१८॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) :** स्वं पुत्रीयन्तीनां **तत्-मातॄणां**, **च**-कारात् विना स्व-सङ्गम् अतिष्ठतां तेषां, स्वीयेन लीला-वेशेनाघोदर-प्रवेशवद् उत्पातान्तर-शङ्कया कतिचिद् दिनानि चैकान्ते तान् रक्षितं च द्वारकायां यदून् इवेति ज्ञेयम् । तत्-तद् **आत्मा** इति बहुव्रीहिणा तत्-तद्-यत्नवान् भवेद् इत्य् अर्थः । आत्मायत्नो धृतिर् बुद्धिः स्वभावो ब्रह्म वर्ष्म च इत्य् अमर-नानार्थ-वर्गात् । प्रासङ्गिकं प्रयोजनम् आह---कस्य चेति । एक-स्वरूपत्वाद् **उभयायितम्** एव, न तूभयम् । **विश्व-कृतां** पुरुषाद्य्-अवताराणाम् **ईश्वरो**ऽवतारी विष्णुमयम् इति-औपचारिक-विकारार्थे मयट् ॥१८॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** ततश् च भगवन्-मायया मोहिते ब्रह्मणि मोहकं-मन्ये, स्व-भवनं गते सति स्वस्य ब्रह्म-माया-मोहनाभाव-मात्र-व्यञ्जकः पूर्ववत् स्वीयैर् वत्स-बालकैः सह भोजनादि लीलाभिर् विहारो, नाति-चित्रम् इत्य् अतो । मायातीतान् बलदेव-पर्यन्तान् अपि स्वपरीवारान् मोहयित्वा लोके स्व-माया-बलं दर्शयितुं परम-वत्सलानां गो-गोपीनां स्वस्मिन् पुत्र-भावम् अभिलषन्तीनां मनोरथं पूरयितुं ब्रह्माणं मोहयित्वापि, पुनर् महा-विस्मय-समुद्रे प्रक्षेप्तुम् एकस्मिन्न् एव स्वाभीष्ट-देवे श्री-भागवतोपदेष्टरि वासुदेवे भक्तिमन्तं । खलु तं **च** परःसहस्रान् वासुदेवान् दर्शयितुं स्वयम् एव वत्स-बालकाद्य् आकारो बभूवेत्य् आह---**तत** इति । **कस्य** ब्रह्मणः **आत्मानं** स्वयम् एव **उभयायितम्** उभयं वत्सत्वं बालकत्वं **च** अयितुं प्राप्तं, वत्स-बाल-रूपिणम् इत्य् अर्थः । **विश्व-कृता** महत् स्रष्टादीनाम् अपि **ईश्वर** इति तत्र सामर्थ्यं द्योतितम् ॥१८॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** अथ विरिञ्चस्य मोहकरं परमैश्वर्यं भगवता प्रकाशितम् इत्य् आह---**तत** इति । मोहकम्-मन्ये विरिञ्चे स्वलोकं गते सति **ईश्वरो** नन्दार्भक **आत्मानं** स्वम् **उभयायितं** **चक्रे** । उभयं वत्सत्वं वत्स-पालकत्वञ्चायितं प्राप्तं, वत्सं तत्-पालक-रूपिणं व्यञ्जयद् इत्य् अर्थः । किम् अर्थम् ? इत्य् अत्राह---स्वस्मिन् पुत्र-भावं वाञ्छन्तीनां सखि-**मातॄणां** तत् तत्-पुत्रतया **मुदं** **कर्तुं** कस्य **च** विरिञ्चस्य विज्ञस्याप्य् अज्ञतया स्वमी-परीक्षायां प्रवृत्तस्यापि पुत्रत्वाद् भृत्यत्वाच् चानुग्राय्य् अस्य परः सहस्र-वासुदेव-रूप-दर्शनेन महा-विस्मय-रसानुभावन-लक्षणां **मुदं** **कर्तुम्** इत्य् अर्थः । यतो **विश्व-कृतः** तत्-तद्-व्यञ्जने समर्थ इत्य् अर्थः ॥१८॥


______


**॥ १०.१३.१९॥**

**यावद् वत्सप-वत्सकाल्पक-वपुर् यावत् कराङ्घ्र्य्-आदिकं**

**यावद् यष्टि-विषाण-वेणु-दल-शिग् यावद् विभूषाम्बरम् ।**

**यावच् छील-गुणाभिधाकृति-वयो यावद् विहारादिकं**

**सर्वं विष्णु-मयं गिरोऽङ्गवद् अजः सर्व-स्वरूपो बभौ ॥**

**श्रीधर-स्वामी (भावार्थ-दीपिका) :** तद् एव दर्शयति---**यावद्** इति । **वत्सपानां** **वत्सकानां** च **अल्पकं** **वपुः** यत्-प्रमानकं प्रमाणम् अनतिक्रम्येत्य् अर्थः । एवम् उपर्य् अपि योज्यम् । तत्र **दलं** पर्ण-रूपो वाद्य-विशेषः । यद् वा, अत्र **वेणु**-**दलं** वेणु-खण्डम् । **शिक्** शिक्यम् । यद् वा, **यावद्** वत्सपादि-**वपुः**, तावत् **सर्व**-**स्वरूप-अजः** कृष्णो **बभौ** इत्य् अर्थः । उत्तरत्राप्य् एवम् । कथम् ? सर्वं विष्णु-मयं जगत् \[वि।पु। ५.१.२०\] इत्य् अत्र, प्रसिद्धा या **गीः**, तस्या **अङ्गवत्** सा गीर् एव अर्थ । **स्वरूपेण** प्रत्यक्षा यथा, तथा **बभौ** इत्य् अर्थः ॥१९॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) : अल्पम्** एव अल्पकं तच् च **वपुर्** अल्पक-वपुः, **वत्सप**-वत्सकानाम् अल्पक-वपुर् वत्सप-वत्सक-अल्पक-वपुः । **यावत्** *प्रमाणम् अनतिक्रम्य* वत्सप-वत्सक-अल्पक-वपुर् यावद्, वत्सप-वत्सक-अल्पक-वपुःन् । यावद्-अवधारणम् इत्य् अव्ययी-भावः । समासे श्रम-दर्शनात् प्रकारान्तरम् आह---यद् वेति । यावत्-तावतोर् नित्य-सम्बन्धात् । *उपर्य्* उत्तरत्र-शब्दावग्रपरौ ज्ञेयौ । **सर्वं विष्णु-मयम्** एतद् अग्र इति शब्दं प्रक्षिप्यान्वयो विधेयः । मुख्यार्थ-प्रतिपत्तये पदान्तराध्याहारः इति न्यायात् । **अङ्गवत्** शरीरवत् *इत्य् अर्थ* इति । सर्वं विष्णु-मयम् इति वाक् साक्षाच्-छरीरिणि इव अर्थतः, प्रत्यक्षा जातेति तात्पर्यम् ।

यद् वा*,* तस्या वाचोऽङ्गवद् एक-देशवत् । नहि, सर्वं जगद् विष्णु-मयं तदा जातं नन्द-व्रजस्यैव वत्सप-वत्साश् चेति कृत्वैक-देश-वद् इत्य् उक्तम् ।

यद् वा, **सर्व**-**स्वरूपो अजो** **बभौ** । *कथं ?* सर्वं विष्णु-मयम् इति, गिरो अङ्गवत् यथा-अज ओंकारोऽङ्गवत् अङ्ग-अवयव-सकल-वर्ण-स्वरूपेण भातीत्य् अर्थः । तद् यथा शकुनैः सर्वाणि पर्णानि सन्तृणानि, एवम् ओंकारेण सर्वा वाक्-सन्धिता, ओंकार एवेदं सर्वं \[मा।उ। १\] इति श्रुतेः ।

अथ वा, **सर्वं** **विष्णु**-**मयं** मत्वेति शेषः । **अजः** कृष्णः, **सर्व**-**स्वरूपो** **बबहु** । कथम् ? गिरो अङ्गवत्त्वं वर्ण-समूह-रूपत्वाद् वा, ओंकाराद् व्यञ्जित-स्पर्श-स्वरोष्मान्तस्थ-भूषितां \[भा।पु। ११.२१.३९\] इत्य् अग्रे वक्ष्यमाणत्वात् ॥१९॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) : सर्वं** **विष्णु**-मयम् इत्य्-आदि । सर्वं विष्णु-मयं जगत् इत्य्-आदि वचसो**ऽङ्गवत्** शरीरवत् प्रत्येकम् अभूद् इत्य् अर्थः । इयान् हि विशेषः---तत्र जीव-स्वरूपेणात्राखण्ड-चिद्-रूपेण विष्णु-मयता सर्वस्य ॥१९॥

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** तद् एव प्रपञ्चयति---**यावद्** इति यादृग् इत्य् अर्थः । अल्पकेति क-प्रत्ययो बाल्येनात्यल्प-प्रमाणापेक्षया । यद् वा, सच्-चिद्-आनन्द-रूपत्वेन परम-महत्त्वेऽपि लौकिकत्वापेक्षया ।

यद् वा, अल्प-माहात्म्येन न्यूनः को ब्रह्मापि यस्मात् तादृशं **वपुर्** इति, चिद्-रूप-सच्-चिद्-आनन्द-घन-श्री-ब्रह्म-विग्रहाद् अपि तेषां, वपुषो विशेषोऽभिप्रेतः, पूर्वम् अपि स्वत एव तेषां तादृशत्वात् । आदि-शब्देन मस्तकाद्य्-अङ्गानि रोम-नख-गन्ध-स्वर-वर्णादीनि च, शरीरं तद्-भूषणादि-परिच्छदं चोक्त्वान्तर-बाह्य-करणादिकं च तत्-तच्-चेष्टादि-द्वाराह---**यावच्**-**छील** इत्य्-आदिना । शीलं स्वभावः शान्तत्व-वाग्मित्व-दक्षत्वादि, गुरुः करुणादिः, अभिधा नाम वाक्यं वा, कृतिः कर्म । द्वितीयादि-शब्दात् पितृ-मात्र्-आदिषु व्यवहरणं पूर्वाचरित-स्मरणादिकं चात्मनश् च स्वत एव तस्यांशत्वेन पुराप्य् अभेदात् ।

यद् वा, नित्य-प्रियत्वात् सच्-चिद्-आनन्द-विग्रहत्वेन प्रायः पृथक्त्वासम्भवाद् अनुक्तिः । यद् वा, आदि-शब्देन सोऽपि गृहीतः । यद् वा, स्वयम् आत्मेति वक्ष्यमाणेन स एवोक्तः । तावत् तत् तत् **सर्वं** **विष्णु**-**मयं** श्री-भगवद्-आत्मकं बभूव, स्वरूपे मयट् । व्यापकत्वापेक्षया **विष्णु**-शब्दः । एवम् एकस्यैव वत्सपादि-रूपत्वेन ततः पृथक्त्वेन चाभिन्नत्वं भिन्नत्वम् अपि उक्तम् ।

तत्रोपयुक्तो दृष्टान्तः---**गिरो** वाक्यस्य तिङ्-सुब्-अन्तचय-लक्षणस्याङ्गं कर्तृ-कर्मादि-पदं यथा तद्वद् इति । भेदाख्यो वैष्णव-सिद्धान्तो दर्शितः । ततश् च न जायते योगादिना कथम् अपि चेतस्य् अपि नाविर्भवतीत्य् **अजः,** सोऽप्य् एवं तत्-तत्-स्वरूपः सन् बभाव् अशोभत, भक्त-वर्गैर् इव वेष्टितत्वात् ।

यद् वा, **बभौ** इत्य् एक एव निज-शक्ति-विशेषतस् तत्-तद्-रूपेण प्रकाशते, न तु पृथक् तत्-तद्-रूप-धारणेत्य् अर्थः । अत एवोभयायितम् इत्य्-आदि-प्रत्ययात् तद्-उभयवद् आचरितम् इत्य्-अर्थः । तत्त्वत उभयत्वाभावाद् एव ।

इह सद्-वैष्णव-सिद्धान्त-विशेषः, श्री-भागवतामृतोत्तर-खण्डे विवृतोऽस्ति । अत्रापि स एव दृष्टान्तो द्रष्टव्यः । कर्ण-मय्या गिरो वाण्या एकस्या अङ्गं वर्णो यथा शब्दादि-रूपत्वेन नाना-विधो भाति तद्वद् इति । इत्थं श्री-भगवद्-रूपत्वेन च सिद्धे सच्-चिद्-आनन्द-घन-मूर्तित्वेऽपि स्व-मुखाद्य्-अभेदवद् इन्द्रियादि-भेदोऽपि सिद्धः । एवम् अविशेषोऽपि बहु-विशेषो वैष्णव-सिद्धान्तस्य परमानुकूल एवाद्वैत-प्रातिकूल्यापत्तेः । श्री-वैष्णवैस् तु विग्रह-विग्रहि-भावो भगवतो मन्यते ॥१९॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** तद् एव प्रपञ्चयति---**यावद्** इति । यावच् छब्देनात्र, यथा-स्थान-सङ्ख्या-प्रमाणादिकं वाचनीयम् । ततश् च **यावत्** सङ्ख्यानि वत्सपानां वत्सकानां च, तथा तेष्व् **अल्पकानां** वत्सपानुचर-बालानां वत्सकानुचर-क्रीडनम् एषां, वपूंषि तावद् इत्य् अर्थः । एवं यावन्ति यत्-प्रमाणानि **कराङ्घ्र्य्**-**आदीनि** तावद् इत्य् अर्थः । **यावद्** यष्टीत्य् अत्र यत्-प्रकाराणीति ज्ञेयम् । **यावच्** **छील**-**गुणा** इत्य् अत्र यावन्ति यादृशानीत्य् अर्थः । तत्र शीलं सुस्वभावः गुणास् तूत्कर्ष-हेतवः शिक्षा-विशेषा अभिधा वाणी तत्-तन्-नामाभिनिवेशो वा, आकृतिर् आकारः द्वितीयादि-शब्दात् पितृ-मात्र्-आदिषु व्यहरणं पूर्वाचरित-स्मरणादिकं च तावत् तत् तत् **सर्वम्** **अज** एव **बभौ ।** यतः **सर्वं** तच् चान्यच् च प्राकृताप्राकृतं वस्तु स्वरूपम् एवात्मकं यस्य सः ।

तत् तु सर्वं कीदृशम् ? **विष्णु**-**मयं** श्री-भगवद्-आत्मकं, न तु जीवात्मकम्---आत्मा ज्ञान-मयः शुद्धः इत्य् अत्र स्वरूपेऽपि मयट् । दर्शनात् व्यापकत्वापेक्षया विष्णु-शब्दः । अतो यद् गतं भवच् च भविष्यच् च इत्य्-आदि-श्रुतेश् चानन्तेत्य् आख्यानाच् च, सर्वं तत्र प्रवर्तत एव व्यक्त्य्-अपेक्षयैव तत्-तज्-जन्मादि-व्यपदेश इति भावः । तद् एवाह---**अज** इति । एवम् एकस्यैव वत्स-वत्सपादि-रूपत्वेन ततः पृथक्त्वेन चाचिन्त्य-शक्त्याभिन्नत्वम् अपि उक्तं तत्रोपयुक्तो दृष्टान्तः । **गिरो** वाक्यस्य तिङ्-सुब्-अन्तचय-लक्षणस्य **अङ्गं** कर्तृ-कर्मादि-पदं, यथा तद्वद् इति तिङ्-सुब्-अन्त-चयस्य तद्-अभिन्नत्वे श्री-भगवतस् तु तद्-भिन्नत्वेनापि स्थितत्वे दृष्टान्तोऽयम् उपचारात् ॥१९॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) : विष्णु**-**मयम्** इत्य् औपचारिक-विकारार्थे मयट् ॥१९॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** तद् एव प्रपञ्चयति---**यावद्** इति । यत् परिमाणकं **वत्सपानां वत्सकानां** च **अल्पकं वपुः** जात्य्-अपेक्षया एक-वचनम् अत्यल्पानि कोमलानि वपूंषीत्य् अर्थः । एवम् उत्तरत्रापि विहारादिकम् इति, अत्रादि-शब्दात् पितृ-मात्रादिषु व्यवहरणं । पूर्वाचरितं मरण-**आदिकं** च **अजः** अजन्यतयैव भीत एव कृष्णः **सर्व**-स्वरूपः तावद्-**वपुर्**-आदि-रूपः सन्---बभौ सर्वं विष्णु-मयं जगद् इति प्रसिद्धा या गीस् तस्या अङ्गवत् सा गीर् एव मूर्ता प्रत्यक्षा यथा बभूवेत्य् अर्थः ॥१९॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** तद् एव प्रपञ्चयति---**यावद्** इति । **वत्सपानां वत्सकानां** च **अल्पकं** **वपुर्** यावत्, यत्-परिमाणकं तद् अनतिक्रम्येत्य् अर्थः । जात्य्-अपेक्षयैक-वचनम् अल्पानि कोमलानि वपूंषीत्य् अर्थः । एवम् उत्तरत्रापि योज्यं, **यावद्**-विहारादिकम् इति, अत्रादि-शब्दात् पितृ-आदि-व्यवहरो ग्राह्यः । **अजो**ऽपूर्व-देह-योगाशून्यः कृष्णः पूर्वोक्तं **सर्व**-**विष्णु**-**मयं** स्वात्मकं प्रकाश्य तत्-सर्व-**स्वरूपो** **बभौ** । अजायमानो बहुधा विजायते इति वेद-वाचो**ऽङ्गवत्** सा **गीर्** एव मूर्ता यथा प्रत्यक्षाभूद् इत्य् अर्थः । गिरः प्रणव-लक्षणस्य महा-वाक्यस्य-अङ्गवत् सा, यथा ऋग्-आद्य्-अङ्गतया बहु-रूपा तद्वद् इत्य् एके ॥१९॥


______


**॥ १०.१३.२० ॥**

**स्वयम् आत्मात्म-गोवत्सान् प्रतिवार्यात्म-वत्सपैः ।**  
क्रीडन्न् आत्म-विहारैश् च सर्वात्मा प्राविशद् व्रजम् ॥**

**श्रीधर-स्वामी (भावार्थ-दीपिका) :** एवं **सर्वात्मा** सन् **व्रजं प्राविशत्** । कथं **स्वयम्** **आत्मा** इव प्रयोजकः । **आत्म**-रूपान् **गो-वत्सान्** इति, कर्मापि स्वयम् एवेत्य् उक्तम् । आत्म-रूपैर् **वत्स-पैः** प्रतिवार्य । प्रयोज्य कर्तापि स्वयम् एव । **आत्म-विहारैः क्रीडन्न्** इति क्रियापि कारकाण्य् अपि स्वयम् एवेत्य् अर्थः ॥२०॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** *एवम्* उक्तरीत्या । *प्रयोजकः* प्रेरकः । *इत्य् अर्थ* इति । क्रियाकारक-रूपेण स *एव* तदासीद् इति भावः ॥२०॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :***न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) : गोवत्सान्** इति स्वभावतो\ऽति-वत्सलानां गवां वत्सेषु परमापेक्ष्यत्वं सूचितम् । अत एव प्रतिवार्य वानान् निवर्त्य **सर्वात्म**-शब्द-प्रयोगेण पूर्व-वत्सादिभ्यो भेदो दर्शितः, तेन च भगवत् सेन्ह-पात्रत्वे तेभ्यो न्यूनत्वम् एषाम् अभिप्रेतम् । तच् च---नाहम् आत्मानम् आशासे \[भा।पु। ९.४.६४\] इत्य्-आदि भगवद् वचनतो व्यक्तम् एव तथापि तेषां, वने परित्यागो माया-मोहितत्वात् तेषां, किञ्चिद्-दुखादर्शनात् । एतद् अग्रे\ऽभिव्यक्तं भावि ।

ननु, मा भवतु मोहेन तेषां दुःखम्, श्री-कृष्णस्य तु प्रिय-जन-वियोग-दुखम् आशङ्क्यते? तत्राह---सर्वात्मा । तान् सर्वान् अपि निज-शक्ति-विशेषेण सदा व्याप्य वर्तत एवेत्य् अर्थः । दिवा-दर्शनं स्वतो भवत्य् एव, अन्येदापि न विच्छेद इति भावः । यद् वा, सर्वात्मा सर्व-वयस्यादि रूपत्वेनैव जानन्, न तु स्व-स्वरूपेणेत्य् अर्थः ॥२०॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) : गो-वत्सान्** इति स्वभावतोऽतिवत्सलानां गवां वत्सेषु परमापेक्षत्वं सूचितम् । अत एव प्रतिवार्य बलान् निवर्त्य सर्वत्र **आत्म**-शब्द-प्रयोगेन पूर्ववत्सादिभ्यो भेदो दर्शितः । तेन **च** भगवत्-स्नेह-पात्रत्वे तेभ्यो न्यूनम् एषाम् अभिप्रेतम् । तच् च---नाहम् आत्मानम् आशासे \[भा।पु। ९.४.६४\] इत्य्-आदि भगवद्-वचनं व्यक्तम् एव ॥२०॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** एवम् आरब्धे भोजने ब्रह्मणापहृतान् वत्सान् **स्वयं** विचिन्त्य पुनस् तत्रैवागत्य तथैव तेनापहृतान् बालकांश् च वीक्ष्य यद् अकार्षीत् तद् आह---यावद् **वत्सप** इत्य्-आदि । स्र्वः स्वरूपः सन् स वभौ । तद् रूपया ऐच्छिक्या प्रकाशिकया मायया सर्वेषां वत्सपानां वत्सकानां **च** तत्-तद्-वपुर् वयः-स्वभावानां च वेणु विषाण-भूषान्वराणां च स्वरूप इत्य् अर्थः । यावच्-छब्दः साकल्यार्थः प्रमाणार्थश् च । यावद्-आदि सर्वं पदं क्रिया-विशेषणम् । सर्वं विष्णुमयं जगत् इति वचसोऽङ्गवच्-छरीरवत् पूर्वं तद्-वचो वचस्त्वेनैव स्थितम्, सम्प्रति तद् वचः शरीरीव विषाण-दल-शिक्यादीनाम् उपपादनम् । एवम् अमूर्तानां गुणशीलाभिधादीनां च ॥२०.३६॥

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** ततश् च मध्याह्नापराह्न्योः पूर्ववद् एव क्रीडितवतस् तस्य सायं गोष्ठ-प्रवेशम् आह---**स्वयम्** इति पञ्चभिः । एवं **सर्वात्मा** सन् **व्रजं** **प्राविशत्** । कथं ? स्वयम् आत्मैव प्रयोजक **आत्म**-रूपान् गो-वत्सान् इति, कर्मापि स्वयम् एव आत्म-रूपैर् **वत्सपैः** प्रतिवार्येति प्रयोज्य-कर्तापि स्वयम् एव आत्म-विहारैः आत्मभिर् आत्म-भूतैर् बालकैः सह ये विहारा वेणु-वादनादयस् तैः **क्रीडन्न्** इति । क्रिया-कारकाण्य् अपि स्वयम् एव इत्य् अर्थः । अत्र पुलिने वत्स-पाला उपविश्य भुञ्जत एव, शाद्वलेषु वत्सास् तृणं चरन्त्य् एव, तान् अन्वेष्टुं कृष्णो विपिने पर्यटत्य् एव, क्षण-मात्रायमाणं वर्षं व्याप्येत्ये-तत्-त्रिकं सर्वैर् अदृष्टं । तत् तत् स्थलेषु प्रतिदिनं भ्रमद्भिर् अन्यैर् लीला-परिकरैः कृष्ण-स्वरूप-वत्स-बालैर् बलदेवेनापि वर्षवातातिपाद्यैर् अप्य् अस्पृष्टम्, एवाचिन्त्य-शक्त्या योग-मायया व्यराजीद् एव यस्यैक एव कृष्णो ब्रह्मणा कवल-वेत्रादि-लक्ष्म-लक्षितो मोहान्ते ददृशे तुष्टुवे चेति ज्ञेयम् ॥२०॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** ततश् च मध्याह्नापराह्नयोः पूर्ववद् एव कृत-विहारस्य तस्य सायं व्रजे प्रवेशम् आह---**स्वयम्** इति पञ्चभिः । एवं **सर्वात्मा** सन् **व्रजं** प्राविशत् । कथं ? स्वयम् आत्मैव प्रयोजकः **आत्म**-भूतान् **गो-वत्सान्** इति, कर्मापि स्वयम् एव आत्म**-**भुतैर् **वत्सपैः** प्रतिवार्येति प्रयोज्यकर्तापि स्वयम् एव, आत्म-विहारैर् आत्म-भूतैर् बालकैर् ये विहारा वेणु-वादनादयस् तैः **क्रीडन्न्** इति । क्रियाकार-काराद्य् अपि स्वयम् एवेत्य् अर्थः ॥२०॥


______


**॥ १०.१३.२१ ॥**

**तत्-तद्-वत्सान् पृथङ् नीत्वा तत्-तद्-गोष्ठे निवेश्य सः ।**  
तत्-तद्-आत्माभवद् राजंस् तत्-तत्-सद्म प्रविष्टवान् ॥**

**श्रीधर-स्वामी (भावार्थ-दीपिका) : तत्**-**तद्-आत्मा तत्**-**तद्**-गोप-बाल-रूपोऽभवत् । ततस् **तत्**-**तत्**-**सद्म** **प्रविष्टः** ॥२१॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) : तत्**-**तद् आत्मा** श्रीदाम-सुदाम-सुबल-मङ्गल-मधुमङ्गलादि-स्वरूपः **गोष्ठे** गो-बन्धनादि-स्थले । स कृष्णः ॥२१॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) : तत्** **तद्** **आत्मा** **तत्** **तद्** वत्सप-रूपः, **प्रविष्टवान्** **अभवत्** । प्रविश्यासीद् इत्य् अर्थः । यद् वा, वत्स-रूपत्वम् अर्थाद् अर्थानुगतं तं तम् एव, स्व-स्व-गेहं प्रविष्टवान् सन्, तत् तद् आत्मा तत् तत्-स्वभाव अभवत् । स्तन्य-पानार्थं नीचे-हेम्बाराव हरितादिकं वेणु-वादन-वत्साह्वानादिकं च स्वभावं प्राप्त इत्य् अर्थः । हे राजन्न्
! इत्य् आश्चर्येण स्वम्बोधनम् । यद् वा, हे भक्त्या राजमान ! इति
भवतैवैतद्-बोद्धुं शक्यत इति भावः । यद् वा, राजन् ! मातृ-सेन्ह-विशेषार्थं राजमानः सन् ॥२१॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) : तत्** **तद् आत्मा** **तत्**-**तत्**-स्वरूपः, **प्रविष्टवान्** **अभवत्** प्रविश्यासीद् इत्य् अर्थः । यद् वा, अर्थात् **तत्**-**तद्**-रूपेण स्व-स्व-गेहं प्रविष्टवान् सन्, तत्-तद्-आत्मा तत्-तत्-प्रयत्नवान् अभवत् । वत्स-द्वार-निरोध-गोपाह्वान-सङ्केतित-वेणु-वादनादिकं च कृतवान् इत्य् अर्थः । आत्मा यत्नो धृतिर् बुद्धिः स्वभावो ब्रह्म-वर्ष्म च इत्य् अमरः ॥२१॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) : तत्**-**तद्**-**आत्मा** इति बहुव्रीहिणा, **तत्**-**तद्**-यत्नवान् भवेद् इत्य् अर्थः । आत्मा यत्नो धृतिर् बुद्धिः स्वभावो ब्रह्म-वर्ष्म च इत्य् अमर-नानार्थ-वर्गात् ॥२१॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) : तत्**-**तद्-आत्मा** श्रीदाम-सुदाम-सुबलादि-बालक-स्वरूपः कृष्णस् **तत्**-**तत्**-**सद्म** **प्रविष्टवान्** इत्य् अन्वयः ॥२१॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) : तत्**-**तद् आत्मा** श्रीदाम-सुदाम सुवलादि-बाल-स्वरूपः ॥२१॥


______


**॥ १०.१३.२२ ॥**

**तन्-मातरो वेणु-रव-त्वरोत्थिता**

**उत्थाप्य दोर्भिः परिरभ्य निर्भरम्**[^१२] **।**

[^१२]: निर्वृताः।


**स्नेह-स्नुत-स्तन्य-पयः-सुधासवं**

**मत्वा परं ब्रह्म सुतान् अपाययन् ॥**

**श्रीधर-स्वामी (भावार्थ-दीपिका) :** गोपिका-मोहम् आह---**तन्-मातर** इति । तन्-मातरो **वेणु-रवेण त्वरयोत्थिताः** सत्यः **सुतान्** **मत्वा** **परं** **ब्रह्म** इव **दोर्भिर्** **उत्थाप्य** उदुह्य । **पयः**-**सुधासवं** पयः एव **सुध**-वत् स्वादु **आसववन्** मादकं पाययाम् आसुर् इत्य् अर्थः ॥२२॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** तदा गोपीनाम् अति**स्नेहः** प्रादुर् आसीद् इत्य् आह---**तन्-मातर** इति । *इत्य् अर्थ* इति । पयस्य् अपि तदा वैलक्षण्यम् अभूद् इति भावः । निर्**भरम्** अतिशयेन **स्नेह**-**स्नुत**त्वेन स्नेह-मयम् । तत्-प्रेमास्वाद-महा-रसिकः कृष्णः सुधाम् इव स्वादु **आसवम्** इव मादकं पिबन् पिबन्न् अनुबभूव । तल्-लोभेन तस्यापि तत्-पुत्रो भाव-वासना प्राग् आसीत् । सापि **ब्रह्म**-*मोहन*-प्रसङ्गे एव सिद्धेति । अत एव स्व-सखीन् अपि वर्ष-पर्यन्तं मोहयामासेति ज्ञेयम् । अत *एव* स्तन्यामृतं पीतम् इति ब्रह्मोक्तिश् च सङ्गंस्यते ॥२२॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :***न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) : तन्-मातॄणां** च मुत्-प्रकारं प्रपञ्चयन् पूर्वतः **स्नेह**-विशेषं वक्तुं तल्-लक्षणं दर्शयति---तन्-मातर इति । **उत्थाप्य** अङ्के गृहीत्वेत्य् अर्थः । यद् वा, प्रणामाय भूमौ पतितान् तत उत्थाप्य । **परं** **ब्रह्म** श्री-कृष्णं तथोक्तिः परमैश्वर्य-प्रकटनात् । **त्वर** इति **निर्भरम्** इति **सुधासवम्** इत्य्-आदिकं च पूर्वतो विशेषस् तत्-तत्-सम्बन्धाद् एव ज्ञेयः ॥२२॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) : तन्-मातॄणां** चमत्कारं प्रपञ्चयन् पूर्वतः **स्नेह**-विशेषं वक्तुं तल्-लक्षणं दर्शयति---तन्-मातर इति । **उत्थाप्य** अङ्केषु गृहीत्वेत्य् अर्थः । यद् वा, प्रणतान् उत्थाप्य उदूह्येति क्वचित् पाठः । किं त्व् अत्र उदूह्य उत्थाप्य इति टीका-वैपरीत्यं ज्ञेयम् । अत्रैव टीकायाः साफल्यं स्याद् । इति च **परं** **ब्रह्म** इति श्री-शुकस् तत्-पारमेश्वर्य-स्फूर्त्या तासां, भाग्यं श्लाघते---अहो भाग्यम् \[भा।पु। १०.१४.३२\] इत्य् आदिवत् **त्वर** इति **निर्भरम्** इति । **सुधा-आसवम्** अत्याधिकं च पूर्वतो विशेष-द्योतनाय ॥२२॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** हन्त हन्त यशोदाया इवास्माकम् अपि कृष्णः किं पुत्रो भवेद् इति । गोपीनां मनोरथस्य सिद्धिं बहिर् अलक्षितां वदन्न् एव, तासां मोहनम् आह---**तन्-मातरस्** तत्-तन्-मातरः **सुतान्** **मत्वा** **परं** **ब्रह्म**इव **दोर्भिर्** **उत्थाप्य** अङ्के कृत्वा **स्तन्यं** **पयो ऽपाययन्** उदूह्येति, क्वाचित्कः पाठश् च **निर्भरं** **परिरभ्य** इति । निर्भरं स्नुतेति पूर्वतः स्नेहाधिक्य-सूचकं । परं ब्रह्मापि **सुधा-आसवं** मत्वा तासां स्तन्यं पयोऽपिबद् इत्य् आह---**सुधा-आसवम्** इति । **स्नेह**-स्तुतत्वेन स्नेहमयं तत् प्रेमास्वाद-महा-रसिकः कृष्णः सुधाम् इव स्वादु आसवम् इव मादकं पिबन्न् अनुबभूवेति । तल्-लोभाद् एव तस्यापि तत्-तत्-पुत्रीभाव-वासना प्राग् आसीत् । सापि **ब्रह्म-**मोहन-प्रसङ्गे एव सिद्धेति । अत एव स्वस्य सखीन् अपि वर्ष-पर्यन्तं योग-मायया मोहयामासेति ज्ञेयम् । स्तन्यामृतं पीतम् अतीव ते मुदा \[भा।पु। १०.१४.३१\] इति ब्रह्मणापि वक्ष्यमाणत्वात् ॥२२॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** वाञ्छित-तत्-पुत्र-भावानां गोपीनां वाञ्छां पूरितवान् इति, ब्रुवंस् तासां मोहनम् आह---तद् इति । तत्-**तन्-मातरः** **सुतान्** **मत्वा** **परं** **ब्रह्म**इव **दोर्भिर् उत्थाप्य** उत्सङ्गे कृत्वा स्नेहेन **स्नुतं** **स्तन्य**-**पय-अपाययन्** **निर्भरम्** इति, पूर्वतः स्नेहाधिक्यं सूच्यते । कीदृशं ? तत् पयः, सुधाम् इव स्वादु आसवम् इव मादकम् इत्य् अर्थः । पर-ब्रह्मापि तादृशं विज्ञाय तद् अपिबद् इति भावः । स्तन्यामृतं पीतम् अतीव ते मुदा \[भा।पु। १०.१४.३१\] इति ब्रह्मोक्तेः । ये यथा मां \[गीता ४.११\] इति तद्-वाक्यात् तत्-तद्-ब्रह्मानुसारेण तत्-तत्-पुत्र-ब्रह्माय हरेः स्पृहाभूद् एव यद्-अर्थं । स्व-सखानां वत्सरम् एकं योग-माया मोहनम् ॥२२॥


______


**॥ १०.१३.२३ ॥**

**ततो नृपोन्मर्दन-मज्ज-लेपना-**

**लङ्कार-रक्षा-तिलकाशनादिभिः ।**

**संलालितः स्वाचरितैः प्रहर्षयन्**

**सायं गतो याम-यमेन माधवः ॥**

**श्रीधर-स्वामी (भावार्थ-दीपिका) :** एवं **याम**-**यमेन** तत् तत् काल-क्रीडा-नियमेन **सायं** **गतः** प्राप्तः **स्व-आचरितैः** स्वस्याचरितैः, शोभनैर् आचरितैर् वा । मातॄः **प्रहर्षयंस्** **ततस्** ताभिर् उन्मर्दनादिभिर् **उपलालित** इति ॥२३॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** *स्वस्याचरितैः* नित्यं क्रियमाणैः स्व-विहारैर् इति । नित्य-नित्य-विहाराणां हर्ष-जनकत्वा-सम्भवं मत्वार्थान्तरम् आह---शोभनैर् इति । शोभना एव हर्ष-जनका भवन्ति । नित्य-विहारापेक्षया विलक्षणत्वाद् इति भावः *।* **ततः** पयः-पायनानन्तरम् । *ताभिर्* गोपीभिः ॥२३॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** तत् तद्न् बालक-रूपो\ऽसौ तत् तद् गृहेषु सर्वेष्व् एव सुखम् अवसद् इत्य् आह---तत इति । **यामो** दिनान्त्य-**प्रहरस्** तस्मिन् यमो, गृहागमन-नियमः, सदा वर्षा-काल-तृण-सम्पत्त्या तृप्तानां गवां व्रजे तदानीम् आगमनतः पूर्वम् एव वत्सानाम् आगमनावश्यकत्वात् तेन गृहं **गतः** । सायम् **उन्मर्दनादिभिः** सम्यग्-**लालितो** मातृभिः । हे **नृप** ! इति यथा भवाद् दृशो महा-राजस्य पुत्राणां मातृभिर् उन्मर्दनादिकं क्रियते, तद् वद् इति भावः । यद् वा, नृपस्य-एव-उन्मर्दनादिभिर् उन्मर्दनं **तैलादिना**, **मज्जः** \[मज्जनं\] स्नपनं **लेपनं** चन्दनादिना । आदि-शब्दाद् वन्य-वार्ता-प्रश्न-शायनादीनि **माधवः** श्री-कान्त इति । लक्ष्मी-रूपाणां श्री-राधादीनाम् अपि सन्तोषणं स्वेन रूपेणाभिप्रैति । यद् वा, मा विद्या चिच्-छक्तिर् इति यावन्, तस्याः पतिः । तथा च श्री-हरिवंशे---

> मा विद्या च यतः प्रोक्ता तस्या ईशो यतो भवान् । >
> तस्मान् माधवनामासि धवः स्वामीति शब्दितः \[ह।वं। ३.८८.४९\] इति,

तद् रूपेण तत्र वर्तमानत्वात् ॥२३॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** तत् तद् बालक-रूपोऽसौ तत् तद् गृहेषु सर्वेष्व् एव सुखम् अवसद् इत्य् आह---तत इति । **यामो** दिनान्त्य-**प्रहरः** तस्मिन् यमः, गृहागमन-नियमः, सर्वदा वर्षर्तुवत् तृण-सम्पत्त्या तृप्तानां गवां तदानीम् आगमनतः पूर्वम् एव वत्सानाम् आगमावश्यकत्वात् तेन गृहं **गतः** । **सायं** दिनान्त्य-दण्ड-षट्कं व्याप्य **उन्मर्दनादिभिः** सम्यक् **लालितो** मातृभिः । हे **नृप** ! इति पूर्व-पूर्ववत् सर्वत्र ज्ञेयम् । उन्मर्दनं तैलादिना **मज्जः** स्नपनं **लेपनं** चन्दनादिना । आदि-शब्दाद् वन्य-वार्ता शयनादीनि **माधवः** श्री-कान्तः इति तद्-गृह-सम्पत्ति-वृद्धिर् अपि सूचिता ॥२३॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** यामानां **यमेन** उपरमेण यमु उपरमे तस्मिन् सतीत्य् अर्थः । **माधवः** कृष्णस् तत् स्वरूप-भूत-बालक-गणश् च गतः, स्व-स्व-गृहम् इति शेषः । ततश् च **उन्मर्दनं** सुगन्ध-तैलाभ्यञ्जनं तद् अनन्तरं **मज्जः** स्नपनं मातृभिः **सायं** **संलालितः** ॥२३॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** यामो वासरान्त्यः **प्रहरस्** तस्य **यमेन** उपरमेण हेतुना **माधवस्** तत् तद् बालक-वपुस् तत् तत् स्व-गृहं **गतस्** तन्-मातृणैर् **उन्मर्दनादिभिः** **सायं** **संलालित** अभूद् इति शेषः । उन्मर्दनं सुगन्धि-तैलाभ्यङ्गनं **ततो** **मज्जः** स्नपनं शोभनैर् **आचरितैर्** माटॄः प्रहर्षयन् ॥२३॥


______


**॥ १०.१३.२४ ॥**

**गावस् ततो गोष्ठम् उपेत्य सत्वरं**

**हुङ्कार-घोषैः परिहूत-सङ्गतान् ।**

**स्वकान् स्वकान् वत्सतरान् अपाययन्**

**मुहुर् लिहन्त्यः स्रवद् औधसं पयः ॥**

**श्रीधर-स्वामी (भावार्थ-दीपिका) :** गवां मोहनम् आह---**गाव** इति । **परिहूता** आहूताश् च ते **सङ्गताश्** च तान् ॥२४॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** तथैव *गवाम्* अपि स्नेहाधिक्यम् आह---**गाव** *इति* । **परिहूते**न-आह्वानेन **सङ्गतान्** प्राप्तान् । **मुहुर्** **लिहन्त्य** इति स्नेहादिक्यम् आह । ऊधः स्तनाधिकरणं *गवाम्* अवयवस् तत्र भवम् **औधसम्** ॥२४॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** गवां च तथैव स्नेह-विशेषम् आह---**गाव** इति । **स्वकान्** **स्वकान्** इति गवां वत्सल्यातिशयेन स्वभावतः । स्व-पुत्रस्यैव पायनात् **वत्सतरान्** वृद्धिं गतान् अपि वत्सान् **औधसम्** आपीन-सम्बन्धि, **सत्वरम्** इति **मुहुर्** इति, **स्रवद्** इत्य्-आदिकं चात्रापि पूर्वतो विशेषो ज्ञेयः ॥२४॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** गवां च तथैव स्नेह-विशेषम् आह---**गाव** इति । **स्वकान्** **स्वकान्** इति स्वेषाम् एव निकट-प्राप्तत्वात् । ममता-सम्बन्धनातिशयाच् च, **वत्सतरान्** वृद्धिं गतान् अपि वत्सान् **औधसम्** आपीनभरम् इति । तदीय-सर्व-**पयः** श्रवणारम्भाभि-प्रायेण तत्रापि **सत्वरम्** इति **मुहुर्** इति **स्रवद्** । इत्य्-आदिकं पूर्वतो विशेष-ज्ञापकम् ॥२४॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** गोपीनाम् इव **ततो** गवाम् अपि मोहनम् आह---**गाव** इति । **परिहूता** आदावाहूतस् ततः **सङ्गताश्** च तान् अत्रापि **सत्वरम्** इति । **मुहुर्** **लिहन्त्य** इति मुहुः **स्रवद्** इति, स्नेहाधिक्य सूचकम् ॥२४॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** अथ गवां मोहनम् आह---**परिहूता** आहूतास् **ततः** **सङ्गताश्** च तान् इहापि **सत्वरम्** इति। **मुहुर्** **लिहन्त्यः** **स्रवद्** इति पूर्वतः स्नेहाधिक्यं सूच्यते ॥२४॥


______


**॥ १०.१३.२५ ॥**

**गो-गोपीनां मातृतास्मिन्न् आसीत् स्नेहर्धिकां विना ।**  
पुरोवद् आस्व् अपि हरेस् तोकता मायया विना ॥**

**श्रीधर-स्वामी (भावार्थ-दीपिका) :** एतावत् तु वैषम्यं कृष्णस्यापि दुर्निवारम् आसीद् इत्य् आह---**गो-गोपीनाम्** इति । गवां गोपीनां च **अस्मिन्** कृष्णे मातृता उपलालनादि-रूपा पुरोवद् एवासीत् । किन्तु **स्नेहर्धिकां विना** । स्नेहाधिक्यं त्व् इदानीं विशेष इत्य् अर्थः । **आसु** गो-गोपीषु **हरेस् तोकता** च बाल-भावनादि पूर्ववद् एवासीत् । किन्तु **मायया विना**, ममेयं **माता** अहम् अस्याः पुत्र इति मोहं विना इत्य् अर्थः ॥२५॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** *एतावद्* वक्ष्यमाणम् । *वैषम्यम्* आह---किं चेति । इत्य् अर्थ इति---स्नेहाधिक्यम् एव वैषम्यम् इति भावः । *इत्य् अर्थ* इति---**मायायाः** स्वाश्रय-मोहकत्वाभावाद् इति भावः ।

ननु, श्रीदामादिषु तन्-मातॄणां यावान् स्नेहस् तावान् एव पुत्रीभूते श्री-कृष्णेऽपि भवितुम् अर्हति । यावच्-छील-गुणाभिधाकृति-वयः \[भा।पु। १०.१३.१९\] इत्य्-आद्य्-उक्तेः । अत्रोच्यते---कृष्णो महा-महेश्वरत्वात् स्वाधीनीकृत-ब्रह्मादि-पर्यन्तोऽपि प्रेम्णः खल्व् अधीन एव । प्रेमा तु न तस्याधीन इति, प्रेम्णि तस्य प्रभुत्वाभावात् तेन प्रेमा सङ्कुचितीकर्तुम् अशक्यम् । अत एव स्वामि-चरणैर् अपि उक्तम् । *एतावत् तु वैषम्यं कृष्णस्यापिइ दुर्निवारम्* *इति* । स च प्रेमा वात्सल्यादि-रूपस् तन्-मातृषु विराजत एव इति, कृष्णः स्व-मात्रादि-समीपे स्वैश्वर्यम् अनुसन्धानोऽधीनीभूत एव सदा तिष्ठति, यथा चक्रवर्तिनः पार्श्वे मण्डलेश्वरः । न च तस्यैवं पारतन्त्र्यं दूषणम् इति वाच्यम्, प्रत्युत भूषणम् एव । यथा जीवस्य **माया**-पारतन्त्र्यं दुःखार्थकं तथैवेश्वरस्यानन्द-रसमयस्यापि प्रेम-पारतन्त्र्यं प्रतिक्षण-वर्धमान-निरतिशयानन्दार्थकम् एवेति महानुभवैर् अनुभूतम् । श्री-यशोदायां तु श्री-कृष्णोऽहम् इति प्रतिपादनेऽप्य् *आसु* श्रीदामाहम् इत्य्-आदि-च्छद्म-प्रतिपादनान् मायाधिक्यम् एवेति ज्ञेयम् ॥२५॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** तत्-तत्-कारणं तासां **स्नेह**-विशेषम् । तत्-कारणं च तासु श्री-भगवत् सेन्ह-विशेषम् आह---**गो-गोपीनाम्** इति । स्नेहस्य **ऋद्धिकां** वृद्धिम् । अन्यत् तैर् व्यञ्जितम् । तत्र च **तोकता** । पूर्व-बालकवद्-बालभावो विचित्र भोज्य-भूषणाक्रीडनक-प्रार्थनादि-रूपो **मायया** तासू ममता विशेषात्मिकया **विना** पूर्वं तस्य पुत्रत्वाभावेन तासु ममता-विशेषो नासीत् । इदानीं च पुत्रत्वापत्या स जात इत्य् अर्थः । एवं श्री-भगवति तासां स्नेह-वृद्धिस् तासु च तस्य पुत्रत्वेन ममता-विशेषो भगवतो\ऽपि दुर्निवार इति, तात्पर्येण श्री-भगवतो माहात्म्य-विशेष एव सम्पद्येतेति, अथवा कापट्यं विना पूर्व तासु किञ्चिद् वञ्चनम् आसीत् । अधुना च श्री-यशोदायाम् इव निजाशेष-रहस्य प्रकाशनात् तत्रासीद् इत्य् अर्थः ।

यद् वा, माया दया, तया विनेत्य् अधुना तत् तद् वल-रूपस्य श्री-भगवतस् तासु स्नेहो विशेषतो जात इत्य् अर्थः । यद् वा, अकार प्रश्लेषेणामाया कापट्याभावस् तया **विना** इति पूर्व-पुत्राणां तासू कापट्यं नासीद्, इदानीं च रसिक-शिरोमणेस् तस्य विचित्र-धूर्तता स्वभावेन तासां सुद्मार्थम् इव तद् अभूद् इत्य् अर्थः ॥२५॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** एवं पूर्वेभ्यओ वत्स-पालेभ्यस् तद्-अंशानां वैलक्षण्यं दर्शयंस् तत्-तद्-भाग्येन श्लाघ्यमानाभ्योऽपि तत्-तद्-रूप-मातृभ्योऽपि तन्-निज-रूप-मातुर् वैलक्षण्यम् आह---**गो-गोपीनाम्** इति । **पुरोवद्** इत्य् उभयत्राप्य् अन्वयः । पूर्वत्र प्राक्तन-बालकेष्व् इव **अस्मिन्** बाल-वत्स-रूपं श्री-कृष्णे **मातृता** मातृ-भाव आसीत् । किं तु **स्नेहर्द्धिकां विना** पूर्वेषु स्नेह एव अस्मिंस् तु तत्-समृद्धिर् इत्य् अर्थः । आच्छन्नेऽपि रूपे वस्तु-स्वभाव-स्थानाच् छाद्यत्वात् अग्निवत् उत्तरत्र पुरोवत् श्री-यशोदायाम् इव **आस्व् अपि** शुद्ध-मातृ-भावासु **हरेस्** **तोकता** बाल-भाव एवासीन् नान्य-भाव इत्य् अर्थः । किं तु **मायया विना** तस्यां श्री-कृष्णोऽहम् इति सत्य-प्रतिपादनम् । तद्-उचित-साक्षात्-कृष्ण-रूप-प्रकाशनम् । च आसु तु स श्रीदामाहं सुदामाहम् इति छद्म-प्रतिपादनम् । तद्-उचित-रूपान्तर-प्रकाशनं चेत्य् अर्थः । वक्ष्यते च---वत्स-पाल-मिषेण स \[भा।पु। १०.१३.२७\] इति । सर्व-विलक्षणस्य प्राप्तेऽपि साम्ये सर्व-विलक्षणता-हेतु---स्वभाव-विशेष-प्राप्त्य्-असम्भवात् ईश्वरवत् अत्रोभयत्रापि समान एव, विना-शब्दः ततश् चार्थोऽपि समान एव युज्यते । माया-शब्दस्य च स्वार्थ एव स्थितिः स्यात्---माया दम्भे कृपायां च इति विश्व-प्रकाशात् । मोह-वाचित्वं तु लक्षणयैवेति आस्व् अप्य् इति तत्राप्य् अपि-शब्देन समान-कोटि-निविष्टायाः श्री-यशोदायाः प्राप्तिः समञ्जसा स्यात् । अन्यथा **हरेर्** अपीत्य् अवक्षद् इति विवेचनीयम् ॥२५॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) :** एवं पूर्वेश्यो वत्स-बालेश्यस् तद्-अंशानां वैलक्षण्यं दर्शयन् तत्-तद्-भाग्येन शलाध्यमानाभ्योऽपि तत्-तद्-रूप-मातृभ्यः स्वरूप-मातुर् वैलक्षण्यम् आह---**गो-गोपीनाम्** इति । **पुरोवद्** इत्य् उभयत्राप्य् अन्वेति, पूर्वत्र पूर्व-बालकेष्व् अपि उत्तरत्र श्री-यशोदायाम् इवेत्य् अर्थः । तस्याम् इवास्व् अपि शुद्ध-मातुभावाभावासु **हरेस् तोकता** तोकभाव एवासीत् नान्य-भावः इत्य् अर्थः । किन्तु **मायया** **विना** तस्यां श्री-कृष्ण एवाहम् इति सत्य-प्रतिपादने तद् उचित-साक्षात् कृप्ण-रूप-प्रकाशनञ् च **आसु** तु स श्रीदामाहं सुदामाहम् इति छद्म-प्रतिपादनं तद्-उचित-रूपान्तर-प्रकाशनन् चेत्य् अर्थः । वक्ष्यते च वत्स-पाल-मिषेण स \[१०.१३.२७\] इति ॥२५॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** किं च, गवां **गोपीनाम्** **अस्मिन्** श्री-यशोदा-नन्देन कृष्णे **मातृता** सर्वा उपलालनादिमयः सर्व एव मातृ-भाव इत्य् अर्थः । **पुरोवत्** पूर्ववद् एव आसीत्, किन्तु **स्नेह-ऋद्धिकं** स्नेहाधिक्यं **विना** पूर्वं श्रीदाम-सुदामादिभ्यः स्व-पुत्रेभ्यो\ऽपि सकाशात् यशोदा-पुत्रे श्री-कृष्णे स्नेहर्धर् आसीत् । तस्यैव स्व-पुत्री-भूतत्वे जाते सति तदा स्व-पुत्रेष्व् अपि तथैव स्नेह ऋधिर् इति यशोदा-पुत्रे । स्व-पुत्रे च तुल्य एव स्नेहो\ऽभूद् इत्य् अर्थः । **आसु गो**-गोपीषु **हरेर् अपि** **तोकता** बाल-भावः पूर्ववद् एव आसीत्, किन्तु **मायया** उपशरेणैव पुत्र-तुल्यत्वात् पुत्रत्वम् आसीत् । ब्रह्म-मोहन-दिनम् आरभ्य तु कृष्णे एव श्रीदाम-सुदामादि-रूपस् तासां पुत्रो\ऽभूद्, इति कृष्णस्य पुत्र-भावो यथार्थ एवेत्य् अर्थः ।

ननु, श्रीदामादीषु तन्-मातॄणां यावान् स्नेहस् तावान् एव पुत्री-भूते, कृष्णे\ऽपि भवितुम् अर्हति---यावच् छील-गुणाभिधाकृति-वयो यावद् विहारादिकम् \[भा।पु। १०.१३.१९\] इति पूर्वोक्तेः उच्यते । कृष्णो हि महा-महेश्वरत्वात् स्वाधीनी-कृत-ब्रह्मादि-स्वांश-पर्यन्तो\ऽपि प्रेम्णः खल्व् अधीन एव । प्रेमा तु न तस्याधीनः इति, प्रेम्णि तस्य प्रभुत्वाभावात्, प्रेमा सङ्कुचितो-कर्तुम् अशक्यः । अत एव स्वामि-चरणैर् अपि उक्तम्---एतावत् तु वैषम्यं कृष्णेनापि दुर्निवारम् इति । स च प्रेमा वात्सल्यादि-रूपस् तन् मात्रादिषु विराजये इति । कृष्णः स्व-मात्रादि-समीपे स्वैश्वर्य-मनन-सन्धानो\ऽधीनीभूत एव सदा तिष्ठति । यथा महा-राज-चक्रवर्तिनः समीपे मण्डलेश्वर इति, न च महा-महेश्वरस्य तस्यैवं पारतन्त्र्यं दूषणम् इति वाच्यं, प्रत्युत भूषणम् एव । यथा जीवस्य माया-पारतन्त्र्यं दुःखार्थकं, तथैवेश्वरस्यानन्द-रसमयस्यापि प्रेम-पारतन्त्र्यम् । प्रतिक्षण-वर्धमान-निरतिशयानन्दार्थकम् एवेति महानुभावैर् अनुभूतम् ॥२५॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** पूर्व-वृत्ताद् गोपीनां मातृ-भावात् **हरेः** पुत्र-भावाच् चाधुनिकस्य तस्य तस्य च विशेषम् आह---**गो-गोपीनाम्** इति । गवां गोपीनां च **अस्मिन्** यशोदा-सुते हरौ सर्वा **मातृता** उपपालनादिमयो निखिलो मातृभावः **पुरोवत्** पूर्ववद् एव आसीत् । किन्तु **स्नेह-ऋधिकां** **विना** इति पूर्वं श्रीदाम-सुवलादिषु स्वसुतेषु स्नेह एव यशोदा-सुते हरौ तु स्नेह ऋधिर् इदानीन्तु तस्यैव श्रीदामादित्वेनैक-वस्तुत्त्वाद् उभयत्र प्रेम ऋधिर् इत्य् अर्थः । **आसु** गोपीष्व् अपि हरे-स्तोकता बाल-भावः पूर्ववद् एव आसीत् । किन्तु मायया विनेति माया स्याच्छान्वरी बुद्धोर् इति मेदिनी । पूर्व मासां च सुतोऽहम् इति बुद्दि-रचित एव तद्-भावो न तु साक्षाद् इदानीन्तु यशोदा-सुतस्यैव श्रीदामादि-रूपत्वात् साक्षाच् च स इत्य् अर्थः ॥२५॥


______


**॥ १०.१३.२६ ॥**

**व्रजौकसां स्व-तोकेषु स्नेह-वल्ल्य् आब्दम् अन्वहम् ।**  
शनैर् निःसीम ववृधे यथा कृष्णे त्व् अपूर्ववत् ॥**

**श्रीधर-स्वामी (भावार्थ-दीपिका) :** स्नेह-र्द्धिम् एव दर्शयति---**व्रजौकसाम्** इति । **यथा कृष्णे** यशोदा-नन्दने स्व-पुत्रेभ्योऽपि स्नेहाधिक्यं पूर्वम् आसीत् । इदानीं **स्व-तोकेष्व्** अपि तथैवावर्धतेत्य् अर्थः । **आ अब्दं** यावत्-संवत्सरम् । **निःसीम** यथा भवति ॥२६॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** *इत्य् अर्थ* इति---**स्व-तोकत्वेन** प्रतीयमानस्यापि *यशोदा-नन्दनत्वाद्* इति तात्पर्यम् । निर्गता सीमा मर्यादा यत्र कर्मणि तत् तथेति ॥२६॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** अत एव सर्वेषां पितृ-मात्रादीनां बाल-रूपे तस्मिन्न् एक-**आब्दं** नित्यम् उत्तरोत्तरम् अधिकं स्नेह-भरो व्यवर्धतेत्य् आह---**व्रजौकसाम्** इति । **स्नेह** एव **वल्ली** लता **शनैर्** नित्य-वर्धमानत्वादिना, **स्व**-शब्देन नित्य-तादृश-स्नेह-परम्परा-विवृद्धि-वैलक्षण्येनापि तेषु तेषां, भगवद्-बुद्धिर् नाभूद् इति दृढीक्रियते । शनैर् इति स्नेह-संलालन-क्रमापेक्षया ।

यद् वा, आच्छादनार्थम् अन्यथा परम-वैलक्षण्येन वितर्क्यत्वाद् **अपूर्ववद्** इति, अस्य **अनु अहम्** इत्य् अनेनान्वयः, वति-प्रत्ययस् तत्त्वतः श्री-**कृष्णे** तस्याः स्वाभाविकत्वेन आश्चर्यत्वाभावान् **निःसीम** यथा-स्यात्-तथा ववृध इत्य् अपरिच्छिन्नता, अन्वहम् इति नित्य-वृद्धिर् अपि उक्ता । एवम् अपरिच्छिन्नस्यापि नित्य-नूतनत्वेन वृद्ध्या प्रेमानन्दस्य ब्रह्मानन्दतोऽप्य् उत्कर्षः सूचितः । एष वैष्णव-सिद्धान्तः श्री-भागवतामृतोत्तर-खण्डे विवृतोऽस्ति ॥२६॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** तद्वच् छ्री-यशोदा-नन्दनेऽपि वैलक्षण्यम् आह---**व्रजौकसाम्** इति । **स्व**-शब्देन स्वापत्यत्वेनैव ज्ञातेष्व् अपि, न तु श्री-कृष्णत्वेनेत्य् अर्थः । **स्नेह** एव **वल्ली** **शनैर्** वर्धमानत्वादिना शनैर् इति । संलालन-क्रमापेक्षया तद्-अंशत्वात् तेषां, कृष्ण इत्य् उभयत्राप्य् **अनु** इति, **यथा कृष्णे** तथा तेषु ववृधे, कृष्णे **तु** **अपूर्ववत्** पूर्वं यथा नासीत्, तथा ववृधे इत्य् अर्थः ।

यद् वा, यथा यथावत् तेषु कृष्णस्य तत्-तद्-अंशेषु बालादि-शिक्य-पर्यन्तेषु, तत्-तद्-योग्यं ववृधे कृष्णे त्व् अपूर्ववद् ऐश्वर्य-युक्तं ववृध इत्य् अर्थः । पूर्वम् अपि---यावच्-छील-गुणाभिधाकृति-वयः \[भा।पु। १०.१३.१९\] इत्य् अनेन सहज-श्रीदामादिवद् एव शीलाद्याविर्भावस् तेषूक्तः, न तु श्री-कृष्णवद् अपि । ततः स्वरूपाधिक्यम् एव तत्र प्रेमाधिक्ये कारणं जातं, न तु शीलाद्याधिक्यम् अपीत्य् उत्तरेण श्री-कृष्णे प्रेमाधिक्यं तु दुर्निवारम् इति भावः ॥२६॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) :** तद्वत् श्री-यशोदा-नन्दनेऽपि वैलक्षण्यम् आह---**व्रजौकसाम्** इति । **कृष्णे** इत्य् उभयत्राप्य् **अनु** इति, यथा कृष्णे तथा तेषु ववृद्धे । कृष्ण तु अपूर्ववत् पूर्वं, **यथा** नासीत्-तथा इत्य् अर्थः । यद् वा, यथा यथावत् तेषु कृष्णस्य तत्-तद्-अंशेषु बालादि-शिक्य-पर्यन्तेषु तत्-तद्-योग्यं ववृधे । कृष्णे त्व् **अपूर्ववद्** आश्चर्य-युक्तं ववृध इत्य् अर्थः ॥२६॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** तद् एवं यशोदा-नन्दन-कृष्ण-पुत्री-भूत-कृष्णयोः स्वरूपत ऐक्य-रूपात् स्नेहाधिक्यम् तुल्यम् उक्तम् अपि पुनः स्पष्टी-कुर्वन् यशोदा-नन्दन-कृष्णे तु गुणोत्कर्ष-हेतुकं स्नेहाधिक्यम् आह---**व्रजौकसाम्** इति । **आब्दं** वर्षं व्याप्य **अन्वहं** **स्नेह**-**वल्ली** इति, वल्ली यथा प्रतिदिनम् एव वर्धते, तथैवेत्य् अर्थः । **यथा कृष्णे** यशोदा-नन्दने पूर्वं स्व-पुत्रेभ्योऽपि वर्धमाना सा आसीत् । इदानीं **स्व-तोकेषु** अपि तथैव **ववृधे** इति । स्व-तोकानाम् अपि कृष्णत्वात् स्नेह-ऋद्धिर् उभयत्र तुल्यैवेत्य् अर्थः ।

किं च, **तु**-शब्द-बलात् कृष्णम् इत्य् अस्यावृत्त्या स्नेह-र्द्धेस् तुल्यत्वेऽपि कृष्णे यशोदा-नन्दन-कृष्णे तु तथापि **अपूर्ववत्** । नित्य-नवायमानैव तस्य सर्व-शक्ति-सौन्दर्य-वैदग्ध्यादि-गुणवत्त्वाद् अंशित्वाच् च, तासां पुत्रीभूत-कृष्ण-स्वरूपाणां तु श्रीदामाद्य्-उचित-सौन्दर्यादिमत्त्वाद् अंशत्वाच् चेति भावः । यद् वा, यथेति यथावद् एव स्नेह-वल्ली ववृधे । कृष्णे तु अपूर्ववद् एव ववृधे इत्य् आवृत्त्या विनैव व्याख्येयम् ॥२६॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** उभयत्र समानाम् एव स्नेह-र्द्धिम् उक्तां स्फुटयन्न् अनाच्छन्न-रूपे यशोदा-सुते विशेषम् आह---**व्रजौकसाम्** इति । **आब्दं** वर्षं व्याप्यान्वहं प्रतिदिनं **स्व-तोकेषु** कृष्णाविर्भावेषु श्रीदामादिषु **स्नेह-वल्ली ववृधे यथा कृष्णे** यशोदा-सुते **शनैर्** उपलालनादि-क्रमेण तु शब्दाद् आवृत्या व्याख्यायते । कृष्णे **त्व् अपूर्ववन्** नित्य-नवायमानैव ववृधे । तस्यांशित्वाद् अनाच्छन्न-रूप-गुणत्वाच् च परे त्व् आहुस् त्व् आवृतिः यथा यथावद् एव स्नेह-वल्ली ववृधे कृष्णे त्व् अपूर्ववद् इति ॥२६॥


______


**॥ १०.१३.२७ ॥**

**इत्थम् आत्मात्मनात्मानं वत्स-पाल-मिषेण सः ।**  
पालयन् वत्सपो वर्षं चिक्रीडे वन-गोष्ठयोः ॥**

**श्रीधर-स्वामी (भावार्थ-दीपिका) :** एवम् **आत्मा** श्री-कृष्णो **वत्सपो** भूत्वा तत्रापि **वत्सानां पालानां** च **मिषेण आत्मानम्** **आत्मना** **पालयन्** क्रीडितवान् इत्य् अर्थः ॥२७॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) : इत्थं** पूर्वोक्त-रीत्या । *तत्रापि* **वत्सप**त्वेऽपि । **मिषेण** छद्मना । *इत्य् अर्थ* इति---क्रीडां चक्र इत्य् एवार्थः ॥२७॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) : स वत्स-वत्सप**-रूपधरो **वन-गोष्ठयोः** श्री-वृन्दावने व्रजे चेति, तत्र तत्र कुत्रापि केनचिद् अपि तद्-हितं नाभूद् इति भावः । अन्यत् तैर् व्याख्यातम् । यद् वा, **स** कृष्ण **आत्मा** स्वयम् एवैकाकी **चिक्रीडे**, स्वस्यैव तत् तद् रूपत्वेनान्याभावात् ॥२७॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) : स वत्स-वत्सप**-रूप-धरः **वन-गोष्ठयोर्** इति, तत्र कुत्रापि केनचिद् अपि तद्-ऊहितं नाभूद् इति भावः । अन्यत् तैः । यद् वा, स श्री-कृष्ण **आत्मा** द्वितीय एव **चिक्रीडे** ॥२७॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** एवम् **आत्मा** कृष्णो **वत्सपो** भूत्वा वत्सानां **पालानां** च **मिषेण आत्मानम् आत्मना पालयन्** क्रीडितवान् इत्य् अर्थः ॥२७॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) : इत्थम्** एव **स वत्सप आत्मा** विभुर्-विज्ञानानन्द-मूर्तिः कृष्णः **वत्सानां पालानां** च **मिषेन आत्मानं पालयन् चिक्रिडे** इति । केनचिद् ऊहितो नाभूद् इत्य् अर्थः ॥२७॥


______


**॥ १०.१३.२८ ॥**

**एकदा चारयन् वत्सान् स-रामो वनम् आविशत् ।**  
पञ्च-षासु त्रियामासु हायनापूरणीष्व् अजः ॥**

**श्रीधर-स्वामी (भावार्थ-दीपिका) :** एतावत्-पर्यन्तं रामस्यापि मोह एवासीत् । संवत्सरान्ते तु कथञ्चिज् ज्ञातवान् इति दर्शयन्न् आह---**एकदा** इति । **पञ्च-षासु** पञ्चसु वा षट्सु वा रात्रिषु **हायनस्यापूरणीषु** पूरकतयावशिष्टास्व् इत्य् अर्थः ॥२८॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** *एतावत्-पर्यन्तं* किञ्चिन्-न्यूनाब्द-*पर्यन्तम्* । *कथञ्चित्* भगवत्-सूचनेन । **अजः** कृष्णः । **हायनस्य** वर्षस्य---हायनोऽस्त्री शरत्-समाः इत्य् अमरः । *इत्य् अर्थ* इति---अब्द-पूर्तेः **पञ्चषा**-रात्रिभ्यः प्राग् इति तात्पर्यम् ॥२८॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** रमयति श्री-कृष्णादीन् इति **रामः** । अतो यद्यपि तेन सह प्रायो नित्यं वने प्रवेशस् तथाप्य् **एकदा** **स**-**राम** इति स्नेह-विशेषेण तं प्रति तदा तत्-तद्-रूप-धारणं तत्त्व-बोधनापेक्षयान्यथा अब्दान्ते श्री-ब्रह्मागमने सति तत्-तत्-सञ्चरणेन तस्य तत्-कौतुकानुभवासिद्धिः । यद् वा, सङ्गोपनार्थं तद्-अब्दे प्रायो वने तस्यानयनात् । **वनम्** **आविशत्** श्री-गोवर्धनान्तिक-घन-वनं प्रविवेषेत्य् अर्थः । वने स्व-प्रभावस्य स्वत एव विशेषतः प्राकट्येन तत्रैव तेन तद्-युक्तत्वात् । लौकिक-गर्भवन् न जायते, किन्तु स्वयम् एवाविर्भवतीत्य् **अजः** । अतो गर्भाद् अनुत्पन्नत्वे\ऽपि तस्य पुत्रता सम्भवेद् इति भावः । यद् वा, न जायते, न प्रकटो भवतीत्य् अज इति, तल्-लीलाच्छादनाभिप्रायेण ॥२८॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) : पञ्चषास्व्** इत्य् अनिश्चितोक्तिः प्रेम-मोहेन । रमयति श्री-कृष्णादीन् इति **रामः** । अतः प्रायो यद्यपि तेन सहैव प्रवेशः, तथाप्य् **एकदा स-राम** इति वृत्तान्त-विशेषोद्देशाय निर्देशः । तच् च तं प्रति तल्-लीला-तत्त्व-बोधनम्, स्नेह-विशेषेण अन्यथा अब्दान्ते श्री-ब्रह्मागमने सति तत्-तत्-संवत्सरेण तस्य तत्-कौतुकानुभव-सिद्धेः । अतः पूर्वम् अबोधने कारणं तु वक्ष्यते---**अज** इति । यो विनापि जन्म तत्-तत्-पुत्रतां प्राप्तः, स इत्य् अर्थः । तत् त्व् अधुना व्यक्ती-भविष्यतीति भावः ॥२८॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** ब्रह्म-मोहन-प्रसङ्ग एव बलदेव-मोहनम् अपि व्यक्तीकर्तुं कथाम् आह---**एकदा** इति । **पञ्चसु** **षट्सु** वा रात्रिषु **हायनस्य** वर्षस्य **आपूरणीषु** पूरकतया अवशिष्टास्व् इत्य् अर्थः ॥२८॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** विरिञ्च-विमोहन-प्रसङ्गे बलभद्रस्यापि मोहनं वक्तुं कथम् आह---**एकदा** इति । **पञ्चसु** **षट्सु** वा **त्रि-यामासु** रात्रिषु **हायनस्य** संवत्सरस्यापूरणीषु पूरकतयावशिष्टास्व् इत्य् अर्थः ॥२८॥


______


**॥ १०.१३.२९ ॥**

**ततो विदूराच् चरतो गावो वत्सान् उपव्रजम् ।**  
गोवर्धनाद्रि-शिरसि चरन्त्यो ददृशुस् तृणम् ॥**

**श्रीधर-स्वामी (भावार्थ-दीपिका) : ततो** **दूरत** एव **गोवर्धन**-**शिखरे** **चरन्त्यो गावो व्रज**-समीपे **चरतो वत्सान् ददृशुः** ॥२९॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) : ततस्** तदा **उपव्रजम्** इति । **गोवर्धन्**एशान-कोण-कोटि-स्थारिष्ट-मर्दन-कुण्ड-समीप-प्राय-प्रदेशे । तद्-अन्तिके व्रजस्य व्याप्तेः सटीकराख्य-प्रदेशाद् ऋजु-मार्गेण चतुः-क्रोश-मयत्वात् । अथ तर्ह्य् आगतो गोष्ठम् अरिष्टो वृषभासुरः \[भा।पु। १०.३६.१\] इति वक्ष्यमाणत्वाच् च \[वैष्णव-तोषणी\] ॥२९॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) : उपव्रजम्** इति श्री-राधा-देवी-कुण्डान्तिके व्रजस्य व्याप्तेस् ततस् तदा । किं वा, तेभ्यो वत्सेभ्यो **विदुराद्** अतिदूरे । यद् वा, **गोवर्धनाद्रेर्** विदुराद् उपव्रजं **चरतो** **वत्सान् तृणं** **चरन्त्यो**\ऽपि **ददृशुर्** इति स्नेहाधिक्यं बोधितम् ॥२९॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) : ततस्** तद्-अनन्तरम् **उपव्रजम्** । गोवर्धनेशान-कोण-कोटि-स्थारिष्ट-मर्दन-कुण्ड-समीप-प्राय-प्रदेशे । तद्-अन्तिके व्रजस्य व्याप्तेः सटीकराख्य-प्रदेशाद् ऋजु-मार्गेण चतुः-क्रोश-मयत्वात्, अथ तर्ह्य् आगतो गोष्ठम् अरिष्टो वृषभासुरः \[भा।पु। १०.३६.१\] इति वक्ष्यमाणत्वाच् च । **तृणम्** इति तत्-प्राशस्त्य-विवक्षया तद्-आवेशेऽपि सतीत्य् अर्थः । अधुना श्री-कृष्णेन वत्सतराणां चारणं किञ्चिद् वयो-वृद्ध्यायोग्यत्वाद् इति ज्ञेयम् ॥२९॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) : गोवर्धन**-**शृङ्गे तृणं चरन्त्यो गावः** तस्माद् अविदूरात् व्रजस्य निकटे **चरतो** **वत्सान् ददृशुः** ॥२९॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** **गोवर्धनस्याद्रेः शिरसि** शिखरे **तृणं चरन्त्यो गावस् ततो**ऽविदूराद् **व्रजस्यान्तिके** **चरतो वत्सान् ददृशुः** ॥२९॥


______


**॥ १०.१३.३० ॥**

**दृष्ट्वाथ तत्-स्नेह-वशोऽस्मृतात्मा**

**स गो-व्रजोऽत्यात्मप-दुर्ग-मार्गः ।**

**द्वि-पात् ककुद्-ग्रीव उदास्य-पुच्छो**

**\ऽगाद् धुङ्कृतैर् आस्रु-पया जवेन ॥**

**श्रीधर-स्वामी (भावार्थ-दीपिका) :** तदैव **स गो-व्रजो गवां** कलापस् **तत्-स्नेह-वशस्** तेषां, वत्सानां स्नेहेनाकृष्टोऽत एव न स्मृत आत्मा येन स **जवेन**-उप**व्रजम्** **अगात्** । कथं-भूतः । **अत्यात्म-प-दुर्ग-मार्गः** अतिक्रान्त **आत्म-पान्** गोपालान्यः सोऽत्यात्म-पः, तथा दुर्गमो मार्गो यस्य सः स च स च । तथा परस्पर-युक्ताभ्यां पध्यां धावन् **द्वि-पाद्** इव प्रतीयमानः । **ककुद्य्** आकुञ्चिता **ग्रीवा** यस्य सः । **उदास्य-पुच्छः** उन्नमितान्यास्यानि पुच्छानि च येन सः । **आस्रु-पयाः** सर्वतः स्रवन्ति पयांसि यस्य सः । "आस्नु-पयाः" इत्य् अपि पाठे स एवार्थः । गो-व्रज इत्य् अनेन वृषभादयोऽप्य् अगुर् इत्य् उक्तम् ॥३०॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** स गोवर्धनम् ऊर्ध्व-गः । उप**व्रजम्** इति पूर्वानुषङ्गः । **ककुदि** *किञ्चिद्* उन्नत-वृष-स्कन्धावयवे, ककुद स्त्री ककुदश् च वृषाङ्गे राड्-ध्वजेवरे इति मेदिनी । वृष उपलक्षणं गोर् अपि । *आकुञ्चिता* सङ्कोचिता । *उन्नमितान्य्* ऊर्ध्वं कृतानि । प्रथमे पाठे स्रु-गतौ, द्वितीये ष्णु-प्रस्रवणे ॥३०॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** तद् एवाभिव्यञ्जयति---**दृष्ट्वा** इति द्वाभ्याम् । त्व्-अर्थे चकार पूर्वतो विशेषाय । स चाकस्माद् अकाण्डे प्रिय-सन्दर्शन-स्वभावतः । किं वा, तद् दिने\ऽग्रजं प्रति तल्-लीला बोधनाय **अथ** इति पाठे\ऽपि स एवार्थः । **स्नेह-वशत्वम्** एव दर्शयति **अस्मृत-आत्मा** इत्य्-आदि विशेषणैः । **आत्मपान् दुर्ग-मार्गं** चातिक्रान्तान्तो**\ऽत्यात्म**-अदुर्ग-मार्गः ॥३०॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** तद् एवाभिव्यञ्जयति---**दृष्ट्वा** इति द्वाभ्याम् । त्व्-अर्थे च-कारः पूर्वतो विशेषाय स चाकाण्डे प्रिय-सन्दर्शन-स्वभावतः । **अथ** इति पाठेऽपि स एवार्थः । **स्नेह**-विशेषत्वम् एव दर्शयति---**अस्मृत-आत्मा** इत्य्-आदिभिः । **आत्म-पान् दुर्ग-मार्गं** चातिक्रान्तो **अत्यात्मप**-दुर्ग-मार्गः अस्त्व् इत्य्-आदि-पाठ-द्वयम् अपि क्विब्-अन्तं तुग्-अभाव आर्षः ॥३०॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) : अस्मृत-आत्मा** आत्मानम् अपि विस्मृत्य, **स गो-समूहः अगात्** । अतिक्रान्ता आत्मपा गोपा **दुर्गा मार्गाश्** च येन सः । परस्परं युक्ताभ्यां पद्भ्यां धावन् **द्वि-पाद्** इव प्रतीयमानः उन्मुखत्वात् **ककुदि ग्रीवा** यस्य स । उद्गतान्यास्यानि **पुच्छानि** च यस्य स । आ सम्यग् एव क्षरन्ति **अस्रूणि पयांसि** च यस्य सः ॥३०॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) : स गो व्रजो वत्सान् दृष्ट्वा अगात्** तान्-अगमत् । कीदृश ? **अस्मृत-आत्मा** स्वम् अपि विस्मृत्येत्य् अर्थः । अतिक्रान्तो **आत्मपाः** स्वरक्षका गोपा **दुर्गा मऋगाश्** च येन सः । मिथो युक्ताभ्यां पद्भ्यां धावन् **द्वि-पाद्** इव प्रतीयमानः **ककुदि** आकुञ्चिता **ग्रीवा** यस्य सः । उन्नतान्यास्यानि **पुच्छानि** च यस्य सः । आ सम्यक् स्रवन्ति **पयांसि** नेत्र-जलानि दुग्धानि च यस्य सः ॥३०॥


______


**॥ १०.१३.३१ ॥**

**समेत्य गावोऽधो वत्सान् वत्सवत्योऽप्य् अपाययन् ।**  
गिलन्त्य इव चाङ्गानि लिहन्त्यः स्वौधसं पयः ॥**

**श्रीधर-स्वामी (भावार्थ-दीपिका) :** तत्र विशेषतो धेनूनां चेष्टितम् आह---**समेत्य** इति । गोवर्धनस्याधः । **वत्सवत्यः** पुनः प्रसूता अपि ॥३१॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** *तत्र* गो-व्रजे **लिहन्त्य** आस्वादयन्त्यः ॥३१॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** स्वकीयं महा-मधुरत्वादिनासाधारणं सुशोभनं वा, **औधसम्** उधौम्यः स्रवद् इत्य् अर्थः ॥३१॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** स्वीयं माधुर्यादिभिर् असाधारणं सुशोभनं वा, **ओधसम्** ऊधोभ्यः स्रवद् इत्य् अर्थः ॥३१॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** गोवर्धनस्याधः **समेत्य** द्व्याहिकत्र्याहिकादि-**वत्सवत्यः अपि औधसम्** ऊधोभ्यः स्वयम् एव स्रवत् । **पयः अपाययन् गिलन्त्य** **इव** इति, **गवां लेहनाधिक्यं** स्नेहाधिक्य-सूचकम् ॥३१॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) : गावो** गोवर्धनाद्रेरधः **समेत्य औधसम्** ऊधोभ्यः स्रवत् । पयो **वत्सानपायन्** **वत्सवत्यः** पुनः प्रसूता आपे **लिहन्त्य** इति, **गवां लेहनाधिक्यं** स्नेहाधिक्यं द्योतयति ॥३१॥


______


**॥ १०.१३.३२ ॥**

**गोपास् तद्-रोधनायास-मौघ्य-लज्जोरु-मन्युना ।**  
दुर्गाध्व-कृच्छ्रतोऽभ्येत्य गो-वत्सैर् ददृशुः सुतान् ॥**

**श्रीधर-स्वामी (भावार्थ-दीपिका) :** रामेण दृष्टं वत्सेषु गवां स्नेहातिशयम् उक्त्वा गोपानाम् अपि दर्शयितुम् आह---गोपा इति । तासां **गवां** **रोधने** य आयासस् तस्य **मौघ्येन** मोघत्वेन **लज्जया** सहोरु-**मन्युना** **दुर्ग**-मार्ग-जनित-क्लेशेन च **अभ्येत्य** गोवत्सैः सह सुतान् **ददृशुः** ॥३२॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** *रामाय* *गो-स्नेहतोऽपि* गोप-स्नेहाधिक्यं सूचयन्न् आह---**गोपा** इति ॥३२॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** अन्वेत्य पश्चाद् आगत्य । पाठान्तरे\ऽभिमुखम् एत्य ॥३२॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) : अभ्येत्य** अभिमुखम् एत्य अन्वेत्य इति क्वचित् पाठः ॥३२॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) :** मन्युर्गाः प्रत्य् एव क्षेयं न तु बालान् प्रति गवाम् इव तेषां, स-बालेषु दर्शन-सम्भवाद् अदर्शनेऽपि वत्स-चारिणां तेषां, माधुर्य-स्फूर्त्तेश् च कोपासम्भवात् ॥३२॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** तासां गवां **रोधने** य आयासो लकुटोत्क्षेपादिभिस् तस्य मौध्येन वैयर्थ्येन हेतुना लज्जा च मन्युश् च तल् लज्जामन्यु तेन दुर्ग-मार्ग-जनित-क्लेशेन चाभ्येत्य गोवत्सैः सह ॥३२॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** तासां गवां **रोधने** य **आयासो**, यष्टि-क्षेपादिस् तस्य **मौघ्येन** वैफल्येन हेतुना जातो, यो लज्जा-युक्तो **मन्युस्** तेन **दुर्गाध्व**-जनितेन **कृच्छ्रेण** च **अभ्येत्य** **गो-वत्सैः** सह सुतान् **ददृशुः** ॥३२॥


______


**॥ १०.१३.३३ ॥**

**तद्-वीक्षणोत्प्रेम-रसाप्लुताशया**

**जातानुरागा गत-मन्यवोऽर्भकान्**

**उदुह्य दोर्भिः परिरभ्य मूर्धनि**

**घ्राणैर् अवापुः परमां मुदं ते ॥**

**श्रीधर-स्वामी (भावार्थ-दीपिका) :** ततश् च तेषाम् ईक्षणेनोद्गतो यः **प्रेम-रसस्** तस्मिन्न् **आप्लुता** निमग्ना **आशया** येषां **ते** । लज्जा-मन्यु-कृच्छ्रैस् तान् अपि ताडयितुम् आगताः सन्तोऽपि **गत-मन्यवः** प्रत्युत **जातः अनुरागो** येषां ते । **मूर्धनि घ्राणैर्** अवघ्राणैः **परमां** **मुदम् अवापुः** ॥३३॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** *ततः* सुत-दर्शनानन्तरम् । गतम् अन्यतो विगत-क्रोधाः ॥३३॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :***न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** यद्य् अपि आयासाद्यः प्रेम-रसोदयान्तराया उक्ताः, तथा गवां वत्सैः सहितान् इति, वत्स-सङ्गे स्थितैर् अपि स्व-स्व-पुत्रैः परम-वत्सलानां तासां दृष्टि-पथे वत्सानाम् आनयनाद् अनपसारणाच् च तेषाम् अपराधः सूचितः । तथापि तेषां सुतानाम् ईक्षणेन य उत् उच्च उत्कृष्टो वा **प्रेम-रसस्** तस्मिन् **आप्लुताशया** उद्गृह्योच्चैर् अङ्के गृहीत्वा उदूह्येति पाठे दीर्घम् आर्षः । अर्थः स एव । प्रेम-रसानुरागयोः सहजत्व-सोपाधित्वादिना ह्रास-रहितत्व-रञ्जनत्वादिना वा भेदः कल्प्यः । यद् वा, पूर्वम् एव जातानुरागा अधुना च **तद्-ईक्षणेन** इति । यद् वा, उद्ग्रहणादिना जातोऽनुराग आसक्तिर् येषां, तथा-भूताः सन्तो **मुदं** प्राप्ताः, **परमाम्** इति मुदः पराकाष्ठोक्ता ॥३३॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** यद्य् अपि आयासादयः प्रेम-रसोदयान्तराया उक्ताः, तथा गवां वत्सैः सहितान् इति । वत्स-सङ्गे स्थितैर् अपि स्व-स्व-सुतैः परम-वत्सलानां, तासां दृष्टि-पथे वत्सानाम् आनयनाद् अनपसारणाच् च, तेषाम् अपराधः सूचितः । तथापि तेषां सुतानाम् ईक्षणेन य उत्कृष्टः **प्रेम-रसस्** तस्मिन् **आप्लुताशया** उद्गृह्य उच्चैर् अङ्के गृहीत्वा उद्गूह्येति पाठे दीर्घत्वम् आर्षः । अर्थः स एव । प्रेम-रसानुरागयोः सुखातिशय-तृष्णातिशयाभ्यां विशेषणाभ्यां भेदः कल्प्यः । यदि च गवाम् इव तेषाम् अपि दूरतोऽपि स्व-सुत-दर्शन-सम्भवात् कथञ्चिद् दर्शनाभावेऽपि वत्स-सङ्गिनां स्व-सुतानां स्फुरणात् तेषु क्रोधोत्पत्तिर् न सम्भवतीति शङ्क्यते । तत् तद् आस्व् अनातिक्रामन्तीर् गाः प्रत्य् एव तेषां, मन्युर् मन्तव्यः स्व-सुतानाम् अतिसन्निहिततया सुष्ठु माधुर्यानुभवेषु तच्-छान्ति-पूर्वक-प्रेमोदयश् चेति ॥३३॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) : तद्-ईक्षण** इति **प्रेम-अनुरागयोर्** उल्लासातिशय-तृष्णातिशयाभ्यां विशेषणाभ्यां भेदः ॥३३॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** **गत-मन्यव** इत्य् अरे अनभिज्ञाः ! अत्र परम-वत्सल-गवां गण-दृष्टि-पथे कथं वत्सा आनीताः ? इति तांस् ताडयितुं-मनसोऽपि, तेषां बालानाम् ईक्षणोद्भूतेन **प्रेम-रसेन आप्लुताशयास्** ततश् च **जात-अनुरागाः** प्रेम्णाम् एव पञ्चमीं कक्षाम् अनुरागाभ्यां तृष्णातिशय-मयीं प्राप्ताः **गत-मन्यवः** विस्मृत-क्रोधाः ॥३३॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** तेषां वीक्षणादितो यः **प्रेम-रसस् तेनाप्लुताशयास्** ततो **जात-अनुरागाः प्रेम्णः** परावस्थाम् अनुरागं लब्ध्वा **गत-मन्यवो** विस्मृत-क्रोधाः सन्तः ॥३३॥


______


**॥ १०.१३.३४ ॥**

**ततः प्रवयसो गोपास् तोकाश्लेष-सुनिर्वृताः ।**  
कृच्छ्राच् छनैर् अपगतास् तद्-अनुस्मृत्य्-उदश्रवः ॥**

**श्रीधर-स्वामी (भावार्थ-दीपिका) : कृच्छ्रात् ततोऽपगता निवृत्ताः** । तेषां सुतानाम् **अनुस्मृत्य्** उद्गच्छन्त्य् अश्रूणि येषां ते ॥३४॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) : ततस्** तेभ्यः **प्रवयसो** वृद्धाः ॥३४॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) : प्रवयसो** वृद्धा इति, तेषां प्रायो विवेकित्वादिना स्नेह्स-रहसहानिः सूचिता । तथापीति पूर्वं वृद्धा अपि कदाचिद्-गोपाला आसन्न् इति बोधयति । अत एवोक्तं प्रवयस इति वयो-बाहुल्येन वृद्धा न तु जराद्य् अभिभूता इत्य् अर्थः । यद् वा, प्रकृष्टं वयो येषां नित्य-नव-युवान इत्य् अर्थः । **अनुस्मृतिर्** निरन्तर-स्मरणम् ॥३४॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) : प्रवयसो** वृद्धाः इति, तेषां प्रायो विवेकित्वादिना तादृग् अल्प-वियोगेन मोहो न सम्भवति तथापीत्य् अर्थः । एवं पूर्वं वृद्धा एव गोपाला आसन्न् इति बोधयति । तच् च **गोप-**जातेस् तत् स्व-धर्मत्वात् श्री-व्रजेशस्य च बाल-पुत्रत्वेन स्व-प्रतिनिधेर् अभावेन स्वयम् एव गाः पालयतः । सङ्गौचित्यात् **अनुस्मृतिः** निरन्तर-स्मरणम् ॥३४॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) :** प्रवयसो विवेकिनो ऽपि ॥३४॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) : प्रवयसो** वृद्धाः **कृच्च्राद्** एव **शनैर्** एव गोचारणानुरोधाद् एव अपगता तस्माद् आश्लेषाद् वियुज्य **गतास् ततश्** च विच्छेदोत्थया, तेषाम् **अनुस्मृत्या उद्गताश्रवः** ॥३४॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) : प्रवयसो** बह्वपत्या अपि ते **गोपास् तोकानां**, तेषाम् **आश्लेषेण** **सुनिर्वृताः कृच्छ्राद्** एव **शनैर्** एव गोचारणानुरोधेन **अपगतास्** तद् **आश्लेषाद्** वियुज्य । गाः प्रतिगतास्, तेषाम् अनुस्मृत्या उद्गताश्रवोऽभूवन् ॥३४॥


______


**॥ १०.१३.३५ ॥**

**व्रजस्य रामः प्रेमर्धेर् वीक्ष्यौत्कण्ठ्यम् अनुक्षणम् ।**  
मुक्त-स्तनेष्व् अपत्येष्व् अप्य् अहेतु-विद् अचिन्तयत् ॥**

**श्रीधर-स्वामी (भावार्थ-दीपिका) : प्रेमर्धेर्** **औत्कण्ठ्यम्** अतिशयं **मुक्त**-**स्तनेष्व् अपत्येषु वीक्ष्य** हेतुम् अजानन्न् **अचिन्तयत्** ॥३५॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) : अनुक्षणं** प्रतिक्षणम् । *अतिशयम्* आधिक्यम् ॥३५॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) : प्रेमर्धेर्** हेतोर् **अनुक्षणम्** औत्कण्ठ्यम् आसक्तिम्, औत्कट्यम् इति वा पाठः, प्रेमर्धेर् आधिक्यम् ॥३५॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) : प्रेमर्धेर्** हेतोर् **औत्कण्ठ्य** उत्कण्ठेत्य् उपचारात् तत्रातिशय एव पर्यवस्यति टीकायाम् औत्कठ्यम् इति क्वचित् पाठः ॥३५॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) : व्रजस्य** गो-व्रजस्य अपत्येषु वत्सेषु तद्-उपलक्षणत्वेन गोपानां बालकेष्व् अपि ज्ञेयम् । एषु **मुक्त**-**स्तन्यत्व**-विशेषणानुपयोगात् **प्रेमर्द्धेर्** हेतोर् औत्कट्यम् ॥३५॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) : प्रेमर्धेर्** हेतोर् **औत्कण्ठ्यं मुक्त-स्तनोष्व्** **अपि** वत्सेषु नव-प्रसूत-वत्सतरीणाम् अपि गवाम् **अहेतु-वित्** हेतुम् अजानन् **अचिन्तयद्** इति । एतावत् कालेषु प्रतिदिनम् एव गोदोहनादि-समयेषु नव-प्रसूतान् अपि वत्सान् विहाय प्राचीनान् एव वत्सान् स्तनं पायन्तीः । सर्वा एव गाः पश्यतो\ऽपि तस्य तस्मिन्न् एव दिने यच् चिन्ता प्रादुर् अभूत् । तस्मिन्न् अपि दिने यद् अन्येषां प्रवयसां विवेकिनाम् अपि गोपानां तथा चिन्तनं नाभूत् । तत्र-कारणं योग-मायैव ब्रह्मा-मोहनादिनम् आरभ्यैव गो-गोपी-गोपानां बलदेव-सहितानां सर्वेषाम् एव भगवता स्व-योग-मायया मोहितत्वात् । प्रतिदिन-विरोध-दर्शने\ऽपि विरोधानुसन्धानं न कस्याप्य् अभूत् । किन्तु, सर्व जगत् कारणस्य कारणार्णव-शायिनो\ऽपि परमांशित्वेन स्वाग्रजत्वेन स्व-प्रिय-सखत्वेन च वञ्चनानौचित्याद् । एतल् लीला-जिज्ञापयिषा श्री-बलदेवे समुचितापि पूर्वं नाभूत् । वर्ष-पर्यन्तं तत् तच्-छ्रीदामादि-प्रिय-सख-विच्छेद-दुःखस्य तस्मै दातुम् **अनुचित्यात्** । स्वस्य तु तद्-दुःखं नास्त्य् एव, वत्स-कुलान्वेषकेणैक-प्रकाशेन तन्-निकट एव स्थितत्वात् । अतो वर्षावसान् एव भगवतः सा तत्र यदाभूत्, तदा मायापि शनैः शनैर् अंशेनांशेनैव तस्माद् उपरराम न तु युगपत् । सामस्त्येन भगवद् ऐश्वर्य-सिद्धौ तम् अपि भक्ताभिमानास्पदीकृत्य निमज्जयितुम् इत्य् अवसीयते ॥३५॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** एवं गवां गोपानां स्व-तोकेषु च चेष्टां वीक्ष्य बलभद्रस्य विमर्शम् आह---**व्रजस्य** इति । गोपीनां गवां गोपानां च **मुक्त-स्तनेष्व् अप्य् अपत्येषु प्रेमर्धे**-हेतोर् **औत्कण्ठ्यं वीक्ष्य-अहेतु-वित्**-तत्-कारणम् अजानन्न् इदम् **अचिन्तयत्** । यद्य् अपि विरञ्चि-मोहन-दिनम् आरभ्यैवं-विरोधो बलभद्रेण दृश्यत एव । तथापि तद्-दिने तद् अनुसन्धानं तस्मिन् तल्-लीला विजिज्ञापयिषायास् तदैव जातत्वेन स्व-योग-मायायाः शनैर् अपसारणाद् उक्ताभिमानिनस् तस्य स्वैश्वर्य-सिद्धावकस्माद् एव निमज्जनीयत्वाद् इति बोध्यम् ॥३५॥


______


**॥ १०.१३.३६ ॥**

**किम् एतद् अद्भुतम् इव वासुदेवेऽखिलात्मनि ।**  
व्रजस्य सात्मनस् तोकेष्व् अपूर्वं प्रेम वर्धते ॥**

**श्रीधर-स्वामी (भावार्थ-दीपिका) :** चिन्ताम् एवाह---**किम् एतद्** इति द्वाभ्याम् । **वासुदेवे** यथा पुरा **प्रेम**, तथा स्व-**तोकेष्व् अपि व्रजस्य** **अपूर्वं प्रेम** **वर्धते** । **किम् एतद् अद्भुतम्** ? इति । किं च, **सात्मनो** मत्-सहितस्य व्रजस्य । ममाप्य् एतेषु प्रेमातिशयः, तत्र कारणं किम् ? इति भावः ॥३६॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** अत्यद्भुतम् आह---*किं च,* । *इति भाव* इति शुद्ध-सत्त्व-स्वरूपे मयि मोहः कथं जातः ? इति, अहं न जाने इति तात्पर्यम् ॥३६॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) : अद्भुतं** युक्त्य्-अतीतम्, **अखिलस्य** जगत **आत्मनि** परमात्मनि यतो **वासुदेवे** चित्ताधिष्ठातरि चतुर्-व्यूह-श्रेष्ठे । यद् वा, खिलो न्यून आत्मापि प्रियतया यस्मात्, ततो\ऽप्य् अधिकतरः प्रिय इत्य् अर्थः । किं च, वासुदेवे निजाशेषैश्वर्य-प्रकटनार्थं श्री-वसुदेव-पुत्रतां प्राप्ते । एवं सर्वथा तस्मिन्न् एव **प्रेम-वृद्धेर्** योग्यतोक्ता, तथापि तस्मिन्न् इव **तोकेषु** बालकेषु । यद्य् अपि गवाम् तादृश एव स्नेहो वत्सेषूक्तः, तथापि तोकेष्व् इति-मनुष्याणाम् एव सर्वेषाम् एवेत्य् अर्थः ॥३६॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) : अद्भुतं** युक्त्य्-अतीतम् **अखिलस्य आत्मनि** परमात्मनि, अतो **वासुदेवे** सर्वाश्रये । किं वा, तत्रापि श्री-वसुदेवापत्ये पूर्ण-भगवत्तया प्रकट इत्य् अर्थः । एवं सर्वथा तस्मिन्न् एव तद् उचित-तादृश-**प्रेम-वृद्धेर्** योग्यतोक्ता । तथापि तस्मिन्न् इव **व्रजस्य** गो-गोप-**आत्मकस्य** **तोकेषु** स्वापत्येषु ॥३६॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) : अखिलस्य-आत्मनि** परमात्मनि अतो **वासुदेवे** सर्वाश्रय इति, तत्रैव तादृश-**प्रेम**-योग्यतोक्त ॥३६॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** प्रथमं मायांशोपरमे सति विरोध-दर्शनोत्थं तस्य चिन्तनम् आह---**किम् एतद्** इति । **वासुदेव** **इव** इति, वासुदेवे यथा पुरा **प्रेम**, तथा स्व-**तोकेष्व्** अपि, **व्रजस्य** प्रेम **वर्धते** । किम् एतद् **अद्भुतं**, किं च, **सात्मनः** । मत्-सहितस्य ममापि तेषु कृष्णवत् प्रेम किम् इत्य् अर्थः ॥३६॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** योग-मायायाः प्रथमांशापसरणे सति विरोध-दर्शनजं तस्य चिन्तनम् आह---व्रजस्य सात्मनो । मत्-सहितस्यापि यथा **वासुदेवे** कृष्णे प्रेमासीत्, तथा **तोकेष्व्** अपि तद्-**वर्धते** **एतद् अद्भुतम्** आश्चर्यं **किं** मम तोकेषु प्रेमा कृष्णे तु तद् अतिशयो योग्य इति भावः ॥३६॥


______


**॥ १०.१३.३७ ॥**

**केयं वा कुत आयाता दैवी वा नार्य् उतासुरी ।**  
प्रायो मायास्तु मे भर्तुर् नान्या मेऽपि विमोहिनी ॥**

**श्रीधर-स्वामी (भावार्थ-दीपिका) : केयं** **माया** **देवानां वा नराणां वा असुराणां** **कुतो** **वा** कस्मात् प्रयुक्ता ? तत्रान्य-माया न सम्भवति । यतो **ममापि मोहो** वर्तते, अतः **प्रायशो** **मत्**-स्वामिनः श्री-कृष्णस्यैव **माया** इयम् **अस्त्व्** इति सम्भावयति ॥३७॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** *सम्भावयति*---कल्पयति । यद्यपि श्री-बलदेवस्य कारणार्णवशायित्वेन परमांशित्वेन तात्कालिक-ज्येष्ठत्वेन वञ्चनानौचित्यं, तथापि यावद्-अब्दं श्रीदामादि-प्रिय-सुख-विच्छेद-दुःख-दानम् अनुचितं मत्वा पञ्चष-रात्र-शेषे एव तत् तस्मै प्राबोधयत् । तदैव मायापि शनैर् अंशांशेनोपरराम । प्रथमांशोपरमे किम् एतद् ? इति, अचिन्तयत् सः । द्वीतीयांशोपरमे मायेयं पुनर् आह---**दैवी** इति । देवा ब्रह्माद्या ऐश्वर्य-परीक्षणार्थं किं वत्स-पाला भूत्वास्माकं चित्तं स्वेषु स्नेहयन्ति । नैते श्रीदामाद्याः नरा ऋष्य्-आदयः। किम् अस्मज्-ज्ञान-परीक्षणार्थं वत्साद्या अभूवन् ? किं वा, **असुराः** कंसाद्या एव बलेन अपारयन्तः छलेनास्माकं हिंसनार्थम् एतेऽभूवन् ? ततस् तृतीय-मायांशोपरमे सति **प्राय** इत्य्-आद्य् आह । श्री-कृष्णस्यैवेयं योग-मायास् त्व् इति चतुर्थांशस्याप्य् उपरमे सति कृष्ण-रूपान् एव तान् अपश्यद् इत्य् आह ।

या वा, प्रायो दैवी **नाऋय् आसुरी** वान्या वा मायास् तु भर्तुः सर्व-पालकस्य **मे** **केयं** **विमोहिनी** **अपि तु** नेति योज्यम् ॥३७॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) : दैवी** देवैर् जगत्-पूज्यैः श्री-गरूडादिभिर् बालकानां तत्-तद्-अवतारत्वेन तेषु स्नेह-विशेषापेक्षया कृता, श्री-कृष्णैक-पराणां तेषाम् । सा न सम्भवतीति पक्षान्तरं कल्पयति---**नारी** इति । श्री-वसुदेवादिभिः श्री-नन्दादिभिर् वा कृता, अन्यथा सर्वेषां बालानां श्री-कृष्ण-विषयकेर्ष्योत्पत्तिः । बालानां स्वाभाविक-श्री-कृष्ण-विषयक-स्नेह-भरम् आलोच्येर्ष्या-सम्भवात् । पक्षान्तरं कल्पयति---**उत वा**, **आसुरी वा**, स्व-स्वापत्येष्व् अपि श्री-कृष्ण-सदृश-स्नेह-विवर्धनेन व्रजस्य श्री-कृष्ण-विषयक-भाव-विशेष-हान्या तन्-माहात्म्य-सङ्कोचाद्य्-अर्थं कंसादिभिः कृतेति । तथा तु श्री-कृष्ण इव तेषु मम स्नेह-वृद्धिर् न सम्भवतीत्य् आह---**प्राय** इति । तस्य स्व-विषयक-वञ्चनासम्भावनाया हेत्व्-अनालोचनया वा । **अस्तु** स्याद् अनिर्धारणे सम्भावना । यद् वा, अस्तु भवत्य् अन्यथा **मयया** मन्-मोहनेन मल्-लज्जाद्य्-उत्पत्तिः । **वि**-शब्देन दीर्घ-कालत्वाद्य्-अपेक्षया ॥३७॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** अथात्र कापि कस्यापि मायैव हेतुर् भवेद् इति तर्कयति---**केयम्** इति । इयं तेषु प्रेम-वर्धिनी **माया** दुर्घट-घटनी शक्तिः, **का** किं-लक्षणा ? **वा**-शब्दः समुच्चये । **कुत** **आयाता** कस्मात् समुद्भूता ? केन च कृता ? इत्य् अर्थः । कुतः ? इत्य् एव विचारयति । **वा**-शब्दो वितर्के। तत्-तत्-पित्राद्य्-उपासितैर् देवैः कैर् अपि महा-प्रभावैः कृता किं ? तेभ्योऽपि मुनीनां प्रभावं पर्यालोच्य तथैव पक्षान्तरं कल्पयति---**नारी** इति । अत्रापि वा-शब्दो योज्यः ।

नन्व् एवं श्री-कृष्णवन् निज-पुत्रादिषु व्रज-जनानां प्रेम-वर्धन-स्पर्धा च न सम्भवति इत्य् आशङ्क्य पुनर् विकल्पयति---**उत** पक्षान्तरे **आसुरी** स्व-स्वापत्येष्व् **अपि** श्री-कृष्ण-सदृश-स्नेह-विवर्धनेन व्रजस्य श्री-कृष्ण-विषयक-भाव-विशेष-हान्या । तन्-माहात्म्य-सङ्कोचाद्य् अर्थं कंसादिभिः कृता किं ? पूतनादीनां तन्-मोहनता दर्शनात् । यद् वा, देवानां मुनीनां च तल्-लीला-लोभेन प्राचीनानन्तर्धाप्य स्वयम् आविर्भावमयी सा तु तेषां, साधूनां न सम्भवतीति। तर्कान्तरे **असुराणां** तु पूतना-वत्सासुरादिवद् दुष्ट-भावमयीति ज्ञेयम् । तया तु श्री-कृष्ण इव तेषु मम स्नेह-वृद्धिर् न सम्भवतीत्य् आह---**प्राय** इति । तस्य स्व-विषयक-वञ्चना-सम्भावनाया हेत्व्-अनालोचनया तादृश-प्रेम्णस् तत्-स्वरूपैकानुवध्यतालोचनया च प्राय इत्य् उक्तम् । **अस्तु** स्यात् अनिर्धारणे सम्भावना । यद् वा, अस्तु अवत्व् इति प्रार्थना । अन्यथा **मायया** मन्-मोहनेन मल्-लज्जाद्य्-उत्पत्तेः, **विमोहिनी** निरनुसन्धान-प्रेम-वर्धिनी **वि**-शब्दो दीर्घ-कालत्वाद्य्-अपेक्षया इति लक्षणम् अप्य् अस्याः दर्शितम् ॥३७॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) : केयम्** इति । **अस्त्व्** इति सम्भावना । **प्राय** इति तादृश-प्रेम्णस् तत्-स्वरूपैकानुबन्ध्यत्वात् तन्-**मायाया** **अप्य्** असम्भावना ॥३७॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** एवं तस्य सर्व-मयत्वे वत्सप-वत्सकानां मात्रादेः स्व-स्व-तनयं प्रति तत्-समाना प्रीतिर् एवाभूत्, न तु तद्-धेतु---ज्ञानम् । श्री-बलदेवस्य तु चिरेणैवाभूद् इति । तद् उक्तिम् आह---प्रायो मायास्तु मे भर्तुर् \[भा।पु। १०.१३.३७\] इत्य्-आदि । **मे** मम **भर्तुर्** ईश्वरस्येयं **माया** । **प्रायः**-शब्दोऽनुमिति-परम् । तत्राह---**मे** **अपि** ममापि **विमोहिनी** । अतो **नान्या** नान्यस्य माया ययाहम् एवम् एतावन्तं कालं मोहित एवासम् । तस्मान् **मद्-भर्तुर्** एवेति स्व-स्वांशत्वं स्वयम् एव प्रकटितम् ॥३७-४३॥

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** भवतु सर्वज्ञतयैव कारणम् अस्य ज्ञास्यामीति । क्षणं परामृश्य द्वितीय-मायांशोपरमे सति **माया इयम्** इति निश्चित्य सा । कीदृशी कुतस्त्या किं सम्बन्धिनीति ? पुनर् वितर्कयति**---केयं माया हेतोः कुतो** देशाद् वा ? **दैवी** इति देवा ब्रह्माद्या एव किम् ? ऐश्वर्य-परीक्षणार्थं वत्स-बालका भूत्वा अस्माकं चित्तं स्वेषु स्नेहयन्ति । नैते श्रीदामाद्याः **नारी** इति नरा ऋष्य्-आदय एव । किं ज्ञान-परीक्षार्थम् एते वत्साद्या अभूवन् ? **आसुरी** इत्य् असुरा कंसादय एव किं ? बलेनापारयन्तश् छलेनास्माकं हिंसार्थम् एते\ऽभूवन्न् इति बहुधा विकल्प्य तृतीयमांशोपरमे सति पुनः सम्भावयति---**प्राय** इति । **मे भर्तुः** श्री-कृष्णस्यैव **माया** इयं महा-योग-मायाख्या शक्तिर् असाधारणी, यस्याः खलु मया-नियन्तृत्वम् अस्मासु विशुद्ध-घन-चित्स्व् अप्य् अधिकारः **अस्त्व्** इति । सम्भावनायां लोट् । **नान्य** इति । का नाम सा माया ? ममापि **मोहिनी** यतो मद्-अंशस्य महत्-स्रष्टुः पुरुषस्यापि मायया ब्रह्मादिकं सर्व-जगन्-मोहितम् इति भावः ॥३७॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** अस्तु सार्वज्ञ्येनैतत्-कारणं ज्ञास्यामीति । क्षणं विमृश्य द्वितीयांशापसरणे सति **माया** **इयम्** इति निर्धार्य, सा च किं-लक्षणा ? कुतस्त्या ? किं-सम्बन्धिनी ? इति पुनर् वितर्कयति---**केयं** **माया** **कुतो** हेतोर् **आयाता दैवी** देवानां **वा** इयं विरिञ्चादयोऽस्मद्-ऐश्वर्य-परीक्षायै वत्स-वत्सपा भूत्वा स्वेष्व् अस्मच्-चित्तं स्नेहयन्तीत्य् अर्थः । **नारी** नराणां वा इयं, ऋषयो वा अस्मज्-ज्ञान-परीक्षायै वत्सपा अभूवन् इत्य् अर्थः । **उत आसुरी** असुराणां वेयं कंसादय एव बलेनास्मान् जेतुम् असमर्थाश् छलेन हिंसितुं तथा भवन्न् इति बहुधा विकल्प्य । तृतीयांशापसरणे सति पुनः सम्भावयति---**प्राय** इति, **मे भर्तुः** स्वामिनः कृष्णस्यैवेयं योगख्या माया भवति, अन्या त्रिगुणा माया कृष्ण-वैमुख्याद् एव हेतोर् आयाता सा ममापि **विमोहिनी** नः भवति । मद्-अंशस्य कारणोदशयस्य महत्-स्रष्टुर् मायया विरिञ्चादि-प्रमुखं जगद्-विमोहितम् अस्तीति । देवी-नार्य्-आसुरी च माया मद्-विमोहने कुतः प्रभवेत् ? तस्मान् मद्-भर्तुर् एव सा **अस्त्व्** इति, सम्भावनायां लोट् ॥३७॥


______


**॥ १०.१३.३८ ॥**

**इति सञ्चिन्त्य दाशार्हो वत्सान् स-वयसान् अपि ।**  
सर्वान् आचष्ट वैकुण्ठं चक्षुषा वयुनेन सः ॥**

**श्रीधर-स्वामी (भावार्थ-दीपिका) : स-वयसान्** सखीन् **अपि वयुनेन** ज्ञान-मयेन **चक्षुषा वैकुण्ठं** श्री-कृष्णम् एवापश्यत् ॥३८॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) : स** रामः । **वयुनेन** समाहित-ज्ञानेनेति विश्वनाथः ॥३८॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) : वैकुण्ठं** सर्वथा कुण्ठता-रहितम् इति, तत्-तद्-रूप-सम्यक्ताभिप्रेता । **वयुनेन** चक्षुषान्तर्-दृष्ट्येत्य् अर्थः । तथाप्य् असम्भवम् आशङ्क्य परिहरति---**दाशार्हः** श्री-यदुकुलोद्भवो भ्रातृत्वं गत इत्य् अर्थः ॥३८॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) : स-वयसान्** इति समासान्त आर्षः । **वैकुण्ठं** स्वार्थेऽण् सर्वथा कुण्ठता-रहितम् इति । तद् रूपते लिङ्गं **वयुनेन** अनुसन्धानात्मक-ज्ञान-मयेन तस्य वयुनस्य प्रेम-विशेषमयत्वेन सामर्थ-विशेषं द्योतयति । **दाशार्हः** श्री-यदुकुलोद्भवः भ्रातृत्वं गत इत्य् अर्थः ॥३८॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) : स-वयसान्** इति समासान्त आर्षः । दैवीत्य्-आदिवत् स्वयं सम्भाव्य निरस्यति ॥३८॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** भवतु समाधाय ज्ञान-दृष्ट्या पुनर् अपि एतान् निभालयामीति । विचारे सति चतुर्थ-मायांशस्यापि श्री-कृष्णस्येच्छयैवोपरमे सति तान् यथार्थान् कृष्ण-स्वरूपान् एतान् अपश्यद् इत्य् आह---**स-वयसान्** इति । समासान्त आर्षः **। वयुनेन** समाहित-ज्ञानमयेन **चक्षुषा** **वैकुण्ठं** श्री-कृष्णम् एवापश्यत् ॥३८॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** अस्त्य् एवं पुनर् अपि समाधिता यथावन् निभालयामीति विमर्शे सति चतुर्थांशस्यापसरणे स्व-भर्तुः स्वरूपान् एव तान् **वत्सान्** वत्सपांश् चापश्यद् इत्य् आह---इति **सञ्चिन्त्य** इति । **वयुनेन** **चक्षुषा** समाहित-ज्ञानमयेन नेत्रेण सर्वान् **वैकुण्ठं** कृष्णम् **आचष्ट** दृष्टवान् । **स-वयसान्** इत्य् आर्षः । समासान्तः बलभद्रस्येश्वरस्यापि कृष्ण-स्वांशत्वात् तद्-इच्छा-ज्ञानादीनां तद्-अंशि-कृष्ण-नियम्यत्वाद् इदं सर्वं सङ्गतिमद् इति तत्त्व-विदः ॥३८॥


______


**॥ १०.१३.३९ ॥**

**नैते सुरेशा ऋषयो न चैते**

**त्वम् एव भासीश भिदाश्रयेऽपि ।**

**सर्वं पृथक् त्वं निगमात् कथं वदे-**

**त्य् उक्तेन वृत्तं प्रभुणा बलोऽवैत् ॥**

**श्रीधर-स्वामी (भावार्थ-दीपिका) :** एवं कृष्ण-रूपान् सामान्यतो ज्ञात्वा कृष्णं पृष्ट्वा कृष्णोपदेशेन विशेषतो ज्ञातवान् इत्य् आह---**न एत** इति । अयम् अर्थः---पाल्यमानास् तावद् वत्सा ऋषीणाम् अंशाः, पालाश् च देवानाम् अंशा इति, तावद् अहं वेद्मि । इदानीं तु न तथा, किन्त्व् अस्मिन् **भिद्-आश्रयेऽपि** **त्वम्** **एव** **भासि** । अतस् त्वं **सर्वं** **पृथक्** विविच्य, **कथं वृत्तम्** ? इति **वद इत्य् उक्तेन प्रभुणा** वक्त्रा **निगमात्** सङ्क्षेपत एवोक्तम् । वृत्तं **बलः अवैद्** विदितवान् इत्य् अर्थः ॥३९॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** ज्ञात्वापि सिद्धान्तं कर्तुं श्री-कृष्णं प्रत्य् आह---**न एते** इति । *अयम् अर्थ* इति । अस्यायं भाव इत्य् अर्थः ।

> वत्साः सर्वे गोकुलेऽत्र ऋषे ऋषय एव हि । >
> गोपाः सर्वे देव-रूपा जाता ब्रह्माज्ञया ध्रुवम् ॥ इत्य्-आदि-पुराणात् > *।*

*तावत्* सकलम् यावत् तावच् च साकल्ये इत्य् उक्तेः । इह त्व् अन्यथैव भातीत्य् आह---किन्त्व् इति । **भिद्-आश्रये** गोप-वत्स-देहे । यतस् **त्वम् एव भासि** अतो हेतोः । **कथं वृत्तम्** एतत् ? कथं जातम् ? इति । *इत्य् उक्ते* बलदेवेनेत्थम् **उक्तेन** । **प्रभुणा** कृष्णेन । *इत्य् अर्थः* इति । वित्तेर् बह्व्-अर्थत्वाद् अत्र ज्ञानार्थता ज्ञेयेति भावः । यद् वा, **निगमाद्** वेदात् । सर्वं खल्व् इदं ब्रह्म \[छा।उ। ३.१४.१\] इत्य् एवं-रूपात् *विविच्य* विचार्य **सर्व**-दृश्यादृश्यं **पृथक् कथम्** इति **त्वं** **वद । इत्य् उक्तेन** इत्थम् उक्तवता सता **प्रभुणा** **बलो** **वृत्तं** तात्कालिकं ब्रह्मणे निज-वैभव-दर्शन-रूपम् **अवैद्** इति ।

\[विश्वनाथ-तीकानुसारेण\] ततश् च कृष्णस्यैवं वत्स-बालकी-भावे किं कारणं प्रयोजनं च ते ? वत्स-बाला वा क्व गताः? इति । बहुतर-समाधिनापि यत् स्वयं ज्ञातुं नेष्टे, तत्र माया न कारणं, किन्तु स्वयं भगवतः कृष्णस्य खल्व् ऐश्वर्यम् असाधारणम् इत्थं स्वरूपम् एव सर्वत्र सर्वज्ञा अपि नारायणादयः परमेश्वराः स्वांशा अपि यद्-विषयकम् अल्पज्ञत्वम् एव बिभ्रति, न तु स्वर्वज्ञत्वं स्वत इति । अत्र प्रमाणं द्वारका-वासि-ब्राह्मण-बाल-हर्ता भूमा महा-पुरुषोऽप्य् अग्रे आख्यास्यते । तस्माच् छ्री-बलदेवः कृष्णं दृष्ट्वैव सर्वं तत्त्वम् अवगतवान् इत्य् आह---**न एत** इति ।

**सुरेशा** ब्रह्माद्या एव मायया वत्स-बालाकारा एते न सम्भवन्ति, नापि **ऋषयः** । **चान्** नाप्य् असुराः किन्तु **भिद्-आश्रयेऽपि** विविध-भेदास्पदेऽपि वत्स-बालादि-समूहे **त्वम् एव** एको **भासि** । एकस्यापि तव पृथक्त्वं वत्स-पालादि-ऋऊपत्वं **कथं** ? तन् निगमात् सङ्क्षेपतो **वदेत्य् उक्तेन** पृष्टेन **प्रभुणा** श्री-कृष्णेन हेतुना **बलोऽवैत्,** ब्रह्म-मोहनादि-वृत्तं ज्ञातवान् ॥३९॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) : सुरेशा** देव-श्रेष्ठाः श्री-गरुडादयः, **ऋषयः** श्री-वशिष्ठाद्याः । विचित्र-श्री-मत्स्यादि-रूपे\ऽवतारत्वेनाभेद-विषये **त्वं** **भास्य् एव, भिद्-आश्रये** वत्स-बालकादि-रूप-विविध-भेदस्याश्रये\ऽपि वस्तुनीत्य् **अपि**-शब्दार्थः । एव-कारेण तद्-एक-रूपतया सुरेशत्वादिकं निरस्तम् । अन्यत् तैर् व्याख्यातम् ।

यद् वा, एते वत्सादयो न सुरेशास् तत्-तत्-क्रीडा-लोभेन श्री-ब्रह्मादयो वत्सादि-रूपाः सन्तीति नेत्य् अर्थः । स्वत एव तेषां तत्रासमर्थ्येन पक्षान्तरम् आह---न वै एते ऋषय इति श्री-नारदाद्याः । किन्तु त्वम् एव वत्सादि-रूपेण भासि, अत एको\ऽपि त्वं **पृथग्** विविध-भेदेन वर्तमानं **सर्वम्** इदं वत्सादि-रूपं कुतो\ऽभूः ? इति **निगमाद् वदेति** स्नेहेन वाक्-श्रमो निरस्तः । यद् वा, निगमात् पृथक् वेदातीतम् इत्य् अर्थः । सर्वेषाम् अपि सच्-चिद्-आनन्द-घन-रूपत्वात् तत्र च विविध-भेदे\ऽप्य् अभेदात् । **प्रभुणा** मादृशाम् तस्यैव वा **ईश्वरेण** हेतुना **वृत्तं** तद् **अज्ञासीत्** । यतो **बलः** सर्व-सामर्थ्याधिक्यवान्, बलाधिक्याद्-बलं विदुः \[भा।पु। १०.८.१२\] इत्य् उक्तेः । एवं श्री-कृष्णानुग्रहेणैव तद्-विज्ञानं बोधितम् । अन्यत् समानम् ।

एतावन्तं कालं तस्य तत्त्व-ज्ञानं तल्-लीला-निर्वाहाय श्री-भगवद्-इच्छयैव, अन्यथा दयालु-सरल-स्वभावस्य तस्य प्रियतमानां तादृशावस्था-सहनाशक्तिः । किं वा, सहज-भक्त्या नवीणेषु तेषु श्री-कृष्ण इव व्यवहारेण सर्वेषां तत्-तत्त्व-वितर्क्यत्वापत्तिर् इति दिक् ॥३९॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) : सुरेशा** देव-श्रेष्ठाः श्री-गरुडादयः । **ऋषयः** श्री-नारदाद्याः । **भिद्-आश्रयेऽपि** बाल-वत्सादि-समूहोऽयं यद्यपि विविध-भेदस्याश्रयः, तथापि तस्मिन्न् इत्य् अर्थः । **त्वम् एव भासि** इति स्वरूपानन्दादि नैक्यानुभवात् । अन्यत् तैः ।

यद् वा, दैवी वा नार्य् उतासुरी \[भा।पु। १०.१३.३७\] इतिवद् वितर्क्य परिहरति---**न एत** इति । **एते** वत्सादयो **न सुरेशा न च ऋषयः** ते तत्-तत्-क्रीडा-लोभेन तान् अन्तर्धाप्य वत्सादि-रूपाः सन्तीति नेत्य् अर्थः । तेषाम् ईदृश-प्रेमास्पदत्वाभावात्, इत्थं सतां ब्रह्म-सुखानुभूत्या \[भा।पु। १०.१२.११\] इत्य्-आदि-रीत्या, तादृक् कृत-पुण्य-पुञ्जत्वाभावाच् च आसुरीति । अस्योत्तर-पक्षे तद्-उल्लेखस् तु सङ्कोचान् न कृतः, अत एकोऽपि **त्वं** **पृथग्** विविध-भेदेन वर्तमानं **सर्वम्** इदं वत्सादि-रूपं कुतोऽभूः ? इति **निगमाद्** **वद** । इति स्नेहेन वाक्-श्रमो निरस्तः । **प्रभुणा** मादृशां तस्यैव चेश्वरेण हेतुना **वृत्तं** तद् \[**अवैत्**\] अज्ञासीत्, यतो **बलः** सर्व-सामर्थ्याधिक्यवान्, बलाधिक्याद् बलं विदुः \[भा।पु। १०.८.१२\] इत्य्-उक्तेः । एवं श्री-कृष्णस्यानुग्रहेणैव तद्-विज्ञानम् बोधितं । अन्यत् समानम् ।

एतावन्तं कालं तस्य तत्-तत्त्वाज्ञानं तल्-लीला-निर्वाहाय श्री-भगवद्-इच्छयैव । सा च दयालु-सरल-स्वभावस्य मद्-अग्रजस्य तेषां तादृशावस्था-सहनं न स्याद् इत्य् आशङ्क्यैव ॥३९॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) : नैत** इति । इत्थं सताम् \[भा।पु। १०.१२.११\] इत्य्-आदि-रीत्या तेषां तादृश-कृत-पुण्य-पुञ्जत्वाभावात् **भिद्-आश्रयेऽपि** यद्यपि भिद्-आश्रयेऽयं वत्सादि-समूहः, तथापीत्य् अर्थः ॥३९॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** ततश् च कृष्णस्यैवं वत्स-बालकी-भावे किं कारणम् ? किं वा, प्रयोजनम् ? ते वत्स-बालका वा क्व स्थापिताः ? इति बहुतर-समाधिनापि तत् स्वयं ज्ञातुं नेष्टे । तत्र माया न कारणं, किं तु स्वयं भगवतः कृष्णस्य खल्व् ऐश्वर्यम् असाधारणम् इत्थं स्वरूपम् एव सर्वत्र सर्वज्ञा अपि नारायणादयः परमेश्वराः स्वांशा अपि यद्-विषयकम् अल्पज्ञत्वम् एव बिभ्रति, न तु सर्वज्ञत्वम् । स्वत इत्य् अत्र प्रमाणं द्वारका-वासि-विप्र-बालक-हर्ता भूमा महा-पुरुषो\ऽप्य् अग्रत आख्यास्यते, तस्मात् श्री-बलदेवः कृष्णं दृष्ट्वैव सर्वं तत्त्वम् अवगतवान् इत्य् आह---नैते इति ।

**सुरेशा** ब्रह्माद्या एव मायया वत्स-बालकाकारा एते न भवन्ति । **न** अपि **ऋषयः ।** **च**-कारान् नाप्य् असुराः, किं तु **भिदाश्रये\ऽपि** विविध-भेदास्पदेऽपि वत्स-बालादि-समूहे **त्वम् एव** एको **भासि ।** एकस्यापि तव पृथक्त्वं वत्स-पालादि-रूपत्वं सर्वं कथं, तन् **निगमात्** सङ्क्षेपात् **वद** **इत्य् उक्तेन** पृष्टेन **प्रभुणा** श्री-कृष्णेन हेतुना **बलः** **अवैत्** ब्रह्म-मोहनादि-वृत्तं ज्ञातवान् ॥३९॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** एवं प्रत्यक्षीकृत्यापि स्वामिनस् तस्य वत्स-तत्-पालक-रूपतायां कारणं प्रयोजनं च तम् एवापृच्छद् इत्य् आह---**न एते** इति । **सुरेशा** विरिञ्चादयो मायया वत्स-तत्-पाला न भवन्ति, नाप्य् **ऋषयः** । **चाद्** असुराश् च न, किन्तु **भिदाश्रयेऽपि** विविध-भेद-कार्यवत्य् अस्मिन् वत्स-तत्-पाल-वृन्दे **त्वम्** एव **एको भासि** । एकस्यैव तव पृथक्त्वं भेद-कार्य-भाक् त्वं **सर्वम्** इदं **कथं** ? किं-कारणकं ? किं-फलकम् ? इति **निगमात्** संक्षेपेन **वदेत्य् उक्तेन** पृष्टेन **प्रभुणा** स्वामिना हेतुना **बलोऽवैत्** ब्रह्म-मोहनादि-वृत्तं ज्ञातवान् इत्य् अर्थः ॥३९॥


______


**॥ १०.१३.४० ॥**

**तावद् एत्यात्मभूर् आत्म-मानेन त्रुट्य्-अनेहसा ।**  
पुरोवद् आब्दं क्रीडन्तं ददृशे स-कलं हरिम् ॥**

**श्रीधर-स्वामी (भावार्थ-दीपिका) :** ततः किं वृत्तम् ? इत्य् अपेक्षायाम् आह---**तावद्** इति । वर्षे जाते **आत्मनो मानेन** **त्रुट्य्-अनेहसा** त्रुटि-मात्रेण कालेन । **स-कलं** सानुचरं **हरिं ददर्श** ॥४०॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** पुनर् उत्सुकः पृच्छति---*तत* इति । ततो बल-बोधनान्तरम् । *वर्षे* सम्वत्सरे । आत्मनो ब्रह्मणः । **मानेन** प्रमाणेन । **त्रुट्य्-अनेहसा**, त्रसरेणु-त्रयं भुङ्क्ते यः कालः स त्रुटिः स्मृतः \[भा।पु। ३.११.६\] इत्य् उक्त-लक्षण-*कालेन* । **आत्मभूर्** ब्रह्मा । **पुरोवत्** पूर्ववत् । **अब्दं** यावद्-वर्षम् । *सानुचरं* गोप-गोवत् स-सहितं **हरिं** श्री-कृष्णम् एव । अत्रापि बलदेवो **मात्रा** जन्मर्क्ष-शान्त्य् अर्थं रक्षित इति पूर्ववज् ज्ञेयम् ॥४०

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** अथ श्री-ब्रह्मापि तत्-तत्त्वं श्री-भगवत्-कृपयैव ज्ञातवान् इति, तत्-प्रसङ्गम् आरभते---**तावद्** इत्य्-आदिना । तावद् इत्य् अविलम्बं बोधयति । तद् एवाह---**त्रुट्य्-अनेहसा** इत्य् अतिशीघ्रं गमनं महा-भयाद् इति ज्ञेयम् । यत **आत्मनो** हरेर् एव भवतीति, तथा स तत्-पुत्र इत्य् अर्थः । पुरोवत् मायया स्वयं वत्सादि-हरणात् **पूर्ववद् आब्दम्** एकाब्द-पर्यन्तम् । अब्दम् इति वा पाठः । **हरिम्** इति वक्ष्यमाण-श्री-ब्रह्म-चित्त-हरणाद्य्-अभिप्रायेण । **सकला** बाला वत्साश् च, न तु श्री-बलदेवः । तद्-दिनेऽपि पूर्ववत् क्रीडा-निर्वाहाय वने तद्-अनानयनात् ॥४० ॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** अथ ब्रह्मापि तत्-तत्त्वं श्री-भगवत् कृपयैव ज्ञातवान् इति, तत् प्रसङ्ग आरभ्यते---**तावद्** इत्य्-आदिना । तावद् इति गतेऽपि वर्ष इत्य् अर्थः । अतिशीघ्रागमनं महा-भयाद् इति ज्ञेयम् । यत **आत्मनो** हरेर् एव भवतीति, तथा सः **आब्दम्** एकाब्द-पर्यन्तम् । **स-कलम्** इति कलाः बाला वत्साश् च न तु श्री-बलदेवः तद्-दिन-क्रीडा-निर्वाहाय रहस्यं कथयित्वा वने-तद् अनयनात् ॥४०॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) :** सकलं कलाभिर् वत्सादिभिः सहितम् ॥४०॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** प्रसङ्ग एव, गोप्य्-आदीनां मोहनादिकं विवृत्य । पुनर् ब्रह्मणो\ऽपि विशेषतो मोहनादिकं विवरीतुम् आरभते---**तावद्** इति । वर्षे याते\ऽपि **आत्मनो** **मानेन** **त्रुट्य्-अनेहसा** त्रुटि-मात्र-कालेन । अतिशीघ्रागमनं महा-भयेनैव यत आत्मनो हरेः सकाशाद् एव भवतीति सः **आब्दम्** एकाब्द-पर्यन्तं । **सकलं** वत्स-बालादिकं हरिं कृष्णं च वस्तुतस् तु कलास् तत् स्वरूप-भूता वत्स-बालाद्यास् तत् सहितं **ददृशे** ददर्श । बलदेवस् तु पूर्व-वर्षवत् तस्मिन्न् एव जन्मर्क्ष-दिने शान्तिक-स्नानाद्य् अर्थ मात्रा रक्षित इति पूर्ववज् ज्ञेयम् ॥४०॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** ततः किम् अभूद् ? इत्य् अत्राह---**तावद्** इति । वर्षे जाते **आत्मभूर्** हरि-पुत्र विरिञ्च आत्मनो **मानेन** **त्रुट्य्-अनेहसा** त्रुटि-मात्रेण कालेन **एत्य्**-आगत्य । **आब्दं** वर्षम् एकं व्याप्य पूर्ववत् **क्रीडन्तं हरिं** ददर्श । **स-कलं** कला वत्स तत्-पालास् तत्-सहितं । तस्मिन् दिवसे जन्मर्क्ष-योगाद् बलभद्रस् तन्-मात्रा गृह एव शान्ति-स्नानाद्य् अर्थं रक्षित इति बोध्यम् ॥४०॥


______


**॥ १०.१३.४१ ॥**

**यावन्तो गोकुले बालाः स-वत्साः सर्व एव हि ।**  
मायाशये शयाना मे नाद्यापि पुनर् उत्थिताः ॥**

**श्रीधर-स्वामी (भावार्थ-दीपिका) :** दृष्ट्वा च व्यतर्कयद् इत्य् आह---**यावन्त** इति द्वाभ्याम् । **मे** **मायाशये** मन्-मायातल्पे ॥४१॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** *व्यतर्कयद्* विचारितवान् । **यावन्तो** यत् प्रमाणकाः श्री-कृष्ण-सहागताः **गोकुले** चारणार्था नीतवत्स-समूहे । **अद्य अपि** इदानीम् अपि वर्तमान-दिनार्थकत्वेऽद्याव्ययस्य त्रुट्य्-अनेहसेत्य् उक्त्याविरोधः स्याद् इति ॥४१॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) : गोकुले यावन्तो बाला वत्स**-पाल-रूपा आसन्, तावन्तः **सर्व एव** वत्स-सहिताश् च सन्तो । **माये**त्य् आदि-योज्यम् ॥४१॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) : गोकुले यावन्तो बाला वत्स**-पाल-रूपा आसन्, तावन्तः **सर्व एव** वत्स-सहिताः सन्तो । **माये**त्य् आदि-योज्यम् ॥४१॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** दृष्ट्वा चैवं व्यतर्कयद् इत्य् आह---द्वाभ्याम् । **मायाशये** मन्-मायातल्पे ॥४१॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** दृष्ट्वा चैवं व्यतर्कयद् इत्य् आह यावन्त इति द्वाभ्याम् । **मे** **मायाशये** मन्-माया-शय्यायाम् ॥४१॥


______


**॥ १०.१३.४२ ॥**

**इत एतेऽत्र कुत्रत्या मन्-माया-मोहितेतरे ।**  
तावन्त एव तत्राब्दं क्रीडन्तो विष्णुना समम् ॥**

**श्रीधर-स्वामी (भावार्थ-दीपिका) : मन्-माया**-**मोहिते**भ्य **इतरे कुत्रत्याः** ॥४२॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) : इत** इह । सप्तम्य् अर्थे तसिः । एते दृश्यमानाः । अत्रेत्य् उक्तिस् तु सम्भ्रमान् न तेषां, पौनर् उक्त्यं शङ्क्यम् । **कुत्रत्याः** कुतः समागता इत्य् अर्थः । **तावन्तस्** तत्-प्रमाणका एव । यतो **माया** हृतास् तत्रेत्य् अर्थः ॥४२॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) : इत** इत्य् अस्य पूर्व-श्लोकेनान्वयः, इतो मायाशयात् । यद् वा, **एते** मायाशये शयाना इतो वर्तन्ते । **मन् माया-मोहितेतरे** च **अत्र** **कुत्रत्या** इति योज्यम् । एते तु इति पाठो वा **विष्णुने**ति पदं व्यापकतयैव क्रीडानाभिप्रायेण ॥४२॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) : इतो** हेतोः यद् वा **एते** मायाशये शयाना इतो वर्तन्ते **मन् माया-मोहितेतरे** च **अत्र** **कुत्रत्या** इति योज्यं । **विष्णुने**त्य् अब्दं वाप्य, तथैव क्रीडनाभिप्रायेण ॥४२॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) : इतो** हेतोः न केवलम् अत्रैव स्थाने । किं तर्हि ? अब्दं व्याप्य, तत्र गोकुले ऽपि **क्रीडन्तः** ॥४२॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) : मन् माया-मोहितास्** त एव कृष्णेनात्र-नीता वेति विभाव्य । मायिकानां नातिनिकटे गत्वा तर्जन्या साभिनयम् आह---**इतः** प्रवेशाद् । अत्र किञ्चिद् दूरे एवे वत्स-बाला वर्तन्त इव । तत्र **विष्णुना समं क्रीडन्तः कुत्रत्यास्** ते, कीदृशा मन् माया-मोहितेभ्य ? एभ्य **इतरे** ॥४२॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** त एव हरिणा किम् इहानीता ? इति विभाव्य । किञ्चिद् दूरात् तान् आलोच्याह---**इतः** प्रदेशाद् । अत्र किञ्चिद्-दूरे **मन् मायामोहिता एते** सन्त्य् एव । तेभ्य **इतरे** तावन्त **एते** **विष्णुना समं क्रीडन्तः कुत्रत्याः** ॥४२॥


______


**॥ १०.१३.४३ ॥**

**एवम् एतेषु भेदेषु**[^१३] **चिरं ध्यात्वा स आत्म-भूः**[^१४] **।**

[^१३]: सुचिरं।


[^१४]: सर्वात्मनात्मभूः।


**सत्याः के कतरे नेति ज्ञातुं नेष्टे कथञ्चन ॥**

**श्रीधर-स्वामी (भावार्थ-दीपिका) :** इति वितर्कयन्न् अमुह्यद् इत्य् आह---**एवम्** इति द्वाभ्याम् । एवम् **एतेषु भेदेषु चिरं** **ध्यात्वा स आत्म-भूः** इति पाठः ॥४३॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** *इति* इत्थम् । *वितर्कयन्* विमृशन् । **भेदेषु** भिन्नत्वेन प्रतीयमानेषु गोप-वत्सेषु । आत्मनि चेतसि । ध्यान-शब्देन चेतोर्थकात्म-पद-लाभात् पुनर् उक्ति-सम्भावनया पाठान्तरं चक्लृपे---**आत्मभूर्** इति, **भेदेष्व्** इति । किम् एते इहं प्रकृतास् तत्राह---कृष्ण-सृष्टाः । किं वा, एत एव कृष्ण-सृष्टास् तत्र ते प्रकृताः । किं वा, उभय एव कृष्ण-सृष्टाः प्रकृतास् तु कृष्णेनैव । क्वापि ब्रह्माण्डान्तरे चालिताः । किं वा, कृष्णेन वत्स-पालानां प्रकाशद्वयीकरणात् उभय एव प्रकृताः । किं वा, मयि तत्र गत्वा तत्र पश्यति सति एत एव कृष्णेन तत्र नीयन्ते । पुनर् अत्रागच्छति मयि त एवात्र-नीयन्ते ।

भवतु, तर्हि युगपद् एवोभयत्र दृष्टिं निक्षिपामीति । तथा कृत्वापि तान् उभयत्र दृष्ट्वा **चिरं** **ध्यात्वा**पि **एतेषु** मध्ये भगवत् स्वरूप-भूताः **सत्या**, बहिरङ्ग-माया-सृष्टाः सत्या नेतीमं भेदं तु **कथञ्चन ज्ञातुं** न शशाक ॥४३॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** एवम् उक्त-प्रकारेण **भेदेषु** मोहिता-मोहित-रूपेष्व् **एतेषु** भयेषु बहुत्वं बालकादीनां बाहुल्यात् । यद् वा, भेदेन द्विधा वर्तमानेष्व् इत्य् अर्थः । अभेदेष्व् इति पाठः क्वचित्, भेद-रहितेष्व् इत्य् अर्थः । एतेषु मध्ये **के** **सत्याः** ? **कतरे** च न सत्याः ? किं नाम मन्-मोहितान् ? भगवन् नीत्वा तत्-परिवर्तेनान्ये तादृश-मायया निर्मायात्रामी स्थापिताः । किं वा, भगवता सह क्रीडन्त एते माया-निर्मिताः सन्तीति । किं वा, माया भ्रान्त्यैव ते दृश्यन्ते एते । वेति **चिरं** **ध्यात्वा**पि निज-विचारादि-प्रयासेन निश्चेतुं न शक्त इत्य् अर्थः । स माया विस्तारको\ऽप्य् **आत्मभूः** स्वतः-सिद्ध-ज्ञानो\ऽपीत्य् अर्थः ॥४३॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) : एवम्** उक्त-प्रकारेण **भेदेषु** मोहितानुसन्धानं अमोहितानुसन्धानं तयोर् विपर्ययस् तेषु । **एतेषु** मध्ये **के** **सत्याः** अनारोपित-पूर्व-वत्स-बाल-भावाः **कतरे** च न सत्याः । किं नाम मन्-मोहितान् ? भगवता नीत्वा तत्-परिवर्तेनान्ये । तादृशा मायया निर्मायात्राप्य् अमी स्थापिताः । किं वा, भगवता सह क्रीडन्त एते माया-निर्मिताः । किं वा, मया भ्रान्त्यैव ते दृश्यन्त एते । वेति **चिरं ध्यात्वा**पि निज-विचारादि-प्रयासेन निश्चेतुं नेष्टे, न शक्त इत्य् अर्थः । स माया-विस्तारकोऽपि **आत्म-भूः** स्वतः सिद्ध-ज्ञानोऽपि भगवन् माययैव **ज्ञातुं नेष्टे** इत्य् अर्थः ॥४३॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) : एतेषु भेदेश्व्** इति किम् एतत् इह प्रकृतास् तत्राह---कृष्ण-सृष्टाः । किं वा, एत एव कृष्ण-सृष्टास् तत्र ते प्रकृताः । किं वा, उभये एव कृष्ण-सृष्टाः प्रकृतास् तु कृष्णेनैव । क्वापि ब्रह्माण्डान्तरे चालिताः । किं वा, कृष्णेन वत्स-बालानां प्रकाश-द्वयी-करणात् उभये एव । किं वा, मयि तत्र गत्वा पश्यति सति एत एव कृष्णेन तत्र नीयन्ते । पुनर् अत्रागच्छति मयि त एवात्र नीयन्ते ।

भवतु, तर्हि युगपद् एवोभयत्र दृष्टीर् निक्षिपामीति । तथा कृत्वापि तान् उभयत्र दृष्ट्वा **चिरं** **ध्यात्वे**ति भवतु, स्वीय-सर्वज्ञतयैवाहम् अवश्यं ज्ञास्यामीति । बहुसमाधिनापि **ज्ञातुं** नैवाशकद् इत्य् आह---**सत्या** इति । एतेषु **भेदेषु** मध्ये सत्या भगवत्-स्वरूप-भूता न सत्या, बहिरङ्ग-माया-सृष्टा इती मे भेदं तु, **कथञ्चन** ज्ञातुं संशय-ज्ञान-विषयीकर्तुम् अपि **नेष्टे** न शशाक ॥४३॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** अथ विरिञ्चस्य विशिष्टं मोहम् आह---**एवम्** इति । किम् इहैता ? प्रकृतास् तत्र ते कृष्णेन निर्मिताः । किं वा, एत एव ते न निर्मितास् तत्र ते प्रकृताः । किं वोभयेऽपि तेन रचिताः, मन्-नीताः प्रकृतास् तु तेनान्यत्र । क्वापि चालिता इत्य् एवम् **एतेषु भेदेषु** विशेषेषु, भेदा द्वैधे विशेषे स्याद् इति मेदिनी । **चिरं ध्यात्वा** दत्त-दृष्टिः सन्-निभाल्य **सत्याः** प्रकृताः । **के** ? **कतरे** च **नेति** तेन कुहकिनैव रचिताः के वेत्य् अर्थः । इति **कथञ्चन** केनापि प्रकारेण संशय-ज्ञानेनापि **ज्ञातुं नेष्टे**न शशाक । किन्तु विमोहितोऽभूद् इत्य् अर्थः ॥४३॥


______


**॥ १०.१३.४४ ॥**

**एवं सम्मोहयन् विष्णुं विमोहं विश्व-मोहनम् ।**  
स्वयैव माययाजोऽपि स्वयम् एव विमोहितः ॥**

**श्रीधर-स्वामी (भावार्थ-दीपिका) :** *न व्याख्यातम्।*

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) : विमोहं** मोहान् अधिकरणम् । **विश्व-मोहनं** सर्व-मोहकरम् । **अजोऽपी**त्य् अपिना ब्रह्मणोऽपि यदा मोहस् तदा कान्य् एषां कथेति ध्वनितम् । स्वया स्वकृतया **स्वस्य** हरेर् वा, आत्मात्मीययोः स्वः इति कोशान्तरात् । मोहितस्यापि ब्रह्मण एव विह्वलीकरणे भगवति माया-प्रयोग-रूपापराध एव हेतुर् इति भावः ॥४४॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) : सम्मोहयन्** स्व-मायया वत्साद्य्-आच्छदनात् । यद् वा, सम्मोहयितुम् इच्छन्न् इत्य् अर्थः । एवं तद् अभिप्रायानुसारेणैव सं-शब्दः । **विष्णुम्** इति सर्व-व्यापकम्---**मायया** तस्य दृष्ट्य्-आच्छादनं न घटेतेति भावः । अतो **विमोहं** मोहयितुम् अशक्यम् अपीत्य् अर्थः । किं च, **विश्व-मोहनम्प्य् अजः स्वयम् भूर्** इति पूर्ववत् एव शब्दाभ्याम् । न तु भगवन् मायया, न तु भगवान् वेति बोध्यते ॥४४॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) : सम्मोहयन्** स्व-मायया वत्साद्य्-आच्छादनात् सम्मोहतुम् इच्छन्न् इत्य् अर्थः । एवं तद् अभिप्रायानुसारेणैव सं-शब्दः । **विष्णुम्** इति, सर्व-व्यापकत्वान्---**मायया** तस्य दृष्ट्य् आच्छादनं न घटेतेति भावः । अतो **विमोहं** मोहयितुम् अशक्यम् अपीत्य् अर्थः । किं **विश्व-मोहनम्** **अप्य् अजः स्वयम्भूर्** ? इति, पूर्ववत् एव-शब्दाभ्यां न तु भगवन् मायया, न तु भगवान् वेति बोध्यते ॥४४॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) : मोहिता**नुसन्धानम् अमोहितानुसन्धानं तयोर् विपर्यय । एवं प्रकारेष्व् एतेषु भेदेषु अनारोपित-पूर्ववत् । स-बाल-भावाः माया-हतानां वा कथं मद्-वञ्चनाय भगवन्-माया-कल्पितत्वम् इति भावयित्वा इति भावः ॥४४॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** ततश् च ब्रह्मा मोह-समुद्रावर्ते निपपातेत्य् आह---**एवम्** इति । **संमोहयन्** वत्स-बालस् ते येन मोहयितुम् उपक्रममाणः **अजो** ब्रह्मापि । **स्वयैव मायया स्वयम्** एव **विष्णौ** प्रयुक्तया हेतुना **विमोहितः** । भगवन्-मायया विशेषेणैव **मोहितः** मोहितस्यापि ब्रह्मण । एवं विह्वलीकरण-रूपे विमोहने भगवति माया-प्रयोग-रूपो\ऽपराध एव कारणम् इत्य् अर्थः । न तु स्व-माययैव ब्रह्मा विमोहित इति व्याख्येयम् । मायायाः स्वाश्रय-व्यामोहकत्वासम्भवात् उत्तर-श्लोके दृषान्त-विरोधाच् च ॥४४॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** स्पुटयति **एवं** वत्स-तत्-पाल-चौर्येण **विष्णुं** नन्दार्भकं **मोहयन् अजो** विरिञ्चो**ऽपि** **स्वयैव मायया** । तस्मिन् प्रयुक्तया हेतुना तत्-प्रयोगापराधेन कारणेन विष्णोस् तस्य मायया विशेषेणैव **मोहितः** । न च स्व-माययैव **स्वयं** **विमोहित** इति व्याख्येयं । मायायाः स्वाश्रयाव्यामोहकत्वात् परपद्योक्त-दृष्टान्त-विरोधाच् च । कीदृशम् इत्य् आह---**विमोहं** विगतो मोहो यस्मात् तम् । माया-निवर्तकं ज्ञान-पदं विश्वेषां स्वेतरेषां सर्वेषां विमोहनं योगया त्रिगुणया च यथायथं मोहकरम् इत्य् अर्थः ॥४४॥


______


**॥ १०.१३.४५ ॥**

**तम्यां तमोवन् नैहारं खद्योतार्चिर् इवाहनि ।**  
महतीतर-मायैश्यं निहन्त्य् आत्मनि युञ्जतः ॥**

**श्रीधर-स्वामी (भावार्थ-दीपिका) :** ननु, मायाश्रयस्य तस्य कुतो मोहः ? इत्य् अत आह---**तम्याम्** इति । महा-मायाविनि भगवत्य् अन्य-मायाया आवरण-विक्षेपकत्वाभावे दृष्टान्त-द्वयम् इतम् । तम्यां तमिस्रायां रात्र्यां **नैहारं** हिम-कण-प्रभवं **तम** इव । तद्धितार्थोपसर्जनस्यापि तमसो नैहारम् इति विशेषणं छान्दसम् । तत् तमो यथा पृथग् आवरणं न करोति, किन्तु तत्रैव लीयते । यथा च **खद्योतार्चिर् अहनि** पृथक् प्रकाशं न करोति । एवं महति पुरुषे मायां युञ्जतः पुंस इतरा नीचा **माया** तत्र न किञ्चित् करोति, किन्त्व् **आत्मनि** स्वस्मिन्न् एव **ऐश्यं** सामर्थ्यं **निहन्ती**ति ॥४५॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** मायायाः स्वाश्रव्यामोहकत्वस्येन्द्र-जालिय-**माया**-दृष्टान्तेन प्रसिद्धत्वाद्-ब्रह्मणोऽपि मायाश्रत्वान् मोहो न घटत इत्य् आशङ्कते---*नन्व्* इत्य्-आदिना । रजनी यामिनी तमी इति कोशात् साधारण-रात्रिपरोऽपि तमी-शब्द इहार्थ-स्वारस्यात् तमिस्रापरो ज्ञेयः । तथा च **तम्यां** तमोयुक्तायां रात्रौ । महा-माया-विनीति । मायिनाम् अपि मायिनी इत्य् उक्तेः । अन्य-मायाया भगवद् **इतर**-मायायाः । *आवरण-*विक्षेप-शक्तिद्वय-विशिष्टा भगवत एव माया नान्यस्येति भावः । तमसा तुल्यं **तमोवद्** इति तुल्यार्थे वतिस् तद्धितः । विशेष्यं तु प्रधानं स्यात् इत्य् उक्तेः । प्राधान्यम् अत्र तद्धितार्थस्यैव न तु तमसः । तथा च कथम् अत्र तमसो विशेष्यत्वं ? तद् अभावे **नैहारम्** इति । विशेषणं कथम् ? तत्राह---छान्दसम् इति । यद् वा, वदव्ययम् इवार्थेस्ति । तत्र महति ॥४५॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) : तम्याम्** इत्य्-आदि । **माया** तावद् द्वेधा---आवरिका प्रकाशिका च । उभयत्र ध्यायः---आवरिकायां तम्याम् इति । **अहनी**ति प्रकाशिकायाम् । **इव**-शब्द उभयत्र योज्यः । **नैहारं** नीहार-समूहः, तस्य विशेषणं **तमोवत्** तमो-युक्तं, तमोवत् रक्षद् इति वा ॥४५॥

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** तच् चोचितम् एवेत्य् आह---**तम्याम्** इति । **नैहार**-तमसः कदा द्राघ्यान्धकार नैविड्यापादनेन किञ्चित् प्रयोजन-सिद्ध्या दृष्टान्तान्तरम् आह---**खद्योते**ति । सूर्यांशु-प्रभावेण खद्योतस्य खेदस् तद् अर्चिषश् च नाश एव यथा, तद् वद् इत्य् अर्थः । **इतरा** इतरस्य वा **माया**, तां **युञ्जतो** मायां प्रयुञ्जतः ॥४५॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** तच् चोचितम् एवेत्य् आह---**तम्याम्** इति । यद् अत्र टीकायाम् आवरण-विक्षेप-क्रमः सम्मतः तद् अनुसृत्य व्याख्यायते । तम्यां **नैहारं** तमो यथा तमी नावृणोति । किं च, तच् च स्वयम् एव लीनंसत् तमी तमः सान्द्रीकृत्य नीहारम् एवावृणोति यथा । चाहन्यहः स्थितस्य पूर्णस्य चन्द्रस्यार्चिर् अपि सूर्यार्चिः स्वतया प्रत्याययति तथा । **खद्योतार्चि**-कर्तृ-सुर्यीर्चिर् अपि स्वतया प्रत्याययितुं न शक्नोति । किं तु, खद्योतम् एव प्रतिहत-प्रभावत्वेन ज्ञापयति । तद्वन् **महति** **मायां** प्रयुञ्जानस्य्**एतरस्य** मायामहच् छक्तिम् आवरीतुं भावान्तरं च विक्षेप्तुम् असमर्था सती स्वाश्रयतयात्मत्वेन व्यपदिश्य । तस्मिन् इतरत्र यद् **ऐश्यन्**-तद् एव **निहन्तीत्य्** अर्थः । अव्ययम् अपि वच्-छब्दोऽस्ति । यद् वा, यथा तथैवैवं साम्य इत्य् अमरः ॥४५॥

**---------------------------------------------------------------------------------------------------------------------**

**जीव-गोस्वामी (भगवत्-सन्दर्भः १९):** आत्म-माया स्वरूप-शक्तिः । मीयतेऽनयेति **माया**-शब्देन शक्ति-मात्रम् अपि भण्यते---तस्याम् इति, ब्रह्म-वाक्यं तथैव सङ्गच्छते । शक्ति-मात्रस्य तारतम्यं हि तत्र विवक्षितम् । स्वल्पा शक्तिः खल्व् अनृतस्य सत्यस्य वा व्यञ्जिका भवतु नाम, पराभवाय कल्पत एवेति हि तत्र गम्यते । दृष्टान्ताभ्यां च तथैव प्रकटितं तस्यां **तमोवद्** इत्य्-आदिभ्याम् । तथा युद्धेषु मायामय-शस्त्रादिना बहवश् छिन्न-भिन्ना जाता इति पुराणादिषु श्रूयते ॥४५॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) : इतरस्य** क्षुद्रस्य **माया** स्व-प्रभाव-दर्शना तां **युञ्जतः** पुंसः **आत्मनि ऐश्यं हन्ति** ॥४५॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** अथ दुर्घट-घटन-पटीयसी शक्तिर् **माया** । सा च

द्विविधा---मायया बहु-रूपया इत्य् उक्तत्वात् । तत्र प्रथमं द्वेधा---प्रकाशिका आवरिका च । आद्या च द्वेधा---स्वाभाविकी ऐच्छिकी च । उभे एवानन्द-शक्तित्वात् प्रकाशिके । द्वितीया तु स्वभाव-सङ्कोचिनी कुहकं चेति । उभयोर् आवरण-धर्मत्वाद् आवरिकात्वम् । तत्र प्रकाशिकावरिकयोर् माययोर् अक्रमेण दृष्टान्तम् आह---**तम्यां तमोवद्** इत्य्-आदि । तम्याम् इत्य् आवरिकायां ध्यायः, **अहनी**ति प्रकाशिकायाम् । महा-मायिक-चक्र-चूडामणौ तत्र क्वापरेषां माया । यत्र ब्रह्मणोऽपि मायैवम् आसीद् इत्य् आशयः । **नैहारं** नीहार-समूहः । कीदृशः ? तमोवत् तमोऽरक्षत् \[कीदृशः ! घनश्यामाः पीत-कौशेय-वाससः\] पाठ भेदः ॥४५.५३॥

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** महा-मायाविनि भगवत्य्-अन्य-**माया** आवरण-विक्षेपौ कर्तुम् अशक्नुवती । स्वाश्रयम् एव तिरस्करोतीति दृष्टान्ताभ्याम् आह---तम्यान्ताम् अस्यां रात्रौ । **नैहारं तमोवत्** नीहार-सम्बन्धि तम इव इवार्थे\ऽत्र वच्-छब्दः, इव वद् वा च सादृश्ये इत्य् अभिधानात् । **नैहारं** तमो यथा तमीम् आवरीतुम् असमर्थं, तमी तमः सान्द्रीकृत्य तेन स्वम् एवावृणोति नीहारं च तिरस्करोति । तथैव ब्रह्म-माया भगवन्तं मोहयितुम् असमर्था । भगवद् ऐश्वर्यम् एव विपुलीकृत्य स्व्रमावृतवतीं ब्रह्माणम् एव । तिरश् चकारेति-दृष्टान्ते\ऽस्मिन्न् अंशेन ब्रह्म-मायाया अपि हेतुत्वम् अस्तीत्य् अपरितुष्यन् दृष्टान्तरम् आह---स्वद्योतेति । रात्रौ यथा प्रद्योतते, तथा दिवसे\ऽपि मत्-प्रभा प्रद्योतताम् इति खद्योतेन प्रयुक्तापि प्रभा दिवसे उद्भवितुम् एव न शक्नोति । प्रत्युत तम् एव भ्रष्ट-तेजसं सर्वान् ज्ञापयति । तथैवान्यत्रैश्वर्यवान् अपि ब्रह्मा भगवत्य् अपि मायया निजैश्वर्यं प्रकटयितु-कामो भ्रष्ट-तेजा एवाभूद् इत्य् अतः । **महति** पुरुषे **इतर**-माया-कत्री **आत्मनि** आत्मानं **युञ्जत** स्वं प्रयुञ्जानस्य पुंसः **ऐश्यम्** ऐश्वर्यं **निहन्ति** ॥४५॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** महामायिनि हरौ तद् अन्य-माया न प्रभवति, किन्तु स्वाश्रयम् एव तिरस्करोति इति । दृष्टान्ताभ्याम् आह---तस्यां तमिस्रायां निशि **नैहारं** **तमोवत्** इवार्थेऽत्र वच्-छदः, इव वद् वा च सादृश्ये इत्य् उक्तेः । हिमकण-प्रभवं तमो यथा तमीम् आवरीतुम् असमर्थं । तत्-तमो निविडयन्-निहारम् एव तिरस्करोति । तथा विरिञ्च-**माया** हरिं मोहयितुम् असमर्था । तस्यैश्वर्यम् एव वर्धयन्ती विरिञ्चम् एव तिरस्करोतीत्य् अस्मिन् दृष्टान्ते । तन्-मायाया हेतुत्वम् अस्तीत्य् असतोषाद्-दृष्टान्तान्तरम् आह---**खद्योत**-प्रयुक्तार्चिर् यथा **अहनि** पृथक् प्रकाशं न करोतीति, कित्नु तत्रैव विलीयते खद्योतस् तु भ्रष्ट-तेजाः प्रतीयते । तथा **महति** पुरुषे **युञ्जतः** पुंस **इतरा** तुच्छा माया **आत्मनि** स्थितम् **ऐश्यं निहन्ती**ति विरिञ्चस्य माया विनष्टा स च भ्रष्ट-तेजा अभूद् इति भावः ॥४५॥


______


**॥ १०.१३.४६-४७ ॥**

**तावत् सर्वे वत्स-पालाः पश्यतोऽजस्य तत्-क्षणात् ।**  
व्यदृश्यन्त घन-श्यामाः पीत-कौशेय-वाससः ॥**

**चतुर्-भुजाः शङ्ख-चक्र-गदा-राजीव-पाणयः ।**  
किरीटिनः कुण्डलिनो हारिणो वन-मालिनः ॥**

**श्रीधर-स्वामी (भावार्थ-दीपिका) :** अन्यद् अपि आश्चर्यम् आह---**तावद्** इति । **वत्स-पालाः** वत्साः पालाश् च । सर्वे यष्टि-विषाणादयश् च ॥४६-४७॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** अतो*ऽप्य्* अद्भुतम् आहु---**तावत्** तदा सकला वा, सर्व-शब्दस्य *यष्ट्य्*-आदि-परत्वेन व्याख्यानात् व्यदृश्यन्त ब्रह्मणेति शेषः ॥४६॥ अत्र विश्वनाथः,

**राजीवं** कमलम्, बिस-प्रसूनराजीव इत्य् अमरः ॥४७॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** पूर्वं **वत्स-पाल**-रूप एवाभवत्, सम्प्रति तद्-आकारतां तिरोधाप्य स्वरूपेणैवाविरभूद् इति दर्शयति---**तावत्** सर्व इत्य्-आदि ॥४६॥

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** एवं मोहेन दीनतां गते श्री-ब्रह्मणि श्री-भगवान् अचिरात् कृपां व्यतनोद् इत्य् आह---**तावद्** इत्य्-आदिना । कर्तरि षष्ठी । पश्यता पुनर् अपि विचारयतेत्य् अर्थः । किं वा, दैन्येन भयेन च श्री-भगवन्तं निरीक्ष्यमाणेन । यद् वा, तान् एव **पश्यता**पि सता । इत्य् आश्चर्य-विशेष उक्तो भ्रमादिकं च निरस्तम् । विशेषतोऽदृश्यन्त दृष्टाः । यद् वा, **अजे** पश्यति सति **व्यदृश्यन्त** दृष्टि-विषया जाताः ॥४६॥

**चतुर्भुज**त्वाइकं श्री-वैकुण्ठ-नाथत्व-बोधनार्थम् तत् सेवकस्य श्री-ब्रह्मणस् तथैव तन्-माहात्म्य-प्रतीतेः । यद् वा, ब्रह्मादिभिः श्री-कृष्णस्य प्रायश् चतुर्-भूजादि रूपेणैव दर्शनात् ॥४७॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** एवं मोहेन दीनतां गते ब्रह्मणि श्री-भगवान् अप्य् अचिरातात् द्रष्टुं मञ्जु-महित्वम् अन्यद् अपि यद् । इति तद् अभिप्रायानुसारेणैव कृपां व्यतनोद् इत्य् आह---**तावद्** इत्य्-आदि-नवकेन । अङ्कास् तु पृथक् पृथक् क्रियन्ते **पश्यन्तम् अजम्** अनादृत्य तद् दृष्टि-शक्तिम् अनपेक्ष्य अदृश्यन्त । स्वयम् एव तद् दृष्टौ व्यक्ती-भूताः स्व-शक्ति मात्रेणाभिव्यक्तेः कर्म-कर्तृत्वम् ॥४६॥

**चतुर्भुजा** इत्य् अत्र चतुर्भुजत्वादिना विष्णुत्वम् अवगम्यते । मायाद्य् अधिष्ठातृत्वेन तु प्रथम द्वितीय-पुरुषत्वम् अवगंस्यते तस्मात्---

> सृजामि तन् नियुक्तोऽहं हरो हरति तद् वशः । >
> विश्वं पुरुष-रूपेण परिपाति त्रिशक्ति-धृक् ॥

इति ब्रह्म-वाक्यात् ब्रह्माणं प्रति च तत्-तत्-कार्याय सर्व-शक्ति-व्यञ्जकतया प्रायो विष्णोर् एवाविर्भाव-श्रवणात् त्रयाणाम् अभेद-ज्ञापनार्थम् एव व्यामिश्रत्वेनाविर् भावोऽयं ज्ञेयः ॥४७॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** कीदृशः ? घन-श्यामाः पीत-कौशेय-वाससः ॥४६॥

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** **तावद्** इति । यावद् एवं ब्रह्मा मीमांसमानो व्यामुह्यति स्मेत्य् अर्थः । **वत्सा पालाश्** च **पश्यतोऽजस्य** पश्यन्तम् अप्य् अजम् अनादृत्येति । भोः सत्य-लोक-वासिन् अज ! सत्यं त्वम् अज एवासि ईदृश्यैव बुद्ध्या विश्वं सृजसि अस्मान् मायया मोहयितुम् इच्छसि । कथञ्चित् ज्ञातुम् अपि तावन् न शक्नोषि पश्येति **व्यदृश्यन्त**, वयं वृन्दावनीयास् तृणं चरन्तो वत्सा अपि वत्सांश् चारयन्तो गोप-बाला अपि एवं भवामेति ज्ञापयन्त इव । तद्-दृष्टि-गोचराः स्वयम् एवाभुवन् स्व-प्रकाशत्वाद् इति भावः ॥४६-४७॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** सापराधेऽपि विरिञ्च-भृत्यत्वात् कृपैव नन्दार्भकस्यासीद् इत्य् आह---**तावद्** इति । यावद् एवं विचारयन् विमुह्यति स्मेत्य् अर्थः । वत्सात् तत्-पालाश् च **सर्वे** **घन-श्यामा**दि-लक्षणा **व्यदृश्यन्त** कर्मकर्तरि प्रयोगः । स्व-प्रकाशत्वात् स्वयम् एव दृष्टि-गोचरा अभूवन् । **पश्यतोऽजस्ये**त्य् अनादरे षष्ठी । भो सत्यलोक-निवासिन् अज ! त्वम् अनयैव बुध्या विश्वं सृजसि ? स्वामिन्य् अपि नन्दार्भके मायां तनोषि । तद् अंशानप्य् अस्मान् वृन्दाटवी निवासिनः कथञ्चिद् अपि ज्ञातुं नेष्टे ! पश्यास्माकं महैश्वर्याण्य् अस्माभिर् एव दर्शितानीति ॥४६.४७॥


______


**॥ १०.१३.४८ ॥**

**श्रीवत्साङ्गद-दो-रत्न-कम्बु-कङ्कण-पाणयः ।**  
नूपुरैः कटकैर् भाताः कटि-सूत्राङ्गुलीयकैः ॥**

**श्रीधर-स्वामी (भावार्थ-दीपिका) : श्रीवत्स**-प्रभा-युक्तान् यद् **अङ्गानि** **दोःषु** येषाम्, **रत्न**मयानि **कम्बु**-वत् त्रि-धाराणि **कङ्कणानि पाणिषु** येषां, ते च ते च ॥४८॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) : अङ्गदानि** केयूराणि । अङ्गदं बाहु-भूषायाम् अङ्गदो बालिजेऽपि च इति धरणिः । कटको वलयोऽस्त्रियाम् इत्य् उक्तेः, कर-भूषणम् अपि **कटको**ऽत्र नूपुर-साहचर्यात् पाद-भूषणपरः । **कटि-सूत्राणि** क्षुत्र-घण्टिका-युक्तानि सूत्र-प्रोतकटि-भूषणानि ॥४८॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :***न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) : श्रीवत्सो** नाम दक्षिण-स्तनोर्धे सूक्ष्म-रोम्णां दक्षिणावर्तः श्री-भगवतो\ऽसाधारण-लक्षणम् तेन च सारूप्य-प्राप्त-पार्षद-सादृश्यं निरस्तम् । **कटकैः** पाद-वलयैः ॥४८॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) : श्रीवत्सो** नाम दक्षिण-स्तनोर्द्ध्वे सूक्ष्म-रोम्णां दक्षिणावर्तः श्री-भगवतोऽसाधारण-लक्षणाम् । यद् वा, श्री-युक्तं वत्सं वक्षः तत् प्रभा-युक्तम् इत्य्-आदि । यद् वा, श्री-युक्तं वत्सं वक्षो येषाम् इत्य्-आदि योज्यम्, उरो वत्सं च वक्षश् च इत्य् अमर । **कटकैः** पाद-वलयैः पारिशेष्यात् अन्यत् तैः, तत्र **कम्बोर्** मुखाग्र-भागे त्रिधारत्वात् तथोक्तम् । यद् वा, कम्बवो बलयाः **कङ्कणानि** मणि-बन्ध-बन्धनानि हस्त-**सूत्राणि**, कम्बुः स्यद् वलये शङ्खे इत्य् अमरस्य नानार्थात् । कङ्कणं कर-भूषणम् इति नृ-वर्गात् तत्र तत्र क्षीरस्वामिना तथा तथा व्याख्यानात् ॥४८॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) : कटकैः** पाद-वलयैः ॥४८॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** श्री-लक्ष्मी-रेखा तद्-युक्तानि वत्सानि वक्षांसि येषां, ते च **अङ्गद**-युक्ता दोषो बाहवो येषां, ते च **रत्नं** कुस्तुभस् तद्-युक्ताः **कम्बवः** अतिशयोक्त्या त्रि-रेखाङ्किताः कण्ठा येषां, ते च **कङ्कण**-युक्ता **पाणयो** येषां, ते च ते **कटकैः** पाद-वलयैः ॥४८ ॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** श्रीः लक्ष्मी-रेखा तद्वन्ति वत्सानि वक्षांसि येषां । **अङ्गद**वन्तो **दोषो** भुजा येषां । **रत्नं** कौस्तुभस् तद्वन्तः **कम्ब**वस् तत्-तुल्याः कण्ठा येषां । **कङ्कणानि** हस्त सूत्राणि च तद्वन्तः **पाणयो** येषां । कम्बुः स्याद् वलये शङ्खे इति अमर नानार्थ-वर्गात् । कङ्कणं कर-भूषणम् इति नृवर्गात् । **कटकैः** पाद-वलयैः ॥४८॥


______


**॥ १०.१३.४९ ॥**

**आङ्घ्रि-मस्तकम् आपूर्णास् तुलसी-नव-दामभिः ।**  
कोमलैः सर्व-गात्रेषु भूरि-पुण्यवद्-अर्पितैः ॥**

**श्रीधर-स्वामी (भावार्थ-दीपिका) :** तथा **भूरि** बहु-जन्मार्जितं **पुण्यं** तद् युक्तैर् जनैर् **अर्पितैः** ॥४९॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) : भूरि-पुण्यानि** नारायण-कीर्तनादीनि, तद्-वद्भिर् भक्त-सहस्रेणार्पितैः **। तुलसी-नव-दामभिर्** वन-मालाभिर् इत्य् अर्थः । तुलस्या उपलक्षणत्वात्,

> तुलसी-कुन्द-मन्दार-करवीर-सरोरुहैः । >
> पञ्चभी रचिता माला वन-माला प्रकीर्तिता ॥ इति लक्षणात् ।

**अङ्घ्री** च **मस्तकं** चाङ्घ्रि-मस्तकम् । तद् अभिव्याप्येत्य् अर्थः । आङ्-योगे द्वितीया । अनेन---

> पत्र-पुष्प-मयी माला या स्याद् आमस्तकात् पुनः । >
> आपादं लम्ब-माना सा वन-माला प्रकीर्तिता ॥

इति द्वितीय-लक्षणम् अपि वन-मालाया अत्र सम्पन्नम् ॥४९॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) : भूरि-पुण्यवद्भिर् अर्पितैर्** इति प्रीत्या तेषां धारणं सूचितम् । यद् वा, भूरि-पुण्यं भक्तिस् तद्वद् इत्य् उत्प्रेक्षया । तेषां तन्मयताभिप्रेतातः सर्व-गात्रेष्व् अपि तैर् धृतैर् अत एव्**आङ्घ्रितो** **मस्तक**-पर्यन्तम् **आपूर्णाः** ॥४९॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) : भूरि-पुण्यवद्**भिः साधकैस् तत्-तत्-प्रतिमादिषु मनसा कर्मणा च्**आर्पितैर्** इति प्रीत्या । तेषां धारणं बहु-करणं च सूचितम् ॥४९॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** **भूरि-पुण्यानि** श्रवण-कीर्तनादि-भजनानि तद्वता भक्त-सहस्रेणार्पितैः ॥४९॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) : भूरीणि पुण्यानि** विशुद्ध-कराणि श्रवण-कीर्तनादीनि तद्वद्भिर् भक्तैः ॥४९॥


______


**॥ १०.१३.५० ॥**

**चन्द्रिका-विशद-स्मेरैः सारुणापाङ्ग-वीक्षितैः ।**  
स्वकार्थानाम् इव रजः-सत्त्वाभ्यां स्रष्टृ-पालकाः ॥**

**श्रीधर-स्वामी (भावार्थ-दीपिका) : चन्द्रिका-विशद**-**स्मित**-युक्तैः सह्**आरुण**-गुणेन च वर्तमाना ये**ऽपाङ्गाः**, तैर् **वीक्षितैः** । स्वकार्थानां स्व-भक्त-मनोरथानां **रजः-सत्त्वाभ्यां स्रष्टृ-पालका इव** व्यदृश्यन्त । सत्त्ववद् विशद-स्मितेन पालका इव, रजोवद् अरुण-गुणेन च स्रष्टार इव तादृक् कटाक्षैर् द्योतमाना इत्य् अर्थः ॥५०॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) : चन्द्रिका-विशद-स्मित**-*युक्तैः* कौमुदी-धवलेषद्-धास-युतैः । **अपाङ्गाः** कटाक्षाः, अपाङ्गो ह्य् अङ्ग-हीने स्यात् कटाक्षे विष्णु-रक्षिते इति यादवः । इत्य् अर्थ इति---द्योतमाना इति पद-श्लेषेणायम् अर्थः शोभनो भवतीति भावः ॥५०॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) : स्वकार्थानां स्रष्टृ-पालका** इति तादृक्-कटाक्षैर् एव तद्-एक-साध्यवतां भक्तानां सर्वाभीष्ट-सिद्धेः । तत्र कटाक्षैः स्रष्टार इति तैर् एव तद्-विषयक-विचित्र-कामानाम् उत्पादनात् **स्मितैः** । पालका इति निजायोग्यत्वादि-विचारेण क्षीयमाणानाम् अपि तेषां, तैर् एव रक्षणात् पोषणाच् च । **इवे**ति लोकोक्तौ । यद् वा, **रजः-सत्त्वाभ्याम्** इवेति तत्र्**आरुण्य**-**वैशद्य्**आभ्यां रजः-सत्त्व-साम्येन तेषां तादृशत्वम् उक्तं । तथा कटाक्षाणां कादाचित्कत्वेन स्रष्टृत्वं स्मितानां च सदातनत्वेन पालकत्वम् इति । अन्यथान्योन्यं तेषां तत् तत् सम्भवेद् इति दिक् ॥५०॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) : स्मेरैः** अन्तः स्मित-बाहुल्येन स्वयम् एव चन्द्रिका-निभ-विशदीभूतैश् च तैर् इत्य् अर्थः । टीकायां तु स्मित एव विशदता-विशेषणं तात्पर्य-वशाद् दत्तम् इति ज्ञेयम् । यद् वा, चन्द्रिकावद् विशदं यथा स्यात्, तथा स्मेरैः स्मयमानैः मृदु-पाचक इतिवत् क्रिया-विशेषणेन समासः । **स्वकार्थानां स्रष्टृ-पालका** इति तादृक्-कटाक्षैर् एव तदैक-साध्यवतां स्वक-शब्दोक्तानाम् एकान्ति-भक्तानां तादृशाभीष्ट-सिद्धेः । तत्र्**आरुण**-कटाक्षैः स्रष्टार इति तत्र-स्थस्यारुण-गुणस्य स्वक-चित्त-मादकत्वात् तेनैव । तद्-विषयक-विचित्र-कामानाम् उत्पादनात् स्मित-युक्त-कटाक्षैः पालका इति । निजायोग्यत्वादि-विचारेण क्षीयमाणानाम् अपि तेषां, तेनैव रक्षणात् पोषणाच् च इवेत्य् उत्प्रेक्षायाम् अरुण-विशद-गुण-स्थानीयाभ्यां **रजः-सत्त्वाभ्याम्** **इवे**ति ॥५०॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) : अरुण-विशद**-स्थानीयाभ्यां **रजः-सत्त्वाभ्याम्** **इवे**त्य् उत्प्रेक्षा ॥५०॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** **चन्द्रिकावत् विशदं** यथा स्यात्, तथा स्मेरयन्त इति, चन्द्रिका-विशद-स्मेराणि मृदु-पाचक इतिवत् समासः । **अरुणापाङ्गेन** सह वर्तमानानि यानि सम्मुख-वीक्षितानि तैः । **स्वकार्थानाम्** अनुकम्पनीय-स्व-भक्त-मनोरथानां **रजः-सत्त्वाभ्यां स्रष्टृ पालका इव** व्यदृश्यन्त । रज-सेवारुण गुणेन स्रष्टार इव सत्त्वेनेव विशद-स्मितेन पालका इव ॥५०॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) : चन्द्रिकावद् विशदैः स्मेरैः** स्मितैः **अरुणापाङ्ग**-वीक्षितेन सहितैः । **स्वकार्थानां** स्वानुकम्पित-भक्त-मनोरथानां **रजः-सत्त्वाभ्यां स्रष्टृ-पालका** **इव** व्यदृश्यन्त । रज-सेवारुणापाङ्ग-वीक्षणेन स्रष्टारः सत्त्वेनैव विशद-स्मितेन पालका इत्य् अर्थः ॥५०॥


______


**॥ १०.१३.५१ ॥**

**आत्मादि-स्तम्ब-पर्यन्तैर् मूर्तिमद्भिश् चराचरैः ।**  
नृत्य-गीताद्य्-अनेकार्हैः पृथक् पृथग् उपासिताः ॥**

**श्रीधर-स्वामी (भावार्थ-दीपिका) :** **आत्मा** ब्रह्मा तद्-**आदि-स्तम्ब-पर्यन्तैः अनेकार्हैर्** अनेकार्हणैः ॥५१॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) : स्तम्बः** स्कन्ध-हीन-वृक्षस् तृण-समूहो वा, स्तम्बोऽप्रकाण्ड-द्रु-गुच्छ-तृण-कीचक-गह्वरे इति धरणिः । एकैकस्याग्रे भिन्न-भिन्न-ब्रह्म-रुद्रादयो देवाः सर्वे स्थावर-जङ्गमाश् च स्व-स्व-**मूर्ति**-भेदैः स्तुवन्तीति भावः ॥५१॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) : चराचरैस्** तत्-तल्-लक्षण-युक्तैस् तत्-तद्-अधिष्ठातृभिस् तत्र-चराः पवनादयः, अचरा हिमालयादयः । **नृत्य-गीतादयो** ये नैकार्हा **अनेकार्ह**णोपकरणानि तैः । **पृथक् पृथग्** इति स्व-स्वाधिकारानुसारेणोपासना-सामग्री-भेदात् । इत्थं बालकादीनां तेषां, प्रत्येकम् एकैक-ब्रह्माण्डेश्वरत्वम् उक्तम् । तथा चाग्रे श्री-ब्रह्म-स्तुतौ तावन्त्य् एव जगन्त्य् अभूः \[भा।पु। १०.१४.१८\] इति ।

यद् वा, नृत्यादिनोपासिताः । कथं-भूतैश् चराचरैः एकार्हैर् एकस्य श्री-भगवतो योग्यैस् तत्-तन्-मुखैर् वैकुण्ठ-लोक-वर्तिभिर् भगवद्-विभूत्याख्यैर् इत्य् अर्थः । सर्वेषां तेषां तादृग्-उपासना-योग्यत्वात्, तथापि जगन्त्य् अभूर् इति सिद्ध्येद् एव तत्-तन्-मद् उपासनात् ॥५१॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) : चराचरैः** तत्-तल्-लक्षण-युक्तैः तत्-तद्-अधिष्ठातृभिः **नृत्य-गीतादयो** येनैकार्हाः **अनेकार्ह**णोपकरणानि, तैः । **पृथक् पृथग्** इति स्व-स्वाधिकारानुसारेणोपासना-सामग्री-भेदात् । इत्थं बालकादीनां तेषां, प्रत्येकम् एकैक-ब्रह्माण्डेश्वरत्वम् उक्तम् । तथा चाग्रे श्री-ब्रह्म-स्तुतौ, तावन्त्य् एव जगन्त्य् अभूः \[भा।पु। १०.१४.१८\] इति ॥५१॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) : चराचरैस्** तत्-तद्-अधिष्ठातृ-दैवतैः ॥५१.५३॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** **आत्मा**त्र ब्रह्मा । नैकार्हैः **अनेकार्हणैः** ॥५१॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) : आत्मा**त्र विरिञ्चस् तद्-आदिभिः **नृत्य-गीतादि**भिर् नैकार्हैर् **अनेकार्हणैः** ॥५१॥


______


**॥ १०.१३.५२ ॥**

**अणिमाद्यैर् महिमभिर् अजाद्याभिर् विभूतिभिः ।**  
चतुर्-विंशतिभिस् तत्त्वैः परीता महद्-आदिभिः ॥**

**श्रीधर-स्वामी (भावार्थ-दीपिका) : अजाद्याभिर्** माया-विद्यादिभिर्, **विभूतिभिः** शक्तिभिः । **महद्-आदिभिर्** इति महत्-सूत्रयोः पृथक्त्व-विवक्षया **चतुर्-विंशति**-तत्त्वैर् जगत्-कारणैः ॥५२॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** आदि-पदात् श्री-कीर्ति-पुष्टि-कान्ति-गिर्-आदयो ज्ञेयाः । **महिमभिः** सिद्धिभिः । **अणिमाद्यैर्** अत्राप्य् आदि-पदान् महिम-गरिमादयो ज्ञेयाः ॥५२॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) : महिमभिर्** ऐश्वर्य-रूपैः । न जायत इत्य् **अजा** नित्य-सिद्धा सच्-चिद्-आनन्द-विग्रहा भगवती लक्ष्मीर् योग-मायाख्या शक्तिर् वा । **आदि**-शब्देन माया-विद्याविद्यादयः, ताभिर् **विभूतिभिः** शक्ति-रूपाभिः ॥५२॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) : महिमभिर्** ऐश्वर्य-रूपैः । न जायत इत्य् अजा नित्य-सिद्धा भगवती लक्ष्मी योग-मायाख्या शक्तिर् वा । **आद्या**-शब्देन माया-विद्याविद्यादयः ॥५२॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** **महिमभिर्** ऐश्वर्यैः । **अजा** माया तद्-आद्याभिः शक्तिभिः । **चतुर्-विंशतिभिर्** इति महत्-तत्त्व-सूत्र-तत्त्वयोः पार्थक्य-विवक्षया । तत्त्वैर् जगत्-कारणैः ॥५२॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) : महिमभिर्** ऐश्वर्यैः । **अजा** मूल-प्रकृतिस् तद्-**आद्याभिर्** **विभूतिभिः** शक्तिभिः । **चतुर्-विंशतिभिर्** इति बहु-वचनं प्रत्येकं तावद्भिस् तत्त्वैर् उपासनात् । चतुर्-विंशतित्वं च महत्-तत्त्व-सूत्रयोर् भेद-विवक्षया ॥५२॥


______


**॥ १०.१३.५३ ॥**

**काल-स्वभाव-संस्कार-काम-कर्म-गुणादिभिः ।**  
स्व-महि-ध्वस्त-महिभिर् मूर्तिमद्भिर् उपासिताः ॥**

**श्रीधर-स्वामी (भावार्थ-दीपिका) : कालादिभिश्** च तत् सह-कारिभिः । तत्र कालः क्षोभकः । **स्वभावः** परिणाम-हेतुः । **संस्कारो** वासनाया उद्बोधकः । **स्व-महि-ध्वस्त-महिभिर्** भगवन्-महिम्ना तिरस्कृत-स्वातन्त्र्यैर् उक्तैः सर्वैर् अणिमाद्यैः ॥५३॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) : कामो** *वासना* । **कर्म** अदृष्टम् । **गुणाः** सत्त्वादयः ॥५३॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) : गुणाः** सत्त्वादयः । **आदि**-शब्देन जाति-नामादयः । **स्व-महिम्ना ध्वस्तो** महिमान्येषां यैर् । अणिमाद्यैर् अणिमादीनां महा-सिद्धि-रूपत्वात् तत्त्वादीनां च जगत्-कारणत्वात् ॥५३॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) : गुणाः** सत्त्वादयः **आदि**-शब्देन जाति-नामादयः **स्व-महिम्ना** **ध्वस्तो**ऽन्येषां महिमा यैस्, तैर् अणिमाद्यादिभिः अणिमादीनां तत्रासमोर्ध्वत्वात् अन्याणिमादि-करणत्वाच् च तत्त्वादीनां च जगत्-कारणत्वम् ॥५३॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** **कालादिभिश्** च तत्-सहकारिभिर् अत्र **स्वभावः** परिणाम-हेतुः । **संस्कार** उद्बोधकः **स्व-महि-ध्वस्त-महिभिर्** भगवन्-महिम्ना तिरस्कृत-स्वातन्त्रैः ॥५३॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) : कालादिभिश्** च तत्-सहकारिभिर् **मूर्तिमद्भिस्** तत्-तद्-अधिष्ठातृभिः । कीदृशैः ? इत्य् आह---**स्व-मही**ति । भगवन्-महिम्ना तिरस्कृत-स्वातन्त्र्यैर् इत्य् अर्थः । **कालः** क्षोभकः, **स्वभावः** परिणाम-हेतुः । **संस्कार** उद्बोध-हेतुः, **कामो** विषयाभिलाषः, **कर्म** पुण्यादि-रूपं, **गुणाः** सत्त्वाद्याः ॥५३॥


______


**॥ १०.१३.५४ ॥**

**सत्य-ज्ञानानन्तानन्द-मात्रैक-रस-मूर्तयः ।**  
अस्पृष्ट-भूरि-माहात्म्या अपि ह्य् उपनिषद्-दृशाम् ॥**

**श्रीधर-स्वामी (भावार्थ-दीपिका) :** सर्वेषां मूर्तिमत्त्वेऽपि विशेषम् आह---**सत्य**-**ज्ञाने**ति । सत्याश् च ज्ञान-रूपाश् च **अनन्ताश्** च **आनन्द**-रूपाश् च । तत्रापि तद्-एक**-मात्रा** विजातीय-सम्भेद-रहिताः । तत्रापि च **एक-रसाः** सदैक-रूपा **मूर्तयो** येषां ते । यद् वा, सत्य-ज्ञानादि-मात्रैक-रसं यद् ब्रह्म, तद् एव मूर्तिर् येषाम् ते इति । अत एव **उपनिषद्** आत्म-ज्ञानं सैव **दृक्** चक्षुर् येषां, तेषाम् अपि । हि निश्चितम् । **अस्पृष्ट-भूरि**-**माहात्म्याः** न स्पृष्टं स्पर्श-योग्यं भूरि-माहात्म्यं येषां, ते तथा-भूताः सन्तो व्यदृश्यन्तेति ॥५४॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** *विशेषं* ब्रह्मादिभ्यो भेदम् । *तत्रापि* सत्यादि-रूपत्वेऽपि । *विजातीय*-भेदो घटात् पटस्य तद्वन् न, किन्त्व् एक-जातीया एवेति । तत्राप्य् एक-जातीयत्वेऽपि । किं च, सति ज्ञाने स्वरूपावाप्त्या जीवा अपि **सत्य-ज्ञान**न्तादि-रूपा जायन्ते । अतस् तेषु जीव-विशेष-शङ्काम् अपानुदन्न् अर्थान्तरम् आह---यद् वेति । व्यदृश्यन्तेति पूर्वेणान्वयः । न चैतत् सर्वं भगवता मायया दर्शितम् इति मन्तव्यम् इत्य् आह---सत्यं विज्ञानम् आनन्दं ब्रह्म इति, सत्यं ज्ञानम् अनन्तं ब्रह्म \[तै।उ। २.१.१\] इति, आनन्दं ब्रह्मणो रूपम् \[तै।उ। ३.९\] इत्य्-आदि-श्रुत्य्-उक्तं सत्यादि-रूपं यद् ब्रह्म तद् एव मूर्तयो येषां ते *तथा* । **उपनिषदः** पश्यन्ति भक्त्य्-अभावान् न तु तद्-अर्थं जानन्तीत्य् उपनिषद्-दृशो दार्शनिकास् तैर् न स्पृष्टं **भूरि माहात्म्यं** *येषां* ते । भक्त्याहम् एकया ग्राह्यः \[भा।पु। ११.१४.२१\] इति, न चक्षुषा पश्यति रूपम् अस्य \[क।उ। १.२.२३\] इति, यम् एवैष वृणुते तेन लभ्यस् तस्यैष आत्मा विवृणुते तनुं स्वाम् \[भा।पु। ६.७.६२\] इति, आदित्य-वर्णं तमसः परस्तात् \[श्वे।उ। ३.८\] इति, आनन्द-मात्रम् अजरं पुराणम् एकं सन्तं बहुधा दृश्यमानम् \[बृ।आ।उ। ४.४.१९\] इति, बहु-मूर्त्य्-एक-मूर्तिकम् \[भा।पु। १०.४०.७\] इति,

> सर्वे नित्याः शाश्वताश् च देहास् तस्य परात्मनः । >
> हानोपादान-रहिता नैव प्रकृतिजाः क्वचित् । >
> परमानन्द-सन्दोहा ज्ञान-मात्राश् च सर्वतः ॥\[महावराहप्\]

इत्य्-आदि-श्रुति-स्मृति-गम्यं ब्रह्मणोऽप्य् अप्राकृत-रूप-गुणादिमत्त्वं तद्-इच्छया भक्तिमच् चक्षुर्-गम्यम् अस्तीति ज्ञेयम् । अन्यथा मार्कण्डेय-पुराणीय-सप्तशती-स्तवोक्त-वाराह-नृसिंह-विष्णु-शरीर-प्रादुर्भूत-वाराह्यादि-शक्ति-कृत-रक्त-बीजादि-युद्धम् अप्य् असङ्गतं स्यात् । अतः सर्वदैव सर्वे भगवद्-अवतारादि-विग्रहाः सन्तीति निश्चेयम् ॥५४॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** चैतन्यता अपरिच्छिन्नता व्यापकता च पर्याप्ता, किं पुनस् तस्येति भावः । यद् वा, सत्य-ज्ञान्**आनन्तानन्द**-**मात्रैक-रसो** ब्रह्म, तद् एव **मूर्तिर्** येषां ते तथा । तेन विभूति-भूतस्य विग्रह-व्यूहस्य ब्रह्मत्वे विभोः श्री-कृष्णस्य विभूतिर् ब्रह्मेति यत् सात्वतैर् उच्यते । तत्र का प्रतिपत्तिर् इति, तर्हि कथम् एवं श्रुति-सिद्धं स्यात् ? तत्राह---**अस्पृष्ट-भूरि-माहात्म्या** इत्य्-आदि । **उपनिषद** एव **दृशश्** चक्षूंषि ताबिर् **अप्य्** अस्पृष्टं भूरि माहात्म्यं येषाम् । येषां माहात्म्यं श्रुति-रूप-चक्षुषाम् अपि ग्राह्यं न भवतीति श्रुति-सिद्धत्वे कोऽवसरः ? ॥५४॥

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** एवं देहेन्द्रियादि-तत्-तच्-चेष्टादिना विविध-भेदेन भिन्नानाम् अप्य् अभेदम् आह---**सत्ये**ति । इत्थं श्री-वैष्णव-सम्मतो भेदाभेद-न्यायः सिद्धः । नन्व् एकम् एव वस्तु भिन्नं च माया-व्यतिरेकेण कथं सम्भवेत् ? सत्यं, परम-दुरूहम् एवैतद् इत्य् आशयेनाह---**अस्पृष्टे**ति । **उपनिषद्-दृशाम्** आत्म-तत्त्व-**ज्ञानाम्** । यद् वा, ब्रह्मादीनां सार-ज्ञान-हेतवो या उपनिषदः सत्य-लोकादौ मूर्तिमत्यस् तासां दृशोऽक्षीणि ताभिर् **अप्य्** अस्पृश्य **भूरि-माहात्म्या** इत्य् अर्थः । श्री-भगवत्-प्रसाद-विशेषेण तत्-प्रिय-जनानुग्रहेणैव शास्त्र-सार-सिद्धान्त-रूपं तत् तत्त्वं विज्ञेयं स्यात्, न तु शास्त्रादि-पाठ-ज्ञानेनेति भावः । अत एव वक्ष्यति---अतर्क्ये निज-महिम्नि \[भा।पु। १०.१३.५७\] इति ॥५४॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** एवं **मूर्तत्व्**एऽपि विविधत्वेऽपि पर-ब्रह्मैक-रूपत्वेन वैशिष्ट्यम् एकत्वम् अपि आह---**सत्ये**ति । तत्र सत्या एक-**रसाश्** च कालस्यापि कारणत्वेनाश्रयत्वेन चाकल्पत्वात् । तद् उक्तं काल-स्वभावेत्य्-आदि, सर्वे निमेषा जज्ञिरे विद्युतः पुरुषाद् अधि \[महानारायणउ १.८\] इति श्रुतेः । विशेषेण विविधं वा द्योतते दीप्तिं करोतीति विद्युत् निमेषास् तन्-निमेषोन्मेष-प्रभवाः कालावयवा इत्य् अर्थः । यो यं कालस् तस्य तेऽव्यक्त-बन्धो ! चेष्टाम् आहुः इत्य्-आद्य्-उक्तत्वात् । ज्ञान-रूपाः स्व-प्रकाशत्वेनाजडत्वात् । तद् उक्तं पश्यतोऽजस्य तत्-क्षणाद् व्यदृश्यन्त इति, न चक्षुषा पश्यति रूपम् अस्य इति, यम् एवैष वृणुते तेन लभ्यस् तस्यैष आत्मा विवृणुते तनुं स्वाम् \[क।उ। १.२.२३\] इति, आदित्य-वर्णं तमसः परस्तात् \[श्वे।उ। ३.८\] इत्य्-आदि श्रुतेः ।

नित्याव्यक्तोऽपि भगवान् ईक्षते निज-शक्तित इति नारायणाध्यात्म्याच् च अनन्ताः परिच्छिन्न-प्रायत्वेऽप्य् अचिन्त्य-शक्त्याविभुत्वात्, यस् त्व् एतम् एवम् आदेश-मात्रम् अभिविमानम् आत्मानं वैश्वानरम् उपास्ते \[छा।उ। ५.१८.१\] इति श्रुतेः । न चान्तर् न बहिर् यस्य \[भा।पु। १०.९.१३\] इति-उक्तत्वाच् च आनन्द-मात्रा निरुपाधि-परम-प्रेमास्पद-सर्वांशत्वात् । तद् उक्तं किम् एतद् अद्भुतम् इव वासुदेवे खिलात्मनि \[भा।पु। १०.१३.३६\] इत्य्-आदि । आनन्दं ब्रह्मणो रूपम् इति श्रुतेः । विदितोऽसि भवान् साक्षाद् इत्य्-आद्य्-उक्तत्वाच् च बहुत्वं चैकस्यैवाविर्भावाभेद-विवक्षया, आनन्द-मात्रम् अजरं पुराणम् एकं सन्तं बहुधा दृश्यमानम् \[बृ।आ।उ। ४.४.१९\] इति श्रुतेः । युगपद् अनन्त-गुण-रूपस्यैव सतस् तस्येच्छानुसारेण विशेष-दर्शनात् । अतो बाल-वत्सादि-रूपं च तत्र नागन्तुकम् । तद् उक्तं, मणिर् यथा विभागेन \[नार्पञ्च्\] इत्य्-आदि । अत एवैकत्व-विवक्षया टीकायाम् आह---यद् वेति । वक्ष्यते च श्रीमताक्रूरेण, बहु-मूर्त्य्-एक-मूर्तिकम् \[भा।पु। १०.४०.७\] इति ।

एवं श्रुति-प्रमाणकत्वाद् अस्य च सत्येत्य्-आदि-वाक्यस्य पञ्चम-वेदत्वात्, सर्व-वेदान्त-सारं हि \[भा।पु। १२.१३.१५\] इति, सर्व-वेदेतिहासानां सारं सारं समुद्धृतम् \[भा।पु। १.३.४२\] इति न्यायेन तत्-सार-रूपत्वाच् च तैर् अपि **उपनिषच्**-छब्देन वेदान्तो न व्याख्यातः । वक्ष्यते च, अतन्-निरसन-मुख-ब्रह्मकम् इतौ इति सदेर् गत्य्-अर्थत्वाज् ज्ञानार्थकत्वं तच् चेश्वर-ज्ञानाद् अवरम् आत्म-ज्ञानम् एवेति, यतो वाचो निवर्तन्ते \[तै।उ। २.४.१\] इत्य्-आदि-रीत्या वा, तथोक्तम् आनन्त्यानादित्वात् **भूरि-माहात्म्य**-शब्देन निर्विशेषत्व-प्रतिपादनं च निरस्तं । **मात्र**-पदेन च ज्योतिर्-आदि-धर्माणां शुक्लादि-गुणानाम् इव तद्-धर्माणां तत्-स्वरूपान्तः-पातित्वं विवक्षितं प्राकृतागन्तुकत्वं च निषिद्धं यथा---

> न तस्य कार्यं करणं च विद्यते >
> न तत्-समश् चाभ्यधिकश् च दृश्यते । >
> परास्य शक्तिर् विविधैव श्रूयते >
> स्वाभाविकी ज्ञान-बल-क्रिया च ॥ \[श्वे।उ। ६.७-८\] इति श्रुतेः ।

अत एव प्रकृति-क्षोभात् पूर्वं स ऐक्षत स आसीद् इत्य्-आदि ॥५४॥

**---------------------------------------------------------------------------------------------------------------------**

**जीव-गोस्वामी (भगवत्-सन्दर्भः (४४):** अतस् तद्-अंशानाम् अपि तादृशत्वं \[सच्-चिद्-आनन्द-रूपत्वं\] आह---**सत्ये**ति । टीका च---सर्वेषां मूर्तिमत्त्वेऽप्य् अविशेषम् आह---सत्य-**ज्ञाने**ति । सत्याश् च ज्ञान-रूपाश् च **अनन्ताश्** च **आनन्द**-रूपाश् च । तत्रापि तद्-एक**-मात्रा** विजातीय-सम्भेद-रहिताः । तत्रापि च **एक-रसाः** सदैक-रूपा **मूर्तयो** येषां ते । यद् वा, सत्य-ज्ञानादि-मात्रैक-रसं यद् ब्रह्म, तद् एव मूर्तिर् येषाम् इति । अत एव **उपनिषद्** आत्म-ज्ञानं सैव **दृक्** चक्षुर् येषां, तेषाम् **अपि** । **हि** निश्चितम् । **अस्पृष्ट-भूरि**-**माहात्म्याः** न स्पृष्टं स्पर्श-योग्यं भूरि-माहात्म्यं येषां, ते तथा-भूताः सर्वे[^१५] व्यदृश्यन्तेति । इत्य् एषा ।

[^१५]: *सन्तः* इन् श्रीधर।


अत्र मात्र-पदं तद्-वर्णादीनां स्वरूपान्तरङ्ग-धर्मत्वं बोधयति । न ह्य् अत्रापरस्मिन्न् अर्थे मूर्ति-शब्दः केवलात्म-पर इति स्वामिनः श्री-शुक-देवस्य वा मतम्, लक्षणायाः कष्ट-कल्पनामयत्वात् । अस्पृष्टेत्य् अत्र अस्पृष्टेति भूरि-माहात्म्येति अपीति उपनिषद्-दृग् इति पद-चतुष्टयस्यैव व्यस्तस्य समस्तस्य च स्वारस्य-भङ्ग-प्रसङ्गात् । उक्त-प्रकारानुरोधात् तेऽचक्षताक्ष-विषयं स्व-समाधि-भाग्यं \[भा।पु। ३.१५.३८\] इत्य्-अद्य्-उदाहरिष्यमाणानुसारात्, स्व-सुख- \[भा।पु। १२.१२.६८\] इत्य्-आदि श्री-शुक-हृदय-विरोधाच् च ।

अत एव विशुद्ध-विज्ञान-घनं \[भा।पु। १०.३७.२०\], विशुद्ध-ज्ञान-मूर्तये \[भा।पु। १०.२७.२१\], त्वय्य् एव नित्य-सुख-बोध-तनाव् \[भा।पु। १०.१४.२२\] इत्य्-आदि-वाक्यानि च न लाक्षणिकतया कदर्थनीयानि ।

तथैव आनन्द-मूर्तिम् उपगुह्य दृशात्म-लब्धं \[भा।पु। १०.४१.२५\] इत्य् आदौ,

> दोर्भ्यां स्तनान्तर-गतं परिरभ्य कान्तं >
> आनन्द-मूर्तिम् अजहाद् अतिदीर्घ-तापम् ॥ \[भा।पु। १०.४८.६\]

इत्य् आदौ च दर्शनालिङ्गनाब्याम् अन्यार्थत्वं व्यवच्छिद्यते । उक्तं च महावाराहे---

> सर्वे नित्याः शाश्वताश् च देहास् तस्य परात्मनः । >
> हानोपादेय-रहिता नैव प्रकृतिजाः क्वचित् ॥ >
> परमानन्द-सन्दोहा ज्ञान-मात्राश् च सर्वतः । >
> देह-देहि-भिदा चात्र नेश्वरे विद्यते क्वचित् ॥\[महावराहप्\] इति > ॥५४॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) : सत्ये**ति । किं च, सत्याः सर्व-कारणत्वेन **ज्ञान**-रूपाः स्व-प्रकाशत्वेन अनन्ता विभुत्वेन आनन्दा निरुपाधि-परमास्पदत्वेन **एक-रसाः** काल-कारणत्वेन अत एवैकत्वं पृथक्-प्रकाशत्वेन च पृथक्त्वम् अपीति ज्ञेयम् ॥५४॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** ननु, कथम् इयं प्रकाशिका माया ? एषापि कुहकत्वेनावरिकैव भवतु ? तन् नेत्य् आह---**सत्य-ज्ञानानन्तानन्द-मात्रैक-रस-मूर्तयः** । सत्य-ज्ञानानन्तानन्द-मात्रैक-रसो ब्रह्म, तद्-रूपा मूर्तिर् येषाम् इति, न हि ब्रह्मणि कुहकांशकाः । ननु, कथम् एतत् सत्य-ज्ञानानन्तानन्द-मात्रैक-रसस्य नानात्वम् ? श्रुत्य्-अप्रतिपादितत्वाद् इत्य् आशङ्क्याह---**अस्पृष्ट-भूरि-माहात्म्या अपि ह्य् उपनिषद्-दृशां**, श्रुत्य्-अगोचरत्वात् कथं नाम तद्-अप्रतिपादितत्वादि ॥५४.५६॥

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** न चैतत् सर्वं भगवता मायया दर्शितम् इति मन्तव्यम् इत्य् आह---सत्येति । सत्याश् च **ज्ञान**-रूपाश् च **अनन्ताश्** च **आनन्द**-रूपाश् च तत्रापि तद्-**एक-मात्रा**विजातीय-सम्भेद-रहिताः । तत्राप्य् एक-**रसाः** काल-परिच्छेदकाभावात् सदैक-रूपा **मूर्तयो** वपूंषि येषां ते ।

यद् वा, सत्यम् विज्ञानम् आनन्दं ब्रह्मेति, सत्यम् विज्ञानम् अनन्तं ब्रह्मेति, आनन्दं ब्रह्मणो रूपं \[तै।उ। ३.९\], इत्य्-आदि श्रुत्य् उक्तं सत्यादि-रूपं यद्-ब्रह्म तद् एव मूर्तयो येषां ते ।

ननु, दृश्यत्व-बहु-विविधत्वादिकं ब्रह्मणो नैव श्रूयते वेदान्त-दर्शिनस् तत्राह---**अस्पृष्टे**ति । **उपनिषदः** पश्यन्ति भक्त्य्-अभावान् न तु तद्-अर्थं जानन्तीत्य् उपनिषद्-**दृशो** दार्शनिकास् तेषां, तैर् न स्पृष्टम् **अपि भूरि-माहात्म्यं** येषां ते । भक्त्याहम् एकया ग्राह्यः \[भा।पु। ११.१४.२१\] इति, भक्त्या माम् अभिजानाति यावान् यश् चास्मि तत्त्वतः \[गीता १८.५५\] इति, न चक्षुषा पश्यति रूपम् अस्य \[क।उ। १.२.२३\] इति, यम् एवैष वृणुते तेन लभ्यस् तस्यैष आत्मा विवृणुते तनुं स्वाम् \[क।उ। १.२.२३\] इति, आदित्य-वर्णं तमसः परस्तात् \[श्वे।उ। ३.८\] इति, आनन्द-मात्रम् अजरं पुराणम् एकं सन्तं बहुधा दृश्यमानम् \[बृ।आ।उ। ४.४.१९\] इति, बहु-मूर्त्य्-एक-मूर्तिकम् \[भा।पु। १०.४०.७\] इति,

> सर्वे नित्याः शाश्वताश् च देहास् तस्य परम्नः । >
> हानोपादान-रहिता नैव प्रकृतिजाः क्वचित् । >
> परमानन्द-सन्दोहा ज्ञान-मात्राश् च सर्वतः ॥ \[महावराहप्\]

इत्य्-आदि-श्रुति-स्मृति-गम्यं ब्रह्मणोऽप्य् अप्राकृत-रूप-गुणादिमत्त्वं तद्-इच्छया भक्तिमच् चक्षुर्-गम्यम् अस्तीति ज्ञेयम् ॥५४॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** न चैते हरिणा मायया त्रिगुणया विरचिता इत्य् आह---**सत्ये**ति । सत्यं ज्ञानम् अनन्तं ब्रह्म \[तै।उ। २.१.१\], विज्ञानम् आनन्दं ब्रह्म \[बृ।आ।उ। ३.९.२८\] इति श्रुत्य्-उक्तं, यत् सत्य-**ज्ञानानन्तानन्दं** ब्रह्म तन्-**मात्रास्** तद्-एक-रूपा, अत **एक-रसाः** कूटस्था **मूर्तयो** येषां ते । देह-देहि-भेदाभावेऽपि तद्-भेद-व्यपदेशः सत्तासतीत्य्-आदिवद् विशेषाद् एवेति बोध्यम् । **उपनिषद्** वेदान्तो दृक् येषां, तैर् अप्य् **अस्पृष्टं** साकल्येनागृहीतं **माहात्म्यं** येषां ते । नमो वेदान्त-वेद्यायौपनिषः पुरुषः इति श्रुतेर् उपनिषद्-वेद्यत्वं । कार्त्स्न्येन नाजोऽप्य् अभिधातुम् ईशः इति स्मृतेः साकल्येनावेद्यत्वम् ॥५४॥


______


**॥ १०.१३.५५ ॥**

**एवं सकृद् ददर्शाजः पर-ब्रह्मात्मनोऽखिलान् ।**  
यस्य भासा सर्वम् इदं विभाति स-चराचरम् ॥**

**श्रीधर-स्वामी (भावार्थ-दीपिका) : एवं** **सकृद्** एक-देव **ददर्श** । **पर-ब्रह्मणो** विशेषणं **यस्ये**ति ॥५५॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) : यस्य** ब्रह्मणः, यस्य भासा सर्वम् इदं विभाति \[मु।उ। २.२.११\] इति श्रुतेः ॥५५॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) : सकृत्** युगपद् इत्य् अर्थः । **पर-ब्रह्म** श्री-कृष्णस् तद्-आत्मकान् । नन्व् अधिकारवता श्री-परमेष्ठिना कथम् एवं द्रष्टुं शक्तम् ? तथाह---**यस्ये**ति । पर-ब्रह्मणा श्री-भगवता कृपया तस्मिन् प्रकाशितम् इति भावः । यद् वा, यस्य **अजस्य** भास् तेजः स्वभाव इत्य् अर्थः । तेन्**एदं** जगत् **सर्वं** विशेषेण भाति कर्म-ज्ञान-भक्त्य्-आदि-सम्पत्त्या द्योतत इति श्री-भगवत्-प्रसादेन तस्य स्रष्टृत्वात् योगेश्वराणां सनकादीनाम् । तथा जगतो परो गुरुः \[भा।पु। २.९.५\] इत्य् उक्तेर् भगवद्-भक्तानां श्री-नारदादीनाम् अपि गुरुत्वात् स्वत एव तद्-योग्यतास्त्य् एवेति भाव इति भ्रमादिना दर्शनम् अपि निरस्तम् ॥५५॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) : सकृद्** युगपद् इत्य् अर्थः । **परं ब्रह्म** सत्य-ज्ञानादि-रूपं तद्-एक-रूपात् । तर्हि कथं दृष्टि-विषयत्वम् ? तत्राह---**यस्ये**ति । अतः स्वयं-प्रकाश्यत्वात् **सर्वं** प्रकाशकत्वाच् च तद्-इन्द्रियाणि स्व-शक्त्या प्रकाश्य स्वयम् इति प्रकाशते इति भावः । अत एव व्यदृश्यन्ते इति कर्तारं विनैवोक्तम् इति दिक् । किं त्व् अनेन प्रकारेण पूर्व-वत्स-बालकानां महिमैव दृश्यन्ते स्म । मम लीलेयम् एतादृशैर् एव सिद्ध्यति । अन्यथा मायैक-सृष्टिर् एवाकरिष्यत इति ज्ञापनायेति गम्यते ॥५५॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) : एवं** चेत् कथं **दर्श** ? तत्राह---**यस्ये**ति । तस्य सर्व-प्रकाशकत्वात् स्व-प्रकाशकत्वाच् चेत्य् अर्थः ॥५५॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** **यस्य पर-ब्रह्मणः** ॥५५॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** प्राकृतैर् महद्-आदिभिस् तत्त्वैर् उपासितान् **ब्रह्मात्मकान्** वत्स-तत्-पालान् **सकृत् प्रदर्श्य** चिन्मयैस् तैर् उपासितांस् तान् अतिकृपालुः सकृद् अदर्शयद् इत्य् आह---**एवम्** इति । **अखिलान्** वत्स-तत्-पालांस् तत्त्व-पर्यन्तान् पर-ब्रह्मात्मकान् **अजः** सकृद् ददर्श । एवम् इति सङ्ख्यया नामभिश् च पूर्व-तुल्यान् इत्य् अर्थः । यस्य पर-ब्रह्म्णो **भासा** शक्त्या **सर्वं** स-**चराचरम्** **इदं** जगद् **विभाति** कार्य-क्षमं भवति । द्रव्यं कर्ं च कालश् च इत्य्-आदि-वचनात् इदं द्वितीय-दर्शनम् । अद्यैव तदृतेऽस्य किम् इत्य्-आदिना अपराध्याये व्यक्तीभावि ॥५५॥


______


**॥ १०.१३.५६ ॥**

**ततोऽतिकुतुकोद्वृत्य**[^१६]**-स्तिमितैकादशेन्द्रियः ।**

[^१६]: \*उद्वृत्त- इति श्रीधर-धृत-पाठान्तरम्।


**तद्-धाम्नाभूद् अजस् तूष्णीं पूर्-देव्य्-अन्तीव पुत्रिका ॥**

**श्रीधर-स्वामी (भावार्थ-दीपिका) :** अतिकुतुकेनाश्चर्येणोद्वृत्य दृष्टीः परावृत्य हंस-पृष्ठे निपत्येति वा । **कुतुक**-शब्दे तृतीयायाश् छान्दसो लुक् । यद् वा, उद्वृत्य इति छेदः । अतिकुतुकेन उद्वृत्यो विलोड्यो विपर्यस्तः स्वस्मिन्न् इति यावत् । पाठान्तरे त्व् **अतिकुतुकेनोद्वृत्तः** क्षुभितः । तेषां **धाम्ना** तेजसा स्तब्ध-सर्वेन्द्रियो ब्रह्मा **तूष्णीं** निश्चलो**ऽभूत्** । अत्र दृष्टान्तः---**पूर् देवी** व्रजाधिष्ठात्री काचिद् देवता, तस्या **अन्ति** समीपे **पुत्रिका** चतुर्-मुखी-कृतक-प्रतिमेव ॥५६॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** उपसर्ग-योगेन धातोर् अनेकार्थता-द्योतनाय, निपत्येति वेति । छान्दसाश्रयणस्यागतिक-गतिकत्वात् प्रकारान्तरम् आह---*विलोड्यो विलोडितुं* योग्यः । तृतीया-तत्-पुरुषः । खर्परे शरि वा विसर्ग-लोपो वक्तव्यः इति विसर्ग-लोपः । *पाठान्तरे तु* **अतिकुतुकोद्वृत्त** इति पाठे तु । *तेषां* सत्यादि-रूपाणां वत्स-पालानां *तेजसा* । ध्वस्त-सर्वेन्द्रियश् चकितेन्द्रियः । अत्र *निश्चलस्* **तूष्णीम्**भावे । पुत्रिका भूमि-दंशे स्यात् तथा कृत्रिम-मूर्तिके इति सात्वतः । **पुत्रिका** इति पाठे **पूर्-देवी** बहु-लोकैः पूज्यमाना ग्राम-देवता तस्या **अन्ति** निकटे । पुत्रिका बालकैः खेल्यमाना पूजिता क्षुद्रा मृण्मयी पञ्चालिकेवेति विश्वनाथः ॥५६॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :***न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** ततः परम-विस्मयेन स्तम्भितः स्तुति-प्रणामादिकम् अपि कर्तुं नाशक्नोद् इत्य् आह---**तत** इति । **तूष्णीम् अभूत्** निश्चेष्टो **वृत्त** इत्य् अर्थः । तत्र दृष्टान्तः---**पूर् देवी** पौरैः पूज्यमाना देवी, तस्या **अन्तिके** वर्तमाना या **पुत्रिका** शोभार्या चित्रादि-मयी पुत्तलिका । सा यथा पूजाद्य्-अभावेन निश्चेष्टा दृश्यते, तथेत्य् अर्थः ॥५६॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** अथ तस्य मोहम् आह---**तत** इति । **तद्-धाम्ना** तेषां प्रभावेण **अन्ति,** तेषाम् अन्तिके **स्तिमितैकादशेन्द्रियो** निश्चेष्टः सन् **तूष्णीम्** अभूत् । किञ्चिद् वक्तुम् अपि न शक्तवान् इत्य् अर्थः । तत्र किरीटादि-शोभस्य स्तब्धस्य च तस्योपमा **पूर्-देवी** नाना-परिच्छदैः पुर-जनाराध्या प्रतिमेवेति । अन्यत् तैः ।

तत्र दृष्टीः परावर्त्य तद्-दृष्टीनां चतुर्-दिक्षु स्थितत्वात् ताभिः पर्यायेण दृष्ट्वेत्य् अर्थः । तस्मिन्न् इति हंस-पृष्ठ इत्य् अर्थः । खर्परत्वाद् विसर्ग-लोपः ॥५६॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) :** तेषां **धाम्ना** प्रभावेण **अन्ति** । तेषाम् एव समीपे काचित् **पूर् देवी** पुरजनाराध्यमाना यथा सशोभा निश्चेष्टा च सैव ॥५६॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** **अतिकौतुकेन उद्वृत्त्यानि** विलोड्यानि **स्तिमितान्य्** आनन्द-स्तब्धानि **एकादशेन्द्रियाणि** यस्य स । उद्वृत्त इति पाठे अतिकुतुकेन क्षुभितः तेषां **धाम्ना** तेजसा **तूष्णीं** किम् अपि वक्तुं चेष्टितुं चाशक्तो**ऽभूत्** । अत्र दृष्टान्तः **पूर् देवी** बहु-लोकैः पूज्यमाना ग्राम-देवता, तस्या **अन्ति** निकटे **पुत्रिका** बालकेन खेल्यमाना अपूजिता क्षुद्रा मृण्-मयी पञ्चालिकेव ॥५६॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) : अतिकुतुकेनोद्वृत्तानि** क्षुब्धानि **स्तिमितान्य्** आनन्द-क्षुब्धानि **एकादशेन्द्रियाणि** यस्य सः । तेषां **धाम्ना** तेजसा **तूष्णीं** वक्तुम् अप्य् अनीशो**ऽभूत्** । तत्र दृष्टान्तः---**पूर् देवी** सर्व-पुर-जनैर् नोपचारैः पूज्या महा-माहात्म्या देवी, तस्या **अन्ति** सन्निधौ **पुत्रिके**व शिशुभिः खेल्यमाना अपूज्या पञ्चालिकेवेत्य् अर्थः ॥५६॥


______


**॥ १०.१३.५७ ॥**

**इतीरेशेऽतर्क्ये निज-महिमनि स्व-प्रमितिके**

**परत्राजातोऽतन्-निरसन-मुख-ब्रह्मक-मितौ ।**

**अनीशेऽपि द्रष्टुं किम् इदम् इति वा मुह्यति सति**

**चच्छादाजो ज्ञात्वा सपदि परमोऽजा-जवनिकाम् ॥**

**श्रीधर-स्वामी (भावार्थ-दीपिका) :** एवं मोह-मग्नम् अजम् उज्जहारेत्य् आह---इतीति । **इरेशे** इरा सरस्वती तस्या **ईशे** ब्रह्मणि **किम् इदम् इति** **मुह्यति सति** पश्चात् तद् **द्रष्टुम् अप्य् अनीशे** सति **परमोऽजः** श्री-कृष्णः **सपद्य् अजा-जवनिकां** माया-रूपां तिरस्करिणीं यया अद्भुतं दर्शितं तां **चच्छाद** तिरो-धत्त, अपसारितवान् इत्य् अर्थः ।

अथवा, अयं लोकाभिमानी ममैश्वर्यं द्रष्टुम् अयोग्य इति तस्योपरि मायां प्रसारितवान् इति । कस्मिन् स्वरूपे मुमोह तद् आह---**अतर्क्ये** तर्कागोचरे । **निजो**ऽसाधारणो **महिमा** यस्य, तस्मिन्न् इति मोहे हेतुद्वयम् उक्तम् । दर्शनायोग्यत्वाय त्रीणि विशेषणानि । **स्व-प्रमितिके** स्व-प्रकाशं च तत् कं सुखं च यस्मिन् । अत एव **अजातः** प्रकृतेः **परत्र** परस्मिन् । **अतन्-निरसन-मुखेन** **ब्रह्मकैः** श्रुति-शिरोभिर् **मितिर्** ज्ञानं यस्मिन्, तस्मिन् स्वरूपे ॥५७॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** *एवम्* उक्त-प्रकारेण । *मोह-मग्नं* मोहितम् । *अजं* ब्रह्माणम् । *उज्जहार* उद्दधार । *इरा* सरस्वती, इरा सरस्वतीम् अद्य-जल-काम-प्रदेषु च इति धरणिः । *पश्चान्* मोहाद् अनु । ततः सत्यानन्द-मूर्ति-व्यूहम् । प्रतिसीरा जवनिका स्यात् तिरस्करिणी च सा इत्य् अमरः । *अपसारितवान्* दूरीचकार । *इत्य् अर्थ* इति---सति प्रसिद्धेऽर्थेऽप्रसिद्धार्थ-कल्पनम् अन्याय्यम् इति हेतोः प्रसिद्धार्थ-परतया व्याचख्य---*अथवा* इति । महिमाधिक्यम् । **अतर्क्ये**ऽद्भुत-वैभवे मोहो भवत्य् एवेति अतर्क्यत्वाद् इति *हेतुर्* ऊहनीयः । **अतन्-निरसन-मुखेन** अतद् व्यावृत्त्या । **इरा** सरस्वती तस्या **ईश** महा-बुद्धिमत्य् अपीत्य् अर्थः ॥५७॥ \[अत्र विश्वनाथः\]

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) : अजा-जवनिकां चच्छाद** संवृतवान् । मायान्तः-पात-संवरणानन्तरम् एव वृन्दावन-स्वरूप-दर्शन-योग्यताभूद् इति भावः ॥५७॥

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) : ज्ञात्वा**नुभूय भगवन् माहात्म्यम् इति प्रकरणाद् अध्याहार्यम् अतः प्रेमोद्रेकेणानन्द-विशेषेण वा मुह्यति सति पश्चात् तत् तद् अतिरेकेण द्रष्टुम् अप्य् अशक्ते सति । चार्थे वा-शब्दः । अन्यत् तैर् व्याख्यातम् । यद् वा, ततश् च पृथक्त्वेन प्रकाशितं तद् वत्स-वत्स-पादि-रूपं पूर्व-बालकेषु श्री-ब्रह्मणो मायां च, तां नितराम् अनुगृह्नन् श्री-भगवान् संवृतवान् इत्य् आह---**इती**ति, इति---एतान् इत्य् अर्थः । अजस्य श्री-**ब्रह्मणो\ऽजाजवनिकां** च बालादीनां मोहनाच्छादनात्मिकां मायां **चच्छाद** संवृतवान् । ज्ञात्वेत्य् अस्यात्रैवान्वयो\ऽवसरं विचार्येत्य् अर्थः । अन्यत् समानम् ॥५७-५८॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** इति पूर्व-रीत्या बाल-वत्सादि-रूपम् एकम् अद्भुतं दृष्टं **इदं वा किम् इति** वा-शब्दार्थः । **ज्ञात्वा** तन्-मोहादिकम् अवधार्य । अन्यत् तैः ।

अत्र प्रथम-पक्षे मायया अविद्या-विद्या-वृत्तिकत्वात्, अविद्या-रूपेण तिस्करिणीं ब्रह्मणो दृष्टिं प्रति श्री-कृष्ण-रूपस्य व्यवधायिकां, तथा यया अविद्या-रूपया **अतर्क्यं** इत्य्-आदि-पञ्च-विशेषणकत्वाद् अन्याद् दृश्यं तद् अद्भुतं दर्शितं तद्-रूपेण प्रकाशिकाम् अपि ताम् अपसारितवान् इति । तम् एतं पक्षम् अवैष्णवम् अयुक्तं चाशङ्क्य पक्षान्तरम् आह---*अथवेति* । अत्र तस्य स्व-प्रकाशत्वात् स्व-प्रकाशता-शक्तिर् एव दर्शने हेतुः---ग्माया त्व् अविद्यावृत्त्य्-आवरण-धर्मैव, विद्या-वृत्त्या च न तस्य तस्या अपि प्रकाशकस्य, तस्य प्रकाशन-समर्थेत्य् उक्तं तद् एवाह---**परत्राजात** इति । अतस् तादृश-वैभवं प्रति ब्रह्म-दृष्टितो मायापसारणेन तद् दर्शितं । तत्र प्रसारणेन त्व् आच्छादितम् इति, प्रसारितम् अपि प्रसारितवान् इति । छदेर् अन्तर्भूतण्य् अर्थत्वात् मायायाश्चाण्यन्तकर्मत्वात् इति शब्दः । अथवेति पक्ष-समाप्त्य्-अर्थः । उत्तर-ग्रन्थस्य उभयत्रान्वितत्वात् । क्व मुह्यति ? इति कुत्र तस्य मोह इत्य् अर्थः । स्वरूपे घन-श्यामादि-रूपे **निज-महिमनी**ति बहुव्रीहिः । यद् वा, निज-महिमनीत्य् एव विशेष्यं कर्म-धारयात् तादृश-चतुर्भुज-वृन्दे तद्-वैभव इत्य् अर्थः । अन्यत् समानम् ॥५७॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) : इत्य्** अनेन प्रकारेण तां तद्-उपरि **चच्छाद** छादयामास इत्य् अन्तर्-भूतान्य् अर्थत्वात् । कुत्र मोहः ? तत्राह---**निज-महिमनि** व्यदृश्यन्त घन-श्यामा इत्य्-आदि स्व-वैभवे तद्-विशेषणानि **स्व-प्रमितिक** इत्य्-आदीनि मा लक्ष्मीः । तया श्री-राधा-देव्या सहितः समः श्री-कृष्ण तस्य आ सम्यक् प्रियं राधा वृन्दावने वन इति ॥५७.५८॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** अथ तथा-विधया प्रकाशकया मायया किम् इदं किम् इदम् इदम् इति ब्रह्मणि मोहं गते तां पुनस् तिरोधापयांश् चकारेत्य् आह---**इतीरेश** इत्य्-आदि । **अतर्क्यो**ऽचिन्तनीय-**निज-महिमनि** प्रकाशा-शक्ति-वैभवे **स्व-प्रमितिके** स्व-प्रमाणके स्व-स्वरूपे, विषय-सप्तमीयम्, तथा-विध-निज-महिम-विषये इति यावत् । इरेशे ब्रह्मणि मुह्यति सति **अजा-जवनिकाम्** अजस्य ब्रह्मणा आजवनिकाम् अजत्वाबिमान-वनिकां वनीं चच्छाद । स्व-मायया तस्य मायां छादयामासेत्य् अर्थः । अजस्येदम् आजम् अजत्वाभिमानः । तद् एव वनिका अत्यल्प-वनं, अल्पत्वाद् वनम् एव वनी । अल्पद्वादीप् । तत्राल्प्य् अल्पत्वे कन् । निज-महिमानं पुनर् विशिनष्टि---अजातः प्रकृतितः परत्र । तत्र हेतुः---**अतन्-निरसन-मुखेन** यद् **ब्रह्मकं** ब्रह्मानन्दस् तस्य मितिर् यत्र । इरेशे कीदृशे ? **द्रष्टुम् अप्य्** **अनीशे** । पुनः कीदृशे ? **किम् इदम् इति मुह्यति** सति ।

कश् **चच्छाद** ? तत्राह---अजः श्री-कृष्णः । द्वयोर् एकाजत्वे कथं तारतम्यम् ? इत्य् आह---परमः । अयं तु **परमोऽजः**, स त्व् औपचारिकः । यद् वा, अजा माया, अजा चासौ अजवनिका अतिरस्करणी अनावरिका प्रकाशिकेति यावत् । सा चेति कर्मधारयः । तां प्रकाशिकां स्वकीयां चछाद संवृतवान् इत्य् अर्थः । किं कृत्वा ? **ज्ञात्वा** ब्रह्मणो मोहं ज्ञात्वा ॥५७॥

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** तावन् मात्र एव मञ्जु-महिमनि निमज्जन्तम् अनुभवासमर्थं ब्रह्माणम् आलोक्य, ततः परस् सहस्रेषु दर्शयितव्येष्व् असाधारणेषु निज-महा-मञ्जु-महिमसु तम् अनधिकारिणम् अभिमृश्य मञ्जु-महिम-दर्शनां समापयामासेत्य् आह---**इती**ति । **ईरेशे** ब्रह्मणि इरा सरस्वती तस्या ईशे महा-बुद्धिमत्य् अपीत्य् अर्थः । **किम् इदम् इति मुह्यति सति** पश्चाद् **द्रष्टुम्** **अप्य् अनीशे** सति । **परमो\ऽजः** श्री-कृष्णः **ज्ञात्वा** स्वैश्वर्य-रसानुभवे तद्-योग्यतां वीक्ष्य **सपदि** अजा-जवनिकां योग-माया-रूपां तिरस्करणीं **चछाद** यया पुलिने भुञ्जनान् श्रीदामादि-बालकान् तृणं चरतो वत्सान् वत्सान्वेषकं स्वं चाच्छाद्य, स्वरूप-भूतान् वत्स-बालकादीन् पुनस् तान् एव चतुर्भुजादित्वेन दर्शयामास ताम् अन्तरधापयद् इत्य् अर्थः । या वास्तवं वस्त्व्-आवृणोति अवास्तव-वस्त्व् एव दर्शयति सा माया । या तु वास्तव-वस्तूनाम् अपि मध्ये किम् अपि आवृणोति, किम् अपि दर्शयति सा योग-माया । इति माया-योग-माययोर् भेदद् **अजा**-शब्देनात्र बहिरङ्गा-माया न व्याख्येया । क्व **मुह्यति** ? **निज-महिमनि** दर्शत-चतुर्भुजादि-रूप-स्व-महैश्वर्ये कीदृशे ? **अतर्क्ये** । यतः **स्व-प्रमिति** स्व-प्रकाशं च तत् कं सुख-रूपं च । तस्मिन् अत एव **अजातः** प्रकृतेः **परत्र** परस्मिन् । **अतन्** **निरसन-मुखेन** **ब्रह्मकैः**, अस्थूलम् अनणु अहृस्वम् \[बृ।आ।उ। ३.७.८\] इत्य्-आदिकैः श्रुति-शिरोभिर् ब्रह्माभि-व्यञ्जकैर् मितिज्ञानं यत्र स्वरूपे ॥५७॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** मञ्जु-महिम-चुलुकेऽपि निमज्जन्तः ततोऽन्यस्मिंस् तद्-अर्णवे दर्शयितव्यो अनधिकारिणं विरिञ्चं विज्ञाय हरिस् तद्-दर्शनं समापयद् इत्य् आह---**इती**ति । **इरा** सरस्वती तस्या **ईशे** तत्-पितरि महा-बुद्धिशालिनि विरिञ्चे **किम् इदम् इति मुह्यति सति** । पश्चात् **द्रष्टुम्** **अप्य् अनीशे** च सति परमोनन्दार्भकः सर्वेशस् तं स्व-मञ्जु-महिम-दर्शने तद् अनुभवे चायोग्यं **ज्ञात्वा** **सपदि** तत्क्षणात् **अजा-जवनिकां चछाद** यया प्रकृतान् वत्स-बालांस् तद् अन्वेषक-स्व-पर्यन्तानाच्छाद्य । पुनः स्वात्मभूतां तान् घन-श्यामादि-लक्षणान् अदर्शयन्ताम्-**अजा-जवनिकां** योग-मायाख्यां तिरस्करणीम् अन्तर्धापयद् इत्य् अर्थः । माया-योग-माययोर् भेदस्तु, विष्णोर् माया भ्यगवतीति पद्य-टिप्पण्यां द्रष्टव्यः । क्व मुह्यतीत्य् ? अत्राह---निजे असाधारणे **महिमनि** दर्शिते घन-श्यामादि-लक्षणे महैश्वर्ये । कीदृशे **अतर्क्ये** ? यतः **स्व-प्रमितिके** स्व-प्रकाश-विज्ञानानन्द-रूपे इत्य् अर्थः । तादृशस्य मूर्तत्वादिना अतर्क्यत्वम् इत्य् अर्थः । अतएवाजातस् त्रि-गुणायाः **परत्र** तद् अस्पृष्टे इत्य् अर्थः । **अतन्-निरसन-मुखेन** **ब्रह्मकैर्** वेद-शिरोभिः, अस्थूलम् अनण्व् अह्रस्वम् \[बृ।आ।उ। ३.७.८\] इत्य्-आद्योपनिषद् वाक्यैर् मितिज्ञानं यस्य तस्मिन् ॥५७॥


______


**॥ १०.१३.५८ ॥**

**ततोऽर्वाक् प्रतिलब्धाक्षः कः परेतवद् उत्थितः ।**  
कृच्छ्राद् उन्मील्य वै दृष्टीर् आचष्टेदं सहात्मना ॥**

**श्रीधर-स्वामी (भावार्थ-दीपिका) : अर्वक्** बहिः **प्रतिलब्धान्य् अक्षीणि** येन सः । **परेतवन्** मृतो यदि कथञ्चित् पुनर् उत्तिष्ठति तथा । **दृष्टीर्** नेत्राणि ॥५८॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) : ततो** मायाच्छादनानन्तरम् । **को** ब्रह्मा ? । **आत्मना** भगवता **सहेदं** वक्ष्यमाणं वृन्दावनम् **आचष्ट** ददर्श ॥५८॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) : ततः** सम्बरणाद् **अर्वाक्** पश्चात् **प्रतिलब्धाक्षः** प्राप्त-सज्ञ इत्य् अर्थः । **परेतवद्** इति मोहस्यातिशय्यात् । किं वा, गते\ऽपि मोहे चिरेण चेष्टोत्पत्तेः । **उत्थित** इति मोहेन पूर्वं हंस-पृष्ठे पतनं बोधयति । **इदं** विश्वम् **आत्मना** **सहितम्** इति मोहेन विस्मृतस्यात्मनस् तदानीम् अनुसन्धानोत्पत्तेः । यद् वा, इदं वक्ष्यमाणं वृन्दावनादिकम् । सहैक-दैवात्मना स्वयम् एवापश्यत ॥५८॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) : उत्थित** इति मोहेन हंस-पृष्ठे पतनं बोधयति, **इदं** ममतास्पदं विश्वम् **आत्मना** देहेनाहन्तास्पदेन सहितं तस्यापि विस्मृतत्वात् ॥५८॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) : ततस्** तस्या संवरणे ब्रह्मा प्रकृतिं प्राप्त इत्य् आह---**ततोऽर्वागि** इत्य्-आदि । को ब्रह्मा ? **परेतरं** मृत **वत्** **प्रतिलब्धात्मा** सन् **उत्थितः** **कृच्छ्राद्-दृष्टीर् उन्मील्या**त्मना **सह इदम्** उक्त-प्राय-वैभवम् **आचष्टे** ॥५८॥

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) : अर्वाक्** बहिः **प्रतिलब्धानि अक्षाणि** येन सः । **परेतवत्** मृतो यदि कथञ्चित् पुनर् **उत्तिष्ठति** ? तथेत्य् अर्थः । विस्मय-रस-महा-भार-मर्दितत्वाद् इति भावः । **इदं** जगत् ममतास्पदं **आत्मना**हन्तास्पदेन **सह** अपश्यत् तयोर् अपि विस्मृत-पूर्वत्वात् ॥५८॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) : अर्वाग्** बहिः **प्रतिलब्धान्य् अक्षाणी**न्द्रियाणि येन सः । **परेतवद् उत्थितः** मृतश् चेत् कथञ्चिद् **उत्तिष्ठति** ? तथेत्य् अर्थः । विस्मय महाभाव विमर्दितत्वाद् इति भावः । **आत्मना** स्वेन **सहेदं जगद्** आशष्टापश्यत् ॥५८॥


______


**॥ १०.१३.५९ ॥**

**सपद्य् एवाभितः पश्यन् दिशोऽपश्यत् पुरः-स्थितम् ।**  
वृन्दावनं जनाजीव्य-द्रुमाकीर्णं समा-प्रियम् ॥**

**श्रीधर-स्वामी (भावार्थ-दीपिका) : जनानाम् आजीव्यैर् द्रुमैर् आकीर्णम्** । **समा-प्रियं** सन्ततान्य् आसमन्तात् प्रियाणि यस्मिंस् तत् ॥५९॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) : सपदि** झटित्य् एव । **आजीव्यैर्** आम्रजंब्वादिभिः ।

यद् वा, जनानाजीवयन्ति क्षेत्र-कर्षणादिनेति जनाजिव्या वृषास् तेषां, **द्रुमा** द्रुमवद् उत्पादका गावस् ताभिर् आकीर्णम् ।

यद् वा, जनाजीव्यं जलं तस्य द्रुमा द्रुमवद् दात्री कालिन्दी तया जनाजीव्या भक्तिः सैव द्रुमो मोक्ष-फल-प्रदत्वेन तयाकीर्णम् इति वा । प्रियकराणि पुष्प-पत्रादीनि । मा लक्ष्मीस् तस्याः प्रियो हरिस् तेन सहेति समाप्रियम् । मा लक्ष्मीः प्रिया-शब्दोदिता श्री-राधा ताभ्यां सहेति पूर्ववत् । मा लक्ष्मीस् तस्याः प्रिया गावस् तासु नित्यं सन्निहितत्वात् तस्याभिस् सहेति ॥५९॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) : वृन्दावनं** कीदृशं ? मा-**प्रियम्**, मा शोभा अस्याः प्रियम् । स ब्रह्मा ॥५९॥

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) : अभितो दिशः पश्यन् सपद्य् एव वृन्दावनम् अपश्यत्** स ब्रह्मा । मायाया लक्ष्म्याः श्री-राधा-रूपायाः **प्रियम्**---तत्र तस्याः श्री-भगवत् प्रदत्ताधिपत्येन परम-प्रीतेः श्री-भगवत्-प्रियत्वाद् वा, तस्याः । यद् वा, मया लक्ष्म्या सह वर्तते समो भगवान्, तस्य आ सम्यक् प्रियम् ॥५९॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** ततश् च परम-कृपया श्री-कृष्णस् तस्मै स्वान्तरङ्ग-वैभवं प्रकाशितवान् इत्य् आह---**सपदी**ति त्रिभिः । यद् वा, पूर्वं वृन्दावनाधिष्ठानक-श्री-कृष्णाख्यं परम-स्वरूपं यया माया-जवनिकाच्छाद्य स्व-शक्ति-विशेषेण-स्वरूप-वैभवान्तरं दर्शितवान् ताम् अपसारितवान् इति प्राचीन-तृतीय-श्लोकार्थः । ततश् च स्व-तेजोभिः सर्वाच्छादकेन अप्राकृतेन परम-स्वरूपेणैव प्रकाशते इत्य् आह---तत इति चतुर्भिः । अर्वाचि सम्प्रत्य् अवतीर्णे श्री-कृष्णाख्य-परम-स्वरूपे पुनर्-लब्ध-दृष्टिः सन् इदं श्री-वृन्दावनम् आत्मना सह व्यचष्ट तद् एव विवृणोति-सपदीति । **अभितो दिशः पश्यन् सपद्य् एव वृन्दावनम् अपश्यत्** स ब्रह्मा माया-लक्ष्म्याः श्री-राधा-रूपायाः **प्रियं** राधा-वृन्दावने वन इति मात्स्य-पाद्मादिभ्यः । यद् वा, माया तथैव लक्ष्म्या सह वर्तत इति समः श्री-कृष्णः तस्य आ सम्यक् प्रियं वृन्दावनं गोवर्धनम् इत्य्-आदि उक्तम् । यद् वा, मायास् तस्य्सा एव प्रियः श्री-कृष्णस् तेन सह वर्तमानम् इत्य् एवं, चेत् समानाम् आत्मारामाणाम् अपि आप्रियम् इति कियत् ॥५९॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) : वृन्दावनं** गोवर्धनम् इति प्रसिद्धेः ॥५९॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** न केवलं तद् एवाचष्टे, स्वरूपस्थं **वृन्दावनं** च ददर्शेत्य् आह---**सपदीत्य्**-आदि । **अभितः** सर्वा **दिशः** पश्यन् पुरः-स्थितं वृन्दावनम् **अपश्यत्**, पुरः-स्थितम् अपि या या दिशः पश्यति तासु तास्व् एव पश्यतीत्य् अर्थः । वृन्दावनम् अपि व्यापकेन ददर्श । अथव, पुरोवृन्दावन-दर्शन-योग्यता नषीत्, पश्चाद् एवाहङ्कारहतो ददर्श । कीदृशम् ? **जनाजीव्य-द्रुमाकीर्णम्**, जनाजीव्य-द्रुमाः कल्प-द्रुमाः । स ब्रह्मा म शोभा तस्याः **प्रियं** दयितम्, तस्यास् तत्रैवानुगतत्वात् । म लक्ष्मीर् वा तस्या अप्रियं सम्यक् प्रीतिस्थानम्, वैकुण्ठाद् अपि मनोहरत्वात् । आत्मना सहेत्य् अत्रैव वान्व् एतव्यम् । या या दिशः पश्यति, तासु तास्व् आत्मना सह वृन्डवनं ददर्शेति वृन्दावनस्य व्यापकत्वम् । अतस् ऋतीये भगवता ब्रह्माणं यत् प्रत्युक्तम्

> ततः आत्मनि लोके च भक्ति-युक्तः समाहितः । >
> द्रष्टासि मां ततं ब्रह्मन् मयि लोकांस् त्व् आत्मनः ॥\[भा।पु > ३.९.३१\]

इति तस्येदम् उदाहरणं व्याख्यातं च तत्रैव तथा ॥५९.६०॥

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** ततश् च परम-कृपया कृष्णस् तस्मै स्व-माधुर्य-वैभवं प्रकाशितवान् इत्य् आह---**सपद्य्** एवेति । सम्यग् आसमन्तात् परस्परं **प्रियाण्य्** एव यत्र तत् ॥५९॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** अथ कृपालुः नन्दऋभकः स्व-शिष्याय तस्मै स्वा-माधुर्याश्रियं वृन्दावनम् अदर्शनाद् इत्य् आह---**सपदे**ति । **अभितो दिशः पश्यन् वृन्दावनम् अपश्यत्** **जनाजीव्यैर्** नानास्वादु-फल-रस-वद्भिर् **द्रुमैर् आकीर्णं** सम्यग् आसमन्तात् **प्रियाणि** यत्र यत् ॥५९॥


______


**॥ १०.१३.६० ॥**

**यत्र नैसर्ग-दुर्वैराः सहासन् नृ-मृगादयः ।**  
मित्राणीवाजितावास-द्रुत-रुट्-तर्षकादिकम् ॥**

**श्रीधर-स्वामी (भावार्थ-दीपिका) :** तद् आह---**यत्रे**ति । **नैसर्ग-दुर्वैराः** स्वाभाविकाप्रतिकार्य-वैरवन्तोऽपि **नराः** सिंहादयश् च **मित्राणीव** यत्र **सहैवासन्** । **अजितस्यावासेन** **द्रुताः** पलायिताः **रुट्-तर्षादयः** क्रोध-लोभादयो यस्मात् तत्राभूतं वृन्दावनम् अपश्यद् इति ।

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** तत् समाप्रियत्वम् । अप्रतीकार्यं निवर्तनाशक्यम्, यथा गो-व्याघ्राखुबिडालादीनाम् यत्र वृन्दावने । तद् अपश्यद् इति पूर्वेण सम्बन्धः ॥६०॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी):** लल् लक्षणम् आह---**यत्रे**ति । तैर् व्यञ्जितम् एव । यद् व, **नैसर्ग**-**दुर्वैरा** अहि-नकुलादयाः **सहैवासन् नृ-मृगादयश्** च **मित्राणीवासन्** परस्परं हिताचरणात् । तत्र हेतुम् आह---**अजितस्य** योगादिना महा-प्रयासेन हृद्य् अपि वशीकर्तुम् अशक्यस्य, भगवत **आवासः** सदा सम्यग्-वसतिर् यस्मिन् । अत एव स्वभावत एव वा, **द्रुत-रुट्-तर्षादिकं** तच् च तच् च तस्मिन् । आदि-शब्देन दम्भ-मात्सर्यादयः ॥६०॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** तल् लक्षणम् आह---**यत्रे**ति । तैर् व्यञ्जितम् एव । यद् वा **निसर्ग-दुर्वैरा** अहि-नकुलादयः **सहैवासन्** ततः सुतरां **नृ-मृगादयश्** अ **मित्राणीवासन्न्** इत्य् अर्थः । तत्र हेतुः, **अजितस्य** योगादिना महा-प्रयासेन हृद्य् अपि वशीकर्तुम् अशक्यस्य, श्री-भगवत आवासः सदावस्थितिः तेन तद् रूपेण निज-महिम्ना द्रुतं **रुट्-तर्षादिकं** यस्मात् तत् ॥६०॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) : अजितावास**-रूपं च तत् **द्रुत-रुट्-तर्षादिकं** च, तत् तस्मिन् ॥६०॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** *पूर्व श्लोकस्य व्याख्या द्रष्टव्या।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** तद् एवाह---**नैसर्ग** निसर्गोत्थं मिथो **दुर्वरं** येषां । ते\ऽपि मनुज-व्याघ्रादयः **मित्राणीव सहैवासन् अजितस्यावासेन द्रुता** पलायिताः । **रुट्-तर्षादयः** क्रोध-लोभादयो यस्मात् तस्मिन् ॥६०॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** तदैवाह **नैसर्गिकं** स्वाभाविकं **दुर्वैरं** येषां, ते **नृ-मृगादयो** मनुष्य-व्याग्रादयो यत्र **मित्राणीव सहैवासन् अजितस्यावासेन द्रुताः** पलायिता । **रुट्-तर्षादयः** क्रोध-लोभादयो यतस् तस्मिन् ॥६०॥


______


**॥ १०.१३.६१ ॥**

**तत्रोद्वहत् पशुप-वंश-शिशुत्व-नाट्यं**

**ब्रह्माद्वयं परम् अनन्तम् अगाध-बोधम् ।**

**वत्सान् सखीन् इव पुरा परितो विचिन्वद्**

**एकं स-पाणि-कवलं परमेष्ठ्य् अचष्ट ॥**

**श्रीधर-स्वामी (भावार्थ-दीपिका) : तत्र** च **परमेष्ठी** ब्रह्मा इव पुरा पूर्ववद् एव ब्रह्म **अचष्टा**पश्यत् । कथं-भूतम् ? **पशुप**-**वंश**-**शिशुत्वं नाट्यम्** **उद्वहत्** । नाट्यम् इत्य् अत्र हेतुः, अद्वयम् इत्य्-आदि । **अद्वयं** च **वत्सान् विचिन्वत्**, एकं च **सखीन्**, अगाध-बोधं च विचिन्वत् । **अनन्तं** च **परितो** विचिन्वत्, **परं** च शिशुत्वम् उद्वहत्, **ब्रह्म** च **स-पाणि-कवलम्** इति नाट्यम् एवोद्वहद् इत्य् अर्थः ॥६१॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) : तत्र** वृन्दावने । इत्य् अर्थ इति---**नाट्य**-विनाद्वयस्य वत्स-विचयनम्, एकस्य **सखि-विचयनम्**, **अगाध-बोधस्य** विचयनम्, **अनन्तस्य** **परितो** विचयनं परस्य **शिशुत्वं**, ब्रह्मणः **स-पाणि-कवलत्वं** च कदाचिद् अपि न सम्पनीपद्यत इति भावः । ततः स्वरूप-भूतानि चतुर्भुजत्वादीनि योग-माययैवाच्छाद्य प्रकटम् एव्**आद्वयं** ब्रह्म श्रुत्य् उक्तं दर्शित-सर्व-स्वरूप-मूलभूतं स्वरूपं दर्शयामास ॥६१॥ अत्र विश्वनाथः

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) : तत्रोद्वहद्** इत्य्-आदि । श्री-विग्रहस्य परिच्छिन्नत्वादि-विरुद्ध-धर्म-निरास-मुखेन बहिर्-मुखानां मुख-मूद्रणार्थं ब्रह्मैव तद् इति निर्दिशति---तत्रोद्वहद् इति । **पशुपानां** **वंशो**ऽन्वयस् तस्य ये **शिशवस्** तेषां, भावस् तद्-रूपता स एव **नाट्यं** लीलाम् उद्वहत् सत्, **अद्वयं** **ब्रह्म पुरे**व **एकं पाणि-कवलं** पाणौ कवलो यस्य तं, **परमेष्ठी अचष्ट** । अद्वयम् इति तद्-अतिरिक्तं ब्रह्मान्यन् नास्ति । स एव श्री-विग्रहे ब्रह्मेति केचित् सात्वताः । यद् वा, पशुप-वंश-शिशुत्व-नाट्यम् उद्वहत्, श्री-कृष्णाख्यं परं प्रमेश्वरं परात्परं किम् अपि वस्तु अचष्ट । पुरेव एकं ददर्श, नाट्यम् इत्य् अलीकत्वं निवारयति । ब्रह्माद्वयं ब्रह्मणा सहाद्वयं तद् एव ब्रह्म-रूपम् । अतः सत्य-ज्ञानानन्तानन्दत्वादि-सिद्धम् । परं कीदृशम् ? अगाध-बोधं च । पुनः कीदृशम् ? **वत्सान् सखींश्** च विचिन्वत्, अतीत-सामीप्ये वर्तमाना ॥६१॥

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** ततश् च श्री-कृष्णं ददर्शेत्य् आह---**तत्रे**ति । अब्द-गते\ऽपि पूर्ववद्-**वत्स-सखि**-गण-मार्गणादिकं श्री-ब्रह्मणः परम-कौतुकायः । किं वा, भावि-मोह-निवृत्तिर् निज-सहचराणां पूर्ववत् समागमादि-सुखार्थम् । अन्यत् तैर् व्याख्यातम् । तत्र तादृशं वस्त्व् ईदृग् वर्तत इति चमत्कार-विशेषस्य भक्ति-विशेषस्य वा कारणत्वे तात्पर्यम्, न तु ब्रह्म-दृष्टाव् इति । यद् वा, **परं-ब्रह्म** श्री-भगवन्तम् **अचष्ट** । कथम्-भूतम् ? **पशुप-वंश-शिशुत्वेन** श्री-नन्द-कुमारत्वेन **नाट्यं** लीलाम् **उद्वहत्** । यद् वा, पशुप-वंशो-गोप-वेणुस् तस्मिन् शिशुत्वं वादनादि-परत्वम्, तद् एव नाट्यम् उद्वहत् । कदाचित् कौतुकेन दक्षिणेन हस्तेन, कदाचित् वामेन तस्य वादनात् । कदाचिच् च भोजनार्थं जठर-पट-सन्धौ न्यसनात् । कथम्-भूतं नाट्यम् ? **अद्वयम्** असाधारणम् इत्य् अर्थः । कथम्-भूतं परं ब्रह्म ? **एकम्** एकाकि-वत्स-बालादि-रूप-संवरणाद् अत एव **पुरे**व **विचिन्वत्** । अन्यत् समानम् । एवम् एषां श्री-ब्रह्म-दृष्टानां यथोत्तरं श्रीष्यम् उहम् ॥६१॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** ततश् च तत् तत् सर्व-फलं साक्षाच् चकारेत्य् आह---**तत्रे**ति ब्रह्मेति । प्रापञ्चिकानां तेषां तेनैवाविर्भावादि-दर्शनेन तदाद्य् अन्तयोर् एक-स्वरूपोदयेन च तत् तल् लक्षणाक्रान्तत्वात् ।

ननु, सम्प्रति दृश्यमान-प्रपञ्चस्यान्यत् कारणम् अस्तु तत्राह---**अद्वयं**, एकम् एवाद्वितीयं ब्रह्म \[छा।उ। ६.२.१\] इति श्रुतेः । सजातीय-भेद-रहितं ततो दृष्टं परित्यज्य, किम् अर्थम् अदृष्टं ? कल्प्येत-तत्रेदम् अप्य् एकं तत्र तत्र स्व-शक्त्ये एक-मात्र-सहायं पूर्व-युक्त्या बहुमूर्तित्वेऽपि सत्य् अज्ञानादि-स्वरूपैक-मूर्तिकम् इत्य् अर्थः । अनेन विजातीय-सम्भेदश् च निषिद्धः केषाञ्चित् स्व-गत-भेद-निषेधश् च शक्ति-शक्तिमतोर् अभेद-विवक्षया एवं सर्व-कारणत्वेन सर्व-परत्वम् **अनन्तत्वम्** । तथा सर्वज्ञत्व-सत्य-सङ्कल्पत्व-सर्वार्तर्क्य-स्वरूपतच् छक्तित्वादिभिर् **अगाध-बोधत्वं** च प्रसिद्धम् । महा-पुरुषादि-कारण-नराकृतित्वेनैव सर्व-बृहत्तमत्वात् **ब्रह्मत्वं** साधयित्वा **परं** ब्रह्मापश्यदित्य् उक्तम् । वक्षते च अद्यैव त्व् अदृते \[भा।पु। १०.१४.१८\] इत्य्-आदि । तद् एवम् अनुभूत-पारमैश्वर्यस्य लोकवत् तु लीला-कैवल्यम् \[वे।सू। २.१.३३\] इति न्यायेन । सर्व-लीला-निधानस्य तादृश-नराकृतित्वोचित-परम-लीला-माधुर्यम् अप्य् अनुभूतवान् इत्य् आह---तत्र तादृशे श्री-वृन्दावने **पशुप-वंश-शिशुत्वं** श्री-गोप-राज-कुमार-लीलत्वम् एव **नाट्यं** वैचित्रीभिस् तद् वत् परम-चमत्कार-कारकम् उत्सर्वोत्कृष्टतया वहत् यत्नेन बिभ्रद् इति । तत्र च तादृश-ब्रह्मत्वादि-धर्माणाम् अपि उपसर्जनताजननीं ब्रह्मादि-चाण्डाल-पर्यन्त-जन-मनोहरां निज-जन-प्रेमवशतामयीं काम् अपि लीलाम् अनुभूतवान् इत्य् आह---वत्सान् इति । सर्वं विधिकृतं कृष्णः सहसावजगाम ह इति तेषां ज्ञातत्वात् पुरेव **विचिन्वद्** इत्य् अर्थः । अन्यत् तद् व्याख्यावत् एवं वत्सरं यावत् तेनैव रूपेण वत्स-बाल-पालकतया तत्-परोक्षम् अवस्थितिस् तस्य गम्यते व्रजे गमनं च स्व-स्वरूप-प्रकाश-द्वैतेन जनक-श्रुत-देव-गृह-गमनवत् तत् प्रकाशे काल-गमनं च **सखीनाम् इव** तस्यापि सङ्क्षेपेणेव ज्ञातम् । कवलादीनां तत्रैव स्थितेर् इति ज्ञेयम् ॥६१॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) :** तत्रेति । ब्रह्म अद्यैव त्वद्-ऋतेऽस्य \[भा।पु। १०.१४.१८\] इत्य्-आदि-न्यायेन नराकृतितयैव पर-ब्रह्म तद् अपश्यत् । अत एवाद्वयम् इत्य्-आदि । एवम् अपि लोकवत् तु लीला-कैवल्यम् \[वे।सू। २.१.३४\] इति न्यायेन सर्व-लीला-निधानस्यापि तस्य तादृशाविर्भावाभीष्ट-लीलाम् अनुभूतवान् इत्य् आह---**तत्र** इति । श्री-गोप-राज-कुल-तिलक-लीलत्वम् एव **नाट्यं** तद्वच् चमत्कार-कारकं तद्-उत्कृष्टतया वहत् यत्नेन बिभ्रत् । तत्राप्य् उपसर्ज्जनीकृतं पर-ब्रह्मत्व-भावां निज-जन-प्रेम-वशतामयीं काञ्चित् तद् अन्तरीणां लीलाम् अनुभूतवान् इत्य् आह---**वत्सान्** इति ॥६१.६२॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** अथ प्रकाशिकां मायाम् अन्तर्धाप्य स्वरूपेण स्थितम् एकम् एव ददर्शेत्य् आह---**तत्रोद्वहद्** इत्य्-आदि । स **परमेष्ठी** **एकम् अद्वयं ब्रह्माचष्ट** ददर्श । कीदृशम् ? **वत्सान् सखींश्** च **पुरे**व **विचिन्वत्** । पुनः कीदृशम् ? **पाणि-कवलं** पाणौ कवलो यस्य, **परं** परात्परम् । **अनन्तम्** एकम् अप्य् अपरिच्छिन्नम् । **अगाध-बोधम्** अनवगाह्य-बोधम् ।

ननु, कथम् एकत्वम् ? ततः सर्वे वत्सपालाः \[भा।पु। १०.१३.४६\] इत्य्-आदौ । सत्य-ज्ञानानन्तानन्द-मात्रैक-रस-मूर्तयः \[भा।पु। १०.१३.५४\] इति स्वस्यैव बहुत्वात् । सत्यम् इत्य् आह---**पशुप-वंश-शिशुत्व-नाट्यम् उद्वहत्**, पशुपानां गोपानां वंशः पृथक् पृथग् अन्ववायास् तेषां, शिशवो बालकास् तेषां भावः स्वरूपम् । तद् एव नाट्यं नाटकीय-वस्तु, तद् यथा प्रवेश-निर्गमाभ्याम् आविर्भाव-तिरोभाववत्, तथा तद् उद्वहत् । व्यदृश्यन्त घन-श्यामाः \[भा।पु। १०.१३.४६\] इत्य्-आदिना ये ये दृष्टाः । तेषां सर्वे तत्रैवान्तर्भावाद् एकम् एवेति सिद्धम्, न तु स्वस्य नन्द-किशोरत्व-नाट्यं । तदा वंश-शब्दो निरर्थकः स्यात् । पशुप-शिशुत्व-नाट्यम् इत्य् उक्तेर् एव सिद्धेः । एतेन श्री-नन्द-किशोर-स्वरूपस्यैवाद्वय-ब्रह्मेति सिद्धम् । नराकृति परं ब्रह्म, परमात्मा नराकृति \[भा।पु। ७.१०.४८\], गूढं परं ब्रह्म मनुष्य-लिङ्गं \[भा।पु। ७.१५.७५\] इत्य्-आदि पूर्वोक्तेन च । **पाणि-कवलत्वेन** द्विभुजत्वम् एव **पर-ब्रह्मणः** श्री-कृष्णस्य साहजिकं, अद्वयं ब्रह्मेत्य् उक्तेः । ब्रह्मणापहृताः सर्व इति जानतोऽपि तत्-तद्-विचयनम् अगाध-बोधत्वे हेतुः ॥६१.६४॥

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** ततश् च स्व-स्वरूप-भूतानि चतुर्भुजत्वादीनि योग-माययैवाच्छाद्य, एकम् एवाद्वयं ब्रह्म \[छा।उ। ६.२.१\] इति श्रुत्य् उक्तम् । स्व-दर्शित-सर्व-स्वरूप-मूल-भूतं स्वरूपं तं दर्शयामासेत्य् आह---**तत्र** वृन्दावने **परमेष्ठी ब्रह्मा** ब्रह्म **अचष्ट** अपश्यत । कीदृशं **पशुप-वंश-शिशुत्वे\ऽपि** ? प्रौढ-परम-चतुरोचितम् **नाट्यं** मत्-प्रभुर् मया मोहित एवेति । ब्रह्माणं मिथ्याभिमानं ग्राहयितुं शाद्बले **वस्तान्** दृष्ट्वापि पुलिने\ऽपि **सखीन्** दृष्ट्वापि दर्शनाभिनयं नटानां कर्म **उद्वहत्** । दर्शितानां ब्रह्मादि-स्तम्ब-पर्यन्तानां योग-माययाच्छादनाद् **अद्वयं** सर्व-मूल-भूत-स्वरूपत्वात् **परं** दर्शितेभ्यश् चिद् वैभवेभ्यो अप्य् अपरेषां चिदानन्दमय-परस्सहस्र-महा-वैभवानां विद्यमानत्वाद् **अनन्तं** **परमेष्ठिनो** वराकस्य का गणना श्री-बलदेवाद्यैर् अवतारैर् अपि दुष्प्रवेशत्वाद् । **अगाध-बोधं** उक्त-लक्षणात् नाट्यात् वत्सान् सखींश् च **पुरे**व इतस् ततो **विचिन्वद्** इति । वत्स-बालान्वेषणं पूर्व-वर्षे ब्रह्मणा माया-मोहितत्वात् यथार्थम् एवावगतम् अधुना तु माया-निर्मुक्तत्वात् शाद्बले तृणं चरतो वत्सान् पुलिने च भूञ्जानान् बालान् पश्यता, स्वापहृतान् मायिक-वत्स-बालकांश् च अपश्यता । तेन मन् मोहनार्थम् अभिनय-मात्रम् इदम् इत्य् अवगतम् । अत एव नौमीड्य ! ते इत्य् अग्रिम-स्तुति-वाक्येन वत्स-बालान् विचिन्वते इति विशेषणं । नोपन्यस् तं स्वरूप-भूतानां वासुदेव-मूर्तीनां स्व-भेदानां योग-माययैवाच्छादनाद् एकं भक्त-मनोहर-महा-मधुर-लीलामयत्वात् **स-पाणि-कमलम्** । अत्र कस्मिंश्चिद् अधिकारिणि निकृष्टे धर्म-धर्मि-भाव-रहितं निराकारं ज्ञान-मात्रं यत् ब्रह्मेति प्रसिद्धं । तद् अपि योग-माययैव तद् दृष्टीः प्रति चिदानन्दमयानाम् अविरूप-गुण-नाम-लीला-परिकर-धामादीनाम् आच्छादनाज्ञान-मात्रस्यैव प्रकाशनात् सङ्गतम् इत्य् एवम् । एव मिथो विरुद्धार्था अपि श्रुतयो निर्विरोधम् एव सङ्गमयित्वव्या इति दिक् । अत्र पशुप-वंश-शिशुत्वं नाट्यम् एवोद्वहन् न तु स्वरूपम् इति व्याख्यानम् । श्री-भागवतस्य मोहिनीत्व-प्रतिपादकम् एव, नौमीड्य ते\ऽभ्र-वपुषे इत्य् अत्र नौमीत्य् उक्ता प्रस्तुतस्य भगवतः कर्मत्वे ज्ञाते प्रयोजनापेक्षायाम् । एवं-भूतो भगवान् एव प्रयोजनम् इति व्याचक्षणानां स्वामि-चरणानाम् अपि नाभिमतम् इत्य् अवसीयते । न ह्य् अवास्तवी-भूतं वस्तु स्तुति-प्रयोजनी-क्रियते इत्य् अवधेयम् ॥६१॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** अथ प्रकाशितैर् वत्स-तत्-पालैः सहैकेन प्रकाशितेनैव रूपेण वन-गोष्ठयोर् विक्रीडन्नैव प्रकृतान् । तत्र तत्र स्थितान् एव तांस् तन्-मैत्र्याविष्टत्वात् प्रकृतेनैव रूपेण विचिन्वन् हरिर् अस्थात् । तच् च प्रकृतं तद् रूपम् अन्तः-प्रवेशितं प्रकाशितं ब्रह्माणं प्रत्य् अदर्शयद् इत्य् आह---**तत्रे**ति । तत्रोक्त-स्वरूपे वृन्दावने **परमेष्ठी** **ब्रह्मा अचष्ट** कीदृशं ? तद् इत्य्---आह **पशुप-वंश-शिशुत्वे** गोपाल-कुल-बालकत्वेऽपि प्रोडातिचतुरोचितं **नाट्यम्** उच्चैर् वहत् । विरिञ्चस्य मिथ्या मोह-कृताभिमान-ग्रहणाय शाद्वले **वत्सान्** सरः-पुलिने तत्-पालांश दृष्ट्वापि तद्-अदर्शनाभिनयं नटानां कर्म धारयद् इत्य् अर्थः । प्रकाशितानाम् अन्तः परेशितत्वाद् **एकं** जीव-प्रकृति-रूपावयवद्वयान्यत्वाद् **अद्वयं** विशुद्धम् इत्य् अर्थः । तद् अन्यत्वेऽत्र नञ्, तत्-तच्-छक्तिमत् खल्व् अवयवि-प्रकाशित-तत्-तद् अंशित्वात् **परं** प्रकाशितेभ्योऽपि वैभवेभ्योऽन्येषां तादृशानाम् असङ्ख्यानाम् । तस्मिन् सत्वाद् **अनन्तं** श्री-बलभद्रेणापि दुष्प्रवेशत्वाद् **अगाधोवधं पुरे**व वत्सादीन् सम्प्रत्य् अपि **विचिन्वत्** ॥६१॥


______


**॥ १०.१३.६२ ॥**

**दृष्ट्वा त्वरेण निज-धोरणतोऽवतीर्य**

**पृथ्व्यां वपुः कनक-दण्डम् इवाभिपात्य ।**

**स्पृष्ट्वा चतुर्-मुकुट-कोटिभिर् अङ्घ्रि-युग्मं**

**नत्वा मुद्-अश्रु-सुजलैर् अकृताभिषेकम् ॥**

**श्रीधर-स्वामी (भावार्थ-दीपिका) : निज-धोरणतः** स्व-वाहनात् **त्वरेण** वेगेनावतीर्य दण्डवन् **नत्वा** **चतुर्णां मुकुटानाम्** अग्रैर् **अङ्घ्रि-युग्मं** **स्पृष्ट्वा मुद्-अश्रु-सुजलैर्** आनन्दाश्रु-रूपैः सुजलैर् अभिषेकम् अकरोद् इति ॥६२॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** युग्यं पत्रं च धोरणम् इति अमरः । **कनक-दण्डम् इव** हेम-यष्टिर् इव । इदम् एव नराकृति परं ब्रह्म सर्व-मूल-भूतम् इत्य् अवगम्य **त्वरया** वाहनाद् उत्तीर्य देहाभिमानं परित्यज्य **भूमौ** *दण्डवत्* पपात । भक्त्य् उद्भूताश्रूणां पावित्रयात् सुप्रयोगः ॥६२॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** कथं नत्वेत्य् ? एतद् आह---**पृथ्व्याम्** इति पाद-द्वयेन । तेन देवाभिमानापगमम् अपि बोधयति, अन्यथा "नहि देवा भुवं स्पृशन्ति" इति तन् न सम्भवेत् । **कनके**ति श्री-ब्रह्म**-वपुष** ईषद् रक्त-पीत-वर्णत्वात् । **चतुर्-मुकुटाग्रैः-स्पृष्ट्वेति** शिरसश् चतुर् दिशं वर्तमानानां चतुर्णां मुखानां कृतार्थतार्थं क्रमेण परिवृत्य चतुर् ललाटानां भूमौ निपातनात् । अत-एवोक्तम् अभितः पातयित्वेति । तथा भयाद् इव दूरतो नतिं च बोधयति । पश्चाद् आनन्दोदयेनाङ्घ्रि-युग्म-स्पऋशनं मुखैर् ज्ञेयम् । **अकृताभिषेकम्** इति तस्यैवाभिषेकोक्तेः, अनेन्**आश्रूणाम्** अत्यन्त-बाहुल्यं च बोध्यते । यद् वा, पदम् अस्पृशतो ब्रह्मणस् तादृश्य् अश्रु-धारा स्नुता, यया चरणाभिषेकोऽभूत् । यद् वा, श्री-वृन्दावनस्याभिषेकम् इति ॥६२॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** कथं नत्वेत्य् ? एतद् आह---**पृथ्व्याम्** इति पाद-द्वयेन । तेन देवाभिमानापगम् अपि बोधयति, अन्यथा न हि देवा **भुवं** स्पृशन्तीति, न सिद्ध्येत् । कियद् वेदं तद् भूरि भाग्यम् इह जन्म \[भा।पु। १०.१४.३४\] इत्य्-आदि वक्ष्यमाणात् **कनके**ति । तद् **वपुष** ईशद् रक्त-पीत-वर्णत्वात् । **चतुर्-मुकुटाग्रैः स्पृश्टेति**, चतुर्-दिक्शु स्थितानां चतुर्णाम् अपि कृतार्थतायै क्रमेण परिवृत्त्या भूमौ ललाट-पातनात् । पश्चाद् आनन्दोदयेन चुम्बन्न् इव्**आङ्घ्रि**-स्पर्शन-मुखैर् अपि कृतवान् इति ज्ञेयम् । **अकृताभिषेकम्** इत्य् उपपत्तौ अनेनाश्रूणाम् अत्यन्त-बाहुल्यं बोध्यते ॥६२॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) :** पुनः पुनश् चिरम् आस्ते ॥६२॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** **दृष्ट्वेति** इदम् एव नराकृति परं ब्रह्म सर्व-मूल-भूतम् इत्य् अवगम्य-**त्वरेण** त्वरया **निज-धोरणतः** स्व-वाहनात् **पृथ्व्यां** **वपुर्** अभिपात्येति । न हि देवा भूवं स्पृशन्तीति नियमोल्लङ्घनाद् ब्रह्मणो\ऽस्य देवत्वाभिमानापगमो ज्ञेयः । **चतुर्णां मुकुटानाम्** अग्रैर् **अङ्घ्रि-युग्मं** **स्पृष्ट्वे**ति । चतुर्-दिक्-स्थितानां चतुर्णाम् अपि मुखानां बलेन कृष्णाभिमुखीकरणात् । **अभिषेकम्** अर्थाद् अङ्घ्रि-युग्मस्याकरोद् इत्य् उत्थायोत्थाय भूमौ द्रुत-पतने । **अश्रुणां** बाहुल्येन पुरो वेगाच् चरणयोर् निपातो ज्ञेयः । अश्रूणां भक्त्य् अनुभाव-रूपत्वेन पावित्र्यात् सुपदं प्रयोगः ॥६२॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) : दृष्ट्वा** इदम् एव स्वयं रूपं ब्रह्मेति विज्ञाय **निज-धोरणतः** स्व-वाहनात् **पृथिव्याम्** इति । "देवा भुवं न स्पृशन्तीति" नियम-विलोपस् तद्मुवस् तद्-धामत्वात् । **चतुर्-मुकुट-कोटिभिर् अङ्घ्रि-युग्मं स्पृष्ट्वे**ति चतुर्-दिक्-स्थितानां बलेन कृष्णाभिमुखाविधानात् । **अभिषेकम्** अङ्घ्रि-युग्मस्यैव बोध्यम् ॥६२॥


______


**॥ १०.१३.६३ ॥**

**उत्थायोत्थाय कृष्णस्य चिरस्य पादयोः पतन् ।**  
आस्ते महित्वं प्राग्-दृष्टं स्मृत्वा स्मृत्वा पुनः पुनः ॥**

**श्रीधर-स्वामी (भावार्थ-दीपिका) : चिरस्य** चिरं **पादयोः पतन्न् आस्ते** ॥६३॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) : महित्वम्** अनन्त-ब्रह्माण्ड-प्रदर्शन-रूपम् ॥६३॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :***न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** ततश् चोत्थानानन्तरं श्री-मुख-दर्शनानन्द-विशेषेण पादाब्जयोर् एव **चिरं** **पतन्न्** **आस्त**, इति प्रणाम-बाहुल्यं बोधयति । यद् वा, **पुनः पुनर्** इति सर्वैर् रेवान्वेति, तथापि वीप्सा-द्वयं परम-हर्षभरोदयात् । यद् वा, **महिम**-विशेष-दर्शनाद् भक्ति-विशेषेणेणादौ श्री-चरणाब्जयोर् दण्डवत् पतति । तद् अनन्तरं श्री-मुख-दर्शन-लोभेनोत्तिष्ठति । पुनर् माहात्म्य-स्मरणात् पतति । पुनस् तथैवोत्तिष्ठतीत्य् एवं चिरम् अवर्ततेत्य् अर्थः ॥६३॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) : उत्थायोत्थाय पतन् पुनः पुनश् चिरम् आस्ते** आसीत्, लकार-व्यत्ययश् छान्दसः साक्षात् पश्यत । इवोक्तेर् औपचारिका वा, तत्र पतने हेतुः । **महित्वम्** इत्य् उत्थाने हेतुस् तु तच् छ्री-मुखद् इदृक्षैव ज्ञेयः ॥६३॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) :** पुनः पुनश् चिरम् आस्ते ॥६३॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** **पतन्न् आस्ते** इति, बहुतर-प्रणामान्ते आनन्द-जाड्योदयात् । वर्तमान-प्रयोगो मुनेस् तदानीं तत्-साक्षात्कारानुभावात् ॥६३॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) : पतन्न् आस्ते** इति, बहु-प्रणामोत्तरम् आनन्द-जाड्योदयात् । शुकस्य तत्-साक्षात्कारानुभवाल् लटः प्रयोगः ॥६३॥


______


**॥ १०.१३.६४ ॥**

**शनैर् अथोत्थाय विमृज्य लोचने**

**मुकुन्दम् उद्वीक्ष्य विनम्र-कन्धरः ।**

**कृताञ्जलिः प्रश्रयवान् समाहितः**

**स-वेपथुर् गद्गदयैलतेलया ॥**

**श्रीधर-स्वामी (भावार्थ-दीपिका) : स-वेपथुः** स-कम्पः । अत एव **गद्गदया** । अनुकरणम् एतत् । **इलया** वाचा । **ऐलत** अस्तौत् ॥६४॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** अत एव *स-कम्पत्वाद्* *एव* । एतद्-**गद्-गदये**त्य् *एतत्* । *अनुकरणं* *वाच* एव तच् च तद् वत् तन् नेतिलक्षणकम् । ईड्यतेऽनयेति ईडा डलयोर् ऐक्यत्वादीवेति । हृस्वेकारादिर् अप्य् अयं वाग्-वाचकोस्ति । **ऐलत** ईड्-स्तुतौ ॥६४॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) : शनैर्** इति, भक्त्य् उद्रेकेण प्रणाम-परित्याग-शक्तेः । अष्ट-लोचनत्वे\ऽपि **लोचन**-द्वयोक्तिः श्री-भगवद् अभिमुखवर्ति-मुखस्य लोचनाभ्याम् एवोद्वीक्षणात् । यद् वा, प्रतिमुखाम् नेत्र-द्यवम् इति लोचनाभ्यां सर्वाण्य् एव तान्य् उपलक्षितानि । **मुकुन्दम्** इति, तं प्रति परमानन्द-प्रदत्त्वाभिप्रायेण । उद्वीक्ष्य निज-मुखम् उत्थाप्योच्चैर् विशेषेण दृष्ट्वा, पश्चाद् विशेषतो **नम्र-कन्धवः** सन् माया-विस्तारणापराधतो भय-लज्जादिना । किं वा, भक्ति-स्वभावेन प्रश्रयवान् विनयीति प्रीत-भक्तिर् उक्ता । **समाहित** इत्य् अनेन **स-वेपथुर् गद्-गद्ये**ति प्रेम-सम्पल् लक्षणेन च स्तोत्रस्य परम-सम्यक्त्वं सूचितम् । "**इला**" सरस्वती, तया स्वर्वथैव वाचेत्य् अर्थः । चतुर्-मुखानां कृतार्थतायै तैः सर्वैर् एव स्तवनात् । **ऐलते**त्य् आदौ लकार-प्रयोगः प्रोक्त-श्री-ब्रह्म-भाव-विशेष-स्मरणेन श्री-बादरायणेर् अपि भाव-विशेषाविर्भावाद् वाग् इव-कारापत्तेर् इति । श्री-ब्रह्मणो भक्ति-विशेषेण वत्सादि-मार्गणार्थ भ्रमणं विहाय स्थिरी-भूय स्थितम् अमुम् असौ तुष्टावेति ज्ञेयम् । एवम् अध्याये\ऽस्मिन्न् अप्यारम्भाद् अन्तान्तं प्रतिपदादिकं यथोत्तराम् अधिकम् आश्चर्यम् अभिज्ञैर् ऊह्यम् । तत्र तथा राज-प्रश्नानुमोदनं प्रथमम् आश्चर्यम् । तत्र च विट्-दृष्टानेन सार-गृअहि-सतां श्री-भगवत् कथा-परता स्वभाव-वर्णनम् । ततो\ऽपि श्री-भगवता सरः पुलिन-श्लाघनम्, ततो\ऽपि क्षुत्-पीडा-विज्ञापनम्, ततो\ऽपि बालकानां भोजन-परिपाटी, ततो\ऽपि श्री-भगवतो भोजन-मुद्रा, ततो\ऽपि विदूर-गत-वत्सानयनार्थं मित्राणाम् आश्वासन-पूर्वकं स्वयं गमनम् । तत्रापि स-पाणि-कबलत्वम्, ततो\ऽपि दुर्गम-स्थानेषु प्रयत्नेन वत्षान्वेषणम्, ततो\ऽपि मायया ब्रह्मणा वत्स-वत्सप-वर्गाणां मोहनम् आच्छादनं च, ततो\ऽपि परम-व्यग्रतया श्री-भगवता वत्स-वत्सपानां सर्वत्रान्वेषणम्, ततो\ऽपि सद्य एव ब्रह्माशेष-चेष्टित-ज्ञानम्, ततो\ऽपि तन् मातॄणाम् इव ब्रहणो\ऽपि प्रमोदनेच्छा, ततो\ऽपि वत्स-वत्सपादित-तद्-रूपतावप्ति-कौशलम्, तओ\ऽपि तैः सह पूर्ववत् क्रीडा, ततो\ऽपि तत् तन् मातॄणां स्नेहोद्रेकस् ताभिर् लालनादि-विशेषश् च, ततो\ऽपि पूर्वतो\ऽन्यो\ऽन्यं स्नेह-विशेषः, ततो\ऽपि श्री-बलदेवस्य चिरं तत् तत्वाज्ञानम्, ततो\ऽपि तद्-बोधनार्थं वत्सरान्ते गवां गोपानां च स्नेह-विशेष-प्रकाशनम्, ततो\ऽपि रामेण विचार-विशेषेषतो वितर्कणम्, श्री-भगवद् उक्त्यैव तत्-सम्यग्-बोधनं च, ततो\ऽपि श्री-ब्रह्म-मोहस् तत्रापि ब्रह्मणा तत्त्व-तस् तत् तद् रूप-दर्शनम् । तत्र च तत् तत् तत्त्वं तत् तन् माहात्म्यं च । ततो\ऽपि परम-विस्मयेन ब्रह्मणो निशेष्टतादि, ततो\ऽपि सद्य तत् तद् रूपादि-सम्बरणम्, ततो\ऽपि ब्रह्मणो व्युत्थान-प्रकारः । श्री-वृन्दावनादि-दर्शन-प्रकारः । श्री-भगवद् दर्शन-विशेषः । नमस्कार-मुद्रा-प्रेमाश्रुभिर् अभिषेको मुहुर् उत्थानं पतं च प्रेम-स्तुत्यारम्भश् चेत्य् एवं क्रमेण तत् तद् अवान्तरे\ऽपि प्रकरण-विषयकाश्चर्य-परम्परा द्रष्टव्या । अन्या च ग्रन्थ-विस्तरभयान् न विस्तार्यते । श्री-भगवद् भक्ति-रसिकानां विचारेण सा स्वम् एव हृद् वेद्यैव ॥६४॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) : शनैर्** इति, भक्त्य् उद्रेकेण प्रणाम-परित्यागाशक्तेः । किं वा, प्रेम-भराक्रान्त्या स्वभावत एव जाड्यापत्तेः । **लोचने** **विमृज्ये**ति गलद्-अश्रु-धारया सम्यग् दर्शनाशक्तेः अष्ट-लोचनत्वेऽपि लोचन-द्वयोक्तिः श्री-भगवद् अभिमुखवर्त्य् अपेक्षया । **मुकुन्दम्** इति, मुक्ति-दातृ-तीर्थत्वेऽपि मुक्ति-शब्दस्य भक्ताव् अपि सम्मतत्वात् । यथा पञ्चमे यथा वर्ण-विधानम् अपवर्गश् च भवतीत्य् आरभ्य, अनन्य-भक्ति-योग-लक्षणा इत्य् **उद्वीक्ष्य** उच्चैर् विलोक्य । पश्चाद् विशेषतो **नम्र-कन्धरः** सन् अपराध-भय-लज्जादिना इति । श्री-भ्रह्मणो भक्ति-विशेषेण वत्सादि-मार्गण-प्रायार्थं ब्रमणं विहाय स्थिरी-भूतोऽसाव् इति गम्यते । **समाहित** इत्य् अनेन **स-वेपथुर्** **गद्गदये**ति प्रेम-सम्पल् लक्षणेन च स्तोत्रस्य पमर-सम्यक् त्वं सूचितम् । **ऐलत** ऐट्ट-लकारोच्चारणं गद्द-भावानुकरणेनैव अन्योऽन्यं पूर्वं पूर्वं चोत्तरोत्तरम् अपि स्फुटं सर्वम् एतन् महाश्चर्यं विलोकयति मन्-मनः ॥६४॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) : ऐलत** ऐट्ट \[पेट्ट\] ॥६४॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** **लोचने** इति, द्वित्वं पाणि-द्वयेन लोचन-द्वयस्यैव युगपन् मार्जनोपपत्तैः । **गद्गदया** गद्गद-भाववत्या **इलया** वाचा **ऐलत** ऐट्ट अस्तौत् ॥६४॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) : लोचने** इति, द्वि-वचनं प्राणिद्वयेन तद्-द्वयस्य युगपद् अविमार्जनात् **गदगदया** स-गलदक्षरया **इरया** वाचा **ऐलत** अस्तौत् ॥६४॥

> इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं > संहितायां वैयासिक्यां दशम-स्कन्धे ब्रह्म-मोहनो नाम > त्रयोदशोऽध्यायः ।

॥१३॥


______


(१०.१४)
