+++
title = "१२"

+++

## अघासुर-वधः ।

**॥ १०.१२.१ ॥**

**श्री-शुक उवाच---**

**क्वचिद् वनाशाय मनो दधद् व्रजात्**

**प्रातः समुत्थाय वयस्य-वत्सपान् ।**

**प्रबोधयन् छृङ्ग-रवेण चारुणा**

**विनिर्गतो वत्स-पुरःसरो हरिः ॥**

**श्रीधर-स्वामी (भावार्थ-दीपिका) :**

द्वादशे तु महा-सर्प-वपुर्-धरम् अघासुरम् ।

वत्स-पाल-गिलं क्रुद्धो गलेऽहन्न् इति वर्ण्यते ॥\*॥

महा-बक-गल-क्रीडा केवलस्य न कौतुकम् ।\ इतीवाघासुर-मुखे स-सखः प्राविशद् धरिः ॥\*\*॥

क्वचित् कदाचिद् **वनाशाय** वन एव प्रथमं भोजनं कर्तुम् ॥१॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** *वत्सान्-पालांश्* च *गिलति* निगिरतीति । तथा तं *गले प्रविश्याहन्न्* इति ।\*॥ *न कौतुकं* न कुतूहलम् । इति हेतोः ।\*\*॥ **शृङ्गा-रवेण** **प्रबोधयन्** । **वत्साः पुरःसरा** यस्य सः ॥१॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी), जीव-गोस्वामी (लघु-वैष्णव-तोषणी) :**

भाति रूप-गुण-क्रीडा-नामभिर् नित्य-नूतनः ।

आश्चर्यश् च सदाश्चर्याद् यः प्रभुः सः प्रसीदतु ॥

पुनर् यथा-क्रमम् अध्याय-त्रयेण कौमारीम् एव लीलां वदन् तत्रादाव् एकेनाघासुर-वधाम् आह---**क्वचिद्** इत्य्-आदिना । यद्-एतच् चाध्याय-त्रयं पूतना लोक-बालघ्नी \[भा।पु। १०.६.३५\] इत्य्-आदि-श्लोक-षट्कं, य एतत् पूतना-मोक्षम् \[भा।पु। १०.६.३५\] इत्य्-आदि-श्लोकं च कश्चिन् न मन्यते। तत्र कारणं न पश्यामः, सर्वत्रापि देशेष्व् इति ह्य् अप्राप्तत्वात् वासना-भाष्य-सम्बन्धोक्ति-विद्वत्-काम-धेनु-शुक-मनोहरा-परमहंस-प्रियादिषु प्राचीनाधुनिक-टीकासु व्याख्यातत्वात्। तदीय-स्व-सम्प्रदायानङ्गीकार-प्रामाण्येन तस्याप्रामाण्यं चेत्, अन्य-सम्प्रदायाङ्गीकार-प्रामाण्येन विपरीतं कथं न स्यात् ? न च मुरभिद्-आदि-नामवद्-अघभिद्-आदि-नाम्नां तत्र प्रयोगो न दृश्यत इति वाच्यं, यन् न व्रजन्त्य् अघभिदो वचनानुवादांश् छृण्वन्ति योऽन्य-विषयाः कुकथाम् अतिघ्नी \[भा।पु। ३.१५.२३\] इति तृतीयात्, पापभिद्-आदि-नाम्नां तत्राप्रयोगात् ।

न च तत्र तत्र लीलानुवादे सा लीला नास्ति । स्वामि-पादैस् तत्र तत्र तस्या अपि दर्शितत्वात् । अत एव द्वात्रिंशत्-त्रिशतं च यस्य विलसच्-छाखा \[भावार्थ-दीपिका १.१.१\] इति तदीय-पद्ये खण्डितम्। अध्याय-त्रयं यत् तद् इदम् एवेति न तन्-मतं । न च तत्र यम् अन्यत्र कुत्रापि खण्डयितव्यं सर्वत्राध्याय-सङ्ख्या-श्लोक-सहित-टीका-सद्-भावात् । ततो द्वात्रिंशश् च त्रयश् च शतानि चेति द्वन्द्वैक्यम् एव तद् विवक्षितम्, अनिर्णीत-बहुत्वस्यानवस्था-भिया त्रित्व एव पर्यवसानात् । कपिञ्जला-लभन-न्यायेन अन्यथा त्रिंशतीत्य् एव स्यात् । न चासुरम् उक्तेः सिद्धान्त-विरुद्धत्वान् न तद् आर्षं श्री-कृष्ण-मारितेषु सर्वेषु तेषु दृष्टत्वात्---

> आसुरीं योनिम् आपन्ना मूढा जन्मनि जन्मनि । >
> माम् अप्राप्यैव कौन्तेय ततो यान्त्य् अधमां गतिम् ॥ \[गीता। १६.२०\]

इत्य्-आदिष्व् अपि *मां* श्री-कृष्ण-लक्षणम् *अप्राप्यैव* न तं प्राप्य इत्य्-आद्य्-अङ्गीकारात् । तथा चोक्तम्---

> ये च प्रलम्ब-खर-दर्दुर-केश्य्-अरिष्ट- >
> मल्लेभ-कंस-यवनाः कुज-पौण्ड्रकाद्याः । >
> अन्ये च साल्व-कपि-वल्वल-दन्तवक्र- >
> सप्तोक्ष-शम्बर-विदूरथ-रुक्मि-मुख्याः ॥ >
> ये वा मृधे समिति-शालिन आत्त-चापाः >
> काम्बोज-मत्स्य-कुरु-सृञ्जय-कैकयाद्याः । >
> यास्यन्त्य् अदर्शनम् अलं बल-पार्थ-भीम- >
> व्याजाह्वयेन हरिणा निलयं तदीयम् ॥ \[भा।पु। २.७.३४-३५\] इति ।

न च पुराणान्तराप्रसिद्धत्वेन सा लीला न सम्भावनीया, पाद्मोत्तर-ब्रह्माण्ड-पुराणयोः स्पष्टत्वात् । श्री-वृन्दावने तल्-लीला-स्थानानि च प्रसिद्धानि । न च भक्त-गति-सादृश्येन तेषां तत्-प्राप्तिर् असमञ्जसा शुद्ध-भक्तैस् तादृशाप्तेर् अनुपादेयत्वात्, नात्यन्तिकं विगणयन्त्य् अपि ते प्रसादम् \[भा।पु। ३.१५.४८\] इत्य्-आदि-वचन-शतेभ्यः । न च पूतनाया जननी-साम्यं जननी-माहात्म्य-विद्भिर् द्वेष्यं, सद्-वेषाद् इव पूतनापि सकुला \[भा।पु।१०.१४.३५\] इति वाक्येन जननी-वेष-मात्रतः तत्-प्राप्त्या, तस्या एव महिमाधिक्य-व्यञ्जनात् । तत्र तत्र तेनापि द्वि-जीवता-सिद्धान्ते दोषः परिह्रियते, किं त्व् अत्रापि तत्-संसर्गी च पञ्चमः इति न्यायेन दोषस् तद्-अवस्थ एव तस्मान् न कश्चिद् विरोधः, प्रत्युत भगवत्-तद्-भक्त-तद्-भक्तीनां परम-माहात्म्यम् एवात्र सेत्स्यति । अतस् तद्-अनुभवः श्री-भगवद्-अनुग्रह-विशेषेणैव सम्पद्यत इति तत् सुगोप्यम् एवेत्य् एवं तस्य तादृशं वचनम् अपि उपपद्यते । अलम् अतिविस्तरेण ।

प्रकृतं व्याख्यास्यामः । **मनो दधत्** दृढेच्छां कुर्वन् इति ह्य् अकृत-सम्मन्त्रणैर् वयस्यैः गृहे प्रातर् भोज्यानां वन एव नयनं बोधयति । तन्-नयनेच्छा चेयं प्राथमिकेव लभ्यते । स-प्रातराशाव् \[१०*।*११*।*४५\] इत्य् उक्त्वा **क्वचिद् वनाशय** इत्य् उक्तत्वात् । सम्यक् रात्रि-वस्त्र-परित्याग-श्री-मुखादि-प्रक्षालन-चारु-वस्त्र-भूषण-धारणादि-पूर्वकं त्वरया **उत्थाय** निष्क्रम्य **प्रबोधयन्न्** इति सखिभिः सह सुख-जिगमिषया व्रजाच् छनैर् निर्गमनं बोधयति । अत एव **वयस्य** इति विशेषणं **चारुणा** इति स्वरूप-निर्देशो निद्रितानां सुखेनैव निद्रा-भङ्गं बोधयति । **वत्साः पुरःसराः** यस्य सः । तेन तेनैव तेषां चित्ताहरणाद् **धरिः** स एव स्वयं **व्रजात्** विशेषेण **निर्गतः,** न त्व् अन्य-दिनवत् श्री-रामेण सहितः । तत्र कारणं तच्-**छृङ्ग-रवेण** चलितुम् उद्यतस्य श्री-कृष्णेनापि कृत-चलन-निर्णयस्य नूनं जनन्या दैवज्ञाद्य्-उपदेशेनारब्ध-शान्तिकादि-कर्मत्वम् एव मुख्यं भवेत्, तत्रैव लीला-शक्ति-घटित-तद्-अगोचरता-हेतुक-वक्ष्यमाण-लीला-सम्पादनार्थत्वं तु गौणं ।

**क्वचिद् वनाशाय मनो दधद्** इत्य् अनेन वन-भोजनस्यैवोद्देश्यत्वात् अघासुर-वधादीनां त्व् आगन्तुकत्वात् । अत्र प्रतिपदं प्रति-वाक्यं प्रति-श्लोकं प्रति-प्रकरणं च पूर्व-पूर्वस्माद् उत्तरोत्तरस्मात् पूर्व-पूर्वम् आश्चर्यम् ऊह्यम् । तच् च भक्त-जन-हृदयैक-वेद्यम् अतिविस्तर-भिया न विव्रियते ॥१॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) :** अध्याय-त्रयम् इदं केनचिद् असम्मतम् अपि, \[श्री-मध्वाचार्येण स्व-कृत-भागवत-तात्पर्ये परित्यक्तम् अस्ति\] वासना-भाष्यादि-प्राचीन-टीका-कारैर् बहुभिः सम्मतत्वात् सर्व-देश-पुस्तक-प्रसिद्धत्वाच् च लिख्यते ॥१.७॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :**

द्वादशे सखिभिः केलिस् तन्-मध्ये\ऽघस्य वर्णनम् ।

वक्त्रे\ऽविशंस् ते कृष्णो नु प्रविश्यार्हस् तम् एधितः ॥

**क्वचिद्**-दिवसे **वनाशाय** वन एव **प्रातर्** भोजनं कर्तुं हरिर् इति । बलदेवस् तु मात्रा जन्मर्क्ष-शान्तिक-स्नानाद्य् अर्थं गृह एव बलाद् रक्षित इति ज्ञेयम् ॥१॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :**

द्वादशे शिशुभिः केलिर् अघास्ये विशतो नुतान् ।

प्रविश्यानन्दयत् कृष्णो हत्वाघं तम् अमोचयत् ॥

एवम् इति पद्येन कौमारीं लीलां समाप्यापि श्रोतुर् अभीष्टाम् अपूर्वां ताम् अनुस्मृत्य मुनिर् अध्याय-त्रयेण वक्तुं प्रवर्तते---**क्वचिद्** इत्य्-आदिना । **क्वचिद्** वासरे **वनाशाय** वन एव **प्रातर्** भोक्तुं **मनो दधत् हरिर्** इति । बलदेवस् तु न गतस् तन्मात्रा तज्-जन्म-र्क्ष-स्नान-दानार्थं गृहे एव रक्षितत्वात् ॥१॥


______


**॥ १०.१२.२ ॥**

**तेनैव साकं पृथुकाः सहस्रशः**

**स्निग्धाः सुशिग्-वेत्र-विषाण-वेणवः ।**

**स्वान् स्वान् सहस्रोपरि-सङ्ख्ययान्वितान्**

**वत्सान् पुरस्कृत्य विनिर्ययुर् मुदा ॥**

**श्रीधर-स्वामी (भावार्थ-दीपिका) : तेनैव** शृङ्ग-रवेण श्री-कृष्णेन वा **सह** । **पृथुका** बालाः **स्निग्धाः** स्नेह-युक्ताः । **शिक्** शिक्यम् । रम्या शिग्-वेत्रादयो येषां ते । **सहस्राधिक-सङ्ख्या**-युक्तान् **वत्सान्** ॥२.३॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) : शृङ्ग-रवेण** साहित्यासम्भवाद् अर्थान्तरम् आह---*श्री-कृष्णेन* इति । रामस् तु जन्मर्क्ष-शान्ति-स्नानार्थं मात्रा गृह एव रक्षित इति विश्वनाथः । **पृथुकौ** बाल-चिपिटौ इति कोशः । श्रंसतेश् शिरा-देशः कुड्-आगमः प्रत्यय-लोपश् चार्षः ॥२॥

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** तेनैव साकम् इति महा-वेगेन धावनात् यतः स्निग्धाः अतः सर्वेषाम् एव युगपन् निर्गमोऽपि सूचितः सहस्रस्य उपरि-सङ्ख्या---

> एकं दश-शतं चैव सहस्रम् अयुतं तथा । >
> लक्षं च नियुतं चैव कोटि-न्यर्बुदम् एव च ॥

इत्य्-आदि-वचनाद् अयुतादिस् तयान्वितान् एवं वत्सानां बालानां चासङ्ख्येयत्वम् उक्तम् इत्थं वने बालैः पाल्यमानानाम् अपि वत्सानां यदीयत्ता नाभूत् तर्हि व्रज-रुद्धानां तर्णकानां तथा गो-सङ्गतानां भुक्तस् तन्यानां वत्सानां तथा तन्मातॄणाम् अन्यासां च गवां तथा वत्सतरीणां वत्सतरणां वृषाणां च श्री-गोपाल-देव-प्रभावेण नित्यम् एव विवर्धमानानाम् इयत्ता कथम् अस्तु महिष्यादयश् च केन वा गण्याः पशवस् तद् अनुसारेण गोप-गोप्यादयश् चानन्ता ज्ञेयाः तथा चागमे रासध्यानं प्रमदाशत-कोटिभिर् आकुलित इति तत् समावेशादिकं चाचिन्त्यैश्वर्यादेवेति मुदेति स्वयं श्री-कृष्णेन प्रबोधनात् अत एव विशेषेण अन्य-दिनतोऽसाधारणतया निर्ययुः, श्री-कृष्णस्य तु वत्सैर् अपि तावद् असङ्ख्यातैः असङ्ख्य-संञ्जसख्यैर् इत्य् अर्थः । तत् सञ्जा च दर्शिता क्षीर-स्वामिना

> एवं दश-शत-सहस्राण्य् अयुतं प्रयुताख्य-लक्साम् अथ नियुतम् । >
> अर्बुदकोटिन्य् अर्बुद-पद्मे ख्र्वं निखर्वम् इति दशभिः । >
> गणनान् महाब्ज-शङ्ख-समुद्र-मध्यान्तम् अथ परार्धं च । >
> स्वहतं परार्धम् अमितं तत् स्वहतं भूर्यतासङ्ख्यम् इति ॥ >
> प्रयुत-संञ्जं लक्षम् अर्बुद-सञ्जा कोटिर् इत्य् अर्थः ।

परार्ध-पर्यन्ताष्टादश-सङ्ख्या-दश-गुणिता ज्ञेया तत्र च द्वन्द्वैक्यान् महाब्जादिकं सङ्ख्या-पञ्चकं ज्ञेयं स्वहतम् इति स्वेन गुणितम् इत्य् अर्थः इति ज्ञेयं स्वकान् स्वकान् स्व-स्व-वत्सान् इत्य् अर्थः । स्व-वत्सकान् इति पाठः स्पष्टः तत्र वत्स-प्रचार-देशे ह हर्षे ॥२.३॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** **तेनैव** साकम् इति महा-वेगेन धावनात् यतः **स्निग्धाः,** अतः सर्वेषाम् एव युगपन् निर्गमोऽपि सूचितः । सहस्रस्य उपरि सङ्ख्या---

> एकं दश शतं चैव सहस्रम् अयुतं तथा । >
> लक्षं च नियुतं चैव कोटिर् न्यर्बुदम् एव च ॥

इत्य्-आदि-वचनाद् अयुतादिस् तया **अन्वितान्** एवं वत्सानां बालानां चासङ्ख्येयत्वम् उक्तम् । इत्थं वने बालैः पाल्यमानानाम् अपि वत्सानां यदीयत्ता नाभूत्, तर्हि व्रज-रुद्धानां तर्णकानां तथा गो-सङ्गतानां भुक्त-स्तन्यानां वत्सानां, तथा तन्मातॄणाम् अन्यासां च गवां, तथा वत्सतरीणां वत्सतराणां वृषाणां च श्री-गोपाल-देव-प्रभावेण नित्यम् एव विवर्धमानानाम् इयत्ता कथम् अस्तु ? महिष्यादयश् च केन वा गण्याः ? पशवस् तद्-अनुसारेण गोप-गोप्य्-आदयश् चानन्ता ज्ञेयाः । तथा चागमे रास-ध्यानं प्रमदा-शत-कोटिभिर् आकुलित इति तत्-समावेशादिकं चाचिन्त्यैश्वर्याद् एवेति । **मुदा** इति स्वयं श्री-कृष्णेन प्रबोधनात् । अत एव विशेषेण अन्य-दिनतोऽसाधारणतया **निर्ययुः** ॥२॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** पृथुका बालाः शिक् शिक्यं सहस्रस्योपरि-सङ्ख्या अयुतादिस् तयान्वितान् ॥२॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** पृथुकाः शिशवः, शिक् भोज्यधारकं शिक्यं, सहस्रोपरिसङ्ख्ययायुतामिकया ॥२॥


______


**॥ १०.१२.३ ॥**

**कृष्ण-वत्सैर् असङ्ख्यातैर् यूथी-कृत्य स्व-वत्सकान् ।**

**चारयन्तोऽर्भ-लीलाभिर् विजह्रुस् तत्र तत्र ह ॥**

**श्रीधर-स्वामी (भावार्थ-दीपिका) :** *पूर्व श्लोकस्य व्याख्या द्रष्टव्य ।*

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** तत्र तत्र यमुना-तट-गोवर्धनादिषु सहस्रस्योपरि सङ्ख्यायुतादिस् तयान्वितान् । एवं वत्सानां बालानां चासङ्ख्येयत्वम् उक्तम् । इत्थं वने बालैः पाल्यमानानाम् अपि वत्सानां यद्-इयत्ता नाभूत् । तर्हि व्रजे रुद्धानां तर्णकानां तथा गो-सङ्गतानां तथा तत्-तन्मातॄणाम् अन्यासां च गवां तथा वत्स-तरीणां वत्स-तराणां वृषाणां च श्री-गोपाल-देव-प्रभावेण नित्यं विवर्धमानानाम्-इयत्ता कथम् अस्तु । महिष्यादयः पशवश् च केन वा गण्यास् तद्-अनुसारेण गोप्यो गोपादयश् चानन्ता ज्ञेयास् तथा चागमे रासध्यानम् प्रमदा-शत-कोटिभिर् आकलितः इति तत् तत्-समावेशादिकं त्व् अचिन्त्यैश्वर्याद् एव । कृष्णस्य तु वत्सैर् असङ्ख्यातैर् असङ्ख्यातैर् इत्य् अर्थः । असङ्ख्य-सज्ञ-सङ्ख्या क्षीरस्वामि-दृष्ट्या ज्ञेया ।

यथा---

> एकं दश-शत-सहस्राण्-अयुतं प्रयुताख्य-लक्साम् अथ नियुतम् । >
> अर्बुद-कोटिर्न्य्-अर्बुद-पद्मे खर्वः निखर्वम् इति दशभिः ॥ >
> गणनान् महाब्ज-शःख-समुद्र-मध्यान्तं परार्धं च । >
> स्वहतं परार्ध-समितं तत्-स्वहतं भूर्यतोऽसङ्ख्यम् ॥

इति प्रयुत-सञ्ज्ञं लक्षम् । अर्बुद-सञ्ज्ञा कोटिर् इत्य् अर्थः । परार्ध-पर्यताष्टादश-सङ्ख्या दश-दश-गुणिता ज्ञेयाः । तत्र च द्वन्द्वैक्यं महाब्जादिकं सङ्ख्या-पञ्चकं ज्ञेयम् । स्वहतं स्वेन गुणितम् इत्य् अर्थः । परार्धेन गुणितं परार्धं भूरि-सञ्ज्ञं भूरिणा गुणितं भूरि चासङ्ख्य-सज्ञम् इति सिद्धम् । ततश् च कृष्ण-वत्सैर् महा-यूथैः सह स्वकान् स्वकान् परार्धादि-सङ्ख्यान् वत्सान् पृथक् पृहग् यूथीकृत्येत्य् अर्थः । न च षोडश-क्रोशी-मात्रस्य वृन्दावनस्य प्रदेशे तावन्तो वत्सा नैव मान्तीति वाच्यं भगवद्-विग्रहस्येव धाम्नश् चास्य तथा-परिमितत्वेऽप्य् अचिञ्त्य-शक्या विभुत्वात् । तत्-प्रदेशैक-देशेऽपि पञ्चाशत् कोटि-परिमाण-ब्रह्माण्डार्बुदानां भगवतैव ब्रह्मणे एतद्-उत्तराध्याये दर्शयिष्यमाणत्वात् । अत एवोक्तं भागवतामृते---

> एवं प्रभोः प्रियाणां च धाम्नश् च समयस्य च । >
> अविचिन्त्य-प्रभावत्वाद् अत्र किं च, न दुर्घटम् ॥ \[लघु।भा। > १.५.५१६\]

इति तोषिणी-चक्रवर्तिकारौ ॥३॥

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** कृष्णस्य परमाकर्षाकस्य भगवतो वत्सैः सह युथीकृत्य सङ्गमय्येति स्व-स्व-वत्सानाम् अपि कृष्णवत्स-सङ्ग-सुखैकापेक्षया स्वकान् स्वकान् स्व-स्व-वत्सान् इत्य् अर्थः स्व-वत्सकान् इति पाठः स्पष्टह् । अर्भ-लीलाभिर् इति तेषां बाल्य-लीला-नैपुण्यं बोधयति । तत्र तत्र स्थाने स्थाने । ह हर्षे ॥३॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** *न व्याख्यातम्।*

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** कृष्णस्य तु वत्सैर् असङ्ख्यातैः असङ्ख्य-संज्ञ-सङ्ख्यैर् इत्य् अर्थः । असङ्ख्य-सञ्ज्ञा च क्षीरस्वामि-दृष्ट्या ज्ञेया यथा---

> एकं दश-शत-सहस्राण्य् अयुतं प्रायुताख्य-लक्षम् अथ नियुतम् । >
> अर्बुद-कोटिन्य् अर्बुद-पद्मे खर्वं निखर्वम् इति दशभिः ॥ >
> गणनान् महाब्ज-शङ्ख-समुद्र-मध्यान्तम् अथ परपरार्धम् । >
> स्वहतं परार्धम् अमितं तत् स्वहतं भूयतो\ऽसङ्ख्यम् ॥

इति प्रयुत-सञ्ज्ञं लक्षम् अर्बुद-सङ्ज्ञा कोटिर् अर्थः । परार्ध-पर्यताष्टादश-सङ्ख्या-दश-शत-गुणिता ज्ञेयाः ततश् च द्वन्द्वैक्यान् महाब्जादिकं सङ्ख्यापञ्चकं ज्ञेयं स्वहतम् इति स्वेन गुणितम् इत्य् अर्थः इति ज्ञेयम् । ततश् च कृष्ण-वत्सैर् महायुथैः सह स्वकान् स्वकान् परार्धादि-सङ्ख्यान् वत्सान् पृथक् पृथक् यूथी-कृत्येत्य् अर्थः । न च षोडश-क्रोशी-मात्रस्य वृन्दावनस्य प्रवेशे तावन्तो वत्साः नैव भान्तीति वाच्यं भगवद् विग्रहस्यैव धाम्नश् चास्य तथा-परिमितत्वेऽप्य् अचिन्त्य-शक्त्या विभुत्वात् तत् प्रदेशैक-देशेऽपि पञ्चाशत्-कोटि-योजन-प्रमाण-ब्रह्माण्डार्बुदानां भगवतैव ब्रह्मणे एतद् उत्तराध्याये दर्शयिष्यमाणत्वाद् अत एवोक्तं भागवतामृते---

> एवं प्रभोः प्रियाणां च धाम्नश् च समयस्य च ।

अविचिन्त्य-प्रभावत्वाद् अत्र किञ्चिन् न दुर्घटम् ॥\[लघु।भा। १.५.५१६\] इति ॥३॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) : असङ्ख्यातैः** सङ्ख्यातो निर्गतैः, कृष्ण-वत्सैर् महा-यूथैः सार्धं स्वकान् वत्सान् एकीकृत्व मेलयित्वा चारयन्तः । ननु, परिमिते वृन्दावने अपरिमितानां वत्सानां समावेशः कथम् ? इति चेद् भगवद्-विग्रहस्येव तस्याचिन्त्य-शक्त्या विभुत्वेन तत्-सम्भवाद् इत्य् उक्तम् ॥३॥


______


**॥ १०.१२.४ ॥**

**फल-प्रबाल-स्तवक-सुमनः-पिच्छ-धातुभिः ।**

**काच-गुञ्जा-मणि-स्वर्ण-भूषिता अप्य् अभूषयन् ॥**

**श्रीधर-स्वामी (भावार्थ-दीपिका) : काच**-आदिभिः पूर्वं मातृभिर् भूषिता **अपि फल**-आदिभिर् आत्मानम्-**अभूषयन्न्** इत्य् अर्थः ॥४॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) : काचो** मृद्-विकार-विशेषः । **गुञ्जा** कृष्णाग्राखिल-रक्त-बीज औषधि-विशेषः । **मणयो** विद्रुमादयः । *इत्य् अर्थ* इति । बालत्वाद् एव *पूर्व-भूषणान्य्* आच्छादयामासुर् इति तात्पर्यम् । स्व-स्व-गृह-समृद्ध्य्-अपेक्षया काचादयो ज्ञेयाः ॥४॥

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** अर्भ-लीलाम् एवाह---**फलेत्**इ सप्तभिः । **स्तबकाः** पुष्प-गुच्छाः । **सुमनसः** पुष्पाणि । उञ्जानां वन्यत्वेऽपि काचादि-गृह-भूषणान्तरुक्तिः-सौन्दर्येण स्थास्तुत्वेन च मातृभिर् गृहे ताभिर् भूषितत्वात् । मुक्तेति पाथः क्वचित् ॥४॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** अर्भ-लीलाम् एवाह---**फलेत्**इ सप्तभिः । **स्तबकाः** पुष्प-गुच्छाः । **सुमनसः** पुष्पाणि । **काचा** महा-रत्नेभ्यो विवेक्तुम् अशक्य-रूपत्वात् कौतुक-विशेष-कारिणः गुञ्जा **अपि** वृन्दावनीयत्वेन तथा-भूतत्वात् । बलैर् एव कौतुकेनाहृत्य मातृभिः साग्रहं हारादौ ग्रथिताः । मुक्तेति पाथः क्वचित् ॥४॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** **काचादिभिः** पूर्वं मातृभिर् **भूषिता** **अपि** **फलादिभिर्** आत्मानम् **अभूषयन्न्** इत्य् अर्थः । तत्र काच-गुञ्जे बालानाम् आग्रहात् मणि-स्वर्णे मातॄणाम् आग्रहाद् भूषणे ज्ञेये ॥४॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** मातृभिः **काचादिभिर् भूषिता अपि**, **ते** बालाः **फलादिभिर्** आत्मानम् **अभूषयन्** । तत्र काच-गुञ्जयोर् धारणं बालानाम् आग्रहात्, मणि-स्वर्णयोस् तु तन्-मातॄणाम् इति बोध्यम् ॥४॥


______


**॥ १०.१२.५ ॥**

**मुष्णन्तोऽन्योन्य-शिक्यादीन् ज्ञातान् आराच् च चिक्षिपुः ।**

**तत्रत्याश् च पुनर् दूराद् धसन्तश् च पुनर् ददुः ॥**

**श्रीधर-स्वामी (भावार्थ-दीपिका) : मुष्णन्तश्** चोरयन्तः ॥५॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) : आरात्** दूरम् । **तत्रत्या** दूरस्थाः **शिक्यादीन्** इति । शिक्येभ्य उत्तार्य प्रथमम् एवान्नादि-पात्राणि मुद्रित-मुखत्वात् पिपीलिकादि-दुःप्रवेशानि, क्वचित् तरु-तले कण्टकादिभिर् आवृत्य स्थापितानीति ज्ञेयम् । तान् एव **ज्ञातान्** सतः आराद् दूरे **चिक्षिपुः** । तत्रैव विद्रुत्य न तु प्रापिते सति **तत्रत्या** बालास् ततो\ऽपि दूरं चिक्षिपुः । एवम् अनवस्थया स्व-स्व-द्रव्यम् अप्राप्नुवतो बालान् रुदन्-मुखान् आलोक्य त एव **हसन्तो ददुः** ॥५॥

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** आदि-शब्देन पूर्वोक्त-वेत्रादीन् ज्ञातान् सतस् तत्रत्या यत्र चिक्षिपुस् तत्र वर्तमाना बालाः ॥५॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** शिक्यान्य् आदिर् येषां यष्ट्य्-आदीनां तान्, न तु शिक्यानि, तेषाम् अन्नाधारत्वेन अन्न-नाशे सति **हसन्त** इति-आदेर् अयुक्तत्वात् । ज्ञातान् सतः केषु चातिमुग्धेषु रुदत्सु हसन्त इत्य्-आदि ॥५॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** **मुष्णन्तः** चोरयन्तः **शिक्यादीन्** इति शिक्येभ्य उत्तार्य प्रथमम् एवान्न् आदि-पात्राणि मुद्रित-मुखत्वात् पिपीलिकादि-दुष्प्रवेशानि क्वचित् तरु-तले कण्टकादिभिर् आवृत्य स्थापितानीति ज्ञेयं, तान् एव ज्ञातान् सतः आराद् दूरे **चिक्षिपुः** । तत्रैव विद्रुत्य नेतुं प्रास्थिते सति **तत्रत्या** बालास् ततो\ऽपि दूराच् चिक्षिपुः । एवम् अनवस्थया स्व-स्व-द्रव्यम् अप्राप्नुवतो बालान् रुदन्-मुखान् अवलोक्य ते एव **हसन्तो ददुः** ॥५॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** विहारम् आह---अन्योऽन्यं **शिक्यादीन्** अर्थान्-**मुष्णन्तस्** तान् क्वचिल् लताभिर् आवृत्य स्थापितान् ज्ञातान् सत **आराद्** दूरे **चिक्षिपुर्** दध्रुः । धावित्वा ततो नेतुं प्रवृत्तेषु **तत्रत्या** बालास् ततोऽपि दूराच् चिक्षिपुः । ततस् तान् विमनस्कान् वीक्ष्य त एव **हसन्तः** **पुनर्** **ददुः** ॥५॥


______


**॥ १०.१२.६ ॥**

**यदि दूरं गतः कृष्णो वन-शोभेक्षणाय तम् ।**

**अहं पूर्वम् अहं पूर्वम् इति संस्पृश्य रेमिरे ॥**

**श्रीधर-स्वामी (भावार्थ-दीपिका) : यदि दूरं गतः कृष्णो** भवति, तर्हि ॥६॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) : पूर्वम् अहं** **कृष्णं** स्पृशामि, त्वत्तोऽपि पूर्वम् अहं स्पृशामीत्य् उक्त्या **तं संस्पृश्य** ॥६॥

**---------------------------------------------------------------------------------------------------------------------**

**सनातन-गोस्वामी (दिग्-दर्षिनी):** \[बृ।भा। २.७.१२०\] अधुना ताभ्यो विशिष्टतरं भगवत्-सहचराणां श्री-गोप-कुमाराणां गोपानां च माहात्म्यं षड्भिः श्लोकैः तत्र वत्स-पालन-समये वत्सपानां व्रज-बालकानां माहात्म्यं श्री-शुकदेव-पादा अवर्णयन्---यदि दूरं गतः \[भा।पु। १०.१२.६\] इति त्रयेण ।

अघासुर-विमोचन-शाद्वल-जेमनादि-विहार-कौतुकेन प्रातर् एव संख्यातीतान् वत्सान् पुरस्कृत्य गृहान् निर्गच्छता श्री-भगवता शृङ्ग-रवेण प्रबोधिताः सहस्रशो बालकास् त्वरया तेनैव सह निर्गताः । सहस्रायुत-लक्ष-कोट्य्-आदि-संख्यावतो वत्सांश् चारयन्तो\ऽपि फल-प्रवालादिभिर् वन्य-भूषणैर् आत्मानं भूषयन्तो\ऽपि शिक्य चौर्य-प्रक्षेपण-वेणु-वादन-भृङ्ग-गीतानुकरणादि-विविध-विहारान् भगवत्-प्रीत्यैवाचरन्तो\ऽपि तं संस्पृश्य सम्यग्-आलिङ्गनादिना स्पृष्ट्वा पूर्व-पदस्थ-वीप्सानुसारेणात्राप्य् अर्थतः सा बोद्धव्या संस्पृश्यैव रेमिरे विजह्रुः सुखिनो बभूवुर् वा ।

कथम् ? **अहं पूर्वं कृष्णं** स्प्रक्ष्यामि अस्प्रार्क्ष्यम् वेत्य्, अहं-पूर्वम् अहं-पूर्वम् इति रीत्या कदा वृन्दावनादि-सद्-गुण-समुदायेन हृत-मनस् तया निज-सङ्गिनो\ऽपि तान् विहाय वनानां शोभाया वीक्षणाय यदि[^१] कदाचिद् दूरं गतो भवति । तर्हि एवं श्री-भगवतो\ऽपि तेष्व् आसक्तिः सूचिता । यदि दूरं गते कृष्णे इति पाठे---कृष्णे दूरं गते न रेमिरे यदि कथञ्चिद् रेमिरे, तर्हि तं संस्पृश्येत्य् अर्थः । अन्यत् समानम् । ततश् च तथा कृष्णस्य स्पर्शनम् एव तेषां क्रीडेति भावः ॥१२०॥

[^१]: यदा


**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** ईदृश-बाल्य-क्रीडास्व् अपि तेषां श्री-भगवद्-एकपरताम् आह---यदीति । कृष्णो\ऽपि तान् विहाय न यात्य् एव । **यदि** कदाचिद् **दूरं गतो** भवतीत्य् अर्थः । किम् अर्थम् ? **वन-शोभाया ईक्षणाय** । अनेन श्री-वृन्दावनस्य परम-मनोहरत्वं सूचितम् । **सम्यक्** परिरम्भणादिना **स्पृष्ट्वा रेमिरे** स्पर्शन-रूपां क्रीडां चक्रुर् इत्य् अर्थः । यद् वा, तत् तत्-क्रीडां कुर्वन्तो\ऽपि तं संस्पृश्यैव रेमिरे, सुखिनो बभूवुर् इत्य् अग्रे\ऽपि सर्वत्रापि शब्दम् अवतार्य व्याख्येयम् । यद् वा, संस्पृश्य पश्चाद् **रेमिरे** क्रीडां चक्रुः ॥६॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** ईदृश-बाल्य-क्रीडाष्व् अपि तद् एक-परतां प्रणय-विशेषं च दर्शयति---यदीति पञ्चकेन । कृष्णोऽपि तान् विहाय दूरं न यात्य् एव । **यदि** कदाचित् द्वित्रैः सखिभिर् **दूरं गतो** भवतीत्य् अर्थः । किम् अर्थं ? **वन-शोभाया** **ईक्षणाय** अनेन श्री-वृन्दावनस्य परम-मनोहरत्वं सूचितम् । **सम्यक्** परिरम्भणादिना **स्पृष्ट्वा रेमिरे** सुखं प्रापुः ॥६॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** तं कृष्णं संस्पृश्येति अयम् अहम् इति विद्रुत्य प्रथमं कृष्णम् अस्पृशं, न त्वं, न त्वम् ! इति कोलाहलं कुर्वन्तः ॥६॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) : कृष्णो यदि दूरं गतो** भवति, तदा तम् **अहम्** एव **पूर्वम्** अस्पृशं, न तु त्वम् इति कोलाहलिनः **संस्पृश्य रेमिरे** ॥६॥


______


**॥ १०.१२.७ ॥**

**केचिद् वेणून् वादयन्तो ध्मान्तः शृङ्गाणि केचन ।**

**केचिद् भृङ्गैः प्रगायन्तः कूजन्तः कोकिलैः परे ॥**

**श्रीधर-स्वामी (भावार्थ-दीपिका) : ध्मान्तो** वादयन्तः । **भृङ्गैः** सह ॥७॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** वेणुन् त्रिविधान् । तद् उक्तम्

> एष त्रिधा भवेद् वेणुर् मुरली-वंशिकेति च । >
> पावकाख्यो भवेद् वेणुर् द्वादशाङ्गुल-दैर्घ्य-भाक् ॥ >
> स्थौल्ये\ऽङ्गुष्ठ-मितः षड्भिर् एष रन्ध्रैः समन्वितः ।

*पावकं* पावकवद् उद्दीपकम् । काम-बीजम् आख्याति वक्तीति पावकाख्यः । अत एवोक्तम् ।

> वे ब्रह्म-सुखम् इत्य् उक्तं णुः काम-सुख-वाचकः । >
> त उभे यत्र सततं वेणुः स इह कथ्यते ॥ इति ।

सप्त-च्छिद्रा स्वरैर् युक्ता मुरली चारु-णादिनी ।

> शर-चन्द्राङ्गुला दैर्घ्ये स्थौल्ये वेणु-समा स्मृता ॥ >
> ततः सार्धाङ्गुलाद् यत्र मुख-रन्ध्रं तथाङ्गुलम् । >
> शिरो वेदाङ्गुलं पुच्छं त्र्य्-अङ्गुलं सा तु वंशिका ॥ >
> नव-रन्ध्रा स्मृता सप्त-दशाङ्गुल-मिता बुधैः । \[भ।र।सि। > २.१.३६६-३६८?\]

इति भक्ति-रसामृतात् । **कूजन्तः** शब्दं कुर्वतः ॥७॥

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** ताम् एवाह---केचिद् इति चतुर्भिः । कदा दूरं गत इत्य् अपेक्षायां तेषां वर्गशः पृथक् क्रीडाम् आह---केचिद् इति चतुर्भिः । वादयन्तो भवन्ति, एवम् अग्रे\ऽपि सर्वत्र **रेमिर** इत्य् अनेनैवान्वयः । ततश् च सर्वत्र शतृङ्-प्रत्ययैस् तत्-क्रीडान्तरेव संस्पर्शनं बोध्यते । साध्व् इति क्रिया-विशेषणं पूर्वैः परैश् च सर्वैर् अपि योय्जम् । ततो वादनादाव् उत्तमत्वं यथायथम् ऊह्यम् । तेन च भृङ्गादिभ्यो\ऽपि गानादौ साधुत्वम् उक्तम् ॥७.८॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** कदेत्य् अपेक्षायाम् आह---केचिद् इति चतुर्भिः । वेणून् वादयतः वेणु-वादनस्य मध्ये मध्ये इत्य् अर्थः । वेणुम् इति क्वचित् पाठः । एवं **ध्मान्त** इत्य्-आदि तद्-आवेशात् तत् सङ्गमनासिद्धेर् झटिति पुनर् अनुसन्धानाच् चेति भावः । यद् वा, संस्पर्शानन्तरं परमानन्देन तद्-आनन्दनेच्छया च पृथक् पृथक् क्रीडां चक्रुर् इत्य् अर्थः । ताम् एवाह---**केचिद्** इत्य्-आदिभिः ॥७॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** **ध्मान्तः** वादयन्तः ॥७॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** रमणम् आह---केचिद् इति चतुर्भिः । **ध्मान्तो** वादयन्तः मृगैः कोकिलैश् च सह ॥७॥


______


**॥ १०.१२.८ ॥**

**विच्छायाभिः प्रधावन्तो गच्छन्तः साधु-हंसकैः ।**

**बकैर् उपविशन्तश् च नृत्यन्तश् च कलापिभिः ॥**

**श्रीधर-स्वामी (भावार्थ-दीपिका) : विच्छायाभिः** पक्षि-च्छायाभिः । **कलापिभिर्** मयूरैः ॥८॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** कलापो बर्हन्ति येषां ते **कलापिनः**, कलापः संहते बहे वाण्यां भूषण-तूणयोः इति मेदिनी ॥८॥

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** *न व्याख्यातम्।*

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) : वीनां** जात्य्-एक-वचन-विवक्षया **छायायाः** क्लीबत्वाभावः साध्व् इति क्रिया-विशेषणं पूर्वत्र परत्र च सर्वत्र योज्यम् । ततस् ततो\ऽप्य् उत्तमं यथा स्यात् ॥८॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) : विच्छायाभिर्** इति **वि**-शब्दस्य जात्यैकत्वेन छायाया अक्लीबत्वम् ॥८॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** **वीनां** पक्षिणां **छायाभिः** ॥८॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) : वीनां** पक्षिणां **छायाभिः** । **कलापिभिर्** मयूरैः ॥८॥


______


**॥ १०.१२.९ ॥**

**विकर्षन्तः कीश-बालान् आरोहन्तश् च तैर् द्रुमान् ।**

**विकुर्वन्तश् च तैः साकं प्लवन्तश् च पलाशिषु ॥**

**श्रीधर-स्वामी (भावार्थ-दीपिका) : कीश-बालान्** वृक्ष-शाखासु लम्बमानानि वानर-लाङ्गूलान्य् आकर्षन्तो लाङ्गूलम् अमुञ्चन्तस् **तैः** सह **द्रुमान् आरोहन्तः** । **विकुर्वन्तो** दन्त-दर्शन-भ्रू-विजृम्भादिभिस् तैः सह विकारान् कुर्वन्तः । **पलाशिषु** वृक्षेषु **प्लवन्तः** शाखायाः शाखान्तरम् उद्गच्छन्तः ॥९॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** कीशो *वानरः* । मर्कटो वानरः कीशः इत्य् अमरः ॥९॥

**---------------------------------------------------------------------------------------------------------------------**

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) : विकर्षन्तः कीश-बालान्** इत्य्-आदि । **कीश-बालान्** क्रोडे कृत्वा तन्-मातृभिर् नीयमानान् बालान् विकर्षन्तस् तेषां विकर्षणम् आलोक्य द्रुमान् आरोहद्भिस् तैः कीशैः सह द्रुमान् आरुरुहुः। कीश-बालान् कीश-लाङ्गुलानीति वा ॥९-१०॥

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** अत एव क्वचित् प्र-शब्दश् च । तैः कीशैः । अन्यत् तैर् व्याख्यातम् । यद् वा, कीश-बालान् वानर-शिशून् वृक्ष-शाखालम्बमान-लाङ्गूल-ग्रहणेनाकर्षन्तः, समम् अन्यत् । स्रवेण पर्वतादि-निर्गत-निर्झरेण संप्लुताः पूरिता इति सरितां क्षुद्रत्वं ज्ञेयम् । विहसन्त उपहसन्तः प्रातः स्वदेहच्छाया-स्वङ्गानां महा-स्थौल्य-दैर्घ्यादि-दर्शनात् । किं वा, विशेषेण हसन्तो बाह्वाद्य्-अङ्गोत्क्षेपणादिना विविधत्व-प्राप्तेः । यद् वा, तेनैव विविधाः सतीर् विशेषेण हसन्तो\ऽनुकुर्वन्तः प्रतिच्छाया-कर्तृकोऽप्य् अनुकारस् तेषूपचरितः ॥९.१०॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) : तैः** कीशैः । अन्यत् तैः । यद् वा, **कीश-बालान्** वानर-शिशून् वृक्ष-शाखालम्बमान-लाङ्गूल-ग्रहणेन **आकर्षन्तः** । समम् अन्यत् ॥९॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) :** कीश-बालान् तद्-वानर-शिशून् विकुर्वन्तो मुख-वैकृत्यादि-पूर्वकम् अनुकुर्वन्तः ॥९॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** अथ महा-वन-लीला-समाप्तौ वृन्दावन-लीलाम् आह---विकर्षन्तः कीश-बालान् इत्य्-आदि । बहुभिः कीश-बालान् कीश-शिशून् तन्-मातृभिः क्रोडे कृत्वा नीयमानान् विकर्षन्तः । तेषां विकर्षणम् आलोक्य वृक्षान् आरोहन्तीभिस् ताभिः समं वृक्षांश् चारुरुहुः। एवम् एतत् सर्वं सुगमं स्व-मतं च ॥९-१०॥

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** कीदृशान् बालान् ? वृक्ष-शाखासु लम्बमानानि व् आनर-लाङ्गूलानि तरम् उच्यमानैश् च लाङ्गूलैर् दृढं धृतैर् द्रुमान् आरोहन्तः विकुर्वन्तः भ्रू-विजृम्भादि-मुख-विकारान् कुर्वन्तः तथा तैस् सह पलादिषु वृक्षेषु प्लवन्तः शखायाः शाखान्तरं गच्छन्तः ॥९॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** कीशानां कपीनां बालान् वृक्ष-शाखासु लम्बितानि तेषां लाङ्गूलान्यकर्षन्तः दृढं धृतैस् तैर् लाङ्गूलैर् द्रुमानारोहन्त विकुर्वन्तस् तैः सह भ्रु-विजृम्भादि-मुख-विकारान् कुर्वन्तः पलाशिषु तरुषु प्लवन्तः शाखायाः शाखान्तरम् उद्गच्छन्तः ॥९॥


______


**॥ १०.१२.१० ॥**

**साकं भेकैर् विलङ्घन्तः सरितः स्रव-सम्प्लुताः ।**

**विहसन्तः प्रतिच्छायाः शपन्तश् च प्रतिस्वनान् ॥**

**श्रीधर-स्वामी (भावार्थ-दीपिका) : प्रतिच्छायाः** प्रतिबिम्बानि ॥१०॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) : भेकैर्** मण्डूकैः । **विलङ्घन्तः** प्लवन्तः । **शपन्तः** गाली-प्रदानादि-पूर्वकम् आक्रोशन्तः ॥१०॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** *न व्याख्यातम्।*

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) : स्रवेण** गिर्य्-आदि-निर्झरेण **सम्प्लुताः** पूरिताः इति तासां क्षुद्रत्वम् उक्तं, **विहसन्तः** उपहसन्तः प्रातस् तासु महा-दैर्घ्य-दर्शनात् । किं वा, विशेषेण हसन्तः भुजाद्य् उत्क्षेपनादिना विविधत्व-प्राप्तेः । यद् वा, प्रतिबिम्बानि मुख-वैकृत्यादि-पूर्वकम् अनुकुर्वन्तः ॥१०॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) : स्रवा** निर्झराः । **प्रतिच्छायाः** प्रतिबिम्बानि मुख-वैकृत्यादि-पूर्वकम् अनुकुर्वन्तः ॥१०॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** **स्रवेण** नद्य्-आदि-तटेभ्यः परिस्रुत-जलेन सम्प्लुताः पूरिताः सन्ति सरित् क्षुद्र-धाराः **प्रतिच्छायाः** स्व-प्रतिबिम्बान् भूजोत्क्षेपादिभिर् **विहसन्तः** **प्रतिस्वनान्** प्रतिध्वनीन् **शपन्तः** रे रे कस् त्वं ब्रूषे ? इति स्व-प्रतिध्वनिं श्रुत्वा कुपिताः किम् अरे माम् एव रे-रेकारेणाक्षिपसि ? तत् त्वम् अद्यैव शीघ्रं म्रियस्व इति पुनः पुनर् अनवस्थया आक्रोशन्तः ॥१०॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) : स्रवेण** गिरि-निर्झरेण **सम्प्लुताः** पूरिताः **सरितः** क्षुद्र-प्रवाहाः **भेकैः** साकं **विलङ्घ्यन्तः प्रतिच्छायाः** स्व-प्रतिबिम्बान् हसन्तः प्रतिस्वनान् स्व-प्रतिध्वनीन् शपन्तः कस् त्वं रे माम् अनुकुरुषे ? म्रियस्व ! इत्य् आक्रोशन्तः ॥१०॥


______


**॥ १०.१२.११ ॥**

**इत्थं सतां ब्रह्म-सुखानुभूत्या**

**दास्यं गतानां पर-दैवतेन ।**

**मायाश्रितानां नर-दारकेण**

**साकं विजह्रुः कृत-पुण्य-पुञ्जाः ॥**

**श्रीधर-स्वामी (भावार्थ-दीपिका) :** तान् अतिविस्मितः श्लोक-द्वयेनाभिनन्दति---**इत्थम्** इति । **सतां** विदुषां **ब्रह्म** च तत्-**सुखं** **चानुभूतिश्** च तथा स्व-प्रकाश-परम-सुखेनेत्य् अर्थः । **भक्तानां पर-दैवतेन** आत्म-प्रदेन नाथेन, **मायाश्रितानां** तु **नर-दारकतया** प्रतीयमानेन **सह विजह्रुः** । **कृतानां पुण्यानां पुञ्जा** राशयो येषां ते । ब्रह्म-विदां तद्-अनुभव एव भक्तानाम् अतिगौरवेणैव भजनम् । एते तु तेन **सह सख्येन विजह्रुः** । अहो भाग्यम् इति भावः ॥११॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** *तान्* गोपान् । श्री-शुकोऽ*भिनन्दति* श्लाघते । *इत्य् अर्थ* इति । ज्ञानिभिर् यत् स्व-प्रकाश-सुख-रूपं मन्यते तेनेति भावः । मायाश्रितानां साधारण-पुंसाम् । *इति भाव* इति। ज्ञानि-भक्तान्य-पुरुषेभ्यो गोपा एव महद्-भाग्या भगवतस् तद्-अनुवर्तित्वाद् इति तात्पर्यम् ।

एवं तेषां क्रीडां निर्वर्ण्य व्रजौकसाम् इत्य् उत्तर-श्लोकोक्त्या तद्-आदि-व्रज-वासि-मात्राणां सर्वेभ्यो\ऽधिकं सौभाग्यं स्तौति---**इत्थम्** इति । अत्र जगति प्रायस् त्रिविधा जना गण्यन्ते ज्ञानिनो भक्ताः कर्मिणश् च । तत्र सतां भक्तिमत्त्वेन सच्-छब्देनोच्यमानानां ज्ञानिनां *ब्रह्म* च तत्-सुखं चानुभूतिश् च तया सह कृष्ण-शरीरस्यैव ब्रह्म-सुखानुभूतित्वं तेनैव सह तेषां विहारात् । तस्मात् तद् आकारस्य प्राकृतत्वम् आचक्षाणा ज्ञानि मानिनो\ऽन्ये सच्-छब्देनैवोच्यते इति ज्ञेयम् ।

दास्यं गताना केवल-भक्तिमतां सतां परदैवतेनेष्टदेवेनेति तदानीन्तना व्रजस्थ-जन-भिन्नाः प्रायो दास-भक्ता एवेति त एव निर्दिष्टाः मायां वैषयिकं सुखम् आश्रितानां कर्मिणां नर-दारकेण प्राकृतम् अनुष्यबालतया प्रतीयमानेन कृष्णेन सह विजह्र रिति ज्ञानिनां तद् अनुभव एव न तु तेन सह विहारस् संभवेत् भक्तानां गौरवेण तद्-भजनम् एव न तु विहार-योग्यता कर्मिणां तु न तद् अनुभवः प्रीत्य् अभावान् न तत् तद्-भजनम् अपि कुतस् तेन विहार इत्य् एते तु **विजह्रुः** विहारस् तम् आनन्द-परिपूर्णम् अपि प्रेम-विलास मयम् आनन्द-विशेष प्राप्यैव स्वयम् अपि सर्वतो विलक्षणम् आननन्दुर् इत्य् अर्थः । अतः सर्वेभ्यः सकाशादेत एव कृत-पुण्या इति किं वक्तव्यं **कृत-पुण्य-पुंजा** एवेति लोक-प्रतीत्येवोक्तिर् न तु नित्य-सिद्धानां तेषां निखिलेभ्यो ज्ञानिभ्यो भक्तेभ्यश् चोत्कृष्टानां न तत्र प्राचीन-पुण्यवत्त्वं वस्तुतो हेतुर् इति ज्ञेयम् । **पुण्य**-शब्देन भगवत्-प्रियाचरणं वा लक्षणीयं तद्-वशीकारातिशय-रूप-प्रयोजन-लाभाय ॥११॥

**---------------------------------------------------------------------------------------------------------------------**

**हेमाद्रि (कैवल्य-दीपिका-टीका) :** **इत्थम्** इति । गोपाः श्री-कृष्णेन **सार्धं विजह्रुः** । **इत्थम्** अङ्ग-स्पर्शनादिभिः । **सतां** ब्रह्म-विदां, **ब्रह्म-सुखानुभूत्यै** ब्रह्माख्य-सुखानुभव-रूपेण । **नर-दारको** नन्दनन्दनः ॥११॥ \[मु।फ। १८.६\]

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) : इत्थं सताम्** इत्य्-आदि । **इत्थम्** अनेन प्रकारेण ते **तेन सह विजह्रुर्** इत्य् उभयत्र विशेष्य-पदाकरणं हर्षोत्कर्ष-प्रतिपादकम् । ततो न्यून-पदम् अत्र गुणः । **ब्रह्म-सुखानुभूत्या** ब्रह्म-सुखानुभवस्य, ह्रस्वश् चङ् भवति इत्य् अनेन वैकल्पिकं नदीत्वम् । तेन डस् आस, अनादरे षष्ठी । ब्रह्म-सुखानुभूतिम् अनादृत्य सतां वर्तमानानां, अतो **दास्यं गतानाम्** एकान्त-भक्तानां **पर-देवतेन** अभीष्ट-देवेन **माययाश्रितानां** माययास्पृष्टानाम् ।

अथ वा, एवं-भूतानां मध्ये **कृत-पुण्य-पुञ्जाः** । तेन कीदृशेन ? **नर-दारकेण** नर-दारा नर-स्त्रियः, प्रत्याक्रष्टुं नयनम् अबलाः \[भा।पु। ११.३०.३\] इत्य्-आदि-वक्ष्यमाणत्वात् तासां कं सुखं यस्मात्, कः कामो वा ।

यद् वा, **ब्रह्म-सुखाद्** अप्य् अनुगता या भूतिः सम्पत् तया **दास्यं गतानां** गोपीनां गोपानां वा **पर-दैवतेन**, **मायाश्रितानां** मायया आशितानाम् असुराणां नर-दारकेण मनुष्य-बालकवत् प्रतीयमानेन ।

यद् वा, मायाय आश्रितं मायाश्रयो एषु ते परम-मायिनोभवादयस् तेषां नरो नयः, नृ-नये इत्य् अतोऽनि सिद्धेः, तस्यापि दारकः खण्डकः, मायिनाम् अपि परम-मोहनेन । नृ विक्षेपे । नरो विक्सेपो वा, तस्य दारको मायाश्रितानां विक्षेप-खण्डनेन ॥११॥

**---------------------------------------------------------------------------------------------------------------------**

**सनातन-गोस्वामी (दिग्-दर्षिनी) :** \[बृ।भा। २.७.१२१\] ततस् तेषां परम-सौभाग्यालोचनेनातिविस्मिताः सन्तः श्री-बादरायणि-पादाः पुनस् तान् एवाभिनन्दन्ति---**इत्थम्** \[भा।पु। १०.१२.११\] इति । अनेन पूर्वोक्त-वत्स-चारणादिना प्रकारेण **सार्धं** कृष्णेन सह **विजह्रुः** ते बालकाः । तत्रापि कथम् ? **ब्रह्म-सुखानुभूत्या** ब्रह्म-सुखम् एव साक्षाद् अनुभवन्त इत्य् अर्थः । एवं च तेषां तत्-तद्-विहार-जातम् अपि साक्षाद् ब्रह्म-सुखानुभव-रूपम् इत्य् उक्तं स्यात् । कथम्-भूतेन ? **दास्यं गतानां** **सतां** साधूनां **परम-दैवतेन** ।

यद् वा, सताम् इत्य् अस्य पूर्वेणैव सम्बन्धः । सतां मुक्तानां या ब्रह्म-सुखानुभूतिः, तया **माया-मोहितानां तु नर-दारकेण** गोप-बालकतया प्रतीयमानेनेत्य् अर्थः । यद् वा, सतां ज्ञान-निष्ठानां ब्रह्म च तत्-सुखं चानुभूतिश् च तया स्व-प्रकाश-परम-सुखेनेत्य् अर्थः । दास्यं गतानां भक्तानां परम-दैवतेन आत्म-प्रदेन तद्-वश्येन नाथेन मायाश्रितानां जगन्-मोहन-मायाश्रय-भगवद्-विमोहनेन जितया मायया दास्येवाश्रितानाम्

______


किं वा, कात्यायनि महामाये \[भा।पु। १०.२२.४\] इत्य्-आदि-महा-मन्त्रोपासनया मायां देवीम् आश्रितानाम् अर्चितवतीनां गोपीनां भगवत्-प्रियतमानां नर-दारकेण केवलं नर-दारकतया प्रतीतेन । नर-दारक-शब्दः किशोर-वाचको विचित्र-वेश-भूषिते परम-मनोहरे नव-वधू-वरे प्रसिद्धः । एवम् ऐश्वर्यादि-सम्बन्ध-राहित्येन केवलं लौकिकवत् परमेष्ट-बुद्ध्या परमात्मीयत्वेन तासु परिस्फुरतेत्य् अर्थः ।

यद् वा, नर-दाराणां यत् रति-सुखं तेन मूर्तिमन्-नारी-परम-सुखेनेत्य् अर्थः । किं वा, नरान् दारयति प्रेम-विशेष-विस्तारणेन विदारयतीति तथा तेन । अत्र यद्यपि नारीति वक्तुम् उचितं, तथापि स्व-सादृश्येनैव सर्वेषम् एव लोकानां हृदयं विदारयेद् इति गोपीनां प्रतीतेर् मनुष्य-मात्र-विवक्षया तथोक्तम् । एवं यथोत्तरम् एषां श्रैष्ठ्यं द्रष्टव्यम्।

अहो तथा-भूतेन कृष्णेन सह विजह्रुः विहरन्ति यतः । किं वा, अतो नूनम् एत एव **कृताः पुण्यानां पुञ्जा** यैस् तथा-भूताः । पुञ्ज-शब्देनात्र अक्षयत्वं बोध्यते । यद् वा, कृतार्थादिवत् कृत-शब्देन शुद्धोक्त्या कृतानां विशुद्धानां भगवद्-अर्पित कर्म-लक्षणानां **पुण्यानां पूञ्जा** येषाम् । यद् वा, पूण्य-शब्देनात्र भक्तिः पारिभाष्यते, धर्मो मद्-भक्तिकृत् प्रोक्तः \[भा।पु। ११.१९.२७\] इति भगवद्-वचनात् ।

अथवा कृते सत्य-युगे यत् पूण्यं विशुद्ध-भगवद्-ध्यान-लक्षणं, तस्य पूञ्जा येषां तद्-रुपा वा सर्वथा परम-भक्त-वरा इत्य् अर्थः । अयं भावः---भगवान् श्री-नन्दनन्दनो\ऽयं ब्रह्म-विदां ब्रह्म-सुखानुभव-रूपेण केवलं स्फुरति ।\ अतस् तेषां हृदये स्वरूपानुभव-सुख-मात्रम् भक्तानां सच्-चिद्-आनन्द-घन-विग्रह-पर-ब्रह्म-परमात्म-परमेश्वर-रूपेण केवलं प्रस्फुरति । अतो गौरव-भरेण भजनं तद्-अनुरूपानन्द-सम्पत्तिश् च भगवत्-प्रियाणां च श्री-गोपीनां केवलं श्री-नन्द-किशोरत्वेनैव परिस्फुरति अतः परम-प्रेम-सम्पत्-विरुद्ध-ज्ञान-गौरवाद्य्-अभावात् तासां तस्मिन् परम-प्रेमैव सम्पद्यते । एतच् च पूर्वं बहुधोक्तम् एवास्ति ।

**इत्थम्** अत्यन्त-प्रेम-भरेण ता हि विवशाः, तत्र च प्रायो दिवा-विरहिण्यो रात्राव् अप्य् अस्वतन्त्रा भगवता समं मनस्-तृप्त्या रन्तुं न शक्नुवन्ति । एते तु बालकास् तेन सह तादृश-सख्यादिना गृहेषु वनेषु च स्वातन्त्र्येण तत् तद्-विचित्र-विहारम् अपि सदा कुर्वन्ति, अहो सौभाग्य-महिमैषाम् इति ।

यद्यपि भगवतीनां तासाम् एव सर्वेभ्यः सकाशात् परम-सौभाग्य-महिमा सर्वत्रैव वर्ण्यते, तथाप्य् अत्र श्री-शुकदेव-पादैः सहज-गोपी-भावानुसृत-हृदयैर् बालकानां तेषां महा-सुख-केलि-भरं वर्णयद्भिः सदा भगवता तेन सह वन-मध्ये तादृश-क्रीडा-लोभेन गोपीवत् तथोक्तम् इति ज्ञेयम् । यथा श्री-गोपीनाम् एव अक्षण्वतां फलम् इदम् \[भा।पु। १०.२१.७\] इत्य्-आदि-वचनेषु वनान्तर्-विहरतः श्री-कृष्णस्य वक्त्र-दर्शनम् एव चक्षुष्मतां फलं नान्यद् इत्य्-आदि तात्पर्यम् ॥१२१॥

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** सतां सत्ता-मात्रेण वर्तमानानां मुक्तानाम् इत्य् अर्थः । ब्रह्म आत्म-तत्त्वम् । तस्य सुखेनानायासेनानुभूतिः । साक्षात् परिस्फूर्तिस् तथा तद्-रूपेणेत्य् अर्थः । तेषां सैव परम-पुरुषार्थ-रूपेति मननेन श्री-भगवत्य् एव तथा बुद्धेर् भक्तानां परम-भजनीयेन प्रेम-भक्ति-सुख-स्वरूपेणेत्य् अर्थः । **मायाश्रितानाम्** अज्ञानां नर-दारकेण नरत्व-विदारकेण जीवत्व-नाशकेन मुक्ति-प्रदेनेत्य् अर्थः ।

यद् वा, मायां दुर्गाम् अपि आ सम्यक्, कात्यायनि महा-माये \[भा।पु। १०.२.४\] इति मन्त्र-जपादिना श्री-कृष्ण-प्राप्तये परम-श्रद्धया श्रितानां सेवितवतीनां श्री-गोपीनां भगवत्-प्रियतमानां भाविनोऽपि तद्-व्रतस्य श्री-शुक-परीक्षित्-संवादात् प्राक्तनतयात्रोक्तिर् अविरुद्धा । नर-दारको लौकिक-सुन्दर-कुमारस् तत् तया प्रतीयमानेनेत्य् अर्थः । प्रेम-भर-स्वभावेन तासु तथैव तत्-परिस्फूर्तेः ।

यद् वा, नराणां दाराः कलत्राणि, तेषां केन सुख-स्वरूपेण । एवं सदादीनां यथोत्तरं श्रेष्ठ्य-सिद्ध्या वाचो-युक्ति-क्रमोऽपि सङ्गच्छते । पुण्यान्य् अत्र, धर्मो मद्-भक्ति-कृत् प्रोक्तः \[भा।पु। ११.१९.२७\] इति श्री-भगवद्-भक्त्या प्रेम-लक्षणाया भक्तेः साधनानि श्रवणादीनि । कृतास् तेषां **पुञ्जा** यैस् ते ।

यद् वा, कृते सत्य-युगे यद् एकं श्री-भगवद्-ध्यान-लक्षणं पुण्यं, तस्य पुञ्जा येषु तद्-रूपा वा । यद् वा, साधितानुराग-**पुञ्जाः** श्री-गोपीनां प्रायो दिवा-विरहो रात्राव् अपि स्वच्छन्दं रतिर् न सिद्ध्येत् । एते त्व् इत्थं पूर्वोक्ति-स्वाच्छन्द्याइ-प्रकारेण श्री-बादरायणेर् वनान्तर् विहार-लोभात् तासाम् एव, अक्षण्वतां फलं \[भा।पु। १०.२१.७\] इत्य्-आद्य्-उक्तिवत् ॥११॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) : सतां** परम-स्वरूप-सत्ता-विभाववताम् । यद् वा, ब्रह्म-पद-सान्निध्यात् **सद्**-विशेषाणाम् उभयथा ज्ञानिनाम् इत्य् एव **अनुभूतिः** जड-प्रतियोगि-स्व-प्रकाश-वस्तु, सैव **सुखम्** आत्मत्वेन पर्यवसिततया निरुपाधि-परम-प्रेमास्पदत्वात्, सैव बृहत्तम-पर्याय-ब्रह्माख्या सर्वेषां परम-स्वरूपत्वात् तेषां केवल-तद्-रूपेण स्फुरता **दास्यं गतानां** दास्य-भक्तिमताम् ऐश्वर्यादि-पूर्णतया ततोऽपि **परेण दैवतेन** सर्वाराध्येन रूपेण स्फुरता महिम-दर्शनार्थं तत्-स्फूर्ति-द्वयस्य विरलताम् आह, मायाधिकार-पतितानां तु यत् किञ्चित् **नर-दारक**-रूपेण ज्ञान-भक्त्योर् अभावात्, न तु तत् तद्-रूपेणापि **तेन सार्धं विजह्रुः** । सहार्थ-तृतीयया स्व-प्रेम्णा वशीकृत्यात्म-सङ्गिताम् आपादितेन तेन विहारम् अपि कृतवन्त इत्य् अर्थः । अतस् तेभ्यः सर्वेभ्यः **कृत-पुण्य-पुञ्जा** इति लोकोक्तिः । वस्तुतस् तु कृतानां चरितानां भगवतः परम-प्रसाद-हेतुत्वेन पुण्याश् चारवः पुञ्जा येषां त इत्य् अर्थः । पुण्यं तु चार्व् अपि इत्य् अमरः ।

अत्र श्रीमन्-मुनीन्द्र-चरणानाम् इदं विवक्षितम्---भगवांस् तावद् असाधारण-स्वरूपैश्वर्य-माधुर्यस् तत्त्व-विशेषः । तत्र स्वरूपं परमानन्दः, ऐश्वर्यम् असमोर्ध्वानन्त-स्वाभाविक-प्रभुता, माधुर्यम् असमोर्ध्वतया सर्व-मनोहरं स्वाभाविक-रूप-गुण-लीलादि-सौष्ठवं, तत् तद्-अनुभव-साधनं च क्रमेण ज्ञानं, ज्ञेयं, भक्त्याख्य-गौरव-मिश्रा प्रीतिः, शुद्ध-प्रीतिश् च, एतत् त्रिविध-साध्य-साधना-भावेन **मायाश्रितानां** स्फूर्त्य्-आभास एव केनाप्य् अंशेन वस्तु-स्पर्शात्, नाहं प्रकाशः सर्वस्य योग-माया-समावृतः \[गीता ७.२५\] इति न्यायेन,

> तं ब्रह्म परमं साक्षाद् भगवन्तम् अधोक्षजम् । >
> मनुष्य-दृष्ट्या दुष्प्रज्ञा मर्त्यात्मानो न मेनिरे ॥ \[भा।पु। > १०.२३.११\] इत्य्-आदिवत्।

अत्र ब्रह्मादि-त्रय-क्रमश् च पूर्ववद् एव तत्र भक्त्येश्वरतया स्फूर्तिस् तु तत्-पूर्वतः पूर्णा---

> यस्यास्ति भक्तिर् भगवत्य् अकिञ्चना >
> सर्वैर् गुणैस् तत्र समासते सुराः \[भा।पु। ५.१८.१२\] इति,

भक्त्या माम् अभिजानाति \[गीता ११.५५\] इत्य् अन्तर्-भूत-सर्व-ज्ञान-वृत्तित्वात् शुद्ध-प्रीतिस् तु ततोऽपि श्लाघिष्यते, अहो भाग्यम् अहो भाग्यम् \[भा,पु। १०,\] इत्य्-आदिना ततश् च निर्विशेष-ज्ञानेन स्वरूपानुभवः गौरव-मय-ज्ञानेन ऐश्वर्यानुभवः प्रीतिमय-ज्ञानेन माधुर्यानुभव इति शुद्ध-परम-मधुरता-स्फूर्तिस् तु निर्विशेषह् ज्ञानिषु न विद्यत एव दासेष्व् अपि गौरवेण सङ्कुचित-चित्ततया यथेष्ट-ग्रहणाशक्तेर् नातीवोत्पद्यते वस्तु-विचारं तु सैव सर्वतः स्वाद्वी, आत्मारामाश् च मुनयः \[भा।पु। १.७.१०\] इत्य्-आदि परिनिष्ठितोऽपि नैर्गुण्य \[भा।पु। २.१.९\] इत्य्-आदिभ्यः, तथा ब्रह्मा भवोऽहम् अपि यस्य कलाः कलायाः \[भा।पु। १०.६८.३७\] इत्य्-आद्य् ऐश्वर्य-ज्ञान-वारिधेर् अपि श्री-सङ्कर्षणस्य भ्रातृ-स्नेह-परिप्लुत इत्य्-आदि, वृषायमाणौ नर्दन्तौ युयुधाते परस्परं \[भा।पु। १०.११.४०\] इत्य्-आदि भावेभ्यः ।

तद् एवं स्थिते सखि-चेतसो गौरवासङ्कुचिततया तत्-प्रीतेश् च तद्-असङ्कीर्णत्वेन पूर्णतया स्वभाव-विशेषेण च प्रतिक्षणम् अपि विकासिततया तेन तच् चेतसोऽपि पुनस् तादृशतया श्री-कृष्ण-चेत-आदेर् अपि तद्वद् एव तथा-विधतया सखीनाम् एव रूप-गुण-समुद्भूत-लीला-माधुर्यानाम् असाधारणी-स्फूर्तिर् इत्य् एव किं वक्तव्यम् । वारिधाव् इव तत्र निर्मथ्य-माधुर्यामृत-समुद्भव-कर्तृत्वं च स्व-प्रीति-माधुर्य-कृत-तद्-वशी-भावत्वं च दृश्यते । तत् तच् च न तत्र तत्र दृश्यत इति सर्वेभ्यः कृत-पुण्य-पुञ्जवम् अस्मांश् चमत्कारयतीति । अन्यत् तैः ।

यद् वा, पूर्वार्धं पूर्ववद् व्याख्याय तदानीं तद्-अवतारे मायाश्रितानां प्रापञ्चिकानाम् अपि कृपयाश्रितानां मधुर-नराकारेण स्फुरता स्वयं भगवतेत्य्-आदि व्याख्याएयम् । यद् वा, मात्रात्मश्रितानां तत्-कृपा-विशेषम् अवलम्बमानानाम् इति परम-मधुरतया स्फुरता तु सार्धं विजह्रुर् इत्य्-आदि योज्यम् ॥११॥

**---------------------------------------------------------------------------------------------------------------------**

**जीव-गोस्वामी (प्रीति-सन्दर्भः १००)** : तद् एवं परम-माधुर्यैक-ज्ञान-निधौ श्रीमति गोकुलेऽपि अनुगता बान्धवाश् चेति द्विविधानां तत्-प्रियाणां मध्ये ममता-विशेष-धारित्वाद् अन्त्यानां महान् एवोत्कर्षः । यथोक्तं---अहो भाग्यम् अहो भाग्यम् \[भा।पु। १०.१४.३२\] इत्य्-आदिना । अत्र व्रजौकसां कनिष्ठेष्व् अपि तेन मित्रतया स्वीकार इति यद् उच्यते तत् खलु मित्रतायाः प्रशंसाम् एवावहतीति ।

अथ तेष्व् अपि सखीनां तावद् उत्कर्षम् आह---इत्थं सतां इति । **सतां** ज्ञानिनां ब्रह्मत्वेन स्फुरंस् तावद् विरल-प्रचारः । **दास्यं गतानां**---

> मुक्तानाम् अपि सिद्धानां नारायण-परायणः । >
> सुदुर्लभः प्रशान्तात्मा कोटिष्व् अपि महामुने ॥ \[भा।पु। ६.१४.३-५\]

इत्य् अनुसारेण **पर-दैवत्वेन** स्फुरंस् ततोऽपि विरल-प्रचारः । **मायाश्रितानां** तु ज्ञान-भक्ति-मैत्री-हीनानां चिद्-एक-रूपत्वेन न स्फुरति, न च परमेश्वरत्वेन, न च प्रेमास्पदत्वेन ततस् तदीयासाधारणता-स्फूर्तौ योग्यताश्रयाभावात् । अवजानन्ति मां मूढा मानुषीं तनुम् आश्रितम् \[गीता ९.११\] इति न्यायेन अलभ्य एवेति पाद-त्रयेण तस्योदय-मात्र-दौर्लभ्यं विवक्षितम् ।

ततश् चैवम्भूतो योऽसुलभ-स्फूर्तिः श्री-कृष्णः, तेन समं साक्षाद् एव प्रेम-भूमिकोत्कर्षम् अधिरूढेन परम-सख्येनापि **विजह्रुर्** इति श्री-शुकदेवस्य चमत्कारः ।

अथवा, योऽयम् अहो तदानीं विषूचीनया कृपया **मायाश्रितानां** साधारण-जनानाम् अपि दर्शित-सर्वाकारातिक्रमि-माहात्म्येन साक्षान् नराकृति-पर-ब्रह्मत्वेन स्फुरंस् ततोऽपि तथा तथा लब्धे लाभे बन्धु-भावस् तु तैर् न लब्धः । सोऽयं महोत्कर्षः । ततश् चैवम् उत्कृष्टतरे उत्कृष्टतमेऽपि तथा तथा लब्धे लाभे बन्धु-भावस् तु तैर् न लब्धः । [^२]

सखायस् तु तथा-भूतेन **तेन सार्धं** बन्धु-भावोत्कर्ष-रूपेण सख्येन **विजह्रुर्** इत्य् अतस् त एव **कृत-पुण्य-पुञ्जाः** श्री-भगवत्-पारितोषिकानेक-सत्-कर्म-कारि-वृन्देषु परम-श्रेष्ठा इत्य् अर्थः । अत एव बान्धवान्तरेषु नेदृशं सख्यम् अस्तीति तेभ्योऽपि माहात्म्यम् आयातम् ।

[^२]: सोऽयं इत्य्-आद्य्-अतिरिक्त-पाठः ख-घ-च-करलिपिषु लभ्यते ॥


अत एव किम् एषां सखीनां साक्षात् तेन समं प्रणय-लक्षण-हार्द-विशेषेण विहरतां भाग्यं वर्णनीयम् ? ये साधारणा अपि व्रज-वासिनस् तेषाम् अप्य् आस्तां तत् तद् अन्यद् भाग्यम् । तद्-दर्शन-मात्र-भाग्यम् अपि परेषां महा-मुनीनां परम-दुर्लभम् एवेत्य् अभिप्रायेण यत्-पादांशुर् बहु-जन्म-कृच्छ्रत \[भा।पु। १०.१२.१२\] इत्य् अनन्तर-पद्यम् अपि व्याकृत्यैतद् एव सखीनां महा-भाग्य-वर्णनं पोषणीयम् । अत एवाक्रूरेण अथावरूढः \[भा।पु। १०.३८.१५\] इत्य् अत्र नमस्य आभ्यां च सखीन् वनौकस इति चोक्तम् ।

तद् एतत् तावद् अस्तु येषु सखिषु वत्सेष्व् अपि ब्रह्मणा हृतेषु अन्यान् सृज्यांस् तत् तुल्यान् दृष्ट्वा स्वयम् एवैतत् तया बभूव । तेष्व् अपि परितोषम् अप्राप्य तान् सखीन् एवानिनायेत्य् अप्य् अनुसन्धेयम् ॥११॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) : इत्थम्** इति द्वयम् ॥११॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** एवं भगवता सह क्रीडतो व्रज-बालान् प्रशंसन्न् आह---इत्थं सताम् इत्य्-आदि । मायाश्रितानां मायया कैतवेनाश्रितानां निष्कैतवानां सताम् उत्तमानां दास्यं गतानां भक्तानां मध्ये **कृत-पुण्य-पुञ्जाः** कृतं कारितं पुण्य-पुञ्जं यैः । अर्थ-विद्-द्रष्टॄणां श्रोतॄणां च, ते गोप-बाला नर-दारकेण नर-दारकाकारेण तेन कृष्णेन समम् इत्थं **विजह्रुः** । कीदृशेन ? ब्रह्म-सुखानुभूत्या ब्रह्म-सुखानुस्वरूपेण । अथवा, एक-देश-स्त्रीत्वात् स्व-मत्यै पुरुषायेतिवत् पुंलिङ्गेऽपि स्त्रीवद् रूपम् । नर-दारकाकृतिना ब्रह्मानन्द-ज्ञानेन, गूढं परं ब्रह्म मनुष्य-लिङ्गम् \[भा।पु। ७.१५.७५\] इत्य्-आद्य् उक्तेः । पुनः कीदृशेन ? **पर-दैवतेन** देवतानां परोपदेवताधिदेवेन । अथवा, **पर-दैवतेन** सार्धं **विजह्रुः** । ब्रह्म-सुखानुभूत्येति करणे तृतीया । तत्र विहारे तेषां य आनन्द आसीत्, सैव ब्रह्म-सुखानुभूतिस् तया । विशेषणे वा तृतीया । कीदृशेन नर-दारकेण ? न विक्षेपे नरो विक्षेपः । तस्य दारकेण खण्डकेन । अथवा, सतां ज्ञानिनां ब्रह्म-सुखानुभूत्या, तेऽपि तद्-अतिरिक्तम् अन्यद् ब्रह्मेति न जानन्तीत्य् अर्थः । दास्यं गतानां पर-दैवतेन परमेश्वरेण, पूर्ववन् **मायाश्रितानां** रागिणां नर-दारकेण विक्षेप-खण्डकेन परम-निर्वृति-कारिणां नर-बालक-पक्षेऽनुत्कर्षाद् अचमत्कारः ॥११॥

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** एवं तेषां क्रीडां निर्वर्ण्य व्रजौकसाम् इत्य् उत्तर-श्लोकोक्त्या तद् आदि-व्रजवासि-मात्राणाम् एव सौभाग्यं सर्वेभ्य एव सकाशाद् अधिकत्वेन स्तौति---इत्थम् इति । अत्र जगति प्रायस् त्रिविधा एव जना गण्यन्ते, ज्ञानिनो भक्ताः कर्मिणश् च, तत्र सतां भक्तिमत्त्वेन सच्-छब्देनोच्यमानानां ज्ञानिनां ब्रह्म च तत् सुखं च अणुभूतिश् च तया सहेति कृष्ण-शरीरस्यैव ब्रह्म-सुखानुभूतित्वं, तेनैव सह तेषां विहारात्, तस्मात् तद्-आकारस्य प्राकृतत्वेम् आचक्षाणाः ज्ञानि-मानिनो\ऽन्ये सच्-छब्देन नैवोच्यन्ते इति ज्ञेयम् ।

**दास्यं-गतानां** केवल-भक्तिमतां **सतां पर-दैवतेन** इष्ट-देवेनेति तदानीन्तना व्रजस्थ-जन-भिन्नाः प्रायो दास-भक्ता एवेति त एव निर्दिष्टाः । **मायां** वैषयिकं सुखम् **आश्रितानां** कर्मिणां **नर-दारकेण** प्राकृत-मनुष्य-बालतया प्रतीयमानेन कृष्णेन **सह एते विजह्रुर्** इति ज्ञानिनां तद्-अनुभव एव, न तु तेन सह विहारः सम्भवेत् । भक्तानां गौरवेण तद्-भजनम् एव, न तु विहार-योग्यता । कर्मिणां तु न तद्-अनुभवः प्रीत्य्-अभावात्, न तद्-भजनम् अपि, कुतस् तेन सह विहारः ? इत्य् एते तु विजह्रुः विहारैस् तं स्वानन्द-परिपूर्णम् अपि प्रेम-विलासमयम् आनन्द-विशेषं प्रापस्यैव स्वयम् अपि सर्वतो विलक्षणमाननन्-दुरित्य् अर्थः । अतः सर्वेभ्यः सकाशाद् एते एव कृत-पुण्या इति किं वक्तव्यं ? **कृत-पुण्य-पुञ्जा** एवेति लोक-प्रतीत्यैवोक्तिर् न तु नित्य-सिद्धानां तेषां निखिलेभ्यो ज्ञानिभ्यो भक्तेभ्यश् चोत्कृष्टतमानां तत्र न प्राचीन-पुण्यवत्त्वं वस्तुतो हेतुर् इति ज्ञेयम् । पुण्य-शब्देन भगवत्-प्रियाचरणं वा लक्षणीयं, तद्-वशीकारातिशय-रूप-प्रयोजन-लाभाय ॥११॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** एवं तेषां विहारं निर्वर्ण्य तान् सरोमाञ्चम् अभिनन्दति इत्थम् इति । ते बाला हरिण सार्धम् **इत्थं विजह्रुः** । कीदृशेनेत्य् आह---सतां ज्ञानिनां ब्रह्म-सुखानुभूत्या सुखानुभूति-रूपेण ब्रह्मणा दास्यं गतानां दास्य-भक्तिमतां विरिञ्चाद्य्-अधिकृतां पर-दैवतेन पूर्णैश्वर्येण प्रभुना मात्रात्मश्रितानां वैषयिकानन्द-सेविनां कर्मिणां तु नर-दारकेण मायिक-मनुष्य-बालकतया प्रतीतेनेत्य् अर्थः । सतां निस्तरङ्गार्णववद् विज्ञानानन्द-बृहद्-वस्तुतया समाधौ विज्ञानं दास-भाजां तु गौरवेणैव भजनं ज्ञान-भक्त्यास् तु निर्निमेष-वीक्षण-कटाक्ष-वीक्षणवद् अन्तरं मन्यन्ते, मायाश्रितानां तु समाधि-दास्य-भक्त्योर् अब्रह्मान् न तद् द्वयं तेनातिदुर्लभेन परम-पुम् अर्थेन सर्वेश्वरेण सह विहारोऽपि सख्यमयोऽभूद् इति तत् सौभाग्यं कः शक्नुयाद्-वक्तुम् इत्य् अर्थः । सहार्थ-तृतीयया स्व प्रेम्णा वशीकृतेन तेन विहारे तेषां प्राधान्यं बोध्यते कीदृशास् ते कृताः सम्पादिताः ? पुण्यानां तद्-अनुवृत्ति-लक्षणानां चारूणाम् अर्थानां पुञ्जाः यैस् ते । पुण्यं तु चार्व् अपि इत्य् अमरः ॥११॥


______


**॥ १०.१२.१२ ॥**

**यत्-पाद-पांसुर् बहु-जन्म-कृच्छ्रतो**

**धृतात्मभिर् योगिभिर् अप्य् अलभ्यः ।**

**स एव यद्-दृग्-विषयः स्वयं स्थितः**

**किं वर्ण्यते दिष्टम् अहो**[^३] **व्रजौकसाम् ॥**

[^३]: अतो


**श्रीधर-स्वामी (भावार्थ-दीपिका) :** बहु-जन्मभिः **कृच्छ्रेण धृत आत्मा** मनो यैस् तैर् अपि ॥१२॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** तेन सार्धं विहारवार्ता दूरे तावद् आस्तां तत्-संबन्धि-वस्तु-मात्रम् *अपि* दुर्लभम् इत्य् आह---यस्य **पाद-पांसुः** कोऽपि धूलि-कणः । यद् वा, यस्य पादपानां विहारास्पद-वृन्डवनीय-वृक्षाणाम् अंशुर् एकः किरणोऽपि । यद् वा, यत् पादौ पिबन्ति स-प्रेम निरीक्षन्ते ये भक्त-विशेषाः, तेषाम् **अंशुः** दूरतः किरणच्-छटापि **धृतात्मभिर्** एकाग्री-कृत-चित्तैर् लब्धुम् अनर्हः, नायं सुखापो भगवान् \[भा।पु। १०.९.२१\] इति-पूर्वोक्तेः । **स्वयं स्थित** इति स्व-दर्शन-साधनम् अनपेक्ष्येत्य् अर्थः । **दिष्टं** भाग्यं । यद् वा, **दिष्ट-महः** दिष्टस्य तेज उत्सवो वेति विश्वनाथः । सम्मुख-स्थितम् इवावलोक्याह---स एष इति । येषां नेत्र-गोचरः । स्वयं कृष्णः । **अहो** इत्य् आनन्दे । **दिष्टं** दैवम् ॥१२॥

**---------------------------------------------------------------------------------------------------------------------**

**हेमाद्रि (कैवल्य-दीपिका-टीका) : यद्** इति । **बहुषु जन्मसु** यत् **कृच्छं** तपः प्रभृतिः, तेन **धृतात्मभिः** जितेन्द्रियैः । **यत् पाद-पांशुर्** यत्-पाद-रजः स एव **यद्-दृग्-विषयः** । न तु पांशुः **दिष्टं** दैवं । **अहो** आश्चर्ये ॥१२॥ \[मु।फ। १८.७\]

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) : यत्-पाद-पांशुर्** इत्य्-आदि । यस्य पाद-रजो बहु-जन्मभिर् यत् कृच्छ्रं तपस् ततो हेतोर् **धृतो** वशीकृतो **आत्मा** यैस् तैर् आत्मारामैर् अप्य् अ**लभ्यम्** । स एव, न तु रूपान्तरेण, अतः श्री-नन्द-किशोर-रूपम् अनादि इति ज्ञेयम् । तर्हि कथं नन्द-गृहे ? तत्राह---**स्वयं स्थितो** व्रजे स्व-स्वरूपेणैव स्थितः । स एव स्वयं **दृग्-विषय** इत्य् अनेनैव सिद्धे स्थित इति करणं व्रज-लीलाया नित्यत्व-सूचनार्थम् ॥१२॥

**---------------------------------------------------------------------------------------------------------------------**

**सनातन-गोस्वामी (दिग्-दर्षिनी) :** \[बृ।भा। २.७.१२२\] अहो बत दूरे तावद् आस्ताम् एषां श्री-भगवता सह निरन्तर-विहार-सौभाग्य-महिमा तत्-सन्दर्शन-मात्र-सौभाग्यम् एवैतेषां केन वर्णयितुं शक्यम् इत्य् अभिप्रेत्य् आह---**यत्-पाद-पांशुः** \[भा।पु। १०.१२.१२\] इति ।

**यस्य** श्री-कृष्णस्य **पाद-पद्मं** तस्यैकस्यापि पांशुर् एको\ऽपि । यद् वा, पाद-पांशुः व्रज-भूम्य्-उदित-रेणु-राजि-विराजित-पाद-पद्म-चिह्न-रूप-पद-कदम्ब-सम्बन्धी यः पांशुः । यद् वा, कुत्रापि कथञ्चित् पतितः पाद-पद्म-पांशुः । एवं त्रिधापि साक्षाद् यत्-पाद-रेणुर् एको वा दूराद् गलित-पाद-रेणुवत् कथञ्चित् कश्चित् तत्-पाद-पद्म-सम्बन्धी वेत्य् अर्थः ।

अथवा, यस्य पादपानां वृन्दावनादि-वर्ति-क्रीडा-कदम्बादीनाम् एकस्याप्य् अंशुर् दीप्तिः । एवं दूराद् रवि-रश्मिवद् यत् सम्बन्धो\ऽपि कश्चिद् इत्य् अर्थः । बहुभिर् जन्मभिः कृच्छ्रेण ब्रह्मचर्यादि-क्लेशेन धृतो नियमतो विषयेभ्यो वा प्रत्याहृत्यात्मनि स्थिरीकृतात्मा मनो यैस् तैर् योगिभिः समाधि-योग-युक्तैर् अप्य् अलभ्यः लब्धुम् अशक्यः स एव सच्-चिद्-आनन्द-घन-मूर्तिः सर्वेन्द्रिय-वृत्त्य्-अतीतः, तत्र च स्वयं साक्षाच् छ्री-कृष्ण एव, न च तस्य कापि विभूतिः, कश्चिद् अंशो\ऽवतारो वा, श्री-नारायण-रूपो वा । येषां गोपानां दृग्-विषयः दृशोर् ग्रह्य-रूपवद् ग्राह्यतां प्राप्तः सन् स्थितः स्थिरतां प्राप्तः । कदाचित् कथञ्चिद् अप्य् अक्षिभ्यां नापयातीत्य् अर्थः ।

अत एषां **व्रजौकसां दिष्टं** भाग्यम् **अहो किं वर्ण्यते** किं वर्णनीयं ? वर्णयितुम् अशक्यम् इत्य् अर्थः । यद् वा, तेषां किं दिष्टं कतरत् पूर्व-जन्म-कृत-पूण्यम् एवैतद् वर्ण्यते यस्येदृशं फलं स्यात् ? अपि तु न किम् अपि दिष्टम्, इदम् केवलं भगवत्-कृपयैवेत्य् अर्थः ।

अथवा दिष्टम् अहो भाग-धेयोत्सवः ! किं वा, दिष्टस्य महस् तेजः स्वभाव इत्य् अर्थः । यद् वा, अ-कार-विश्लेषण अदृष्टं महः उत्सवः प्रभावो वेत्य् अर्थः । एवं सर्वथा तत् तद्-रूपो भक्ति-योग इति यावत्

______


अथवा पूर्वं सह-विहार-महा-सौभाग्यं वर्णयित्वा पश्चात् तद्-अन्तर् गतं दर्शन-मात्रं भाग्यं वर्ण्यते इति स्तुति-रीतिर् न भवेत्, न च महिम-वर्णन-क्रम-निर्वाह-सौष्ठवम् इत्य् अतो\ऽयम् अर्थः कल्पनीयः[^४] । अहो अस्तु तावत् सह-क्रीडा-पराणां भगवत्-प्रिय-सखानाम् एषां सौभाग्योत्कर्ष-महिमा व्रजे वसतां सर्वेषाम् अपि प्राणिनां माहात्म्यं किं वर्ण्यताम् ? इत्य् आह---यत्-पाद-पांशुर् इति । श्लोकार्थस् तु पूर्ववद् अनुसन्धेयः ।

[^४]: कथनीयः


एवं सति परम-योग-निष्ठेभ्यो व्रज-वासि-मात्रस्यैव महिमा सङ्गतः \[सिद्धः\] । ततश् च श्री-भगवत्-सङ्गिनां तद्-एक-प्रियाणां गोप-कुमाराणां परमोत्कर्षः, तात्पर्येण स्वतः सिध्यत्य् एव । अथ वा प्रस्तुत-गोप-बालक-गण-माहात्म्यम् एव साक्षात् अत्रापि प्रतिपाद्यम् ।

ततश् च दृग्-विषय इत्य् अस्यायम् अर्थः---चक्षुर्-इन्द्रियस्य विषयो रूपम् एवेत्य् अत्र योज्यं स स्वयं येषां दृग्-विषय एव स्थितः स्थैर्येण बभूव । यथा हि चक्षुर्-इन्द्रियेण रूपम् एव गृह्यते न तु रस-गन्धादि । तथा तेषां चक्षुर्भिः श्री-कृष्ण एव गृह्यते नान्यत् तत्-स्नेहाकृष्ट-चित्ततया साक्षाद् विद्यमानस्याप्य् अन्यस्यादर्शनात् । यद् वा, यथान्येषां चक्षुषा घट-पटादि-प्रत्यक्ष-निश्चये न गृह्यते, तथा तेषां चक्षुषा सर्वत्र सर्वम् एव साक्षात् श्री-कृष्ण-तया गृह्यते नान्यथेति । यथोक्तं श्री-जयदेवेन, पश्यति दिशि दिशि रहसि भवन्तम् \[गी।गो। ६.२\] इति । एवं सह-विहार-सौभाग्याद् अपि गोपी-सदृश-प्रेम्णा सर्वत्र सदा साक्षाद्-भगवत्-परिस्फूर्ति-सौभाग्य-महिमाधिकः स्याद् एवेत्य् अस्य पश्चान्-निर्देशः सङ्गच्छेत ॥१२२॥

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** अहो दूरे तावद् आस्ताम् एषां तेन सह निरन्तर-विचित्र-विहार-सौभाग्य-महिमा ! तत्-सन्दर्शन-मात्र-भाग्य-माहात्म्यम् अपि केन निर्वक्तुं शक्यते ? यद् वा, आस्तां सहचराणां तेन सह तथा तथा विहरतां सौभाग्य-माहात्म्यं, व्रज-वासिनाम् अपि सर्वेषां तत् केन वर्ण्यम् ? इत्य् आह---यद् इति ।

**यस्य** **पाद**-सम्बन्धी कुत्रापि पतितः **पांशुर्** एकोऽपि साक्षात् **स एव** । किं वा, कथञ्चित् कश्चिद् अपि सम्बन्ध इत्य् अर्थः । यद् वा, यस्य पादपः श्री-वृन्दावन-कदम्बादि-वृक्षः, तस्यांशुर् दूरतः किरण-च्छटापि, बहुभिर् जन्मभिस् तत्र यम-नियम-प्रयाहारादि-क्लेशैर् धृतः स्थिरीकृत आत्मा मनो यैः । यतो योगिभिः समाधि-युक्तैर् अप्य् अलभ्यः लब्धुम् अशक्यः, स एव स्वयम् अवतारी श्री-कृष्णो येषां दृशोर् विषयः चक्षुर्भ्यां साक्षात् दृश्यः, स्थितः स्थिरतया नित्यं बभूव । यद् वा, स एव दृग्-इन्द्रियश् च विषयः, स्वयं स्वभावतः स्थितो भक्ति-विशेषेण चित्तान्तः-संलग्नत्वात् सर्वत्र श्यामसुन्दरः श्री-वल्लभेन्द्र-नन्दनो यैः सदा दृश्यते इत्य् अर्थः । एवं सत्य् अपि यत् तेषां कदाचिद् अन्य-दर्शनं, तत् केवलं क्रीडार्थं श्री-भगवत्-सुख-परिपोषायेति ज्ञेयम् ।

अहो आश्चर्ये । तेषां दिष्टं भाग्यम् । यद् वा, दिष्टस्य महः प्रभाव इत्य् अर्थः । यद् वा, दिष्टेन महो विचित्रोत्सवः किं वर्ण्यते वर्णयिष्यते, अपि तु वर्णयितुं न शक्यत इत्य् अर्थः ॥१२॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** अहो दूरे तावद् आस्ताम् एषां तेन सह निरन्तर-विचित्र-विहार-सौभाग्य-महिमा-व्रज-वासि-मात्राणाम् अपि तद्-दर्शन-मात्र-सौभाग्यम् अपि परम-महद्भिर् अप्य् अन्यैर् अलभ्यम् इत्य् आह---यद् इति । **यस्य पाद**-सम्बन्धी कुत्रापि पतितः **पांसुर्** एकोऽपि साक्षात् स एव । किं वा, पाद-पांसुर् इति कथञ्चिद् कश्चिद् अपि सम्बन्धोऽपीत्य् अर्थः । किं वा, यस्य पादपः श्री-वृन्दावन-कदम्बादि-वृक्षः । यद् वा, यस्य पादौ पिबन्ति स-प्रेम निरीक्ष्यन्त इति भक्त-विशेषाः, तेषाम् अंशुः दूरतः किरण-च्छ् अटापि **बहुभिर् जन्मभिस्** तत्र यम-नियम-प्रत्याहारादि-क्लेशैर् **धृतः** स्थिरीकृत **आत्मा** मनो यैः । अतो **योगिभिः** समाधि-युक्तैर् **अप्य् अलभ्यः** लब्धुम् अशक्यः, **स एव** स्वयं भगवान् श्री-कृष्णः, येषां **दृशोर् विषयः** चक्षुर्भ्यां साक्षात् दृश्यः **स्वयं** स्वभावतः स्वरूपतां वा **स्थितः**, स्थिरतया नित्यम् अस्ति, यच् च किञ्चिज् जगत् सर्वं नारायणः स्थितः इतिवत् । **अहो** आश्चर्ये तेषां **दिष्टं** भाग्यम् । यद् वा, दिष्टेन महः विचित्रोत्सवः **किं वर्ण्यते** वर्णयिष्यते ? अपि तु वर्णयितुं न शक्यते इत्य् अर्थः ॥१२॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) :** दिष्टम् इति मानुष-लीलानुसारोक्तिः ॥१२॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** इदानीं वयस्य-बालकानां सौभाग्यं तावद् अतिदुर्लभम् एव, तद् आस्तां दूरे व्रज-वासि-मात्रस्यैव सौभाग्यं वर्णनीयं न भवतीत्य् आह---यत्-पाद-पांशुर् इत्य्-आदि । बहु-जन्म-कृच्छ्रतो बहु-जन्म-कृत-तपस्यातो हेतोर् बहु-जन्म-कृच्छ्रेण वा, धृतो निगृहीत आत्मा मनो यैस् तथा-भूतैर् अपि योगिभिर् यत्-पाद-पांशुर् अप्य् अलभ्यः । स एष येषां दृग्-विषयः सन् स्थितः, वर्तमाने क्तः । स वर्तमानो नित्य-प्रवृत्तः । एतेन व्रजस्थत्वस्य नित्यत्वं, अन्यथा दृग्-विषय इत्य् अनेनैव सिद्धेः, स्थित इत्य् अधिक-पदं स्यात् । तत्र कारणान्तरं नानुसन्धेयम् इत्य् आह---स्वयं स्वेच्छयैव । अथवा स्वरूपेणैव । अहो विस्मये । व्रजौकसां दिष्टं भाग-धेयं किं वर्ण्यते ? वर्णनीयं न भवतीति शेषः ॥१२॥

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** तेन सार्धं विहार-वार्ता दूरे तावद् आस्तां तत्-सम्बन्धि-वस्तु-मात्रम् अपि दुर्लभम् इत्य् आह---यद् इति । **पांसुर्** एकोऽपि धूलि-कणः । यद् वा, यस्य **पादपानां** विहारास्पदं वृन्दावनीय-वृक्षाणाम् **अंसुर्** एकः किरणोऽपि **धृतात्मभिर्** एकाग्रीकृत-चित्तैर् लब्धुम् अनर्हः, नायं सुखापो भगवान् \[भा।पु। १०.९.२१\] इति पूर्वोक्तेः स्वयं स्थित इति स्व-दर्शन-साधनम् अनपेक्ष्यैवेत्य् अर्थः । दिष्टाम् भाग्यम् । यद् वा, दिष्ट-महः दिष्टस्य तेज उत्सवो वा ॥१२॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** तेषां तत्-सखानां सौभाग्य-वार्ता तावद् दूरे तिष्ठतु व्रज-वासि-मात्राणाम् अपि तद् अशक्यं वक्तुम् इत्य् आह---यद् इति । यस्य कृष्णस्य **पाद-पांसुर्** एकम् अप्य् अङ्घ्रि-रजः, यद्-धाम-तरूणाम् **अंशुः** किरणोऽप्य् एकः **धृतामभिर्** एकाग्र-चित्तैर् योगिभिर् अप्य् अलभ्यो लब्धुम् अशक्यः, नायं सुखापो भगवान् \[भा।पु। १०.९.२१\] इत्य्-आदि-पूर्वोक्तेः । स एव स्वयं स्थित इति स्व-दर्शनोपायम् अनपेक्ष्यैवेत्य् अर्थः । अहो परीक्षिन् नृपते ! तेषां व्रजौकसां दिष्टम् भाग्यं किं वर्ण्यते इति तन् नित्य-परिकरास् ते इति भावः । तथा च नन्दः किम् अकरोत् \[भा।पु। १०.८.४६\] इति प्रश्न-जन्यस्योष्ण्यस्यात्र निर्गमो दर्शितः ॥१२॥


______


**॥ १०.१२.१३ ॥**

**अथाघ-नामाभ्यपतन् महासुरस्**

**तेषां सुख-क्रीडन-वीक्षणाक्षमः ।**

**नित्यं यद्-अन्तर् निज-जीवितेप्सुभिः**

**पीतामृतैर् अप्य् अमरैः प्रतीक्ष्यते ॥**

**श्रीधर-स्वामी (भावार्थ-दीपिका) : सुख**-**क्रीडन**-वीक्षणेन क्षमा यस्य सः । कथम्-भूतः । यस्यान्तर् अन्तरं छिद्रं **पीतामृतैर्** अपि ततो मृत्यु-भीतैर् **अमरैः** **प्रतीक्ष्यते** कथं मरिष्यति कदा वेति । **यद्** वा, कथं-भूतं **सुख**-क्रीडनम् । **यद्**-**अन्तर्-**हृदये **अमरैः** **प्रतीक्ष्यते** विचिन्त्यते **पीतामृतैर्** अपि पुनर् **निज**-**जीवितेप्सुभिः** । अयं भावः, नामृत-पान-मात्रेण जीवनं स-फलं भवति किन्तु भगवल्-लीलानुस्मरणेनेति तद् एव नित्यम् अन्तश् चिन्त्यत इति ॥१३॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** पीतामृतानां यदि मृतिभयं तदामृतस्यामृतत्व-व्याघातः स्याद् अतोऽर्थान्तरम् आह---**यद्** वेति । अयं भावः इति । निजं स्वोये च नित्ये च इति कोशान् निजं नित्यम् अर्थात् सफलं यज् जीवितं तद् इच्छुभिर् इति । न ह्य् अमृतपानेन नित्य-जीवनम् अपि तु मादकत्वात् तस्य भगव वैमुख्यापादकत्वेनानित्य-जीवनं *भवति* *। किन्तु* हरेर् अन्तश्चितनम् एव नित्य-*जीवनम्* इति तात्पर्यम् ॥१३॥

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** अथेति भिन्नोपक्रमे, प्रस्तुत-महा-रसोपधातकत्वात् । अभ्यपतत् सहसाभिमुखम् आजगाम । अन्यत् तैर् व्याख्यातम् । **यद्** वा, पीतं मुखेनात्मसात् कृतम् अमृतं मोक्षो यैर् मुक्तैर् अपीत्य् अर्थः । कथम्-भूतैः ? श्री-भगवल् लीला-दर्शनार्थ **निज**-जीवितेप्सुभिश् चिरं जिजीविषुभिर् अत-एवामरैः स्थूल-सूक्ष्म-देह-द्वय-नाश-रहितैश् चिद्-रूप-देहतया मृत्यु-शून्यैर् इति वा **प्रतीक्ष्यते** अपेक्ष्यते । अन्यत् समानम् ॥१३॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** अथेति भिन्नोपक्रमे, प्रस्तुत-महा-रसोपघातकत्वात् । अभ्यपतत्-सह-साभिमुखम् आजगाम । अन्यत् तैर् व्याख्यातम् । **यद्** वा, पीतं मुखेनात्मसात् कृतम् अमृतं मोक्षो यैर् मुक्तैर् अपीत्य् अर्थः । कथम्-भूतैः ? श्री-भगवल् लीला-दर्शनार्थं **निज**-जीवितेप्सुभिश् चिरं जिजीविषुभिर् अत एवामरैः स्थूल-सूक्ष्म-देह-द्वय-नाश-रहितैश् चिद्-रूप-देहतया मृत्यु-शुन्यैर् इति वा **प्रतीक्ष्यते** अपेक्ष्यते । अन्यत् समानम् ॥१३॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** एवं तद् विहारस्य प्रतिक्षण-परमानन्दवर्धकत्वात् स्वतः समाप्त्य् असम्भवम् आकलय्य समाप्तिं च विना भोजन-पनादिकं न सिद्ध्येद् इति प्रात्यहिक-भोजन-समयात्ययं चावधार्य लीला-शक्त्यैव तद्-विच्छेदार्थं दुष्ट-संहारस्याप्य् अवश्यकर्तव्यतया तदानीम् एवान्तर्यामि प्रेरणवशात् कश्चिद्-अघासुरो ना तेषाम् अभिमुखमानिन्य इत्य् आह---अथेति । **सुख**-क्रीडनस्य वीक्ष्यणम् अपि न क्षमत इति सर्व-सुखदम् अपि **तेषां** क्रीडनं तस्य दुःखदम् अभूद् इति भावः । **यद्** अन्तः यस्याघासुरस्यान्तरं मरण-साधकच्[^५] छिद्रं **पीतामृतैर्** अपि ततो मृत्युभीतैर् **अमरैः** कथं मरिष्यतीति प्रतीक्स्ये । **यद्** वा, यत् **सुख**-**क्रीडनम्** अन्तर् हृदये **प्रतीक्ष्यते** प्रतिक्षणम् ईक्ष्यते चिन्त्यते इत्य् अर्थः । **पीतामृतैर्** अपि कृष्ण-लीलामृत-पानं विना जीवितं वस्तुतो जीवितं न भवति यतस् तस्मान् **निज**-जीवितेप्सुभिर् इत्य् अर्थः ॥१३॥

[^५]: सावकच् इति पाथान्तरम्


**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** चरितान्तरम् अःअ---अथेति भिन्न-क्रमे, अघ-नामा महा-मुरस् तेषाम् अभिमुखम् आपतत् अभिपत्य **तेषां** **सुख-**क्रीडनस्य वीक्षणे अक्षेमो बभूव यस्याघस्यान्तर्मरण-साधनं छिद्रम् अपरैः कथम् अयं मरिष्यतीति **प्रतीक्ष्यते** कीदृशैः ? **पीतामृतैर्** अपि **निज**-जीवितेच्छुभिर् यतो मृत्युभीतैर् इत्य् अर्थः ।

**यद्** वा, यत् **सुख-**क्रीडनकम् **अमरैः** **प्रतीक्ष्यते** प्रतिक्षणं ध्यायत इत्य् अर्थः । **पीतामृतैर्** इति तत् क्रीडनामृतपानं जीवनमतस् तस्मान् **निज**-जीवितेप्सुभिर् इत्य् अर्थः ॥१३॥


______


**॥ १०.१२.१४ ॥**

**दृष्ट्वार्भकान् कृष्ण-मुखान् अघासुरः**

**कंसानुशिष्टः स बकी-बकानुजः ।**

**अयं तु मे सोदर-नाश-कृत् तयोर्**

**द्वयोर् ममैनं स-बलं हनिष्ये ॥**

**श्रीधर-स्वामी (भावार्थ-दीपिका) : कृष्ण**-प्रमुखान् अर्भकान् दृष्ट्वा **स** इति व्यवसु निश्चित्याजगरं वपुर् धृत्वा तेषां ग्रस-नाशया पथि व्यशेतेति तृतीयेनान्वयः । कंसेनानुशिष्टः प्रहितः । **बकी** पूतना । कथं व्यवस्य तद् आह---**अयं** त्व् इति सार्धेन । मम **तयोर्** द्वयोः सोदरयोः स्थाने एनं कृष्णं **स**-**बलं** **स**-सैन्यं वत्स-तत्-पाल-सहितं हनिष्यामि ॥१४॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) : अयं** **कृष्णः** । **तयोर्** **बकी**-बकयोः । पिण्ड-दानार्थम् इति शेषः । उत्तर-श्लोक-दृष्ट्या कल्प्याः । बल-शब्देनात्र बलदेवो न ग्राह्यस् तस्य वत्स-पालाव् अगूहन-लीलायामन-गतत्वात् । अत एव स वक्ष्यति केयं वा कुत आयाता दैवी वा इत्य्-आदिना ॥१४॥

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) : कृष्ण**-**मुखान्** **कृष्ण**-प्रधानानान् यो\ऽभ्यपतत् सः । किं वा, महा-दुष्टत्वदिना प्रसिद्धः । अथास्मात् **सोदर**-नाशनाद् धेतोः । अत्र ममेति पाठः सर्व-सम्मतः । वाच्य-भेदाद् अपौनर् उक्त्यम् । अन्यत् तैर् व्याख्यातम् यद् वा, **तयोर्** **द्वयोर्** निमित्तयोस् तद् वैर-ग्रहणार्थम् इत्य् अर्थः ॥१४॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** दृष्टेति त्रिकम् । अथाष्मत् सोदरनाशाद् धेतोः अत्र ममेति पाठः सर्व-सम्मतः चिच्-छुख-सम्मतश् च तेषां वाक्य-भेदाद् पौनर् उक्त्यम् ॥१४॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** **कृष्ण-मुखान्** कृष्णादीन् दृष्ट्वा सः अघासुरः इति व्यवस्य निश्चित्य तेषां ग्रसनाशया पथि व्यशेतेति त्र्तीयेनान्वयः । बकी-पूतना व्यवसायम् आह---अयन्त्व् इति सार्धेन । **अयम् कृष्णः** मम सोदरयोर् नाशकृत् अथ अत एव **तयोर्** द्वयोः पिण्ड-दानार्थम् इति शेषः । उत्तर-श्लोकार्थ-दृष्ट्या कल्प्यः सबलं **स**-सैन्यं हनिष्यामि ॥१४॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** सोऽधासुरः **कृष्ण-मुखान्** अर्भकान् दृष्ट्वा इति व्यवस्य तेषां ग्रसनाशया पथि व्यशेतेति तृतीय-श्लोक-स्थेनान्वयः । **बकी** पूतना । व्यवसायम् आह---अयन्त्व् इति सार्धकेन, **अयं** **कृष्णः** **मे** सोदरयोर् **बकी-**बकयोर् **नाशकृत्** अथ अतस् **तयोर्** द्वयोस् तिलोकार्थम् एनं अवलं **स-**सैन्यं हनिष्ये ॥१४॥


______


**॥ १०.१२.१५ ॥**

**एते यदा मत्-सुहृदोस् तिलापः**

**कृतास् तदा नष्ट-समा व्रजौकसः ।**

**प्राणे गते वर्ष्मसु का नु चिन्ता**

**प्रजासवः प्राण-भृतो हि ये ते ॥**

**श्रीधर-स्वामी (भावार्थ-दीपिका) :** ननु, तथापि व्रज-स्थास् त्व् अवशिष्येरन्न् एत्य् आह---एत इति । **तिलापः** **कृतास्** तिलोदकतया कल्पिताः । **वर्ष्मसु** देहेषु । **प्रजा एवासवो** येषां ते तथा ॥१५॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** एतेषां हनने तत्-पितरोऽन्यान् एतादृशान् उत्पदयिष्यन्तीति चेत्, तेषां तत्र सामर्थ्यम् एव नङ्क्ष्यत्य् एतच् छोकाकुलत्वाद् इत्य् आह---*नन्व्* इति । तथापि एतेषां हननेऽपि । वर्ष्म संहननं वपुः इति कोशात् ॥१५॥

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) : नष्ट-समा** मृत-प्रायाः ॥१५॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** यद् वा, तयोर् द्वयोर् निमित्तयोः तद्-वैर-ग्रहणार्थम् इत्य् अर्थः । **नष्ट**-**समा** मृत-प्रायः ॥१५॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** ननु, तथापि व्रजौकसो\ऽवशिष्येरन्नेत्य् आह---**एते** इति । **यदा** **एते** कृष्ण-प्रभृतयो बाला **मत्** **सुहृदोस् तिलापः** **कृतास्** **तदा** व्रजौकसां नन्दाद्याः नष्ट-समाः मृत-तुल्याः अथवा नष्टा सम संवत्सरा येषां ते मृता एव भविष्यन्तीत्य् अर्थः । **प्राणे** **गते** **वर्ष्मसु** नष्टत्वे **कानु** **चिन्ता** **हि** यतो **प्राण**-भृतस् ते **प्रजासवः** प्रजा एव असवो येषां ते तथा-भूताः अतः तेऽपि **मत्** सुहृदोर् मम भगिनी-भृआत्रोस् **तिलापः** कृताः तिलोदकत्वेन कल्पिताः ॥१५॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** ननु, व्रजौकसु नन्दादिषु जीवत्सु किम् एषां मारणेन तत्राहैत इति । यदैति **मत्-**सुहृदो वकीवकयोस् **तिलापः** प्रेत-तर्पणार्थस् तिलोदक-रूपाः **कृतास्** तद् एति स्फुटार्थं, **प्राणे** **गते** नष्टे सति वर्षसु देहेषु स्थितेष्व् अपि **का** **चिन्ता** न कापीत्य् अर्थः । कथम् एतद् युपपद्यते, तत्राह **ये** प्राणभृतः प्राणिनस् ते **प्रजासवः** पुत्र-प्राणा **हि** यतो भवन्तीति ॥१५॥


______


**॥ १०.१२.१६ ॥**

**इति व्यवस्याजगरं बृहद् वपुः**

**स योजनायाम-महाद्रि-पीवरम् ।**

**धृत्वाद्भुतं व्यात्त-गुहाननं तदा**

**पथि व्यशेत ग्रसनाशया खलः ॥**

**श्रीधर-स्वामी (भावार्थ-दीपिका) : स** **योजनायामं** योजन-प्रमाणेन दैर्घ्येण युक्तं च तन् **महाद्रि**वत्-**पीवरं** च । **व्यात्तं** प्रसारितं **गुहा**-तुल्यम् **आननं** यस्मिंस् तत् ॥१६॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) : आजगरम्** अजगर-सम्बन्धि । **तदा** तेषां क्रीडा-काले ॥१६॥

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) : व्यवस्य** व्यवसाय-विशेषेणास्पन्दत्वादिना **अशेत** । **तदा** तस्मिन्न् एव क्षणे, **आजगरत्वादिकं** सर्वेषाम् एव तेषां युगपद्-**ग्रसनार्थम्**, यतः **खलो** धूर्तो\ऽप्रयासेन सर्वेषाम् एकदैव ग्रसनोपाय-साधनात् । यद् वा, खलो\ऽधमः क्रूरो वा, तादृश-बालानां ग्रसने प्रवृत्तेः ॥१६॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) : हि** यतः । **व्यवस्य** व्यवसाय-विशेषेण अस्पन्दत्वादिना यतः **खलो** व्यञ्चना-पूर्वकक-हिंसकः तादृश-बालानां **ग्रसने** प्रवृत्तेः ॥१६॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** **स** अघासुरः **इति** **व्यवस्य** निश्चित्य **योजनायामं** योजन-प्रमाणेन दैर्घ्येण युक्तं च तन् **महाद्रिर्** इव **पीवरं** स्थूलं च **व्यात्तं** प्रसारितं **गुहावद् आननं** यस्मिन्, तत् **बृहद्** विपुलं **वपुः** धृत्वा स-बल-कृष्ण-**ग्रहणाशया** **पथि** **व्यशेत** शयितवान् ॥१६॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) : इति** **व्यवस्य** निश्चित्य **आजगरं** **बृहद्** **वपुर्** धृत्वा । कीदृशं ? **वपुः** **योजनायामेन** सहितं **महाद्रिवत् पीवरं** स्थूलं **व्यात्तं** प्रसारितं **गुहा**-तुल्यम् **आननं** यत्र तत् ॥१६॥


______


**॥ १०.१२.१७ ॥**

**धराधरोष्ठो जलदोत्तरोष्ठो**

**दर्य्-आननान्तो गिरि-शृङ्ग-दंष्ट्रः ।**

**ध्वान्तान्तर्-आस्यो वितताध्व-जिह्वः**

**परुषानिल-श्वास-दवेक्षणोष्णः ॥**

**श्रीधर-स्वामी (भावार्थ-दीपिका) :** अद्भुतम् इति यद् उक्तं, तद् दर्शयितुं विशिनष्टि । **धरायाम् अधरोष्ठो** यस्य सः। **जलदेषु उत्तरोष्ठो** यस्य सः । **दर्याव्** इवाननस्यान्तौ सृक्किणी यस्य सः । **गिरेः शृङ्गाणीव दंष्ट्रा** यस्य सः । ध्वान्तवद् **अन्तरास्यं** यस्य सः । **वितताध्व**-वज् **जिह्वा** यस्य सः **। परुषानिल**-वच्-**छ्वासो** यस्य सः । **दव**-वद्-**ईक्षणयोर् उष्णः**, दाववद् दृष्टिर् इत्य् अर्थः । **परुषानिल**-श्वासश् चासौ दवेक्षणोष्णश् च तथा ॥१७॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** घरायां भूमौ । दयौ गृहे । प्रान्तावोष्ठस्य सृक्किणी इत्य् अमरः । ध्वन्तवत्-तमो-युक्तम् । अन्तरास्यं मुख-मध्यम् । वितताध्ववद् विस्तृत-मार्गवत् पुरुषानिलवत् कठोरवातवत् । निष्ठुरे पुरुषम् इत्य् अमरः । दववत् वनाग्निवत् । दवदावौ वनानलौ इत्य् अमरः । इत्य् अर्थ इति । *दाववद्* दावाग्निवद् इति तात्पर्यम् ॥१७॥

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** दवाव् इव ईक्षणे यस्य सः अतस् तयोस् ताभ्यां वा उष्णश् चात एव चक्षुषी दावौ मत्वा तत एवोष्णः खरवातो\ऽयम् इत्य् अग्रे वक्ष्यति ॥१७॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** पर्षेति पुरुषेति वा पाठः परुषानिलवत् श्वसाभ्यां दववद् ईक्षणाभ्यां च तेषु वा उष्णः ॥१७॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** **धरायाम् अधरोष्ठो** यस्य सः । **जलदे उत्तरोष्ठो** यस्य सः । **दर्यौ** कन्दराव् इव **आननस्यान्तौ** सृक्किणी यस्य सः । **ध्वान्तम् अन्तर्-आस्ये** मुख-मध्ये यस्य सः । **विस्तृतः पन्था** इव **जिह्वा** यस्य सः । **परुषानिलवत् श्वासो** यस्य सः । **दवाग्निवद् ईक्षणयोर् उष्णो** यस्य, स च स च सः ॥१७॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** धरायाम् अधरोष्ठो यस्य जलदे उत्तरोष्ठो यस्य दयो कन्दराविवाननस्यान्तौ सृक्कणी यस्य, धवान्तमन्तरास्ये मुख-मध्ये यस्य **वितताध्व** जिह्वा यस्य परुषानिलवत् श्वासो यस्य दववदीक्षणयोरुष्णः दावाग्नि-तुल्य-दृष्टिर् इत्य् अर्थः । पश्चात् कर्मधारयः ॥१७॥


______


**॥ १०.१२.१८ ॥**

**दृष्ट्वा तं तादृशं सर्वे मत्वा वृन्दावन-श्रियम् ।**

**व्यात्ताजगर-तुण्डेन ह्य् उत्प्रेक्षन्ते स्म लीलया ॥**

**श्रीधर-स्वामी (भावार्थ-दीपिका) :** वस्तुतोऽजगरम् एव व्यात्त-तुण्डं **दृष्ट्वा** वृन्दावनस्य श्रीः संपदेषेति भ्रान्त्या **मत्वा** विपरीतं **व्यात्ताजगर**-तुण्ड-सादृश्येनोत्प्रेक्षितवन्तः ॥१८॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** तम् अघम् । **तादृशं** पूर्वोक्त-विशेषण-विशिष्टम् । अघासुरं **दृष्ट्वा** महा-सर्प-बुद्ध्या कांश्चित् पलायमानान् दृष्ट्वान्ये तानाहुः रे मूढा एतावत् प्रमाणः सर्पो न सम्भवतीत्य् अतो **वृन्दावन**-शोभातिशयाधायको जन्तु-विशेषो विधात्रैव रचितः । किं---तु महा-सर्प-प्रसारित-तुण्डाकार इति, निश्चिताः उत्प्रेक्षितवन्त । उत्प्रेक्षां कुर्वन्तः ॥१८॥

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** हि निश्चितम् लीलयेति तथोत्प्रेक्षणम् अपि तेषाम् एका क्रीडैवेत्य् अर्थः, तथैव सम्यक् सर्व-सङ्गत्य् आपादनात् ॥१८॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** हि निश्चितं लीलयैवेति तथोत् प्रेक्षणम् अपि तेषाम् एका क्रीडैवेत्य् अर्थः ॥१८॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** तम् अघासुरं **दृष्ट्वा** महा-सर्प-बुद्ध्या कांश्चित् पलायमानान् आश्वासयन्तः सर्वे\ऽन्ये मत्वेति

______


ननु, रे मूढाः ! एतावत् प्रमाणः सर्पो न सम्भवतीत्य् अतो **वृन्दावन**-शोभा-विशेषधायको जन्तु-विशेषो विधात्रैव रचितः किन्तु महा-सर्प-प्रसारित-तुण्डाकार इति निश्चित्य व्यात्तं प्रसृतं यदाजगर-तुण्डं ते सह **उत्प्रेक्षन्ते** उपमियते लीलयेति भयाभावः सूचितः ॥१८॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) : तं** तादृशम् अधं **सर्वे** **दृष्ट्वा** महा-सर्पधिया विद्रुतात् कांशिद् आश्वासयन्तो अन्ये **वृन्दावन**-श्रियं **मत्वा** भो मुग्धाः ! नेदृशः सर्पः सम्भवेद् अत एतद् वनशोभार्थः कश्चित् पदार्थः परेशेन निर्मितोऽस्तीति मन्वानास्तं व्यत्तेनाजगर-**तुण्डेन** सहोत्प्रेक्षन्ते लीलयेति भयाभावः ॥१८॥


______


**॥ १०.१२.१९ ॥**

**अहो मित्राणि गदत सत्त्व-कूटं पुरः स्थितम् ।**

**अस्मत्-सङ्ग्रसन-व्यात्त-व्याल-तुण्डायते न वा ॥**

**श्रीधर-स्वामी (भावार्थ-दीपिका) :** उत्प्रेक्षाम् एव प्रश्नोत्तराभ्याम् आहुः---**अहो** इति । **सत्त्व**-**कूटं** सत्त्वाभासम् इदं **वा** **न** **वा** । तत्राप्य् **अस्मत्** सङ्ग्रसनाय व्यात्तं यद् **व्याल**-तुण्डं तद्वद्-आचरति **वा** **न** **वा** ॥१९॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** कांश्चिन् मुख्य-सखीन् सम्बोध्य स्व-निश्चयस्य प्रामाण्यार्थं पृच्छति---**अहो** इति । उत्प्रेक्षोन्नीयते यत्र हेत्व्-आदिर् निह्नवं विना इति चन्द्रालोकोक्तेः । **सत्त्व**-**कूटं** निश्चलः प्राणि-विशेषः कूट-शब्दस्य पूर्व-निपाताभावस् त्व् आर्षः । यद् **वा**, सत्त्वं कूटम् इति समासः । अत्र कूट-पदं गिरि-शृङ्ग-वाचकं ज्ञेयम् ।

> कूटोऽस्त्री निश्चले राशौ लौहम् उद्गर-दम्भयोः । >
> मायाद्रि-शृङ्गयोस् तुच्छे सीरावयव-यन्त्रयोः ॥ >
> अनृते च इति मेदिनी ।

**अस्मत्** सङ्ग्रसनायास्माकं भक्षणाय । व्यात्तं प्रसृतम् । व्यालो दुष्ट-जने सर्पे इति मेदिनी । संशयोत्प्रेक्षयोर् अत्र संसृष्टिः । मित्राणीति क्लीबत्वं, मित्रं सुहृदि च द्वयोः इत्य् उक्तेः ॥१९॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** *वैष्णव-तोषणी द्रष्टव्यम्, समम् तीकाद्वयम्।*

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** गदितव्यम् एवाहुः---सत्त्वेत्य्-आदिना । अस्मादिति-आदौ यद् अग्र-भाग इति शेषः ॥१९॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** कांश्चिन् मुख्यान्-सखीन् सम्बोध्य स्व-निश्चयस्य प्रामाण्यार्थं पृच्छति---**अहो** इति । **सत्त्व**-**कूटं** निश्चलः प्राणि-विशेषः, कूटोऽस्त्री निश्चले राशौ इति मेदिनी । पूर्व-निपाताभावस् त्व् आर्षः । यद् **वा**, गिरि-शृङ्ग-वाचक-कूट-शब्देनोपमितं व्याघ्रादिभिर् इत्य् अनेन समासः । अस्माकं सङ्ग्रसनार्थम् इव **व्यात्त**-सर्प-तुण्डवद् आचरश्ति **न** **वा** ॥१९॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** तत्र केचित् स्व-मत-प्रामाण्यायान्यान् पृच्छन्ति---**अहो** इति । हे **मित्राणि** ! सखायः ! यूयं **गदत** **अस्मत्**-**पुरः**-स्थितं **सत्त्व**-**कूटं** निश्चलः प्राणि-विशेषः, कूटोऽस्त्री निश्चले राशौ इति मेदिनी । पूर्व-निपाताभाव आर्षः । **अस्मत्**-सङ्ग्रसनार्थम् इव **व्यात्त**-सर्प-तुण्डवद् आचरति **न** **वा** ॥१९॥


______


**॥ १०.१२.२० ॥**

**सत्यम् अर्क-करारक्तम् उत्तरा-हनुवद् घनम् ।**

**अधरा-हनुवद् रोधस् तत्-प्रतिच्छाययारुणम् ॥**

**श्रीधर-स्वामी (भावार्थ-दीपिका) :** निश्चितं तथैवेत्य् आहुः---**सत्यम्** इति । **अर्क**-करैर् आरक्तं **घनम्** उत्तरोष्ठ-वत् पश्यत । तस्य घनस्य प्रतिच्छाययारुणं रोधः स्थलम् अधरोष्ठ-वत् पश्यत । पश्यतेति सर्वत्रान्वेति ॥२०॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** तथैव उत्कानुसारेण यथा यूयं मन्यध्वे तथैवेति । सत्यं निश्चित-सत्ययोः इति यादवः । उत्तरोष्ठवद् उपरितनोष्ठवत् । प्रतिच्छायया प्रतिबिम्बेन अरुणं रक्तम् । अधरोष्ठवद्-अधस् तनोष्ठवत् ॥२०॥

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** गदतेति केषाञ्चित् प्रश्नं केचिद् अनुमोदमाना आहुः---**सत्यम्** इति, यथार्थं वदथेत्य् अर्थः । तद् एवाहुः---अर्केत्य् आदिना गन्धवद् इत्य् अन्तेन ॥२०॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** गदतेति केषाञ्चित् प्रश्नं केचिद् अनुमोदमाना आहुः---**सत्यम्** इति युग्मकेन । यथार्थः वदथेत्य् अर्थः । तद् एवाहुः---अर्केत्य्-आदिना गन्धवद् इत्य् अन्तेन । अर्ककरा रक्तम् इत्य् एषां पश्चिमाभिमुखा गतिस् तस्य पूर्वाभिमुखा स्थितिर् इति गम्यते प्रातस् त्यत्वात् उत्तरेत्य् अत्र पुंवद् भावः आर्षः ॥२०॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** **सत्यम्** इति यथा यूयं मन्यध्वे तथैवेति ते प्राहुः---अर्ककरैर् आरक्तं **घनम्** एतस्योत्तरोष्ठवत् पश्यत तस्य घनस्य प्रतिच्छायया अरुणं रोधः-स्थलम् अधरोष्ठवत् पश्यत हन्वोरुत्तराधरत्वासम्भवत्वाद् अत्र हनु-शब्देनोष्ट-द्वयं लक्ष्यते ॥२०॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** तन्-मतं स्वीकृत्याहुः **सत्यम्** इति हन्वोर् उत्तराधर-भावासम्भवाद् अत्र हनु-शब्देनोष्ठ-द्वयं लक्ष्य अर्ककैर् आरक्तं **घनम्** एव अस्योत्तरोष्ठवत् पश्यत तस्य घनस्य प्रतिछायया अरुणं रोधोऽपरोष्ठवत् पश्यत ॥२०॥


______


**॥ १०.१२.२१ ॥**

**प्रतिस्पर्धेते सृक्कभ्यां सव्यासव्ये नगोदरे ।**

**तुङ्ग-शृङ्गालयोऽप्य् एतास् तद्-दंष्ट्राभिश् च पश्यत ॥**

**श्रीधर-स्वामी (भावार्थ-दीपिका) :** सृक्किभ्याम् ओष्ठ-प्रान्ताभ्यां **प्रतिस्पर्धेते** तुल्यतया वर्तेते । **नगोदरे** गिरि-दर्यौ । **एतास्** **तुङ्ग**-शृङ्गालयस् तस्य दंष्ठ्राभिः स्पर्धमानाः ॥२१॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) : तुङ्ग**-शृङ्गालय उच्च-शृङ्ग-पङ्क्तयः ॥२१॥

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** एताः साक्षाद् अवर्तमानाः । एवम् अग्रे\ऽपि । **च** तु तस्य व्याल-तुण्डस्य दंष्ट्राभिस् तु, स्पर्धन्ते इति लेख्य स्पर्धमाना इति लेखक-भ्रमात् ॥२१॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** एताः साक्षाद्-वर्तमानाः एवम् अग्रे\ऽपि तस्य व्याल-तुण्डस्य-दंष्टाभिस् तु स्पर्धन्ते इति लेख्ये टीकायां स्पर्धमान् इति लेखक-भ्रमात् ॥२१॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** सृक्किभ्याम् अस्य ओष्ठ-प्रान्ताभ्यां **प्रतिस्पर्धेते** तुल्यतया वर्तेते **नगोदरे** गिरिदर्यौ एता इति तर्जन्या दर्शयन्ति तस्य सर्प-तुण्डस्य दंष्ट्राभिः स्पर्धन्ते ॥२१॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) : सव्यासव्ये** वाम-दक्षिणे **नगोदरे** गिरिदर्यावस्य **सृक्कभ्यां** मुख-प्रान्ताभ्यां प्रतिस्पर्धते सदृशतया वर्तते, तुङ्गाः शृङ्गालयो नग-शिखराणि तस्याजगरस्य दंष्ट्राभिः स्पर्धमानाः **पश्यत** ॥२१॥


______


**॥ १०.१२.२२ ॥**

**आस्तृतायाम-मार्गोऽयं रसनां प्रतिगर्जति ।**

**एषाम् अन्तर्-गतं ध्वान्तम् एतद् अप्य् अन्तर्-आननम् ॥**

**श्रीधर-स्वामी (भावार्थ-दीपिका) : आस्तृतायाम**-मार्गो विस्तृतो दैर्घ्यवान् मार्गः । **प्रतिगर्जति** प्रतिस्पर्धते । एषां शृङ्गाणाम् **अन्तर्** **गतं** मध्य-**गतं** **ध्वान्तम्** **एतद्** **अन्तर् आननम्** आननस्य मध्यं प्रति गर्जति ॥२२॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** अन्धोकारोऽस्त्रियां ध्वातम् इत्य् अमरः ॥२२॥

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) : आस्तृतायाम**-मार्ग इति श्री-वृन्दावने\ऽनन्त-पशु-वर्ग-चरणात् सर्वत्र स्वत एव महा-वर्त्म-वृत्तेः ॥२२॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** आयाम-युक्तो मार्गः आयाम-मार्गः स चास्तृत इति ध्वान्तं छायात्मकं ध्वान्तानन-मध्ययोः काल-वर्णत्वात् साम्यम् ॥२२॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** **आस्तृतायामः** विस्तृत-दैर्घ्यः मार्गः पन्थाः **रसनां** जिह्वा प्रतिरसनया सह गर्जति स्पर्धते एषां शृङ्गाणां मध्य-गतम् अन्धकारं कर्तृ **एतद्** अप्य् अन्तरानन एतस्य आनन-मध्यं प्रति-गर्जति स्पर्धते ॥२२॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** आस्तृतायाम् अमार्गो विस्तृत-दैर्ध्यः पन्थाः अस्य **रसनां** जिह्वां **प्रतिगर्जति** त्वत्-समोऽहम् इति वदतीत्य् अर्थः । एषां शृङ्गाणाम् **अन्तर्गतं** ध्वान्तं कर्तृ **एतद्** अप्य् अन्तर् आनन-मध्यं **प्रतिगर्जति** ॥२२॥


______


**॥ १०.१२.२३ ॥**

**दावोष्ण-खर-वातोऽयं श्वासवद् भाति पश्यत ।**

**तद्-दग्ध-सत्त्व-दुर्गन्धोऽप्य् अन्तर्-आमिष-गन्धवत् ॥**

**श्रीधर-स्वामी (भावार्थ-दीपिका) : दावेनोष्णः** **खरो वातोऽयम्,** **तेन** दावाग्निना **दग्धानां सत्त्वानां** यो **दुर्गन्धः,** स एव सर्प्**आन्तर्**-गत्**आमिष-गन्धवद्** **भाति** ॥२३॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) : खरस्** तीक्ष्णः, तिग्मं तीक्ष्णं खरं तद्वत् इत्य् अमरः । **सत्त्वानां** जीवानाम् । **आमिषं** मांसम् ॥२३॥

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) : भाति** इति **पश्यत**, एवम् अस्य पूर्वाभ्यां वाक्याभ्यां परेण वान्वयः ॥२३॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) : भाति** इति **पश्यत** इति मध्ये मध्ये विस्मयाय ॥२३॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** **तेन** **दावा**ग्निना **दग्धानां सत्त्वानां** यो **दुर्गन्धः,** स एव सर्प्**आन्तर्-गत-दुर्गन्ध**वद् **भाति** ॥२३॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** अयं **दावोष्ण-खर-वातो**ऽस्य श्वसवद् **भाति**, तेन दावाग्निना **दग्धानां सत्त्वानां** यो **दुर्गन्धः,** स एव **सर्पान्तर्**-गत्**आमिष-दुर्गन्धवद् भाति** ॥२३॥


______


**॥ १०.१२.२४ ॥**

**अस्मान् किम् अत्र ग्रसिता निविष्टान्**

**अयं तथा चेद् बकवद् विनङ्क्ष्यति ।**

**क्षणाद् अनेनेति बकार्य्-उशन्-मुखं**

**वीक्ष्योद्धसन्तः कर-ताडनैर् ययुः ॥**

**श्रीधर-स्वामी (भावार्थ-दीपिका) :** एवं सन्तम् एवाजगरम् अन्यथोत्प्रेक्ष्य निर्भया **ययुः** । किं **ग्रसिता** ग्रसिष्यति ? **अनेन** श्री-कृष्णेन हन्त्रा । **बकारेर् उशत्** कमनीयं **मुखम्** ॥२४॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** *एवम्* उक्त-प्रकारेण । *सन्तं* सत्यम् । *अन्यथा* असत्यम् । **अयम्** अजगरवत् प्रतीयमानो जीव-विशेषः । **तथा** **चेत्** ग्रसने कृते सति दूरस्थस्य **मुखं** **दृष्ट्वा** \"अस्मद्-दृष्टि-गोचर एव कृष्ण आस्ते, का चिन्ता ?\" इति लब्ध-विश्वासाः, \"एतद्-बिल-मध्ये किम् अप्य् अस्ति भोः सखायस् तद् अवश्यं पश्याम\" इति बाल्य-चापल-कौतुकोल्लासात् **कर-ताडनैर्** निज-निर्भयत्व-द्योतनाय कर-ताडनं हास्याङ्गं सति सर्पे तत्-पलायनं वाभिप्रेतम् ॥२४॥

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** इत्य् एतद् वदन्त **उद्धसन्तस्** तस्य खलत्वानुसन्धानेन । किं वा, ज्ञात्वापि तथोत्प्रेक्षणेन स्वयं हसन्तः एव, विशेषतश् च श्री-कृष्णस्य सुन्दरं **मुखं** **निरीक्ष्य** उच्चैर् **हसन्त** इत्य् अर्थः । यद् वा, तन्-मुखं वीक्ष्येति तद् अनुमत्य्-अर्थम् इव । किं वा, भवतात्रावहितेन भाव्यम् इति विज्ञापनार्थम् इव । किं वा, परम-प्रियत्वेन स्वभावत एव **कर-ताडनैर्** इति कर-तालीः \[दत्त्वा\] कृत्वेत्य् अर्थः । तच् च लोक-रीत्या सर्प-सारणार्थम् इव, वस्तुतस् तु निर्भयत्वेन निज-वीर-दर्प-प्रकटनात्, बाल्य-क्रीडा-स्वभावाद् एव वा **ययुर्** अग्रतो\ऽधावन्न् इत्य् अर्थः ॥२४॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) : इत्य्** एतद् वदन्तः **उद्धसन्तः** तस्य खलत्वारोपणेन । किं वा, स्वयं हसत एव विशेषतश् च श्री-कृष्ण-**मुखं** **निरीक्ष्य** **उच्चैर् हसन्त** इत्य् अर्थः । किं वा, भवतात्रावहितेन भाव्यम् इति नर्मणा विज्ञापनार्थम् इव । **कर**-**ताडनैर्** इति कर-तालीः कृत्वेत्य् अर्थः । तच् च लोक-रीत्या सर्पापसारणार्थम् इव निर्भयत्वेन निज-वीर-दर्प-प्रकटनार्थम् इव च **ययुः** अग्रतोऽधावन्न् इत्य् अर्थः ॥२४॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** मिलिताः सर्वे किञ्चित् स-भयम् आहुः---**अस्मान्** इति । **अयं** यदि सत्य एव सर्पः स्याद् इति भावः । तन् मध्य एव केचिद् आश्वासयन्त आहुः \"**तथा** **चेत्** क्षण-मात्राद् एव **अनेन** कृष्णेन हन्त्रा बक इव नाशं प्राप्स्यति\" इत्य् उक्त्वा **बकारेर्** दूर-स्थितस्य कृष्णस्य **मुखं** वीक्ष्येति \"अस्मद्-दृष्टिम् आचर एव कृष्ण आस्ते, का चिन्ता ?\" इति लब्ध-विश्वासा **उद्धसन्त** इति \"एतद्-बिल-मध्ये **किम्** अप्य् अस्ति भोः सखायः ! तद् अवश्यं पश्याम\" इति बाल्य-चापल्यतः कौतुकोल्लासात् **कर**-**ताडनैर्** इति निज-निर्भयत्व-वीरत्व-द्योतनाय सर्पापसारणार्थं वा **ययुर्** अधावन् । वत्सा अपि पुच्छान् उद्यम्य तान् अन्वधावन्न् इति ज्ञेयम् ॥२४॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** मिलिताः सर्वे किञ्चिद्-भीता आहुरस्मान् इति । वस्तुतश् **चेद्** **अयं** सर्प एव स्याद् इति भावः । तत्रैव केचिद् आहुः---**तथा** **चेद्** अनेन कृष्णेन **क्षणाद्** एव बकवद् विनङ्क्ष्यतीति गदित्वा दूरस्थस्य **बकारेर् उशन्** मनोज्ञं **मुखं** **वीक्ष्य** इति तद्-दृष्टि-विषयेन का चिन्ता ? इति भावः । \"एतद्-बिल-मध्ये किम् अस्ति ? तत् किं न द्रष्टव्यम् ?\" इत्य् **उद्धसन्तः** । **कर-ताडनैर्** इति निर्भयत्वं वीरत्वं च द्योतयन्तस् तद् **ययुस्** तान् अनु वत्साश् चोत्पुच्छा अधावन् ॥२४॥


______


**॥ १०.१२.२५ ॥**

**इत्थं मिथोऽतथ्यम् अतज् ज्ञ-भाषितं**

**श्रुत्वा विचिन्त्येत्य् अमृषा मृषायते ।**

**रक्षो विदित्वाखिल-भूत-हृत्-स्थितः**

**स्वानां निरोद्धुं भगवान् मनो दधे ॥**

**श्रीधर-स्वामी (भावार्थ-दीपिका) : अमृषा** वस्तुतः सर्प-वपुर् असुर एव **मृषायते** **स्वानां** सर्प-सादृश्य-गोचरत्वेन प्रतीयते इति तान् **निरोद्धुं** वारयितुं यावन् **मनो** **दधे** तावत् प्रविष्टा इत्य् उत्तरेणान्वयः ॥२५॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** अतथ्यम् असत्यम् । न तं जानन्तीत्य् **अतज्** ज्ञास् तेषां भाषितम् ॥२५॥

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** इत्थम् उक्त-प्रकारं **स्वानां** स्वकीयानाम् अपि मिथो\ऽतज् ज्ञस्य् एव भाषितम् अत एवातथ्यम् अयथार्थं **श्रुत्वा**, यतो\ऽमृषा सत्यं व्यात्ताजगर-तुण्डम् अपि **मृषायते** वृन्दावन-श्रीत्वेन भासते---अहो कौतुकम् इति । यद् वा, अतत्थ्यं मित्थ्या-भूतम् अपि वृन्दावन-श्रीत्वम् **अमृषा** सत्यम् एवामृषायते । एषां भाषित-परिपाट्या सत्य-वद्-भासते---अहो एषां महा-कविवद्-बुद्धि-वैभवम् इति विचिन्त्य, किं च, नत्वयम् अजगरो\ऽपि किन्त्व् अघ-नामा राक्षस इति विदित्वातो\ऽखिल-**भूत**-हृदि स्थितः परमात्मत्वात् । यद् वा, सर्व-प्रवर्तको\ऽपि तान् निरोद्धं **मनो** **दधे**, इच्छाम् अकरोत्, यतो **भगवान्** भक्त-वत्सलः ॥२५॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** इत्थम् उक्त-प्रकारं **स्वानां** स्वीयानाम् अपि मिथो **अतज्** ज्ञानाम् इव भाषितम् अत एवातथ्यम् अयथार्थं **श्रुत्वा** यतः **अमृषा** सत्यं व्यात्ताजगर-तुड्णम् अपि **मृषायते** वृन्दावन-श्रीत्वेन भासते अहो आश्चर्यम् इति किं च, न त्व् अयं केवलम् अजगरोऽपि किं तु अघनाम-राक्षस इति विदित्वा कुतः अखिल-**भूत**-हृदि स्थितः परमात्मत्वात् एवं सर्व-प्रवर्तकोऽपि **भगवान्** सर्वैश्वर्य-युक्तोऽपि तान् **निरोद्धुं** **मनो** **दधे** इच्छाम् अकरोत् ॥२५॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** मिथः परस्परम् अतज् ज्ञानां **भाषितं** तथ्यम् अयथार्थं **श्रुत्वा** **अमृषा** सत्यम् एव सर्प-तुण्डं हन्त हन्तैषां **मृषायते** नेदं सर्प-तुण्डं किन्नु वृन्दावन-श्रीर् इति प्रतीतिर् भवतीति विचिन्त्य किं च, न केवलं सर्पोऽपि किन्त्व् अघ-नामकं रक्ष इति विदित्वा कुतः अखिल-**भूत**-हृदि स्थितः परमात्मत्वेन सर्वज्ञत्वात् **स्वानां** स्वांस् तान् निरोद्ध्वं वारयितुं **मनो** **दधे** ॥२५॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** मिथ इत्थम् अतज् ज्ञानां बालां भाषितम् अतथ्यमयथार्थं **श्रुत्वा** **भगवान्** **अमृषा** सत्यं सर्प-वपुर् एषां **मृषायते** नेदं सर्प-वपुः किन्तु वृन्दावन-श्रीर् इति वस्त्व् अन्तरतया प्रतीयते इति विचिन्त्य न त्व् एतावद् एव **रक्षो** राक्षओऽयम् इति विदित्वा यतोऽखिलेति सर्वज्ञ इत्य् अर्थः । स्वानाम् इति कर्मणि षष्ठी स्वान् बालान् निराद्धुं निवारयितुं यावन् मनो **दधे** तावत् प्रविष्टा इत्य् उत्तरेणान्वयः ॥२५॥


______


**॥ १०.१२.२६ ॥**

**तावत् प्रविष्टास् त्व् असुरोदरान्तरं**

**परं न गीर्णाः शिशवः स-वत्साः ।**

**प्रतीक्षमाणेन बकारि-वेशनं**

**हत-स्व-कान्त-स्मरणेन रक्षसा ॥**

**श्रीधर-स्वामी (भावार्थ-दीपिका) : तावत्** प्रविष्टा एव केवलं, **न** तु तेन गीर्णा गिलिताः । जीर्णाः इति पाठेऽपि स एवार्थः । कथं भूतेन । हतयोः स्वकयोर् अन्तं स्मरत्य् अनुध्यायतीति तथा तेन । अत एव बकारेः श्री-कृष्णस्य प्रवेशं **प्रतीक्षमाणेन** ॥२६॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** स्वकयोः बकी-बकयोः । **प्रतीक्षमाणेन** कदा प्रवेक्ष्यतीति विचार्यमाणेन । **न** चात्र भगवतः सत्य-सङ्कल्पता व्यभिचरतीति शङ्कनीयम् । अस्मान् किम् अत्र ग्रसिता निविष्टानयं तथा चेद्-बक-वद् विनङ्क्ष्यति इति तद्-भक्त-सङ्कल्पस्याप्य् अत्र वर्तमानत्वात् । मत्-सङ्कल्प-मद्-भक्त-सङ्कल्पयोर् मध्ये मद्-भक्त सङ्कल्पस्यैव गरीयस् त्वम् इति भक्तवश्येन भगवतैव प्राक्-कृताया मर्यादायास् तथा लीला-शक्तेश् च सर्वोपमर्दिन्याः । सर्वदा जागरूकत्वात् ॥२६॥

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** यावन् मनो दधे **तावत्** **स-वत्साः** **शिशवः** प्रविष्टा इत्य्-आदिकं तस्य बाह्य-लीलावद् आन्तर-लीला तदीयान्तर-वृत्तर् दशि-भक्ति-विनोदार्थ, अन्यथा सत्य-सङ्कल्पस्य ज्ञान-घन-मूर्तेस् तस्य तत् तद् असम्भवः । **न** च वक्तव्यम्---लोक-हितार्था तस्य बाह्य-चेष्टा कथञ्चिद्-विज्ञेया स्यात्, समुद्र-कोटि-गम्भीराशयस्यान्तर-चेष्टा केन ज्ञातुं शक्येति, यतः प्रिय-जनेषु तस्य किञ्चिद्-गुह्यं नास्ति, तथा चोक्तं श्री-वैष्णव-प्रवरेण-उल्लङ्गित-त्रिविध-सीम समातिशायि, सम्भावनं तव परिव्रीढम् स्वभावम् माया-बलेन भवतापि निगुह्यमानं पश्यन्ति केचिद् अनिशं त्वद् अनन्य-भावाः । इति, अन्यथा श्री-बादरायणोर् विचिन्त्येत्य् आद्य् उपपत्तिः । यद् वा, यावन् मधनो दधे तावद् इति तद् इच्छा-प्रवृत्तेः प्राग् एवेत्य् अर्थः । यद् वा, रक्ष एव निरोद्धुं संहर्तुं स्वानाम् इत्य् अस्य पूर्वार्धेनैवान्वयः एवम् अत्र किञ्चित् समाधानं स्याद् अन्यत्र तु तथैव बोद्धव्यम् । न गीर्णा मुख-सम्बरणादिना **न** गिलिता इत्य् अर्थः । तत्र हेतुः---प्रतीक्षमाणेनेति ॥२६॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** यावन् मनो दधे **तावत्** **स-वत्साः** **शिशवः** प्रविष्टा इत्य्-आदिकं तस्य बाह्य-लीलावद् अवान्तर-लीला सा च प्रिय-जन-प्रेम-रसावेशमयीति पूर्ववत् सिद्धान्त-पद्धतिः अन्यथा सत्य-सङ्कल्पस्य ज्ञान-घन-मूर्तेस् तस्य तत् तद् असम्भवात् वत्सानां प्रवेशश् चात्र पश्चात् स्थितानां बालानां करताडनेन धावनेन च विद्रवणात् अत एव तत्-सङ्गेन बालानां तद् भयानकतमो दावाग्निमयत्वेन अत्यन्त-प्रवेशम् अनिच्छताम् अपि तद् उदर-मध्य-पर्यन्त-गमनं तेषाम् असङ्ख्यानां तत्र समावेशस् तु लीला-शक्ति-प्रभावाद् एव ज्ञेयः **न** गीर्णा मुख-सङ्कोचनादिना **न** निरुद्धा इत्य् अर्थः । **न** जीर्णा इति पाठे मारयितुं नेष्टा इत्य् अर्थः । अन्यत् तैः तत्र **स** एवार्थ इति मुख-सङ्कोचनाङ्गमोटनादेर् जारणेच्छामयत्वात् ॥२६॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** यावन् मनो दधे **तावत्** असुरस्योदर-मध्यं प्रविष्टाः किन्तु **न** गीर्णा **रक्षसा** **न** गिलिता जीर्णा इति पाठे\ऽपि स एवार्थ इति स्वामि-चरणाः कीदृशेन हतौ स्वकौ बकी-बकौ अन्तरन्तः-करणेन स्मरतीति तथा तेन अत एव बकारेः कृष्णस्य प्रवेशं प्रतीक्षिमाणेन न चात्र भगवतः सत्य-सङ्कल्पता व्यभिचरति स्मेत्य् आशङ्कनीयम् अस्मान् किम् अत्र ग्रसिता निविष्टानयं तथा चेद्-बकवद् विनङ्क्ष्यति इति भक्त-सङ्कल्पस्याप्य् अत्र वर्तमानत्वात् मत् सङ्कल्प-मद्-भक्त-सङ्कल्पयोर् मध्ये मद्-भक्त-सङ्कल्पस्यैव गरीयस् त्वम् इति भक्तवश्येन भगवतैव प्राक् कृताया मर्यादायास् तथा लीला-शक्तेश् च सर्वोपमर्दिन्याः सर्वदा जागरूकत्वात् ॥२६॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** प्रविष्टा एव किन्तु **रक्षसा** तेन **न** गीर्णा न गिलिताः कीदृशेन ? वकारेः कृष्णस्य प्रवेशनं **प्रतीक्षमाणेन** तत्-प्रतीक्षां कुतः ? तत्राह---तेन हतौ स्वकौ बकी-बकावन्तः स्मरतीति तेन यद्य् अपि एते शिशवोऽपि तत्-पार्षदत्वात् सर्वज्ञा एव तथापि लीला-सिद्धये तल्-लीला-शक्तिर् एव तत्-सार्वज्ञ्यम् आवृणोतीत्य् उक्तम् एव अत्र अस्मान् किम् अत्र ग्रसिता निविष्टान् \[१०.१२.२४\] इत्य्-आदि-विदितेन भक्त-सङ्कल्पेन स्वानां निरोद्धुं भगवान् मनो-दधे इति भगवत्-सङ्कल्पः स्तभ्यते तस्यैव बलीयस्त्वात् ॥२६॥


______


**॥ १०.१२.२७ ॥**

**तान् वीक्ष्य कृष्णः सकलाभय-प्रदो**

**ह्य् अनन्य-नाथान् स्व-कराद् अवच्युतान् ।**

**दीनांश् च मृत्योर् जठराग्नि-घासान्**

**घृणार्दितो दिष्ट-कृतेन विस्मितः ॥**

**श्रीधर-स्वामी (भावार्थ-दीपिका) : स्व-कराद्** **अवच्युतान्** विनिःसृतान् । **विस्मितः** सन् **कृत्यं किम् अत्र** इत्य्-आदि **विचिन्त्य** तत्रोपायं ज्ञात्वा स्वयम् अप्य् **अविशद्** इत्य् अन्वयः ॥२७-२८॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) : घृणार्दितो** दया-युक्तः । घृणा जुगुप्सा-कृपयोः इति मेदिनी । **दिष्ट-कृतेन** लिला-शक्त्य्-अनुकूल-काल-कृतेन तत्-प्रदेश-कर्मणा **विस्मितः** । कालो दिष्टोऽप्य् एनेहापि इत्य् अमरः । अहो न तावद् एषां प्रारब्ध-कर्म सम्भवति । न च तद् विनाप्य् अत्र कर्मणि अन्तर्यामी प्रवर्तयेत् तस्य मत्-स्वरूपत्वेन मत्-प्रातिकूल्यान् अर्हत्वाच् च । तस्मान् मत्-सहचारान् अपि एतादृशीर् दुरवस्था दर्शयत्या मत्-प्रातिकूल्येऽप्य् अशङ्कमानायाः प्रेम-पूर्णं मां करुण-रस-निमग्नी-कर्तु-कामाया मदीय-लीला-शक्तेर् एवेदं कर्म । मयि पुरुषोत्तमे रसमय-मूर्तौ तस्या एवैतावत् प्रभविष्णुत्वम् इति बन्धु-विच्छेद-शोकार्तत्वेऽपि विस्मयेनैषत् विस्मितो\ऽभूद् इति ॥२७॥

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** स्वत एव विश्वस्य **अभय-प्रदाता** विशेषतश् च तान् **अनन्य**-**नाथान्** एकान्तिनः **स्व-कराद्** **अपच्युतान्** निजाभय-हस्ततो दूर-गतान्, अत एव **दीनान्** मरणेन निज-विच्छेद-शङ्कयार्तान् । किं च, **मृत्यु**-तुल्याघासुरस्य **जठराग्नेर्** **घासान्** बाह्याग्नेस्[^६] तृणवद् अत्यन्त-दाह्यताम् इव गतान् **वीक्ष्य** **दिष्टस्य** प्रारब्धस्य **कृतेन** फलेनेत्य् अर्थः । एतच् च श्री-भगवद्-भावनानुसारेण **विस्मितो** \"अहो बत मद्-अग्रे मदीयानाम् एषाम् अपि एवं फलति\" इति विस्मयं प्राप्तः । यद् वा, सदा स्मेर-मुखाब्जो\ऽपि दुःखेन विगत-स्मितो विषण्ण-मुखो बभूवेत्य् अर्थः ।

[^६]: वात्याग्ने


ननु, स एव फलदः, ते\ऽपि[^७] कर्म-वश्या न भवन्ति, तत् कथं तेन तस्य विस्मयः ? तत्राह---**घृणार्दित** इति स्नेह-परवशतया विचारान्तर्धानाद् इत्य् अर्थः, यतः **कृष्णः** कृपाकृष्ट-स्वभाव इत्य् अर्थः । यद् वा, तत्त्वतो\ऽतथा-भूताम् अपि घृणार्दितत्वेनैव **स्व-कराद्** दूरे निपतितान् मृत-प्रायां च **विक्ष्य**, **अनन्य**-**नाथान्** इति घृणार्दितत्वे हेतुः । अन्यत् समानम् ॥२७॥

[^७]: फल-दानेऽपि


**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** स्वत एव विश्वस्याभय-प्रदाता विशेषतश् च तान् **अनन्य**-**नाथान्** स्व-करादव् अच्युतान् निजाभय-हस्ततो दूर-गतान् अत एव दीनान् मरणेन निज-विच्छेद-शङ्कयार्तान् । किं च, **मृत्यु**-तुल्यस्य अघासुरस्य **जठराग्नेर्** **घासान्** बाह्याग्नेस् तृणवद् अत्यन्त-दाह्यताम् इव गतान् **वीक्ष्य** दिष्टस्य प्रारब्धस्य **कृतेन** फलेनेत्य् अर्थः । एतच् च लोकवल् लीला-रसमय-श्री-भगवद्-भावनानुसारेणैव, वस्तुतस् तु दिष्टः स्वावतारे नियत-लीलावसर-शक्तिः । यद् वा, दिष्टं तैः स्वयम् उद्दिष्टम् अस्माकम् इत्य्-आदि-लक्षणं । तद् एव कृतं जातं । यद् वा, दिष्टं प्रमाणानुगमतिः अस्ति नास्ति दिष्टं मतिः \[पा। ४.४.६०\] इति पाणिनि-सूत्रे तथा व्याख्यातत्वात् । तच् चस्मिन् किम् अत्र ग्रसितेत्य्-आदि-लक्षणम् एव तेन यत् कृतं तेन **विस्मितः**\--\"अहो बत मद्-अग्रे मदीयानां निरुध्यमानानाम् एषाम् अपि एवं फलति\" इति विस्मयं प्राप्तः । अथवा सदा स्मेर-मुखाब्जोऽपि दुःखेन विगत-स्मितः विषण्ण-मुखो बभूवेत्य् अर्थः ।

ननु, तत्र सति कथं तेषां दिष्टवशत्वं तत्राह, घृणार्दित इति । स्नेह-परवशतया विचारान्तर्धानादित्य् अर्थः । यतः **कृष्णः** कृपा-कृष्ट-स्वाभाव इत्य् अर्थः । अथ वा, तत्त्वतोऽतथाभूतान् अपि घृणार्दितत्वेन स्वकरात् दूरे निपतितान् दुःखितान् मृत-प्रायांश् **च** **वीक्ष्य** मत्वा **अनन्य**-**नाथान्** इति घृणार्दितत्वे हेतुः अन्यत् समानम् ॥२७॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) :** दिष्टम् इति मानुष-लीलानुसारोक्तिः ॥२७.३१॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** **स्व-कराद्** इव महा-मणीनिव अपच्युतान् **मृत्योर्** अघासुरस्य जठराग्नौ **घासान्** तृणवत् पतनोन् मुखान् **वीक्ष्य** घृणया कृपया अर्दितः पीडितः **दिष्ट**-**कृतेन** लीला-शक्त्य् अनुकूल-काल-**कृतेन** तत् प्रवेश-कर्मणा **विस्मितः** कालादिष्टोऽप्य् अनेहापि इत्य् अमरः । अहो न तावद् एषां प्रारब्ध-कर्म न सम्भवति न **च** तद्-विनाप्य् अत्र कर्मण्य् अन्तर्यामी प्रवर्तयेत् तस्य भवत्-स्वरूपत्वेन मत्-प्राति-कूल्यान् अर्हत्वाच् **च** तस्मात् मत्-सहचरान् अपि एतादृशीं दुरवस्था दर्शयन्त्या मत्-प्रातिकूल्येऽप्य् अशङ्कमानायाः प्रेम-पूर्णं मां करुण-रस-निमग्नी-कर्तु-कामाया मदीय-लीला-शक्तेर् एवेदं कर्ममयी लीला पुरुषोत्तमे रसमय-मूर्तौ तस्या एवैतावत्-प्रभुष्णुत्वम् इति बन्धु-विच्छेद-शोकार्तत्वेऽपि विस्मयेनेषत् स्तिमितो\ऽभूद् इत्य् अर्थः ॥२७॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** स कृष्णस् तान् शिशून् स्वकरान् महा-मणी-निवापच्युतात् **मृत्योर्** अघस्य जठराग्नौ **घासान्** तृणमुष्ठीन् इव पतनाभिमुखान् **वीक्ष्य** घृणया कृपयार्दितः पीडित **दिष्ट-कृतेन** तत्-प्रवेश-कर्मणा **विस्मितः** कालो दिष्टोऽप्य् अनेहापीत्य् अमरोक्तेः दिष्टा लीलानुरूपः कालस्-तद् रचितेनेत्य् अर्थः । अहो मे लीला-शक्तेर् महिमा या रस-मूर्ति मां करुण-रसम् अनुभावयन्ती मत्-सुखान् अपि सर्पोदरे नयन्ती मत्-सङ्कल्पम् अप्य् अन्यथायतीति जात-विस्मयोऽभवद् इत्य् अर्थः । न **च** तेषां तद् उदरे प्रविष्टानां क्लेशः बकार्युशन्-मुखं वीक्ष्येति तद्-वीक्षणानन्दवत्त्वात् **दीनांश्** चेति तु प्रातीनिकम् ॥२७॥


______


**॥ १०.१२.२८ ॥**

**कृत्यं किम् अत्रास्य खलस्य जीवनं**

**न वा अमीषां च सतां विहिंसनम् ।**

**द्वयं कथं स्याद् इति संविचिन्त्य**

**ज्ञात्वाविशत् तुण्डम् अशेष-दृग् घरिः ॥**

**श्रीधर-स्वामी (भावार्थ-दीपिका) : कथं** विचिन्त्य । अस्य जीवनम् अमीषा **च** **विहिंसनम्** **इति** **द्वयं** वै निश्चितं **कथं** **न** **स्याद्** **इति** ॥२८॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** अस्याघस्य । **अमीषां** गोपानाम् । तत् द्वयम् । **अशेष**-दृक् सर्ववित् ॥२८॥

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** विचिन्त्येति पूर्वोक्त-न्यायेन घृणार्दितत्वनैव वा तुण्डं खलस्यैव तस्याशेषं खल-मरण-सद् रक्षणयोस् तथा तन्मुक्तेर् निज-विहारादेश् **च** प्रकारं पश्यतीति तथा सः । यद् वा, अशेषान् वत्स-बालकान् पश्यन् सन् तेषां तादृग् अवस्थया स्नेहाकुलत्वाद् अविशद् इत्य् अर्थः । एवं दुःख-हरणान् मनोहरणाच् **च**[^८] हरि अहेर् **अशेष**-**दृग्** **इति** क्वचित् पाठः, ततश् **च** विशेष्यः[^९] पूर्वोक्तः कृष्ण एव ॥२८॥

[^८]: मणि-हरणाच् **च**


[^९]: विशिष्ट


**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** तुण्डं खलस्यैव तस्य अशेषं खलम् अरण-सद्-रक्षणयोस् तथा तन्मुक्तोर् निज-विहारादेश् **च** प्रकारं पश्यतीति तथा सः यद् वा अशेषान् वत्स-बालकान् पश्यन् सन् तेषां तादृग् अवस्थया स्नेहाकुलत्वाद् अविशद् इत्य् अर्थः । एवं तेषां दुःख-हरणात् मनोहरणाच् **च** हरिः ॥२८॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** अत्र सङ्कटे किं कृत्यम् ? अस्य **खलस्य** **जीवनं** **न** स्यात् वै निश्चितम् **अमीषां** विहिंसनं **च** **न** स्यात् **इति** **द्वयं** **कथं** **स्याद्** **इति** विचिन्त्य तत्र सहसैवापायं ज्ञात्वा **तुण्डम्** अविशत् यतो\ऽशेष-दृक् एवं कृते सत्य् एवं भविष्यतीनि भावि सर्वं पश्यतीति सः स्व-भक्त-विपदः खल-जीवन-संसारयोश् **च** हरणाद् धरिः ॥२८॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** अत्र सङ्कटे किं कृत्यम् अस्य **खलस्य** **जीवनं** न स्यात् **अमीषां** **सतां** मत्-सखानां विहिंसनं न **स्याद्** **इति** **द्वयं** **कथं** **स्याद्** **इति** विचिन्त्य तत्रापायं ज्ञात्वा तत्-तुण्डं स्वयम् अविशत् यतोऽशेष दृक् एवं कृते सत्य् एवं **स्याद्** **इति** भावि सर्वं पश्यतीति सः स्व-भक्त-विपत्तेः खल-जीवनाविधयोश् **च** हरणाद् हरिः सर्वज्ञस्यापि हरेर् उपायविचिन्तनं लोकवल् लीलत्वाद् असुरविमाहन-पर्यवसायि ॥२८॥


______


**॥ १०.१२.२९ ॥**

**तदा घन-च्छदा देवा भयाद् धा-हेति चुक्रुशुः ।**

**जहृषुर् ये च कंसाद्याः कौणपास् त्व् अघ-बान्धवाः ॥**

**श्रीधर-स्वामी (भावार्थ-दीपिका) : घन**-**च्छदा** मेघान्तरिताः । कौणपाः कूणपाशिनो राक्षसाः, कोणपो निरृतिस् तदीया इति वा ॥२९॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** कुण-पाशिनः शव-भक्षका येघबान्धवास् तेषां भक्ष्य-प्राप्तेर् हर्ष उचित एव तत्-कर्म-निरीक्षणाय कर्स-प्रेषिता अन्ये दैत्याः कंसायापि तत्-कर्म शशंसुर् इति कंसादीनाम् अपि हर्षः । कंसाघयोर् भयान् मेघान्तरिता **देवा** भगवत्य् अनिष्ट-शङ्कया हाहेति चक्रुशुः । देवानाम् ऐश्वर्य-ज्ञानेऽपि भक्तत्वाद्-भक्तेश् **च** प्रीत्यात्मकत्वात् प्रीतेश् **च** विवेक-हर-स्वभावत्वान् न देव-सार्वज्ञ-हानिः । यद्य् अपि नैरृतो यातु-रक्षसी इत्य् अमरोक्तेर् नैऋतीया अपि राक्षसा एव यथापि तदीयानाम् **अघ-**बान्धवेभ्यो भेद-विवक्षया स्वामि-चरणैर् विकल्पः कृत इति प्रतीयते ॥२९॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** सकृद् यद् अङ्ग-प्रतिमेत्य्-आदि । अङ्गस्य प्रतिमा शैली-प्रभृतिः, सापि सकृत् एकवारम् अप्य् अन्तर् मनस्याहिता अर्पिता सती भगवतीं गतिं दधौ दधाति, मनोमयी वा यद् अङ्ग प्रतिमा---मनोमयी \[भा।पु। ११.२७.१२\] इति-आदीनां वक्ष्यमाणत्वात् । अङ्गस्य प्रतिमेति यस्य कस्यचिद् एवाङ्गस्य, अन्त दूरे सर्वाङ्ग-प्रतिमा । तत्र मनोमयी वोद्धव्या, मनसि कदाचिद् एव किञ्चिद् अङ्गं स्फुरति, सर्वाङ्ग-स्फुर्तिस् तु परम-भाग्य-भाजाम् एव भवति, अथवा, पादादि यावद् धसितं गदाभृतः \[भा।पु। २.२.१३\] इति ध्यान-क्रमास्योक्तत्वात्, अङ्गेति सम्भोधनं वा ॥३९॥

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** घनच्छदाः कंसस्याघस्य भयात्, **च** काराद् अन्ये **च** दुष्टाः । कंसस्य दैत्यत्वे\ऽपि कौणपत्वं प्रायो दैत्य-राक्षसयोर् अभेदात् । यद् वा, ये कंसादयो दैत्यास् ते **च** । तेषां सर्वेषां हर्षो भगवद्-द्वेष-स्वभावेन स्वत एव, **तदा** दुर्मानसोल्लासोत्पत्तेः । किं वा, तत्रैव सर्वेषाम् अद्य-बान्धवानाम् आगमनेन साक्षाद् भगवत्-प्रवेश-दर्शनात्, कंसस्य **च** सद्य एव चर-मुखेन श्रवणाद् इति ज्ञेयम् । यद् वा, कंस आद्यः श्रेष्ठो येषां ते कंसानुवर्तिन इत्य् अर्थः । अयं हर्षे हेतुः । एवम् अग्रे पद-द्वयम् अपि ॥२९॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** घनच्छदाः कंसाद् अघाच् **च** भयात् चकाराद् अन्ये च दुष्टाः कंसस्य दैत्यत्वेऽपि कौणपत्वम् अति-दुष्टत्वेनाभेद-विवक्षया यद् वा **ये** कंसादयो दैत्यास् ते **च** तेषां सर्वेषां हर्षः भगवद्वेषि-स्वाभावेनैव दुर्मान-सोल्लासोत् पत्तेः किं वा, तत्रैव तेषां आगमनट् कंसस्य **च** सद्य एव चरमुखेन श्रवणाद् इति ज्ञेयम् ॥२९॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** **घनच्छदा** मेघान्तरिताः कंसस्याघस्य **च** भयात् हाहेति भगवत्य-निष्टाशङ्कया देवानाम् ऐश्वर्य-ज्ञाने\ऽपि भक्तत्वात् भक्तेश् **च** प्रीत्यात्मकत्वात् प्रीतेश् **च** विवेक-हर-स्वभावत्वात् कंसाद्या **जहृषुर्** इति चर-द्वारा सद्य एव वार्ताज्ञानात् कौणपाः राक्षसाः अघासुर-भ्रातुः पुत्रादयः ॥२९॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) : तदा** देवास् तद् ऐश्वर्य-ज्ञा अपि हरौ लब्ध-प्रीतयः प्रीति-स्वभावोद्भूतानिष्ट-शङ्कया हा **हेति** चक्रुशुः कीदृशोस्ते धनच्छेदाः कंसाद्य् अभयाद् अभ्रान्तरिता इत्य् अर्थः । **ये** कंसाद्या **ये** चाघबान्धवाः कौणपाः राक्षसास् ते जहृषुश्चारेण वार्तोपलम्भात् ॥२९॥


______


**॥ १०.१२.३० ॥**

**तच् छ्रुत्वा भगवान् कृष्णस् त्व् अव्ययः सार्भ-वत्सकम् ।**

**चूर्णी-चिकीर्षोर् आत्मानं तरसा ववृधे गले ॥**

**श्रीधर-स्वामी (भावार्थ-दीपिका) : चूर्णी**-कर्तुम् इच्छोस् तस्य **गले** आदाव् एव **तरसा** **ववृधे** अवर्धत ॥३०॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** ननु, शकट-तृणावर्त-वध-दाम-बन्धनादि-लीलायां स्तोकेनैव बाल-वपुषा किञ्चिद् अप्य् अवर्धमानेन तत्-तद्-व्याप्तिं च चोः स्वयं भगवतो विभोरस्य किम् अघासुर-कण्ठ-व्याप्तिर् अशक्या यतो ववृध इत्य् उच्यते सत्यं तत्र-तत्र नर-बाल-लीलत्व-लक्षण-माधुर्यस्य भक्त-जन-लोचनास्वाद्यत्वावलौकिकं तादृशत्वम् एवोचितम् । अत्र तु तादृश-माधुर्य-ग्राहक-दृष्टृजनाभावात् स्वयं भगवतापि तेन लौकिक्येव रीतिर् आललम्ब इति तत्त्वम् । तद्-देवाक्रन्दम् असुराह्लादम् । **तरसा** वेगेन । सार्भवत्वकम् आत्मानम् इति संबन्धः ॥३०॥

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** तत् हाहेत्य् आक्रोशनम् । **ववृधे** तस्य मुखासम्बरणाय वधोपायाय च गल-विवरम् आवृण्वन् कीलतया महा-स्थूलो बभूवेत्य् अर्थः, यतो **भगवान्** सर्वैश्वर्य-पूर्णः । अथ कथम् अपि न व्येति हीयत इत्य् अनिष्टाशङ्कापि सर्वा निरस्ता । यद् वा, किम् अर्थं **ववृधे** ? तत्राहृ---न व्ययः को\ऽप्य् अपचयो भक्तानां यस्मात्, बालकादीनां राक्षार्थम् इत्य् अर्थः ॥३०॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** तत् हा हेत्याक्रोशनं **चूर्णीचिकीर्षोर्** मुख-संवरण-गात्र-मोटनादिनेति शेषः । **ववृधे** तस्य मुखासम्वरणाय वधोपायाय च गल-विवरम् आवृण्वन् कीलतया महा-स्थूलो बभूवेत्य् अर्थः । यतो **भगवान्** सर्वैश्वर्य-पूर्णः अतः कथम् अपि न व्येति हीयत इत्य् अनिष्ट-शङ्कापि सर्वा निरस्ता । यद् वा, किम् अर्थं **ववृधे** ? तत्राह, न व्ययः कोऽप्य् अपचयो भक्तानां यस्मात् बालकादीनां रक्षार्थम् इत्य् अर्थः । तत्र हेतुः कृष्णः भक्ताकृष्टचित्त इत्य् अर्थः ॥३०॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** तत् साधूनां शोक-जल्पनम् असाधूनां हर्ष-जल्पनं च च श्रुत्वा अर्भैर् वत्सैश् च सहितम् **आत्मानं** श्याम-सुन्दर-स्वरूपम् ऊदरस्योकृत्य **चूर्णीचिकीर्षोर्** अस्य **गले** **ववृधे** ताव् एव शोक-हर्षौ वैपरीत्येन श्रोतुर् इति भावः । मनु, शकट-तृणावर्त-वध-दाम-बन्धनादि-लीलाया स्तोकेनैव बाल-वपुषा किञ्चिद् अप्य् अवर्धमानेन तत् तद्-व्याप्तिचञ्चो स्वयं भगवतो विभोर् अस्य किम् अघासुर-कण्ठ-रन्ध्र-व्याप्तिर् अशक्त्या यतो **ववृधे** इत्य् उच्यते सत्यं तत्र तत्र नर-बाल-लीलत्व-लक्षण-माधुर्यस्य विस्मय-रसाधायकस्य भक्त-जन-लोचतास्वाद्यत्वाद् अलौकिकं तादृशत्वम् एव समुचितम् अत्र तु तादृश-माधुर्य-ग्राहक-द्रष्टृजनाभावात् स्वयं भगवतापि तेन लौकिक्ये रीतिर् आललम्बे इति जानीमः ॥३०॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** तद्-देवानां शोक-ज्ल्पनं कंसादीनां हर्ष-जल्पनं च श्रुत्वा अर्भैर् वत्सैश् च सहितम् **आत्मानं** स्वं नन्द-सुतं **चूर्णीचिकीर्षोर्** अघस्य **गले** **तरसा** वेगेन **ववृधे** तज्-जल्पन-द्वय-वैपरीत्येन श्रोतुम् इति भावः, तद्-**गले** हरि-मूर्तेर् वर्धनं तन्-माधुर्य-चेष्टा-द्राष्टुस् तस्मिन्न् अभावाद् इति बोध्यम् ॥३०॥


______


**॥ १०.१२.३१ ॥**

**ततोऽतिकायस्य निरुद्ध-मार्गिणो**

**ह्य् उद्गीर्ण-दृष्टेर् भ्रमतस् त्व् इतस् ततः ।**

**पूर्णोऽन्तर्-अङ्गे पवनो निरुद्धो**

**मूर्धन् विनिर्भिद्य विनिर्गतो बहिः ॥**

**श्रीधर-स्वामी (भावार्थ-दीपिका) : निरुद्धो** मुखादीनां मार्ग-भूतः कण्ठो यस्यास्ति तस्योद्गीर्ण-**दृष्टेर्** बहिर् निर्गत-लोचनस्यान्तरङ्गे देह-मध्ये पूर्णः परिभृतो **मूर्धन्** मूर्धनि ब्रह्म-रन्ध्रं निर्भिद्य बहिर् विनिर्गतः ॥३१॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** अतिकायस्य योजन-विस्तृत-देहस्य ॥३१॥

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** हि एव, ततस् तस्माद् अवर्धनाद् एव । तु च, भ्रमतश् च भ्रमरिकावद् आवर्तमानस्य पूर्णत्वे हेतुः---**निरुद्ध** इति, पुनर् उक्तिर् **निरुद्ध**-मार्गिण इत्य् उक्तत्वाद् अत्य् अन्त-पूर्णता विविक्षया पवनः प्राण-वायुः । अतिकायस्येति पवनस्य बृहत् तरत्वम्, तेन मूर्ध-भेदस्यापि तद् अभिप्रेतम् अत एव वि-शब्द-द्वयम् ॥३१॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** हि एव ततस् तस्माद् वर्धनाद् एव तु च **इतस्** ततो भ्रमतश् च भरमरिकावत् वर्तमानस्य किं वा, कुत्र स्थास्यामि यास्यामि वेति व्यग्रं विचारयतश् चेत्य् अर्थः । पूर्णत्वे हेतुः **निरुद्ध** इति । पवनः प्राण वायुः अतिकायस्येति पवनस्य बृहत्तरत्वं तेन मूर्ध-भेदस्यापि तद् अभिप्रेतत्वम् अत एव वि-शब्द-द्वयं **मूर्धन्** **मूर्धन्**इ स्थितं ब्रह्म-रन्ध्रम् इत्य् अर्थः ॥३१॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** निरुद्धा मुखादीनां मार्ग-भूतः कण्ठे यस्यास्ति तस्य **उद्गीर्ण**-**दृष्टेर्** बहिर् निर्गत-लोचनस्य अन्त-र्**अङ्गे** देह-मध्ये निरुद्धः पवनः प्राण-वायुः निर्गमनाभावात् पूर्णः **मूर्धन्** मूर्द्ध्नि स्थितं ब्रह्म-रन्ध्रं निर्भिद्य बहिर् गतः ॥३१॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** निरुद्धा मुखादि-मार्ग भूतः कण्ठा यस्यास्ति तस्याद् गीर्ण-दृष्टेः बहिर् निर्गत-नेत्रस्यान्तर् **अङ्गे** काय-मध्ये पवनः प्राण-वायुर् **निरुद्धो** निर्गमाभावात् पूर्णः मूर्धानं विनिष्पाट्य निर्भिद्य बहिर् गतः ॥३१॥


______


**॥ १०.१२.३२ ॥**

**तेनैव सर्वेषु बहिर् गतेषु**

**प्राणेषु वत्सान् सुहृदः परेतान् ।**

**दृष्ट्या स्वयोत्थाप्य तद्-अन्वितः पुनर्**

**वक्त्रान् मुकुन्दो भगवान् विनिर्ययौ ॥**

**श्रीधर-स्वामी (भावार्थ-दीपिका) :** प्राणेष्व् इन्द्रियेषु । स्वयामृत-वर्षिण्या दृष्ट्यैव ॥३२॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) : परेतान्** स्वविरहात्-जाठरानल-ज्वालया मूर्च्छितान् न तु सृतान् चिच्छक्त्य् अलिङ्गितत्वात् । **तद्** **अन्वितः** । वत्स-गोप-युतः मुकुन्द इति तन्-मोक्ष-सूचनार्थम् ॥३२॥

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** तेन पवनेनैव सह ब्रह्म-रन्ध्रेण वा **परेतान्** **परेतान्** इव **तद्** उदरान्तः-प्रवेशेन । किं वा, परम-विस्मयेन स्तब्धतया क्षणं **तद्**-**दृष्ट्या** वा, मृत-तुल्यान् निज-मधुर-स्निग्ध-दृष्ट्योत्थाप्य चेष्टयित्वा । यद् वा, पलायितान् स्व-परित्यागेणाग्रतो जवेन गमनात्, स्वया सस्मित-भ्रूक्षेपादि-सङ्केत-पूर्विकया मनोहरया **दृष्ट्या** ब्रह्म-रन्ध्रेण निर्गमाय तत्रोत्थाप्य । **मुकुन्दो** \ऽघासुरस्य मुक्तिं सुहृदां च परमानन्दं ददद् इत्य् अर्थः, यतो **भगवान्** जगद् धितार्थ स्वयम् अवतीर्णः परमेश्वरस् **तद्** अनुतत् पश्चाद् इतो वक्त्राद्-विनोदेन निर्ययौ ॥३२॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** तेन पवनेनैव सह ब्रह्म-रन्ध्र-द्वारेण वा भगवन् नर-लीलानुकरणेन **परेतान्** इव क्षणं **तद्** अ**दृष्ट्या** मृत-तुल्यान् वा निज-मधुर-स्निग्ध-**दृष्ट्या** उत्थाप्य चेष्टयित्वा मुकुन्दः अघासुरस्य संसारात् मुक्तिं सुहृदाश् चाघान् मुक्तिं ददद् इत्य् अर्थः । यतो **भगवान्** जगद् धितार्थं स्वयम् अवतीर्णः परमेश्वरः **तद्** अनु ताननु, तत् पश्चाद् इतो वक्त्रात् विनोदेन निर्ययौ ॥३२॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) : परेतान्** इति नर-लीलानुसारेण वस्तुतस् तु श्री-कृष्ण-वियोग-दुःखेनेव मूर्च्छितान् चिच्-छक्त्यालिङ्गितत्वात् ॥३२॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** **परेतान्** स्व-विरह-तज् जाठरानलयोर् ज्वालया मूर्च्छितान् दृष्ट्वा अमृत-वर्षिण्या ॥३२॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) : तेनैव** पवनेन सह **प्राणेषु** **तद्** इन्द्रियेषु **बहिर्** **गतेषु** सत्सु **तद्** उदर-गतान् **वत्सान्** **सुहृदः** सखींश् च **परेतान्** **तद्**-विरह-तज् जठरानल-ज्वालया मूर्च्छित-प्रायान् स्वया पीयूष-वर्षिण्या दृष्ट्वा स्व-स्थानुत्थाप्य अन्यद्-व्यक्तार्थाम् ॥३२॥


______


**॥ १०.१२.३३ ॥**

**पीनाहि-भोगोत्थितम् अद्भुतं महज्**

**ज्योतिः स्व-धाम्ना ज्वलयद् दिशो दश ।**

**दश खेऽवस्थितम् ईश-निर्गमं**

**विवेश तस्मिन् मिषतां दिवौकसाम् ॥**

**श्रीधर-स्वामी (भावार्थ-दीपिका) :** अहि-देहे स्थितं शुद्ध-सत्त्वमयं ज्योतिर् निर्गत्य **खेऽवस्थितम्** । **तस्मिन्न्** ईशे **विवेश** ॥३३॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** स्व-तेजसा **दश** **दिशो** ज्वलयत् **ईश**-**निर्गमं** **दश** कञ्चित् कालं दृष्ट्वा । जीवस्य निराकारत्वेऽपि तत्-काल-प्राप्त-भगवच् छक्त्यालिङ्गितत्त्वात् तथा । दृश्यत्वम् इति तोषिण्याम् । पर-ब्रह्मणे व्यापक-महा-**ज्योतिः**-स्वरूपम् इव जीवस्यापि **ज्योतिः-**स्वरूपं मायिक-लोचनागम्यम् अपि तदानीं भगवता स्वेच्छयैव स्वस्यासुर-मुक्ति-प्रद-गुणस्य सर्व-लोक-प्रत्यक्षीकरणार्थं प्रदर्शनम् इत्य् अर्थः । भागवतीं गतिम् इत्य् उपरिष्टाद् उक्तेर् अघासुरः सारूप्य-मुक्तिं प्राप्य न तु सायुज्यं भगवति प्रवेशस् तु शिशुपालादिवज् ज्ञेय इति ॥३३॥

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** अद्भुतम् अनिर्वचनीयम्, महत् प्रकाश-बाहुल्यात् **दिवौकसाम्** इत्य् अनादरे षष्ठी, परमाश्चर्येन तेषु पश्यत्सु सत्स्व् इत्य् अर्थः, तादृश-दुष्टस्यापि मुक्तेस् तथात्मतत्वानुभव-लक्षणाया अतीन्द्रियायास् तत्-प्रकारासम्भवाच् च । तेन प्रकारेण मुक्तिस् तस्याम् असन्देहाय । स च श्री-ब्रह्मादीनां विस्मयार्थम् । कृष्ण-प्रवेश-दर्शनन्तु प्रतीति-मात्रम् एव, वस्तुतस् तु ब्रह्मण्य् एव लयो\ऽतस् तत्त्व-विचारेणाभाव एव पर्यवस्यन्ती मुक्तिर् इयं परम-पुरुषार्थतायां न प्रविशति, विशेषतश् च भक्ति-रस-विराधिताया भक्तानां वर्जयेव, अतो दैत्यानां सोचिर्तैवेत्य् एष वैष्णव-सिद्धान्तः श्री-भागवतामृतोत्तर-खण्डे विवृतो\ऽस्त्य् एव ॥३३॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) : पीनाहि**-**भोगोत्थितम्** इति तु पाठो मूलेषु दृश्यते भोग-स्थितम् इति तु टीकायाम् एव अद्भुतम् अनिर्वचनीयं महत् प्रकाश-बाहुल्यात् **दिवौकसाम्** इत्य् अनादरे षष्ठी । यद् वा, परमाश्चर्येण तेषु पश्यत्सु सत्सु इत्य् अर्थः । तादृश-दुष्टस्यापि मुक्तेः अतीन्द्रियाया मुक्ति-प्राप्तेर् दर्शनाच् च तथा तद् दर्शनं च ब्रह्मादीनाम् असन्देहाय स च विस्मयार्थं तच् च ज्योतिस् तत्-काल-प्राप्त-भगवच् छक्तिमयम् एव ज्ञेयं जीवस्य निराकारत्वात् ॥३३॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) :** ज्योती-रूपं तथा दर्शनं च स्व-महिम-व्यक्त्य् अर्थम् ॥३३.३५॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** ज्योतिर् अहि-देहे स्थितं शुद्ध-सत्त्वमयम् इति श्री-स्वमि-चरणाः तादृश-दुष्टस्यापि तस्य मुक्तेः सर्व-लोक-प्रत्यायनार्थं जीवस्य निराकारत्वे\ऽपि तत् काल-प्राप्त-भगवच् छक्त्यालिङ्गितत्वात् तया दृश्यत्वम् इति वैष्णव-तोषिण्यादयः परब्रह्मणो व्यापक-महा-**ज्योतिः** स्वरूपम् इव जीवस्यापि ज्योति-स्वरूपं मायिक-लोचनागम्यम् अपि तदानीं भगवता स्वेच्छयैव स्व-स्वरूपम् इव स्वस्यासुर-मुक्ति-प्रदायकत्व-लक्षण-गुणस्य सर्व-लोक-प्रत्यक्षी-करणार्थं दर्शितम् इत्य् एके प्रपात्म-साम्यम् \[भा।पु। १०.१२.३८\] इति भगवतीङ्गतिम् इत्य् उपरिष्ठाद् उक्तेर् अघासुरः सारूप-मुक्तिं प्राप । न-तु सायुज्यम् इत्य् अतस् तत्-क्षण-प्राप्त-तदीय-चिन्मय-देह-ज्योतिर् एव तत् देहस् तु ज्योति-भूर् यस् त्वात् द्रष्टुं शक्यो नाभूत् भगवति प्रवेशस् तु सायुज्य-प्रथावतोः शिशुपाल-दन्तवक्रयोर् इव ज्ञेय इत्य् अपरे **मिषतां** मिषत्सु सत्स्व् अप्य् अनादरे वा षष्ठी ॥३३॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** अवस्य मुक्तिर् अभूद् इत्य् आह---पीनादहेर् भोगाद् देहाद् उत्थितं महत्-**ज्योतिः** ईशस्य नन्द-सूनोर् **निर्गमं** **दश** खेऽवस्थितं निर्गत **तस्मिन्न्** ईशे **विवेश** तत् सारूप्यम् उपलभ्य तत्-सन्निधावतिष्ठत् प्रापात्म-साम्यम् \[भा।पु। १०.१२.३८\] इत्य्-आदि-वक्ष्यमाणात् तस्य तद् उपलम्भे हेतुस् तु तद् उदरं प्रविश्य कृष्णेन निहतत्वं बोध्यम् । ज्योतिषश् चिद्-घन-विग्रस्य तस्य दर्शनन्तु हतारि-गति-दायकत्व-लक्षणस्य निर्गुणस्य लोके विख्यातये तच्-छ्री-विग्रहस्येव तद् इच्छयैव जातम् अन्यथा तस्यापि दर्शनं न स्यात् **मिषतां** पश्यतां षष्ठीयम् अनादरे ॥३३॥


______


**॥ १०.१२.३४ ॥**

**ततोऽतिहृष्टाः स्व-कृतोऽकृतार्हणं**

**पुष्पैः सुगा अप्सरसश् च नर्तनैः ।**

**गीतैः सुरा वाद्य-धराश् च वाद्यकैः**

**स्तवैश् च विप्रा जय-निःस्वनैर् गणाः ॥**

**श्रीधर-स्वामी (भावार्थ-दीपिका) :** स्व-कृतः स्व-कार्य-कृतः श्री-कृष्णस्यार्हणम् अकृताकुर्वत पूजाम् अकुर्वन् । सुगाः सुष्ठु गायन्तीति गन्धर्वादयः ॥३४॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** ततो भगवद् देहे तत्-प्रवेशानन्तरम् । अर्हणं पूजाम् ॥३४॥

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** ततो महा-दुष्टस्य वधात् तत्राप्य् अपुनरावृत्ति-मोक्षाद्-**वाद्य**-धराः, विधा-धरा इति वा पाठः[^१०] । **विप्राः** श्री-नारदादयः, आद्य चकार-द्वय-स्थाने सु-शब्द-द्वय-पाठः क्वचित्, अतिहृष्टत्वेन तत् तच् छोभनत्वात्, सुशोभनं रान्ति ददतीति **सुरा** इति पुष्पाणाम् अपि शोभनत्वम् आयातम् एव । सुगा इति गीतानां शोभनत्वं सिद्धम् । स्तवानां स्वत एव शोभनत्वम् अन्यथा स्तुतित्वासिद्धिः । **गणाः** श्री-भगवत् पार्षदाः सर्वे वा भगवदीया गोप-बालका वा, अतो **जय**-शब्दानाम् अपि शोभनत्वम् ऊह्यम् ॥३४॥

[^१०]: वाद्यधरा विद्याधरादयः, वारि-धारा इति वा पाठः


**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** ततः स-परिकरेश-निर्गमात् **वाद्य-**धराः विद्याधरादयः वारिधरा इति वा पाठः । विप्राः श्री-नारदादयः **गणाः** श्री-गरुडादयः ॥३४॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** स्वकृतः स्वस्रष्टुः श्री-कृष्णस्य अर्हणं पूजाम् अकृत अकुर्वत् सुष्ठु गायन्तीति सुभाः गन्धर्वादः **वाद्य**-धरा विद्या-धरादयः **विप्रा** वशिष्ठादयः **गणाः** गरुडादयः ॥३४॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** ततः **सुरा** देवा अतिहृष्टा सन्तः स्वकृतः स्वस्रष्टुर्-नन्द-सूनोर् अर्हणम् अकृत अकुर्वत । **सुगा** गन्धर्वादयः **वाद्य**-धरा विद्या-धरादयः **विप्राः** सप्तर्षयः गणा गरुडादयः ॥३४॥


______


**॥ १०.१२.३५ ॥**

**तद्-अद्भुत-स्तोत्र-सुवाद्य-गीतिका-**

**जयादि-नैकोत्सव-मङ्गल-स्वनान् ।**

**श्रुत्वा स्व-धाम्नोऽन्त्य् अज आगतो ऽचिराद्**

**दृष्ट्वा महीशस्य जगाम विस्मयम् ॥**

**श्रीधर-स्वामी (भावार्थ-दीपिका) :** किं च, तेषां यान्य् **अद्भुत**-स्तोत्रादीनि तेषां नैकोत्सवा ये **मङ्गल**-स्वनास् तान् स्व-धाम्नोऽन्ति समीपे श्रुत्वाजो ब्रह्माचिराद् आगत ईशस्य श्री-कृष्णस्य महि महिमानं **दृष्ट्वा** विस्मयं प्रापेति ॥३५॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** अन्यद् अपि आह---किं च, इति तेषां सुरादीनाम् । स्वधाम्नः सत्य-लोकस्य ॥३५॥

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** अत एवाग्रे सर्वेषां विशेषणतयाद्भूतेति तु-शब्दश् च । आदि-शब्देनाप्सरो-नुपुर-शब्द-करतालिकादयश् च, मङ्गलस्वनाश् च नमो नमस्त इत्य् आदयः । महि माहात्म्यं तन्मुक्ति प्रदान-विचित्र-वृन्दावन-विहार-वेशादि-सौन्दर्यम् । अन्यत् तैर् व्याख्यातम् । यद् वा, ते च ते **अद्भुत**-स्त्रोत्रादि-रूपाश्चाद्भुत-स्तोत्रादिना वा, नैकोत्सवा नैकः अनेक उत्सवो येभस् **तद्**रूपा वा **मङ्गल**-स्वनास् तान्, कर्मणि षष्ठी । महीशं पृथिव्याम् अवतीर्णं निजाशेष-भगवता-विस्तारणेन पृथ्वी-पालनपरं दृष्ट्वेत्य् अर्थः ॥३५॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) : अद्भुत**-श्रोत्रादीन् **श्रुत्वा** स्व-धाम्नः सकाशाद् अन्ति कृष्णस्य समीपे अचिरात् शीघ्रम् आगतोऽज ईश्वस्य महि माहात्म्यं तनु-मुक्ति-प्रदान-लक्षणं कुत्राप्य् अन्यत्र तादृशस्यादृष्टं दृष्ट्व् एत्य्-आदि-ज्योज्यम् ॥३५॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** **अद्भुत**-स्तोत्राणि च सुवाद्यानि च गीतिकाः सुकुमारा गीतयश् च जय-शब्दादयश् च नैकोत्सवा अनेकोत्सवा **मङ्गल-**स्वनाश् च तान् स्व-धाम्नः सत्य-लोकस्य अन्ति निकट एव श्रुत्वेति महर्जनस् तपो-लोकस्था अपि परम्परयैव **श्रुत्वा** गीतादिकं चक्रुर् इति ज्ञेयं **श्रुत्वा** **अजो** ब्रह्मैव **अचिराद्** सद्य एव अघासुरस्य ज्योतिर् वैकुण्ठ प्रति गच्छद् एव **ईशस्य महि** महिमान **दृष्ट्वा** **आगतो** \ऽन्यैर् अलक्ष्यमानो वृन्दावनम् एव तत्र च ईशस्य महिमानं **दृष्ट्वा** **विस्मयं** प्राप ॥३५॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) : अद्भुत**-स्त्रोत्राणि च सुवाद्यानि च गीतिकाः सुकोमल-गीतयश् च जयादयश् चानेकात्सवा **मङ्गल**स्-वनाश् च तान् स्व-धाम्नः सत्य-लोकस्यान्ति सन्निधौ श्रुत्वेति महरादयश् च लोकास् तत् स्तोत्रादि-शब्दैः पूरिता इति सूच्यते अतो विरञ्चिर् अघस्यापि स्व-सारूप्य-दान-लक्षणम् ईशस्य महि महिमानं **दृष्ट्वा** विज्ञाय वृन्दाटवीम् अचिराच् छीघ्रम् आगतः विस्मयं **जगाम** ॥३५॥


______


**॥ १०.१२.३६ ॥**

**राजन्न् आजगरं चर्म शुष्कं वृन्दावने ऽद्भुतम् ।**

**व्रजौकसां बहु-तिथं बभूवाक्रीड-गह्वरम् ॥**

**श्रीधर-स्वामी (भावार्थ-दीपिका) : बहु**-**तिथं** **बहु**-कालम् । आक्रीड-गह्वरं क्रीडार्थं महा-बिलम् ॥३६॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** अन्यद् अद्भुतम् आह---**राजन्न्** इति कथाश्रुतौ देदीप्यमानम् इत्य् अर्थः । आक्रीडगह्वरत्वम् अपि वत्सरान्तरवज् ज्ञेयम् ॥३६॥

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** श्री-भगवत्-स्पर्श-प्रभावेन तस्यात्मा कृतार्थो\ऽभूद् इति किं वक्तब्यम्, पाञ्च-भौतिक-मृत-देहो\ऽपि परम-कृतार्थतां प्रापेत्य् आह---**राजन्न्** इति, परमाश्चर्येण हर्षभरेण वा सम्बोधनम् । **शुष्कं** सद् इति वाद्यादिना क्रीडा-योग्यत्वम् उक्तम्, चिरस्थायित्वं चाभिप्रेतम् । आ सम्यक् क्रीड्यते \ऽस्मिन्न् इत्य् आक्रीडं च तद् गह्वरं गुप्त-स्थानं च ॥३६॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** श्री-भगवत्-स्पर्श-प्रभावेण स कृतार्थोऽभूद् इति किं वक्तव्यं तस्य पाञ्चभौतिक-मृत-देहोऽपि पूतनावत् सौरभ्यादि-प्राप्त्या सर्व-मनोरमतां प्रापेत्य् आह---**राजन्न्** इति । परमाश्चर्येण ॥३६॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) :** पूतना-वद् देहस्यापि सौगन्ध्यादि-मय-पुण्य-रूपत्व-प्राप्तिम् आह---**राजन्न्** इति । आक्रीड-गह्वरत्वं वत्सरान्तरे ज्ञेयम् ॥३६.३७॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** **बहुतिथं** **बहु**-कालं आ सम्यक् क्रीडार्थक-गह्वरं बभूव ॥३६॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** बभुतिथं चिर-कालं आ सक्यम् क्रीडागह्वरं बभूवेति भगवद् अङ्ग-स्पर्शेन तस्य रजत-गिरि-भूतत्वाद् इति भावः ॥३६॥


______


**॥ १०.१२.३७ ॥**

**एतत् कौमारजं कर्म हरेर् आत्माहि-मोक्षणम् ।**

**मृत्योः पौगण्डके बाला दृष्ट्वोचुर् विस्मिता व्रजे ॥**

**श्रीधर-स्वामी (भावार्थ-दीपिका) :** अन्यच् चाति-चित्रं वृत्तम् इत्य् आह---एतद् इति ।

> कौमारं पञ्चमाब्दान्तं पौगण्डं दशमावधि । >
> कैशोरम् आ-पञ्च-दशाद् यौवनं तु ततः परम् ॥

हरेः कौमारजं पञ्चमाब्द-कृतं **कर्म** तदैव दृष्ट्वा **पौगण्डके** षष्ठेऽब्दे **बाला** अद्यैवैतद्-वृत्तम् इत्य् ऊचुः । किं तत् **कर्म** । **मृत्योः** सकाशाद् आत्मनाम् अहेश् च **मोक्षणम्** । आत्मनां प्रसिद्धान् मृत्योर् अहेस् तु संसार-लक्षणात् । अघासुरस्य ज्योतिषः श्री-कृष्णे प्रवेशम् अपि तदा दृष्टं कथितवन्त इत्य् अर्थः ॥३७॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** इतोऽप्य् अद्भुततरम् आह---अन्यच् चेत्य्-आदिना । वृत्तं जातम् । दशमावधि दशम-वर्ष-पर्यन्तम् । आपञ्च-दशात् पञ्च-दश-वर्ष-पर्यन्तम् । ततः पञ्च-दश-वर्षात् । आत्मनां स-गोप-वत्सानाम् । इत्य् अर्थ इति । अहो अद्यास्माभिर् महद् आश्चर्यं दैत्य-देह-निर्गतं तेजः कृष्णे प्रविष्टं दृष्टम् इति भावः ॥३७॥

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** कौमारे जायत इति तथा तत् अस्य हरेः पौगण्डे तस्यारम्भ-मात्रत्वेन्ल्पत्वात् क-प्रत्ययः । **हरेर्** इति मृत्यु-हरणात् । च-शब्दाद् देवादि-कृत-महोत्सवं च दृष्ट्वा विस्मिताः सन्तः ॥३७॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** अस्य हरेः पौगण्डे तस्यारम्भ-मात्रत्वेनाल्पत्वात् कन् प्रत्ययः च शब्दात् देवादि-कृत-महोत्सवं च, अन्यत् तैः । यद् वा, प्रश्न-बीजत्वाय प्रहेलिकावद् आह---**कौमारजं** **कर्म** **पौगण्डके** च **दृष्ट्वोचुर्** इति किं तत् ? अहेर् मृत्योर् हेतोः आत्मनामहेः सकाशान् मोक्षणं सर्वे मिथो दर्शयन्त इत्य् आदावैश्वर्य-ज्ञानास्पर्शात् अद्यानेनेत्यादि-मात्र-तद् वक्ष्यमाणात् ॥३७॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** अन्यद् अपि आश्चर्यम् एकं शृण्व् इत्य् आह---**एतत्** हरेः **कौमारजं** पञ्चमाब्द-कृतं **कर्म** दृष्वा अस्य हरेः **पौगण्डके** वयसि षष्ठे\ऽब्दे **बाला** अद्यैतद्-वृत्तम् इत्य् ऊचुः किं तत्, आत्मनाम् अहेः सकाशान् मोक्षणं कुतः **मृत्योः** अहि-मरणाद् धेतोर् इत्य् अर्थः ॥३७॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** अन्यच् चाश्चर्यं शृण्व् इत्य् आह एतद् धरेः **कौमारजं** पञ्चमाब्द-कृतं कर्मास्य पौगण्डे षष्ठेऽद्यैव तद् अभूद् इति **बाला** **व्रजे** ऊचुः **एतत्** किं ? आत्मनाम् अहेः सकाशान् मोक्षणं कुतः **मृत्योः** अहेर् मरणाद् धेतोः---

> कौमारं पञ्चमाब्दान्तं पौगण्डं दशमावधि । >
> आ-षोडशाच् च कौशोरं यौवनं स्यात् ततः परम् ॥ इति ॥३७॥


______


**॥ १०.१२.३८ ॥**

**नैतद् विचित्रं मनुजार्भ-मायिनः**

**परावराणां परमस्य वेधसः ।**

**अघोऽपि यत्-स्पर्शन-धौत-पातकः**

**प्रापात्म-साम्यं त्व् असतां सुदुर्लभम् ॥**

**श्रीधर-स्वामी (भावार्थ-दीपिका) : नैतद्** विचित्रम् इति । किं तद् इत्य् अपेक्षायाम् आह---अघोऽपीति । आत्म-**साम्यं** स्व-समान-रूपताम् ॥३८॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** मनुजार्भस्य माया-छलम् अस्यास्तीति **मनुजार्भ-**मायी तस्य ब्रह्मादि-मनुष्यान्तानानां स्रष्तुः परमस्यात्मसाम्यम् । यस्य कृष्णस्य स्पर्शनेन धौतं निवृत्तं पातकम् असुर-तापादकं प्राक् कृतं कर्म यस्य सः । **असतां** पापिनाम् ॥३८॥

**---------------------------------------------------------------------------------------------------------------------**

**हेमाद्रि (कैवल्य-दीपिका-टीका) : नैतद्** इति । एतद् गोपैः सह क्रीडनम् । **मनुजार्भ-मायिनो** मनुष्य-बाल-रूपाः मायाः स्वीकृतवन्तः । **परावराणां** कारण-कार्याणाम् । **वेधसः** कर्तुः । परमस्य कर्त्र्-अन्तर-रहितस्य । **अघो** अघासुरः **साम्यम्** इत्य् एवोक्ते सारूप्यं स्याद् अत उक्तम् आत्मेति ॥३८॥ \[मु।फ। १८.८\]

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** महा-दुष्टस्यापि तादृश्या मुक्त्या केषाञ्चिद्-अद्भुत-बुद्धिं दृष्ट्वा श्री-भगवत् प्रभावम् आह---नेति द्वाभ्याम् । **परावराणां** कारण-कार्याणाम् उत्तम-नीचानां वा पूर्व अपराणां वा सर्वेषां **परमस्य** **वेधसः** श्रेष्ठ-विधातुर् ब्रह्मणो\ऽपि जनकत्वात् सृष्टर् आदिकारणत्वाच् च ।

यद् वा, परावऋआणां **परमस्य** श्रेष्ठस्य, यतस् तेषां **वेधसः** स्रष्टुर् इति परमेश्वरत्वेन परम-स्वातन्त्र्यम् उक्तम् । तत्र च मनुजाभः श्री-नन्द-कुमारश् चासावत एव मायी च दयावान् ।

यद् वा, मा लक्ष्मीः शोभा सम्पद् वा, ताम् एतुं प्राप्तुं शीलम् अस्येति, तथा तस्य निजाशेष-भगवत्ता सम्पत्ति प्रकटन-परस्येत्य् अर्थः ।

यद् वा, मनुजार्भेषु गोप-बालकेषु **मायिनो** दयावत इति बाल-गोपाल-रूपेण भगवत्त्व-प्रकटनम् एवाभिप्रेतम् अतो विचित्रम् अद्भुतं न भवति । आत्मा व्यापकं ब्रह्म, तस्य सात्म्यं स्वरूपतां निर्वाणम् इत्य् अर्थः । साम्यम् इति पाठे अविद्या-निवृत्त्या स्व-स्वरूपेणावस्थानम् इत्य् अर्थः, तथा चोक्तं मुक्ति-लक्षणं द्वितीये मुक्तिर् हित्वान्यथा-रूपं स्वरूपेण व्यवस्थितिः \[भा।पु। २.१०.६\] इति । **असतां** दुष्टानां परम-दुर्लभम् अपि प्राप ।

ननु, श्री-गोकुल-बालकादि-महत्सु महा-पराधिनस् तस्य तद् अपि कथं सम्भवेत् ? तत्राह---यद् इति । महद् अपराध-लक्षणम् अपि पातकं श्री-भगवत् स्पर्श-विशेष-प्रभावेणैव क्षीणम् इत्य् अर्थः ॥३८॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** महा-दुष्टस्यापि तादृश्या मुक्त्या केषाञ्चिद् अद्भुत-बुद्धिं दृष्ट्वा श्री-भगवत् प्रभावम् आह---नेति द्वाभ्याम् । **परावराणां** सर्वेषाम् अंशिनाम् अंशानां च **परमस्य** श्रेष्टस्य यतस् तेषां **वेधसः** प्रादुर्भाव-कर्तुश् च इति परम-स्वातन्त्र्यम् उक्तं तत्र च **मनुजार्भः** श्री-नन्द-कुमारश् चासौ मायी च दयावान् अमर्याद-लीलत्वेन तादृश-दयालुत्वेन च यः प्रसिद्धस् तस्य परम-विलक्षण-स्वारूपस्य तत्र प्रवेशासंभवात् **असतां** दुष्टानां परम-दुर्लभम् अपि प्राप ।

ननु, श्री-गोकुल-बालकादिषु महत्सु महा-पराधिनस् तस्यासुरस्य तद् अपि कथं संभवेत्? तत्राह---यद् इति, यस्य तत्-पर्यन्त-दुर्गत-जीवेषु तमः-कृत-दुर्गति-मात्र-समवधान-मात्र-जातया सद् असद् विचार-शून्यत्वेन स्वतन्त्रया कृपयावतीर्णस्य सर्व-विलक्षणस्य स्पर्श-विशेष-प्रभावेणैव सोयम् अघमयोऽपि धूत-**पातकः** खण्डिताघमयभाव इत्य् अर्थः । आत्मा नासुरः किन्तूपाधिर् एव स च नाशित एव निर्दोषो निजांशस् त्व् अनुगृहीत इति नात्र दोषश् च प्रत्युत तस्यासुर-भावापगमनं परम-कृपा-सूचकत्वाद् उपादेयम् एवेति भावः ॥३८॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) :** अद्यानेन इत्य्-आदि वक्ष्यमाणात् अत एव तावत्-कालं मायावृतत्वात् । परावराणाम् अशिनाम् अंशानां च सर्वेषां **परमस्य** स्वयं भगवतः वेधसस् तत् तद्-आविर्भाव-कर्तुर् मनुजार्भस्य मनुष्य-लीलस्य श्री-नन्दस्यार्भस् तल् लीलश् च स **मायी** परम-दयालुश् च सः । तस्येति परम-शक्तित्वं सर्व-कारणत्वं स्वतन्त्र-लीलत्वं तादृश-पतितोद्धारित्वं च दर्शितम् आत्म-सात्म्यम् आत्म-साम्यम् इत्य् अनेन प्रवेश-वचनेन च तत्-सायुज्यम् उक्तम् ॥३८.४०॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** **मनुजार्भ** एव **माया** तदीय-स्वरूपं तद्वत् श्रुति-प्रसिद्धान्-माया-शब्दस्य स्वरूप-वाचकत्वात् परावराणां सर्वेषाम् अंशानाम् अंशिनाम् अपि परमस्य वेधसः स्वेच्छाभिमतम् एव कर्तुः एतत् **विचित्रं** न, किं तद् इत्य् अत आह---अघापीति । धूत-पातक इति पातकम् इत्य् उपलक्षणं शरीर-दौर्घन्ध्यादेर् अपि-अपगम इति किं वक्तव्यं ? पूतना-दृष्ट्या शरीर-सौगन्ध्यम् एव व्याख्येयं सप्रिय-सखस्य कृष्णस्य क्रीडास्पदी-भावित्वात् आत्म-**साम्यं** स्व-समान-रूपत्वम् असताम् असुराणां सायुज्यं दुर्लभं सारूप्यं **तु** भक्त-सम्प्रदानीयत्वात् **सुदुर्लभम्** ॥३८॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) : मनुजार्भो** नराकृति-बालकश्च असौ मायी च कृपावान् तस्य कृष्णस्येतद्-**विचित्रं** न **परावराणां** **परमस्य** स्वयं प्रभोः **वेधसः** स्वेच्छाभिमत-कर्तुः किम् एतत् तत्राह अघापीति । **यत्**-संस्पर्शेन धुतं पातकं लिङ्गपर्यन्तं यस्य सः आत्मसात्म्यं समान-रूपतां असताम् असुराणां सुदुर्लभं तेषां लिङ्गमद् अलक्षणा मोक्षा भवेद् इत्य् अर्थः ॥३८॥


______


**॥ १०.१२.३९ ॥**

**सकृद् यद्-अङ्ग-प्रतिमान्तर्-आहिता**

**मनोमयी भागवतीं ददौ गतिम् ।**

**स एव नित्यात्म-सुखानुभूत्य्-अभि-**

**व्युदस्त-मायोऽन्तर्-गतो हि किं पुनः ॥**

**श्रीधर-स्वामी (भावार्थ-दीपिका) :** यस्य-अङ्गं मूर्तिस् तस्य प्रतिमा प्रतिकृतिस् तत्रापि केवलं मनो-मयी साऽपि बलाद् **अन्तर्-आहिता** सती भागवतीं गतिं ददौ प्रह्रादादिभ्यः, स **एव** साक्षात् स्वयम् **अन्तर्-गतः** **किं** **पुनः** नित्या चासाव् आत्म-सुखानुभूतिश् च तयाभितो व्युदस् ता माया येन सः ॥३९॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** प्रतिकृतिः प्रतिनिधि-विग्रहः । तत्रापि प्रतिकृतित्वे **अन्तर्-आहिता** ध्याता । स **एव** यस्य प्रतिकृतिर् मोक्षं ददाति । **आत्म-**सुखानुभूतिर् आत्मानन्दानुभवः । व्युदस् तापाकृता । माया कारणाज्ञानम् । **किं** पुनर् वक्तव्यम् इति शेषः । यस्य प्रतिकृतिर् जगन्नाथ-मदन-गोपाल-गोविन्दादि-रूपा मनसैव ध्याता तत्रापि **सकृद्** **एव** खट्वाङ्गादिभ्यो भागवतीं गतिं ददौ ॥३९॥ \[*अतः परं विश्वनाथः*\]

**---------------------------------------------------------------------------------------------------------------------**

**हेमाद्रि (कैवल्य-दीपिका-टीका) :** **सकृद्** इति । **यद्-अङ्ग-प्रतिमा** यत् स्वरूपः प्रकृतिः । भागवतीं स्थितिं ददाति । स एव साक्षात् दृष्टो ददातीति किं पुनर् **अन्तर्** हृदये **आहिता** निक्षिप्ता । **मनोमय्य्** अपि मनः परिणाम-रूपापि । **नित्यस्यात्म-सुखस्यानुभूत्या अभितो व्युदस्ता** यथा पुनर् नोदेति । तथा हिंसिता **माया** येन स तथा । अत्र च गोपानाम् अलौकिकेन भगवता सह विहारेणाघासुरस्य भगवत्-सायुज्येन विभावेन जात-विस्मयः । शुकेनानुभूतस् तत् साधु-वादश् चात्रानुभावः ॥३९॥ \[भा।पु। १०.१२.३९\]

**---------------------------------------------------------------------------------------------------------------------**

**चैतन्यमत-मञ्जूषाः- सकृद्** **यद्** **अङ्ग-**प्रतिमेत्य् आदि । अङ्गस्य प्रतिमा शैलीप्रभृतिः, सापि सदृत् एकवारम् अप्य् अ**न्तर्**-मनस्याहिता अर्पिता सती भागवतीं **गतिं** दधौ दधाति, **मनोमयी** वा **यद्** **अङ्ग-**प्रतिमा मनोमयी \[भा।पु ११.२७.१२\] इत्य्-आदिना वक्ष्यमाणत्वात् । अङ्गस्य प्रतिमेति यस्य कस्यचिद् एवाङ्गस्य, अस्तुदूरे सर्वाङ्गप्रतिमा । तत्र **मनोमयी** बोद्धव्या, मनसि कदाचिद् **एव** किञ्चिद् **अङ्गं** स्फुरति, सर्वाङ्ग-स्पूर्तिस् तु परम-भाग्यभाजाम् **एव** भवति, अथ वा, पादादि यावद् धस्तितं गदाभृतः \[भा।पु २.२.१३\] इति धान-क्रमस्योक्तत्वात्, अङ्गति सम्बोधनं वा ॥३९-४४॥

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) : मनोमयी**ति मनसः सहजास्थैर्येण सदा सर्व-सौन्दर्याद्य् अपरिस्फूर्त्या शौल्यादि-प्रतिमाभ्यो **मनोमय्य्**आः प्रतिमाया न्यूनताभिप्रेता । नित्यम् आत्मनां सर्व-जीवानां **सुखानुभूतिर्** यस्मात्, यतो\ऽभितो विशेषेणोदस् तमायस् तथा च वक्ष्यति श्री-ब्रह्मा अत्रैव माया-धमानावतारे \[भा।पु।१०.१४.१६\] इति स चासौ स च यतः परमः सर्वतः श्रेष्ठः निजाशेष-भगवत्ता-प्रकटनात् । अङ्गेति स-न्याय-हर्ष-सम्बोधने ॥३९॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** नित्यात्मेति तैर् व्याख्यातम् । **यद्** वा, नित्यम् आत्मनां सर्व-जीवानां सुखानुभूतिर् यस्मात् यतोऽभितो विशेषेणोदस् तमायः तथा च वक्ष्यति श्री-ब्रह्मा अत्रैव माया-धमनावतारे इति, स चासौ स च यतः परमः सर्वतः श्रेष्ठः निजाशेष-भगवत्ता-प्रकटनात् यत् यस्य अङ्गेति सन्याय-हर्ष-सम्बोधने ॥३९॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** अथाघासुरस्य भगवति लयेन विस्मयमानं राजानं प्रति श्री-शुकदेवोक्तिः---**सकृद्-यद्** अङ्गेत्य्-आदि । यस्य अङ्गप्रतिमा अवयव-प्रतिकृतिर् अन्तर्मनस्याहितापिता सती **मनोमयी** भूत्वा **भागवतीं गतिं** **ददौ** ददाति, हे अङ्गे
! स **पुनः** परमः श्री-कृष्णोन्तर्-**गतः** सन् **भागवतीं गतिं
यद्** दास्यति तत् **किं** **पुनः** ? **यद्** वा, **मनोमयी अङ्ग**-**प्रतिमा** **सकृद्** एकवऋअम् अप्य् अ**न्तर्-आहिता** सतीति **मनोमयी** मणिमयी \[भा।पु ११.२७.१२\] इत्य् आदौ प्रतिमाया अष्टविधत्वं वक्ष्यति । **मनोमयी** प्रतिमेति सिद्धेर् **अङ्ग**-शब्दोपादानं मनोमय्या मूर्तेर् एकम् अप्य् अ**ङ्गम्** इत्य् अर्थः । इति स्वयम् अयं **यद्** अन्तर्-गतस् तस्याघासुरस्य तथात्वे **किं** वैचित्र्यम् इति शेशः ॥३९.४४॥

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** तत् प्राप्तौ कारणम् आह---यस्य **अङ्गं** मूर्तिस् तस्य च **प्रतिमा** प्रतिकृतिर् जगन्नाथ-मदन-गोपाल-गोविन्दादि-रूपा सापि मनोमयो मनसैव ध्याता तत्रापि **सकृद्** **एव** **अन्तर्-आहिता** **भगवतीं गतिं ददौ** खट्वाङ्गादिभ्यः स **एव** साक्षात् नित्यात्मा नित्य-शरीरश् चासौ सुखानुभूति-रूपश् च अभिव्युदस् तम् आयश् चेति सः परमः स्वयम् अवतारी स्वयम् एवान्तर्-गतः **किं** **पुनः** दद्याद् एवेति अर्थः ।

ननु, खट्वाङ्गादीनां तत् प्राप्तौ भक्तिर् **एव** कारणम् अघादीनां तु प्रातिकूल्यात् भक्ती अभाव **एव** तत् प्राप्ति-प्रतिबन्धी भक्त्याहम् एकया ग्राह्यः \[भा।पु। ११.१४.२१\] इति भगवत्-कृत-नियमात् ? सत्यं स च नियमो\ऽन्यस्मिन्न् एव समये कृष्णस्यावतार-समये तु पूर्णाया एव कृपा-शक्तेर् उदयोद्रेकात् तत् सम्बन्ध-मात्रेणैव तत् प्राप्तिर् यद् वक्ष्यते---

> कामं क्रोधं भयं स्नेहम् ऐक्यं सौहृदम् एव वा । >
> नित्यं हरौ विदधतो यान्ति तन्मयतां हि ते ॥ >
> न चैवं विस्मयः कार्यो भवता भगवत्यजे । >
> योगेश्वरेश्वरे कृष्णे यत एतद् विमुच्यते ॥ \[भा।पु। १०.२९.१५\]

इति कृष्णस्य पूर्णत्वे लक्षणम् इदम् असाधारणं यद् वैरिभ्योऽपि मोक्षं ददातीति तेषाम् अपि मध्ये व्रजौकसां बहुतिथं बभूवाक्रीड-गह्वरम् इत्य् उक्तेर् अघासुर-देहस्य स्वक्रीडा-सुख-प्रदीभावित्वात् तात्कालिक तत् प्रातिकूल्यस्यानुकूल्यमय-भक्तित्व-मननात् तस्मै सारूप्य-मोक्षं वैकुण्ठे एव ददौ न तु स्वधाम्नि वृन्दावने तद्-भक्तेस् तादृश-वैशिष्ट्याभावात् इति ज्ञेयम् ॥३९॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** सारूप्य-प्राप्तौ हेतुम् आह---यस्य कृष्णस्याङ्गं श्री-मूर्तिस् तस्य **प्रतिमा** प्रतिकृतिः श्रीर्-**अङ्ग**-जगन्नाथादि-रूपा सापि मनामया मनसा भाविता तत्रापि **सकृद्** एकवारम् एवान्तर्-**आहिता** सती **भागवतीं गतिं ददौ** निरपराधेभ्यः खट्वाङ्गादिभ्यः स **एव** नित्यात्मा नित्य-मूर्तिश् चासौ सुखानुभूतिश् चाभिव्युदस् तम् आयश् चेति परमः स्वयं प्रभुः स्वयम् **एव** तद् अन्तः प्रविष्ट **किं** **पुनः** दद्याद् एवेति अर्थः । धात्रीवेश-मार्थेण पूतनाया धात्री-पदम् इवोदर-प्रवेश-मात्रेणाघस्यापि सारूप्यं स्वयं प्रभुत्वे लिङ्गं बोध्यम् ॥३९॥


______


**॥ १०.१२.४० ॥**

**श्री-सूत उवाच---**

**इत्थं द्विजा यादव-देव-दत्तः**

**श्रुत्वा स्व-रातुश् चरितं विचित्रम् ।**

**पप्रच्छ भूयोऽपि तद् एव पुण्यं**

**वैयासकिं यन् निगृहीत-चेताः ॥**

**श्रीधर-स्वामी (भावार्थ-दीपिका) :** येन श्रवणेन **निगृहीतं** वशी-कृतं चेतो यस्य सः ॥४०॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) : यादव**-देवेन श्री-कृष्णेन **दत्तः** परीक्षित् । स्वरातुः कृष्णस्य **तद्** **एव** श्री-कृष्ण-चरितम् **एव** । हे **द्विजा** इति । हरि-लीलामृत-पानम् **एव** **द्विजा**ति-धर्म इति सम्बुद्धि अभिप्रायः ॥४०॥

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) : इत्थं** स्वयम् **एव** श्री-बादरायणिना कथयितुम् आरभ्यमाणाया अपि कथाया मध्ये परमौत्सुक्येन महा-राजो\ऽपृच्छद् इत्य् आह---**इत्थम्** इति । **यादव**-देवेन श्री-भगवता दत्तो ब्रह्मात्रतो रक्षित्वा पाण्डवेभ्य\ऽर्पितः । **यादव**-देवेति पाण्डवैः सह सम्बन्धं च सूचयति । इत्य् आदयो भूयः प्रश्ने हेतवः । विचित्रं परमाद्भुतं **वैयासकिं** श्री-व्यास-नन्दनम् इति सर्व-वेदार्थ-तत्त्वाभिज्ञातोक्ता । यद् इति तैर् व्याख्यातम् । तत्र येन श्रवणेनेति श्रुत्वेति अस्य परामशार्द् इति,

यद् वा, येन चरितेन नितरां गृहीतं प्रेम-विशेषाविर्भावनेन परमोत्कण्ठया पीडितं चेतो यस्य सः । तथापि प्रश्ने हेतुः---**पुण्यं** शुभावहम् इति तत् पीडायास् **तद्** एकौषधत्वाद् इति भावः ॥४०॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** अत्राकस्मात् सूत उवाचेति तत् प्रसङ्गे परमानन्दस्य वैशिष्ट्यात् सोऽपि तत्र तौ तुष्टावेति अर्थः । येन चरितेन **निगृहीतं** **तद्** वियोगमय-प्रेमाविर्भावेन पीडितं चेतो यस्य सः तथापि प्रश्ने हेतुः **पुण्यं** शुभावहम् इति तत् पीडायास् **तद्** एकौषधत्वाद् इति भावः ॥४०॥

**---------------------------------------------------------------------------------------------------------------------**

**जीव-गोस्वामी (कृष्ण-सन्दर्भः ५०\]:** किं च, **इत्थं** **द्विजा** इति इत्य्-आदि । येन श्रवणेन नितरां गृहीतं वशीकृतं चेतो यस्य सः ॥४०॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** हे **द्विजाः** **!** **यादव**-देवेन उत्तरायै युधिष्ठिराय वा **दत्तः** परीक्षित् स्वस्य राता गृहीता यः श्री-कृष्णस् तस्य येन श्रवणेन नितरां **गृहीतं** वशीकृतं चेतो यस्य सः ॥४०॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** हे द्विज्ञा ! **यादव**-देवेन कृष्णेनात्तरायै **दत्तः** परीक्षित् स्वरातुर् आत्मपदस्य तस्य विचित्रं **चरितं** **श्रुत्वा** **तद्** **एव** **भूयोऽपि** **पप्रच्छुः** यच् छ्रवणेन **निगृहीतं** वशीकृतं **चेता** यस्य सः ॥४०॥


______


**॥ १०.१२.४१ ॥**

**श्री-राजोवाच---**

**ब्रह्मन् कालान्तर-कृतं तत्-कालीनं कथं भवेत् ।**

**यत् कौमारे हरि-कृतं जगुः पौगण्डकेऽर्भकाः ॥**

**श्रीधर-स्वामी (भावार्थ-दीपिका) : कालान्तरे** **कौमारे** **कृतं** **पौगण्डके** **कथं** ज्ञात्वोचुर् इत्य् अर्थः ॥४१.४३॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** इत्य् अर्थ इति । पूर्व-कालिकस्य पर-कालिकत्व-सम्भवाद् इति भावः । **ब्रह्मन्न्** इति सर्वज्ञताम् आह ॥४१॥

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) : कालान्तर-कृतं** पूर्व-**कालीनं** सद्य-स्तनं **कथं** सम्भवेत्, तद् एवाह---यद् इति । एतच् च दुर्घटम् इति भवतावगम्यत एवेति सम्बोधयति---**ब्रह्मन्** साक्षाद्-वेद-रूपेति ॥४१॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) : कालान्तर-कृतं** पूर्व-कालीनं कर्म **तत्** **कालीनं** सद्यः काल-दृष्टं **कथं** सम्भवेत् ? **तद्** एवाह---**यद्** इति । यत् कौमारके हरिणा **कृतं** **तत्** **पौगण्ड-कृतम्** इति **कथम्** ऊचुः ? टीकायां च **पौगण्डके** **कृतम्** इति **कथं** ज्ञात्वोचुर् इत्य् अन्वयः ॥४१॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) : कालान्तर-कृतं** पूर्व-काल-निष्पादितं कर्म तत्-कालीनं सद्यः काल-दृष्टं **कथं भवेत्** ? तद् एवाह---यद् इति । **पौगण्डके** अद्यैव **हरि-कृतम्** इदं कर्मेति **कथम्** ऊचुर् इत्य् अर्थः ॥४१॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** **कालान्तर-कृतं** पूर्व-काल-निष्पादितं कर्म **तत्-कालीनं** सद्यः काल-दृष्टं **कथं भवेत् ?** तद् एवाह---**यद्** इति **। पौगण्डके** अद्यैव **हरि-कृतम्** इदं कर्मेति **कथम्** ऊचुर् इत्य् अर्थः ॥४१॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** कालान्तरे पूर्वकृतं कर्म **तत्-कालीनं** सद्यः काल-दृष्टं **कथं** **भवेत् तद्** एवाह यद् इति ॥४१॥


______


**॥ १०.१२.४२ ॥**

**तद् ब्रूहि मे महा-योगिन् परं कौतूहलं गुरो ।**

**नूनम् एतद् धरेर् एव माया भवति नान्यथा ॥**

**श्रीधर-स्वामी (भावार्थ-दीपिका) :** *न व्याख्यातम्।*

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** अनागतम् अतीतं च सम्यक्पश्यन्ति योगिनः इत्य् उक्तेः । सर्वं वर्णयितुं भवान् समर्थोस्तीत्य् आह---हे **महा**-**योगिन्न्** इति । तत् तस्माद् **ब्रूहि** यतः **परं** **कौतूहलम्** आश्चर्यम् । **एतत्** पूर्व-कालिकस्य परमालिकत्वम् । **अन्यथा** **मायां** दुर्घट-घटनाशक्तिं विना ॥४२॥

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** कथं सम्भवेत् ? तत् तत् प्रकारम् इत्य् अर्थः । यतः परमं **कौतुहल**-मात्रास्माकं श्रवणौत्सुक्यं सन्देहो वा । यद् वा, **तत्-कौतुहलम्** आश्चर्यं **ब्रूहि** व्युत्पादयेति अर्थः । महोगिन् । परम-भक्ति-युक्तेति श्री-भगवद्-वृतं तवाज्ञातं न किञ्चिद् अस्तीति भावः ।

ननु, परम-गुह्यम् **एतत् ?** तत्राह---हे **गुरो** ! उपदेष्टुः किञ्चिद्-गोप्यं शिष्ये नासीति भावः । नूनं वितर्के निश्चये वा । **एतत् कौतुहलं** तेषां तादृश-वचनं वा । मायेति अभेदोक्तिर् अत्यन्त-मायिकत्व-विवक्षया । **हरेर्** इति मायया सर्व-विचार-हरणाभिप्रायेणैवेति अन्य-**माया** निरस्ता । **तद्** **एव** द्रढ्यति---नान्यथेति, तन्**मायां** विना न सम्भवेद् इत्य् अर्थः, गोप-कुमाराणां तेषां भ्रमादि अस्म्भवात् ॥४२॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) : तद्** इति कथं सम्भवेत् **तत्** प्रकारम् इत्य् अर्थः । **कौतूहलं** कौतुक-जनकम् इत्य् अर्थः । **महा-योगिन्** ! परम-भक्ति-युक्तेति श्री-भगवद्-वृत्तं तया ज्ञातं न किञ्चिद् अस्तीति भावः ।

ननु, परम-गुह्यम् **एतत्** तत्राह---हे **गुरो** ! उपदेष्टुः किञ्चिद् गोप्यं शिष्ये नास्तीति भावः स्वयम् **एव** सिद्धान्तं तर्कयति **एतत्** तेषां तादृशं दर्शन-भानं **माया**-दुर्घट-घटनी शक्तिः **हरेर्** इति मायया सर्व-विचार-हरणाभिप्रायेण एवेति अन्य-**माया** निरस्ता, **तद्** **एव** द्रडयति-**नान्यथा** तन्**मायां** विना न सम्भवेद् इत्य् अर्थः । गोप-कुमाराणां तेषाम् अन्यतो भ्रमादि असम्भवात् ॥४२॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) : हरेर्** **एव** **माया** दुर्घट-घटना शक्ति नान्यस्य तत्र **तद्**-अशक्तेः ॥४२॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** **माया** दुर्घट-घटणा पटीयसी शक्तिः **हरेर्** इत्य् अन्य-**माया-**निरस्ता योगमायेति अर्थः । तयैव भगवन्-नित्य-परिजनानां मोहन-सम्भवात् ॥४२॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) : एतद्** **धरेर् माया** परांशरूपा योगो शक्तिर् **भवति** तयैव तत्-पार्षदानां मोह-सम्भवात् ॥४२॥


______


**॥ १०.१२.४३ ॥**

**वयं धन्यतमा लोके गुरोऽपि क्षत्र-बन्धवः ।**

**यत् पिबामो मुहुस् त्वत्तः पुण्यं कृष्ण-कथामृतम् ॥**

**श्रीधर-स्वामी (भावार्थ-दीपिका) :** *न व्याख्यातम्।*

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) : क्षत्र-**बन्धवोपीति सम्बन्धः । **यत्** यतः । श्रवणार्थम् अतौत्सुक्येन **गुरुं** प्रोत्साहयति---**वयम्** इति । बहुत्वं बन्धु-वर्गापेक्षया **क्षत्र**-**बन्धवः** क्षत्रियाधमा अपि एतच् चात्यन्तविनयात् तत्र गुण-विशेषं दर्शयति---त्वत्त इति । हे **गुरो** त्वच् छिष्यत्वेनैव धन्याः कृतार्थाः विशेषतश् च **त्वत्तः** **कृष्ण**-**कथामृत**-पानेन धन्यतराः **मुहुः** पानेन च **धन्यतमा** इत्य् अर्थः ॥४३॥ विश्वनाथ

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** श्रवणार्थम् अति औत्सुक्येन गुरुं प्रोत्साहयति---**वयम्** इति, बहुत्वं बन्धु-वर्गापेक्षया । किं वा, तच् छिष्यत्वादिनात्मनो बहुमानाद् अपि **क्षत्र-बन्धवः** क्षत्रियाधमा अपि एतच् चात्यन्त-विनयात् **पुण्यं** मनोज्ञं तत्र गुण-विशेषं बोधयति । त्वत्त इति हे **गुरो !** त्वच् छिष्यत्वेनैव धन्याः कृतार्था विशेषतश् च **त्वत्तः** **कृष्ण**-**कथामृत**-पणेन धन्यतराः, **मुहुर् मुहुः** पानेन च **धन्यतमा** इत्य् अर्थः ॥४३॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** श्रवणार्थम् अत्यौत्सुक्येन **गुरुं** प्रोत्साहयति---**वयम्** इति बहुत्वं बन्धु-वर्गापेक्षया अपि किं वा, तच् छिष्यादिनात्मनो बहुत्वम् आनात् **क्षत्र-बन्धवः** क्षत्रियाधमा अपि एतच् चात्यन्त-विनयात् **पुण्यं** मनोज्ञं तत्र गुण-विशेषं बोधयति---त्वत्त इति । हे **गुरो !** त्वच् छिष्यत्वेनैव धन्याः कृतार्थाः विशेषतश् च **त्वत्तः** श्री-**कृष्ण**-कथामृत-पानेन धन्यतराः **मुहुः** पानेन च **धन्यतमा** इत्य् अर्थः ॥४३॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** हे **गुरो** इति मम त्वच् छिष्यत्वात् ब्रूयुः स्निग्धस्य शिष्यस्य गुरवो गुह्यम् अपि उत \[भा।पु। १.१.८\] इति विधेर् अवश्यवक्तव्यत्वं व्यञ्जितं पिबाम इति स्वासक्ति-व्यञ्जनया स्वस्य स्निग्धत्वं च ॥४३॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** हे **गुरोः !** **क्षत्र-**बन्धवोऽपि **वयं** **धन्यतमाः** ॥४३॥


______


**॥** **१०.१२.४४ ॥**

**श्री-सूत उवाच---**

**इत्थं स्म पृष्टः स तु बादरायणिस्**

**तत्-स्मारितानन्त-हृताखिलेन्द्रियः ।**

**कृच्छ्रात् पुनर् लब्ध-बहिर्-दृशिः शनैः**

**प्रत्याह तं भागवतोत्तमोत्तम ॥**

**श्रीधर-स्वामी (भावार्थ-दीपिका) :** तेन यः **स्मारितोऽनन्तस्** तेन **हृतानि अखिलेन्द्रियाणि** यस्य **स** तथाभूतोऽपि कथञ्चिल् **लब्ध**-**बहिर्-दृष्टिः** । हे **भागवतोत्तमोत्तम** ! हे शौनक ! ॥४४॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) : हृतानि** अन्तर्मुखी-कृतानि । *तथा-भूतोऽपि* हरि-स्मृत्य्-अन्तर्-मुखेन्द्रियोऽपि । कथञ्चिन् महता यत्नेन **कृच्छ्राद्** उच्चैः करताल-शङ्ख-भेरी-दुन्दुभि-निशानादि-वाद्य-युक्त-कीर्तनोद्घोषैर् बहुल-प्रयासेन **लब्ध**-**बहिर्**-**दृशिर्** जातेन्द्रिय-बहिर् वृत्तिर् इत्य् अर्थः । **पुनर्** इत्य् अनेन पूर्वम् अपि वारं वारम् ईदृशो जातो\ऽस्ति इति बोध्यते । तत्र तत्रैव \"तात\" इति वारं वारं सम्बोधनम् इत्य् अभिज्ञा आहुः । तद्-अर्थे श्री-परीक्षिता महा-व्यग्रेण सता निजान्तिके तत्-तद्-वाक्यादि-श्री-कृष्ण-कीर्तन-सामग्री-श्री-जनमेजयतो रक्षितास्तीति आख्यायिका प्रसिद्धा । **शनैर्** इति तदानीम् अनुवर्तमानेन प्रेम-भरेणाक्रान्तत्वात् । हे **भागवतोत्तमोत्तम !** इति । परम-गुह्यम् अपि श्रोतुम् अर्हर्तीति भावः । भागवताः साधरण्येन हरि-भक्तास् तद् उत्तमास् तच्-चरिताकर्णन-परास् तद्-उत्तमाः पौनः-पुन्येन तद् विषयकानुयोगेन श्रवणेऽलं-बुद्धि-शून्याः ।

> सामान्येन हरौ भक्तः प्रोक्तो भागवतो बुधैः । >
> तद्-ईहा-श्रुति-संयुक्ता विप्रा भागवतोत्तमाः । >
> मुहुर् मुहुः पृच्छति यो मुरारे >
> लीलां समस्ताघ-हरी प्रसक्तः । >
> सदा ह्य् अलं धीर-हितोऽत्र वाच्यः >
> स ब्राह्मणो भागवतोत्तमोत्तमः ॥ इति ब्रह्म-संहितोक्तेः > ॥४४॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) : बादरायणिर्** इति पितृ-नाम्नोल्लेखात् तस्यापि नन्दनत्वेन माहात्म्य-विशेषः सूचितः । अत एव **तेन** तदीय-प्रश्न-विशेषेण **स्मारितस्** तत्-तद्-विशेषेण हृदयं प्रापितोऽ**नन्तः** शाद्वल-जेमनादि-ब्रह्म-स्तूयमानता-पर्यन्तानन्तैश्वर्य-माधुरीकः कृष्णः, तेन **हृताखिलेन्द्रियः** प्रेम-भरेण तद्-एक-परिस्फूर्त्या लीन-सर्वेन्द्रिय-वृत्तिर् इत्य् अर्थः । अयं प्रमोद-मोहानुभावः प्रलयाख्यः कम्प-पुलकादिवत् प्रेम-विकार-विशेषो ज्ञेयः ।

\"संस्मारित\" इति क्वचित् पाठः, तथापि स एवार्थः । स च स्वाम्य्-असमत्तः, चित्-सुखस्य **तु** सम्मतः । **कृच्छ्रात्** उच्चैः कर-ताल-शङ्ख-भेरी-दुन्दुभि-निशाणादि-वाद्य-युक्त-कीर्तनोद्घोषणैर् बहुल-प्रयासेन **लब्ध**-**बहिर्**-**दृशिः** जातेन्द्रिय-बहिर्-वृत्तिर् इत्य् अर्थः । **पुनर्** इत्य् अनेन पूर्वम् अपि वारं वारम् ईदृशो जातोऽस्तीति बोध्यते । तत्र तत्रैव \"तात\" इति वारं वारं सम्बोधनम् इत्य् अभिज्ञाः आहुः, तद्-अर्थं श्री-परीक्षिता महा-व्यग्रेण सता निजान्तिके तत्-तद्-वाद्यादि श्री-कृष्ण-कीर्तन-सामग्री श्री-जनमेजयतो रक्षितास्तीत्य्-आख्यायिका प्रसिद्धा । **शनैर्** इति तदानीम् अप्य् अनुवर्तमानेन प्रेम-भरेणाक्रान्तत्वात् । हे **भागवतोत्तमोत्तम** ! इति तत्-परम-गुह्यम् अपि श्रोतुम् अर्हसीति भावः । क्वचित् स्वाम्य्-असमत्तो द्वितीयान्त-पाठश् चित्-सुख-सम्मतः । ततश् च प्रतिवचने हेतुर् ज्ञेयः ॥४४॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** बादरायणिर् बदरिकाश्रमे महा-तपसा श्री-व्यासाज् जात इति माहात्म्य-विशेषः सूचितः । अत एव तेन श्री-कृष्ण-कथा-रसिकेन श्री-परीक्षिता तदीय-प्रश्न-विशेषेण वा स्मारितो विशेषतो हृदयं प्रापितोऽनन्तोऽपरिच्छिन्न-सुख-रूपः कृष्णः ।

यद् वा, वक्ष्यमाण-वत्स-बालादि-रूप-धारणादिना **अनन्तः** । यद् वा, स शाद्वल-जेमनादि-अनिर्वचनीय-लीला-रस-सिन्धुश् चासौ **स्मारितश्** च योऽनन्तोऽपरिच्छिन्न-माहात्म्यः श्री-कृष्णस् **तेन** **हृताखिलेन्द्रियः** प्रेम-भरेण तद्-एक-परिस्फूर्त्या लीन-सर्वेन्द्रिय-बहिर्-वृत्तिर् इत्य् अर्थः । अयं प्रलयाख्यः कम्प-पुलकादिवत् प्रेम-विकार-विशेषो ज्ञेयः

______


\"संस्मारित\" इति क्वचित् पाठः, तत्रापि स एवार्थः । **कृच्छ्रात्** उच्चैः कर-ताल-शङ्ख-भेरी-दुन्दुभि-निशाणादि-वाद्य-युक्त-कीर्तनोद्घोषणैर् बहु-प्रयासेन **लब्ध**-**बहिर्**-**दृशिः** जातेन्द्रिय-बहिर्-वृत्तिर् इत्य् अर्थः । **पुनर्** इत्य् अनेन पूर्वम् अपि वारं वारम् ईदृशो जातोऽस्तीति बोध्यते । तत्र तत्रैव \"तात\" इति वारं वारं सम्बोधनम् इत्य् अभिज्ञा आहुः, तद्-अर्थं च श्री-परीक्षिता महा-व्यग्रेण सता निजान्तिके तत्-तद्-वाद्यादि श्री-कृष्ण-कीर्तन-सामग्री-श्री-जनमेजयतो रक्षितास्तीति आख्यायिका प्रसिद्धा । **शनैर्** इति तदानीम् अप्य् अनुवर्तमानेन प्रेम-भरेणाक्रान्तत्वात् । हे **भागवतोत्तमोत्तम** इति तत्-परम-गुह्यं श्रोतुम् अर्हसीति भावः । क्वचित् द्वितीयान्त-पाठस् ततश् च प्रतिवचने हेतुर् ज्ञेयः ॥४४॥

**---------------------------------------------------------------------------------------------------------------------**

**जीव-गोस्वामी (कृष्ण-सन्दर्भः ५३) : अनन्तः** प्रकटित-पूर्णैश्वर्यः श्री-कृष्णः । सर्वदा तेन स्मर्यमाणेऽपि तस्मिन् प्रतिक्षणं नव्यत्वेन **तत्**-स्मारितेति उक्तम् ॥४४॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) : अनन्तः** शाद्वल-जेमानादिकम् आरभ्य ब्रह्मणः स्तूयमान-तात्पर्यं प्रकाशिते अनन्तैश्वर्य-माधुरीकः ॥४४॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) : कृच्छ्रात्** उच्चैर् भगवन्-नाम-कीर्तनोद्घोषैः तत्रत्य-नारद-व्यासादि-मुनि-कृतैर् अतियत्न-भराद् इत्य् अर्थः । हे **भागवतोत्तमोत्तम** शौनक ! ॥४४॥

इति सारार्थ-दर्शिन्यां हर्षिण्यां भक्त-चेतसाम् ।

दशमे द्वादशो\ऽध्यायः सङ्गतः सङ्गत सताम् ॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) : तेन** तत्-प्रश्नेन **स्मारितः** स्मृति-पथं प्रापितो **अनन्तः** शाद्वल-जेमनादि-ब्रह्म-स्तूयमान-तात्पर्यन्तानन्त-माधुर्यैश्वर्य कृष्ण-स्नेहेन **हृताखिलेन्द्रियः** प्रेम्णा तद्-एक-स्फूर्त्या विलीन-सर्वेन्द्रिय-वृत्तिर् इति ज्ञान-रूपः प्रेम-मोहोऽभूद् इति बोध्यम् । **कृच्छ्राद्** उच्चैर् भगवन्-नाम-कीर्तन-शङ्ख-दुन्दुभि-नाद-रूपात् प्रयत्नाद् इत्य् अर्थः ॥४४॥

> इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं > संहितायां वैयासिक्यां दशम-स्कन्धे श्री-सुदर्शन- >
> सूरिकृत-शक-पक्षीये द्वदशोऽध्यायः ।

॥१२॥


______


(१०.१३)
