+++
title = "१७"

+++

## कालियस्य यमुना-ह्रदे निवासस्य कारण-वर्णनं ह्रदान् निर्गतेन श्री-कृष्णेन व्रजौकसां दावानलाद् रक्षणम् ।

**॥ १०.१७.१ ॥**

**श्री-राजोवाच---**

**नागालयं रमणकं कथं तत्याज कालियः ।**

**कृतं किं वा, सुपर्णस्य तेनैकेनासमञ्जसम् ॥**

**श्रीधर-स्वामी (भावार्थ-दीपिका) :**

नागं सप्तदशे नागा लयं तं निरयापयत् ।

बन्धून् स्व-दुःखतः श्रान्तान् सुप्तांस् तत्र दवाद् अपात् ॥

**असमञ्जसम्** अप्रियम् ॥१॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** *तं* **नागं** कालियम् । *निरयापयत्* निष्कासितवान् । तत्र कालिन्दी-तटे । *दवात्* वनाग्नेः ।\*। *समञ्जसम्* प्रियम् प्रिये योग्ये समञ्जसम् इति कोशात् । तद् भिन्नम् **असमञ्जसम्** ॥१॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** श्री-भगवतः स्वस्थतां महा-दुष्टे\ऽपि कारुण्य-विस्तारणं चाकर्ण्य स्वस्थः प्रीतमनाः सन् श्री-वृन्दावन-यमुनाश्रयेन कालियस्य तस्मिन् हृअदे श्री-गरुडाद् भयम् अपगतम्, अन्येन वा केनापि हेतुम् इति तथा तादृश-महा-तीर्थे तस्य दुष्टस्य निवासे को हेतुर् इति च विज्ञातुं कथान्तरे वौत्सुक्येन तत् पूर्व-वृत्तं पृच्छति---नागेति । **नागानाम् आलयं** स्वभावतः सदा सर्प-वर्ग-वसति-स्थानम्, न तु गरुढस्येत्य् अर्थः । अतो बहवो नागास् तत्र[^१२९] निवसन्त्य् एवेति भावः । तत् **कस्मात्** कारणाद् इति, श्री-वृन्दावन-यमुनाश्रयणार्थं **किं वा**न्येन **केनापि** हेतुनेत्य् अर्थः ।

[^१२९]: नागास् तत्रान्ये

ननु, यद् भयाद् इति तत् सूचितम् एव, तर्हि श्री-गरुडात् सर्वेषाम् एव नागानां साधारण्येन स्वतो भये वर्तमाने\ऽपि विशेषतस् तस्यैकस्य भयो किं कारणम् इति पृच्छति **कृतम्** इति । **वा**-शब्दः कटाक्षे, तत् कथयेति शेषः ॥१॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** अभीष्ट-लीला-सिद्ध्या श्री-भगवतस् तद् अभुदय-दर्शनेन श्री-व्रजस्य च स्वस्थताम् आकर्ण्यं स्वस्थः प्रीतमणाः सन् कथा-मध्य एव कथा-सौष्ठवाय तत् पूर्व-वृत्तं पृच्छति---नागेति । **नागानाम् आलयं** स्वभावतः सर्प-वर्गस्य वसति-स्थानं न तु गरुडस्येत्य् अर्थः । अतो बहवो नागस् तत्रान्ये निवसन्त्येवेति भावः ।

ननु, यद् भयाद् इति तत् सूचितम् एव तत्राह **कृतं** **किम्** इति **वा**-शब्दः कटाक्षे ॥१॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) :** श्री-भगवतो व्रजस्य च स्वस्थताम् आकर्ण्य स्वस्थः कथा-मध्यतः एव तत्-सौष्ठवाय पृच्छति---नागेति ॥१.५॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :**

तार्क्ष्याद् भीतिः कालियस्य तार्क्ष्ये सौभरि-शाप-वाक् ।

कृष्णाप्तिर् गोदुहान्दावात् त्राणं सप्त-दशोऽभवत् ॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :**

कालियस्य भयं तार्क्ष्याच् छापोक्तिस् तत्र सौभरेः ।

हर्य्-आप्तिर् गोदुहां दावाद्रक्षा सप्तदशेऽभवत् ॥

**असमञ्जसं** अप्रियम् ॥१॥


______


**॥ १०.१७.२ ॥**

**श्री-शुक उवाच---**

**उपहार्यै सर्पप्जनैर् मासि मासीह यो बलिः ।**

**वानस्पत्यो महाबाहो नागनां प्राङ् निरूपितः ॥**

**श्रीधर-स्वामी (भावार्थ-दीपिका) : उपहार्यैर्** भक्ष्यैः । **सर्प-जनैः** सर्पायतैर् जनैः । **वानस्पत्यो** वनस्-पतेर् मूले देयो **नागानां** तद्-बाधा-परिहाराय **यो बलिर् निरूपित** उपकल्पितः ॥२॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) : बलि**-रुपहारः बलिः पूजोपहारयोः इति विश्वः । हे **महा-बाहो** इति । यथा महा-राजस्य पराक्रमेण वैरिणोऽपि राजानो बलिं हरन्तीति भावः । सर्पायत्ता जनाः **सर्प-जनाः** । शाक-पार्थिवादिर् अयम् । *तद् बाधा* नाग-बाधा तन् निवृत्तये । यद् वा, **वानस्पत्ये**ऽमायां प्रतिमासं सर्पभीनिवृत्त्य् अर्थं सर्वे लोकास् तेभ्यो बलिं ददतीत्य् अर्थः । *वनस्पति* गतः सोमो यत्र स वानस्पत्यो दर्शः

> अमायाम् उडुराजो हि सदा याति वनस्पतिम् । >
> वानस्पत्यं ततस् तस्या नाम वै प्रोच्यते बुधैः ॥

इति कोशात् । **उपहार्यैः** सर्प-भक्ष्य-भूतैस् तत्-पूजकैर् वा ॥२॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** उपेति त्रिकम् । हे **महाबाहो** ! इति यथा भवतो महा-राजस्य पराक्रमेण वैरिणेऽपि राजानो **बलिम्** **उपहरन्ती**ति भावः ॥२॥

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** उपेति त्रिकम् । **उपहार्यैर्** इति तैर् व्यञ्चितम् । यद् वा, उपहार्यैर् **बलि**-दान-योग्यैः **सर्पाणां** **जनैः** सेवकैः कृत्वा तद् वरेत्य् अर्थः । **इह** नागालये **वानस्पत्यः** फल-मूलादि-निर्मितो **यो** बहिर् **नागानां** नागौः कर्तृभिः **प्राक्** प्रथमं **निरूपितो** दातुं निश्चितः । हे **महा-बाहो**, इति यथा भवतो महा-राजस्य पराक्रमेण वैरिणो\ऽपि राजानो बहिम् उपहरन्तीति भावः ॥२॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्*।

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** **उपहार्यैः** भक्ष्यत्वेनोपहारीक्रियमाणैः सर्प-रूपैर् **जनैः** **वानस्पत्यः** वनस्पते मुले देयः **नागानां** नागैर् गरुडात्स्व-बाधा---परिहाराय **निरुपितः** उपकल्पितः ॥२॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) : उपहार्यैर्** गरुडस्य भक्ष्यैः **सर्परूपैर्** **जनै** कर्तृभिर् **यो** **वलिर् नागानां** गरुडाद् बाधापरिहाराय **प्राक्** **निरूपित** आसीत् । **वानस्पत्यो** वनस्पतेर् मूले देयः ॥२॥


______


**॥ १०.१७.३ ॥**

**स्वं स्वं भागं प्रयच्छन्ति नागाः पर्वणि पर्वणि ।**

**गोपीथायात्मनः सर्वे सुपर्णाय महात्मने ॥**

**श्रीधर-स्वामी (भावार्थ-दीपिका) :** ते च **नागाः स्वं स्वं भागं** जनैर् दत्तं **सुपर्णाय प्रयच्छन्ति** ततो भीताः । **गोपीथाय** रक्षणाय ॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) : पर्वणि-पर्वणि** दर्शेदर्शेऽवसरेऽवसरे वा

> पर्व वलीबे महे ग्रन्तौ प्रस्तावे लक्षणान्तरे । >
> दर्श-प्रतिपदोः सन्धौ विषुवत्-प्रभृतिष्व् अपि ॥ इति मेदिनी ।

*ततः* **सुपर्णात्** । **महात्मने** बलवत्तराय ॥३॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) : पर्वणि पर्वणि** प्रतिदर्शनम्, **महात्मने** अपरिच्छिन्न-शक्तय इत्य् अर्थः, अयं भाग---प्रदाने हेतुः । यद् वा, महाशयाय फलादि-बलि-प्रदान-मात्रेणैव सहज-विरिष्व् अपि सन्तुष्टायेत्य् अर्थः ॥३॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) : पर्वणि पर्वणि** प्रति पञ्चदश्यन्तं **महात्मने** अपरिच्छिन्न-शक्तय इत्य् अर्थः । अयं भाग-प्रदाने हेतुः ॥३॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्*।

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** तत्र **सर्वे नागास्** तं **स्वं-स्वं भागं प्रयच्छन्ति पर्वणि पर्वणि** प्रतिपञ्चदश्यन्तं **गोपीथाय** रक्षणाय किन्तु कालियस् तु तं न प्रयच्छति प्रत्युतान्यैर् दत्तम् अपि **स्वयम्** एव बभुजे ॥३॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** तत्र **सर्वे नागाः पर्वणि पर्वणि** प्रतिपक्ष-दश्यन्तं, गरुडाय **स्वं स्वं भागं प्रयच्छन्ति** किम् अर्थम् ? आत्मनो **गोपीथाय** रक्षणाय ॥३॥


______


**॥ १०.१७.४ ॥**

**विष-वीर्य-मदाविष्टः काद्रवेयस् तु कालियः ।**

**कदर्थी-कृत्य गरुडं स्वयम् तं बुभुजे बलिम् ॥**

**श्रीधर-स्वामी (भावार्थ-दीपिका) : विष-वीर्याभ्यां** यो **मदस्** तेनाविष्टः । **काद्रवेयः** कद्रू-पुत्रः । **गरुड** **कदर्थी-कृत्य** अविगणय्य । यद् वा, उपहार्यैः सुपर्ण-भक्ष्यैः सर्पा एव जनास् तैर् नागानां सम्बन्धी यस्मिन्न् एकैको नागो दीयते तथा-भूतो यो **बलिः** सुपर्णाय निरूपितस् तत्र स्वं स्वं भागं सर्वे नागाः प्रयच्छन्ति, **कालियस्** **तु** न प्रयच्छति, किन्त्व् अन्यैर् दत्तम् अपि तं बलिं **स्वयम्** एव **बुभुजे** ॥४॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** शास्त्रान्तर-सम्मत्या क्लिष्ट-कल्पनया च पूर्व-व्याख्यानम् असम्मतम् इव महत्वाह---यद् वेति । पुराण्तरे---एकैकं हि ददुर्-नागं नागास् तार्क्ष्याय रक्षया इत्य् उक्तेः तत्र तेषु ॥४॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** पश्चाद् **विष-वीर्याभ्यां** **महद् आविष्टः** सन् **कद्रावेय** इति भ्रातृत्वं च मदे हेत्वन्तरं ज्ञेयम्, **कदर्थी-कृत्य** तद् अनादरेण तदीयेभ्यो बलाद्-ग्रहणेनैव वा ॥४॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** पश्चात् **विष-वीर्याभ्यां मद् आविष्टः** सन् **काद्रवेय** इति भ्रातृत्वं च मदे हेत्वन्तरं ज्ञेयम् । **कदर्थी-कृत्य** तद् अनादरेण तच् छ्रुत्वेति वक्ष्यमाणात् तदीयेभ्यो बलाद् ग्रहणेनैव वा, कदर्थी-कृत्य **स्वयं** तु स्वयम् एव ॥४॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्*।

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** **कदर्थी-कृत्य** अनादृत्य ॥४॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) : कालियस् तु** न प्रयच्छति प्रत्युत अन्यैर् दत्तं **बलिं** भुङ्क्ते **कदर्थी-कृत्य** अवज्ञाय ॥४॥


______


**॥ १०.१७.५ ॥**

**तच् छ्रुत्वा कुपितो राजन् भगवान् भगवत्-प्रियः ।**

**विजिघांसुर् महा-वेगः कालियं समुपाद्रवत् ॥**

**श्रीधर-स्वामी (भावार्थ-दीपिका) :** *न व्याख्यातम्।*

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** तत् निज-बलि-भक्षणम् । **भगवत्-प्रियः** गरुडः । **विजिघांसुः** हन्तुकामः । हे **राजन्न्** इति । बलि-प्रद-राज-विप्रतिपत्त्या भवदादिवद् इति भावः ॥५॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** हे **राजन्न्** इति चक्रवर्तिनो बलि-प्रद-राज-विप्रति-पत्त्या कोपो भवतीति भवता ज्ञायत एवेति भावः । यद् वा, राजमानः कोपेन तेजोभर-प्राकट्यात् स्वतो वा विद्योतमानः यतो **भगवान्** सर्व-शक्ति-युक्तः **भगवतः** **प्रियश्** च पार्षद-प्रवर इत्य् अर्थः। सम्यङ्-मारणोद्योततया समीप एव वेगेनागच्छत् । तत्र हेतुः---महा-वेगो\ऽपरिच्छिन्न-जव इति ॥५॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** हे **राजन्न्** इति बलि-प्रद-राज-विप्रतिपत्या भवद् आदिवद् इति भावः । यतो **भगवान्** सर्व-शक्ति-युक्तः **भगवतः** **प्रियश्** च पार्षद-प्रवर इत्य् अर्थः । अतो भगवद्वद् दृष्ट-निग्रहपरतया महा-वेगः सन् सम्यक् मारणोद्यततया समीप एवागच्छत् तस्य तुच्छत्वेऽपि धार्ष्त्यात् ताम् असत्वेन भगवद् अनादर-स्वभावत्वाच् चेति भावः ॥५॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्*।

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** तत्रत्य-कर्णै जप-सर्प-मुखात् तत् **श्रुत्वा** ॥५॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) : तच् छ्रुत्वा** सूचकात् सर्पात् ॥५॥


______


**॥ १०.१७.६ ॥**

**तम् आपतन्तं तरसा विषायुधः**

**प्रत्यभ्ययाद् उत्थित-नैक-मस्तकः ।**

**दद्भिः सुपर्णं व्यदशद् दद्-आयुधः**

**कराल-जिह्वोच्छ्वसितोग्र-लोचनः ॥**

**श्रीधर-स्वामी (भावार्थ-दीपिका) : विषम्** एव्**आयुधं** यस्य सः । **प्रत्यभ्ययाद्** योद्धुं प्रतिजगाम् । **उच्छ्रित-नैक-मस्तक** उन्नमितानेक-फणः । **दद्-आयुधो** दन्तायुधः । **कराल-जिह्वश्** चासाव् **उच्छ्वसितोग्र-लोचनश्** च उच्छ्वसितान्य् उज्जृम्भितान्य् उग्राणि लोचनानि यस्य सः ॥६॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** तत् निजबलि-भक्षणम् । भगवत् प्रियः गरुडः । विजिघांसुः हन्तुकामः । हे राजन्न् इति । बलि-प्रदराज-विप्रतिपत्त्या भवदादिवद् इति भावः ।

**तम्** गरुडम् ॥६॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) : विषायुध** इति शास्त्रान्तर-राहित्यं परम-मारकत्वं चोक्तम् । दन्ता विषमयत्वेनायुधानि प्रहरणानि यस्य, **कराला** दुर्विषमयतया स्पर्श-मात्रेण हिंसिका **जिह्वा** यस्य, **उच्च्वसितानि** प्रसारितानि **उग्राणि** दृष्टि-मात्रेण भस्मीकराणि **लोचनानि** यस्य स च स च । एभिर् विशेषणैः परम-दुर्जयत्वं तथा श्री-गरुडे विषस्य दन्ताघातादीनाम् अप्य् अकिञ्चित्करत्वाद् विष-वीर्यम् अदस्य व्यर्थत्वं च सूचितम् ॥६॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) : विषायुधः** दूराद् एव फूत्कारादिना तन् मोचकः सन् **प्रत्यभ्ययात्** निकटे तु **ददायुधस्** सन् **व्यदशत्** **कराला** दुर्विषमतया स्पर्श-मात्रेण हिंसिका **जिह्वा** यस्य **उच्छ्वसितानि** प्रसारितानि **उग्राणि** दृष्टि-मात्रेण भस्मीकराणि **लोचनानि** यस्य स च स च ॥६॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) : विषायुधः** फुत्कारादिना दूरात् **ददायुधो** निकटात् ॥६.७॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** **विषायुधः** दूरात् फूत्कारेण तन् मोचकः निकटे तु **ददायुधो** **व्यदशत्** **कराला** **जिह्वा** यस्य उद्भूतं श्वसितं यस्य **उग्राणि** **लोचनानि** यस्य स च स च सः ॥६॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) : विषायुधो** दूराद् विषाणि फूत्कारेण वर्षत् अन्तिके तु **ददायुधो** **व्यदशत्** । **कराला** **जिह्वा** यस्य उद्भूतं स्वसितं यस्य **उग्राणि** **लोचनानि** यस्य स च स च स च सः ॥६॥


______


**॥ १०.१७.७ ॥**

**तं तार्क्ष्य-पुत्रः स निरस्य मन्युमान्**

**प्रचण्ड-वेगो मधुसूदनासनः ।**

**पक्षेण सव्येन हिरण्य-रोचिषा**

**जघान कद्रू-सुतम् उग्र-विक्रमः ॥**

**श्रीधर-स्वामी (भावार्थ-दीपिका) : तार्क्ष्य-पुत्रो** गरुडः । **मधुसूदनस्यासनं** यस्मिन् सः ॥७॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** तार्क्षौ गरुड-कश्यपौ इत्य् अमरः । **तम्** कालियम् । **सव्येन** दक्षिणे वामेनवा सव्यं दक्षिण-वामयोः इति वैजयन्ति ॥७॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) : तार्क्ष्यस्य** श्री-कश्यपस्य महा-मुनेः **पुत्र** इति महा-प्रभावः सूचितः । कालियस्यापि तत्-पुत्रत्वे श्री-मधुसूदनाभक्तत्वात् तादृश-प्रभावाभावेन तद् अपुत्रत्वम् एवेति भावः । स महा-बल-वीर्यत्वादिना श्री-भगवत् पार्षदाग्र्यत्वेन वा प्रसिद्धः, तत्रापि **मन्युमान** तद् अपराधेन जात-मन्युः, अतः **प्रचण्डः** परम-दुःसहो **वेगो** जवो\ऽपि यस्य । यद् वा, स्वभावत एव प्रचण्ड-वेगः, अत एव मधु-नाम प्रसिद्धादि-दैत्य-हन्तुर् आसनं यस्मिन् सः, अत एव **उग्रः** असह्यो **विक्रमः** पराक्रमो यस्य सः, यथेष्टं वा विशेषणानाम् एषां हेतु-हेतुमद् अभाव इति, इति महा-गुणा उक्ताः, सौन्दर्यमयी **हिरणावद्** **रोचिः** कान्तिर् यस्य तेन, अनेन महा-काठिन्यं च सूचितम् । यद् वा, अग्नि-प्रभाभीतानां सर्पाणाम् अग्नि-तुल्यवर्ण-स्वर्ण-रोचिषा भय-प्रदत्व एवोक्तम् । **सव्येनेत्य्** अवहेलां बोधयति । **कद्रु-सुतम्** इति सहज-पूर्व-वैरं दर्शितम्, अतस् तं निरस्य पराजित्यापि सुदूरे क्षिप्त्वापि वा, जघान प्राहरत् । यद् वा, पक्षेण जघानैव, न तु मारयामासेत्य् अर्थ हेतुः---कद्रु-सुतम् इति, भ्रातृत्वेन कद्रुमान्यतापेक्ष्यता वेति भावः ॥७॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** तृक्षो मरीचिः ततः शिवादित्वाद् अदन्ताद् अप्य् अण् ततस् तद् अनन्तरापत्तस्य **तार्क्ष्यस्य** श्री-कश्यपस्य **महामुनेः पुत्र**-जन्मना तत् प्रभाव-सञ्चारः सूचितः\"तार्क्षी\"ति वा पाठे गर्गादिभ्योयं इति गोत्रापत्य् अविवक्षया गरुत्मान् गरुडस् तार्क्ष्य इत्य् अपि उच्यते । स च कालियस् तु कियान् इति स्वाभाविक-विशेषान्तरपि आह---मध्व् इति । कालिये तु तादृश-स्वभावे मातुर् एव गुण-सञ्चारः इत्य् आह---कद्रू-सुतम् इति । श्री-गरुडस्य सौन्दर्यम् अपि आह---**हिरण्ये**ति सवेनेति अवहेलां बोधयति ॥७॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) :** अन्यैर् दुरासदम् दुष्प्रवेशम् ॥७॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** **तार्क्ष्यस्य** कश्यपस्य **पुत्रः** **मधुसूदनस्यासनं** यस्मिन् सः ॥७॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) : तार्क्ष्यस्य** कश्यपस्य **पुत्रः** **मधुसूदनस्यासनं** यस्मिन् सः ॥७॥


______


**॥ १०.१७.८ ॥**

**सुपर्ण-पक्षाभिहतः कालियो \ऽतीव विह्वलः ।**

**ह्रदं विवेश कालिन्द्यास् तद्-अगम्यं दुरासदम् ॥**

**श्रीधर-स्वामी (भावार्थ-दीपिका) :** तस्य गरुडस्य्**आगम्यम्** अगाधतया च **दुरासदम्** ॥८॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) : अगम्यम्** गन्तुम् अशक्यम् । **दुरासदम्** अन्येषां नरादीनाम् इत्य् अर्थः ॥८॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) : अतीव-विह्वलौ**\ऽत्यन्त-वेदनातुरः सन् ॥८॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** अन्यैर् अपि **दुरासदं** दुष्प्रवेशम् ॥८॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) :** अन्यैर् **दुरासदम्** दुष्प्रवेशम् ॥८॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** **दुरासदम्** अगाध-जलत्वेनान्यैर् अपि दुष्प्रवेशम् ॥८॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** तस्य गरुडस्यागमां **दूरासदम्** अगाधाम्बुनान्यैर् दुष्प्रवेशम् ॥८॥


______


॥ **१०.१७।**९ ॥

**तत्रैकदा जल-चरं गरुडो भक्ष्यम् ईप्सितम् ।**

**निवारितः सौभरिणा प्रसह्य क्षुधितो \ऽहरत् ॥**

**श्रीधर-स्वामी (भावार्थ-दीपिका) :** तद्-अगम्यत्वे कारणम् आह---तत्रेति । **निवारितो**ऽपि ॥९.११॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) : तत्र** ह्रदे । **जल-चरं** मत्स्य-महरद् इति सम्बधः ॥९॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** एकदेति चतुर्विंश-चतुर्-युगाद् अपि पूर्वत्र श्री-रघु-नाथ-पूर्वज-श्री-मान्धातृ-महा-राजे पृथ्वीं शासतीति ज्ञेयम् । **जल-चरम्** इति कस्यापि स्वभावेन सर्वेषाम् एव सत्त्वे साधारणम् इत्य् अर्थः, **तत्र** च **भक्ष्यं** भक्षण-योग्यम्, । किं वा, तदाहारत्वेन विधात्रा विहितम् इत्य् अर्थः, तत्रापि **ईप्सितं** बृहत्वात् परिपुष्टत्वाच् च प्रियम् । यद् वा, चिरं भक्षयितुम् इष्टम्, तथापि मुनि-वाक्यम् आदरणीयम् इति चेत् तत्राह---**क्षुधित** इति । क्षुधार्तानां भक्षणानर्हस्यापि भक्षणे दोषास्मृतेः । एवं श्री-**गरुड**स्याप्य् अपराधः परिहृतः, किन्तु तस्य मुरेर् एवापराध इति भावः---क्षधितस्य महत् तमस्य भक्ष्य-**भक्षण**-विघ्नाचरणात् ॥९॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) : एकदे**ति चतुर् विंश-चतुर् युगद् अपि पूर्त्र श्री-रघु-नाथ-पूर्वज-मान्धातृ-महा-राजे पृथ्वीं शासतीति ज्ञेयं जल-चरम् इति सर्वेषाम् एव सत्त्वे साधारणम् इत्य् अर्थः । **तत्र** च **भक्ष्यं** पक्षि-जात्य् उचित-लीलस्य तस्याहारत्वेन प्राप्तम् अत एव्**एप्सितं** तथापि मुनि-वाक्यम् आदरणीयम् इति चेत् तत्राह---**क्षुधित** इति । भगवद्वद् एव लीलयाङ्गी-कृतक्षद् अपि **क्षुधार्तानां** भक्षणान् अर्हस्यापि भक्षणं दोषास्मृतेः एवं श्री-**गरुड**स्यापराधः परिहृतः किन्तु तस्य मुनेर् एवापराध इति भावः । क्षुधितस्य महत्तमस्य् अभक्ष्य-भक्षण-विघ्नाचरणात् ॥९॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) : भक्ष्यं** पक्षि-जात्य्-उचित-लीलस्य आहारत्वेन प्राप्तम् । अत एव **ईप्सितम्** अत एव लीलया भगवद्वद् एव **क्षुधितः** ॥९॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** गरुडागम्यत्वे कारणम् आह---तत्रेति । मा भुङ्क्ष्वेति **निवारितो**पीति तस्मिन् परम-महति **गरुडे** आज्ञा-प्रदानं तद् दिष्ट-प्रातिकूल्यं चेति **सौभरेर्** अपराध-द्वयं तद् आज्ञा-लङ्घनं प्राणिर् हिंसनं चेत्य् अपराध-द्वयं गरुडस्य नाभूत् ततः सकाशाद् अतितेजस्वित्वद् इति ज्ञेयम् ॥९॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** तद् अगम्यत्वे हेतुम् आह---तत्रेति । **एकदा** चतुर्-विंश चतुर्-युगाद् अपि प्राक् श्री-राम-पूर्वजे मान्धातरि महीं शासतीति ज्ञेयम् । मा भुङ्क्ष्वेति **सौभरिणा निवारितो**ऽपि **जल-चरं भक्ष्यम् अहरत्** । **प्रहस्य** हठात् ॥९॥


______


॥ **१०.१७।**१० ॥

**मीनान् सु-दुःखितान् दृष्ट्वा दीनान् मीन-पतौ हते ।**

**कृपया सौभरिः प्राह तत्रत्य-क्षेमम् आचरन् ॥**

**श्रीधर-स्वामी (भावार्थ-दीपिका) :** *न व्याख्यातम्।*

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) : तत्रत्यानां क्षेमं** कल्याणाम् ॥१०॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**मीनान् सु-दुःखितान् दृष्ट्वा दीनान् मीन-पतौ हते ।**

**कृपया सौभरिः प्राह तत्रत्य-क्षेमम् आचरन् ॥**

**सनातन-गोस्वामी (बृहद्-वैष्णव-तोषणी) :** अन्यम् अपि महापराधं तस्याह---पीनान् इति द्वाभ्याम् । **दीनान्** स्व-भावत एव जल-चरत्वेन किञ्चिद् अपि कर्तुम् अशक्तेः । **मीन**-पतौ मत्स्य-श्रेष्टे सर्वम् अस्य-रक्षके वा हृते च **सुष्ठु दुःखितान्** दृष्ट्वा । दिने इति सप्तमान्त-पाठे सदैव श्री-गरुड-भयेनार्त इत्य् अर्थः । प्रथमान्त-पाठो, एवम् अविवेकेनैव तेष्व् आसक्तिस् तस्य सूचिता, न तु वृन्दावन-कालिन्दी-जीवतया कृपया स्नेहेनेत्य् अर्थः । **तत्रत्यानां** तद्-हृद-वर्तिनां मत्स्य-कूर्मादीनाम् । यद् वा, **मीना**सक्तत्वान् मीनानाम् एव **क्षेमम्** **आचरन्** कर्तुम्, हेतौ शतृङ् ॥१०॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** अन्यम् अपि महापराधं तस्याह---मीनान् इति द्वाभ्याम् । **दीनान्** स्वभावत एव जल-चरत्वेन किण्चिद् अपि कर्तुम् अशक्तेः **मीन**-पतौ सर्व-मत्स्य-रक्षके हृते **सुष्ठु दुःखितान् दृष्ट्वा** अत्र एतेन तस्यान्य-मत्स्य-विलक्षणं सज्ञानत्वं ज्ञापयति---दीन इति । सप्तम्यन्त-पाठे सदैव गरुड-भयेनार्त इत्य् अर्थः । प्रथमान्त-पाठो वा महा-पार्षदे धार्ष्ट्यादिना विवेक-रहित इत्य् अर्थः ॥१०॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) :** मत्स्यान् इति जल-चरोपलक्षणम् ॥१०.११॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** तत्र तृतीयम् अपराधं तस्याह---मीनानीति । **कृपये**ति **मीनान्** प्रति यथा तस्य **कृपा** तथा गरुडं प्रति कोपश् च गम्य, **तत्रत्या**नां जीव-मात्राणाम् एव **क्षेमं** कर्तुम् इति ततश् च कालियागमनेन तेषां सर्वेषाम् अक्षेमम् एवाभूद् इति । महद् अपराधिनः कृपापि विपरीत-फलव भवेद् इति द्योतितम् ॥१०॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) : मीनानां** पतौ पालके ह्रदे **तत्रत्यानां** प्राणिनां **क्षेमं** कल्याणम् ॥१०॥


______


॥ **१०.१७।**११ ॥

**अत्र प्रविश्य गरुडो यदि मत्स्यान् स खादति ।**

**सद्यः प्राणैर् वियुज्येत सत्यम् एतद् ब्रवीम्य् अहम् ॥**

**श्रीधर-स्वामी (भावार्थ-दीपिका) :** *न व्याख्यातम्।*

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) : अत्र** ह्रदे । ननु, सौभरेः शापान् मत्स्याशनार्थं **गरुडो** मा गच्छतु तत्र कालिय-भक्षणार्थं गमने को बाध इति । चेत् तर्हि मत्स्य-शब्दार्थस् त्व् इत्थं विधेयः---सीयते बध्यन्ते मांशासिभिर् इति स्या जीवाः षिञ्-बन्धने अतो घञर्थे कः, आर्षत्वादि-यङ-भावः माद्यन्तीति मदोऽसावधानाः मदी---हर्ये अतः क्विप् ।

मदश् च ते स्याश् चेति मत्स्यास् तान् । तथा चासावधान-जीवान्यदि **खादतीत्य्** अर्थः । यद् वा,

माद्यन्त्याहितुडिक-वाद्यैर् इति मदः सर्पाः, स्यन्ति मारयन्ति स्व-ज्ञातिम् इति स्याः यादोजीवाः यादोभ्यो ज्ञातिघातिभ्यो दीनां माम् इत्य् उक्तेः । जलौकसां जले यद्वन् महान्तोऽदत्यणीयसः इत्य् उक्तेश् च । स्य इति षो---अन्त-कर्मणि धातोः आर्षः खश् । मदश् च स्याश् च मत्स्यास् तान्, तथा च सर्पान् मत्स्यांश् च यद खादति तदेति सम्बन्धः ।

यद् वा, मम कोऽर्थो मत्स्यंबन्धिनो ये स्या जीवास् ते **मत्स्याः** । इह समासावस्थायाम् अस्मदो मद्-आदेशो बोध्यः । तथा च---मत् तपः-स्थली-भूत-यमुना-ह्रदे ये तिष्ठति ते मत्संबन्धिन एव संबन्धमाभाषण-पूर्वम् आहुः इति न्यायेनाभाषणे यदि सम्बन्धस् स्यात् तर्हि किमु सहवासादौ, तथा च---तान्यदि स खादतीति योज्यम् । एतेन मद् आश्रम-वासि-जीव-भक्षणे तस्य प्राण-वियोग इति सिद्धम् इति भावः । यद् वा, हे मत्स्य अनति चेष्टन्ते जीवा एभिर् इत्य्-आनि जलानि अन-प्राणने अतः क्विप् ।

> जलं जीवने हेतुर् हि जगताम् अथ तस्युषाम् । >
> अतो जीवनम् इत्य् उक्तं तेनेदं चेष्टते जगत् ॥

इति कौशिक-संहितोक्तेः । तानि सनति भजतीत्यन् सः षण---सम्भक्तौ अत्रापि स एव प्रत्ययः । जलचर-प्राणि-मात्रं मत्स्य-शब्देन ग्राह्यम् । क्लीवे नान्तोऽयं शब्दो नान्तृत्वाद् एव नलोपोऽत्र तेनात्र यदि प्राणि-मात्र खादति तदा मृतो भावीति भावः । सर्पस्य जल-चरता च द्वये प्रसिद्धे न काप्य् अत्रानुपपत्तिर् इति । यद् वा, मत्स्य-पदं काकदधि-रक्षणन्यायेनोपलक्षणं जीव-मात्रस्येति । वस्तुतस्तु---सोभरेः शापश् तत्र गरुडाप्रवेश-तात्पर्यकः तं कालियः पर वेद इति वक्ष्यमाणत्वात् । तम् गरुडागम्यत्व-रूपम् शापम् इत्य् अर्थः । ह्र्दं विवेश कालिन्द्यास् तद् अगम्यं दुरासदम् इति पूर्वम् उक्तत्वाच् च । गरुडस् तु सवज्ञत्वाद् एव तत्र नायातः कालियस् तु तत्रत्य् आत्मीय-सर्प-मुखाच् छेष-मुखाद् वा गरुड-गम्यं ज्ञात्वा तत्राययो । सौभरेस् तु गरुडाय कुप्यतो यस्मिन् मीने कृपा-जनिष्ट तस्यव मीनस्य सङ्गदुत्थिता दुर्वासनैवापराध-फलम्, यतश् च विप्लुत-ब्रह्मानन्दः स चिरसचित-तपः-सृष्ट-यौवनेनैव कूल्येन कालिनी-वृन्दं क्रीत्वा तथैव नरक-तुल्ये विषयानदे न्यमज्जत् । अपराध-भोगान्ते श्री-वृन्दावन-यमुनाश्रय-माहात्म्येनैव पश्चान् निस्ततारेति नवम-स्कन्ध-कथात्रानुसन्धेया ॥११॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) : अत्र** हृदे स मद् वाक्यावमन्ता श्री-भगवत्-पार्षद-वरो\ऽपीति वा । **अहम्** इति तपोबलाद्य् अभिमानात्, एतेनैव श्री-वैष्णवापराधेन तस्य तपो-भङ्गादि-परमानर्थः फलितः, तच् च नवम-स्कन्धे वर्णितम् एव । किं च, तत्रत्य् अक्षेमार्थे सङ्कल्पो\ऽपि विपरीत एवाभवत् । तत्र कालिय-निवासेन अस्तु तावज् जल-चराणाम्, तीर्थवर्तिनां वृक्षादीनाम् अपि तथोपरि गच्छतां खगादीनाम् अपि मरण-प्राप्तेः, केवलं श्री-वृन्दावन-यमुनाश्रय-माहात्म्येन श्री-भगवत्-कृपयान अतिचिरेण तद् अपराधः **सद्यः**-फलम् इव-विवेकिनां नरक-तुल्यम् एव विषय-भोगं कृत्वा तेन पश्चान् निस्तीर्णम् इति ॥११॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) : अत्र** हृदे **मत्स्यान्** इति जल-चरोपलक्षणं सः मद् वाक्यावमन्ता श्री-भगवत् पार्षदवरोऽपीति वा, **अहम्** इति तपोबलाद्य् अभिमानात् एतेनैव किल श्री-वैष्णवापराधेन तस्य तपो भङ्गादि-परमानर्थः फलितः तच् च नवम-स्कन्धे वर्णितम् । किं च, तत्रत्य-क्षेमार्थ-सङ्कल्पोऽपि विपरीत एवाभवत् तत्रास् तु तावज् जल-चराणां वार्ता कालिय-निवासेन तीर-वर्तिनां वृक्षादीनाम् अपि तथोपरि गच्छतां खगादीनाम् अपि मरणं प्राप्तम् इति । केवलं श्री-वृन्दावन-यमुनाश्रय-माहात्म्येन श्री-भगपत् कृपयानति-चिरेण तद् अपराधस् सद्यः फलम् इव विवेकिनां नरक-तुल्यम् एव विषय-भोगं कृत्वा तेन पश्चात् निस्तारणम् इति ॥११॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्*।

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** अत्र यदीत्य् अनेन पक्षान्तरम् अपि लभ्यते ततश् चायम् अर्थः । **अत्र प्रविश्य यदि मत्स्यान् खादति** तदा **सद्यस्** तत् क्षणम् एव **प्राणैर्** **वियुज्येत,** यदि च मत्स्यान् न खादति तदा त्व् असद्यः किञ्चिद् विलम्ब एवेति । हृद-प्रवेश-मात्र एव शापः मत्स्य-खादने तु शापातिशयः अत्रत्याभिशापं **गरुडः** सर्वज्ञत्वाद् एव ज्ञात्वा नागतः कालियस् त्व् आत्मीयतत्रत्य-सर्प-मुखाज् ज्ञात्वैवागतः सौभरेस् तु गरुडाय कुप्यतो यस्मिन् । कृपा अजनिष्ठ तस्य मीनस्यैव सङ्गाद् उत्थिता दुर्वासनैवापराध-फलं यतश् च विलृप्त-ब्रह्मानन्दः स-चिर-सञ्चित-तपस्सृष्ट-पश्चान् निस्ततारेति नवमे कथा ॥११.१२॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) : अत्रे**ति ह्रदे **प्रविश्य** **यदि मत्स्यान् खादति** तदा **सद्यः** **प्राणैर्** **वियुज्यते**, यदि च मत्स्यान् न खादति तद त्व् असद्यः किञ्चिद् विलम्बेनेति तत्-प्रवेश-मात्रे शापस् तत्-खादने तु तद् अतिशयः इत्य् अर्थः । **ब्रवीम्य्** **अहम्** इति तपोबलाभिमानं सूचयति । अत्र भगवन् नित्य-पार्षदे **गरुडे** सोभरेर् आज्ञाप्रदानं तद् अभीष्ट-प्रातिकल्यं च मीनदयया तत्र कोपश् चेत्य् अपराधत्रयं, तस्माद् एव दयनीय-मीन-सङ्गोत्थैतद्-दुर्वासनया चिरार्जित-तपः सक्षयो विषयानन्दानुभव-वपुर् अभूत् । महद् अपराधिनस् तस्य तत्रत्यक्षेम चिकीर्षा रूपा दयापि विपरीत-फला तत्र कालियागमनेन जल-तत्-तटवर्तिनां तद् उपरि-गच्छतां विहगानां च विनाशात् विषय-भोगान्ते तस्य निस्तारस्तु श्री-वृन्डवन-यमुनोपसेवन-माहात्म्याद् एव, गरुडस्य तु यद् आज्ञा-लङ्घनं प्राणि-हिंसनं चेत्य् अपराध-द्वयं नाभूत् ततोऽप्य् अतितेजस्वित्वात् तथापि ह्रदाप्रवेशो विप्रर्षि-वाक् प्रतिपालनाय हरेर् इवेति ॥११॥


______


**॥ १०.१७.१२ ॥**

**तत् कालियः परं वेद नान्यः कश्चन लेलिहः ।**

**अवात्सीद् गरुडाद् भीतः कृष्णेन च विवासितः ॥**

**श्रीधर-स्वामी (भावार्थ-दीपिका) : लेलिहः** सर्पः । अतस् तत्र्**आवात्सीत्** ॥१२॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** तम् गरुडागम्यं ह्रदम् । **परम्** केवलम् । ननु, समर्थेन गरुडेन शापः कथं स्वीकृत इति शङ्का तु

> विष्णुना विष्णु-भक्तैश् च ब्रह्म-शापोऽनुवर्त्यते । >
> ब्राह्मणानाम् अपीडायै बलिभिर् अपरेः सदाः ॥

इति ब्रह्माण्डोक्त्या नोदेति विज्ञानाम् । विवासितः प्रस्थापितः ॥१२॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) : तत्** प्रोक्तवृत्तं कालिय एव **परं** केवलं वेदेति श्री-**गरुड**-द्वेषेण तद् **भीत्या** सर्वत्र निर्भय-स्थानान्वेषणात् पूर्व-जन्म-शत-भाग्य-विशेषाद् वा, **कृष्णेन** सर्वान् आनन्दरेणेति भावः ॥१२॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) : तत्** प्रोक्तवृत्तं कालिय एव **परं** केवलं वेदेति श्री-**गरुड**-द्वेषेण तद्-**भीत्या** सर्वत्र निर्भय-स्थानान्वेषणात् पूर्वजन्म-शत-कृत-भाग्य-विशेषाच् च **कृष्णेन** सर्वानन्द-करेणेति भावः ॥१२॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) :** वेदेति श्री-नारद-द्वारेति ज्ञेयम् ॥१२॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) : लेलिहः** सर्पः ॥१२॥


______


**॥ १०.१७.१३ ॥**

**कृष्णं ह्रदाद् विनिष्क्रान्तं दिव्य-स्रग्-गन्ध-वाससम् ।**

**महा-मणि-गणाकीर्णं जाम्बूनद-परिष्कृतम् ॥**

**श्रीधर-स्वामी (भावार्थ-दीपिका) : जाम्बू-नदं** सुवर्णं तेनालङ्कृतम् ॥१३॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) : विनिष्क्रान्तम्** बहिर् आगतम् ॥१३॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** एवम् उपोद्घातं समाप्य प्रस्तुतम् आह---कृष्णम् इति, श्याम-सुन्दरम् इत्य् अर्थः, व्रज-जन-जीवनम् इति वा । विशेष **निष्कान्तं** तम् एव विशेषम् आह---दिव्येति पादैस् त्रिभिः, **जाम्बु-नदं दिव्य**-स्वर्णम् ॥१३॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** एवम् उपोद्घातं समाप्य प्रस्तुतम् आह---कृष्णम् इत्य्-आदिना । तत्र **कृष्णम्** इति युग्मकम् । **जाम्बू-नदं** **दिव्य-**स्वर्णं भक्त्या नाग-वृन्द-परिवृतत्वात् तस्माद् **धृदात्** विशेषेणैव **निष्क्रान्तं** सन्तम् उपलभ्य दृष्ट्वा तावद् अपि शङ्क्या स्तब्धत्वात् निष्क्रमणम् अपि गति-लाघवेन जलोपर्युपरि क्राण्त्वैवेति ज्ञेयम् ॥१३॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) :** विशेषेणैव **निष्क्रान्तम्** ॥१३॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** उपोद्धातं समाप्य प्रस्तुतम् आह---कृष्णम् इति द्वाभ्याम् । विशेषेण **निष्क्रान्तम्** इति जलोपर्यपर्येव चरणाभ्याम् एव सन्तरण-लाघवेनैव कालियादिष्टं कम् अपि सर्पम् अलक्षितम् आरुह्यैवेति ज्ञेयम् अन्यथाङ्गानां जलाप्लुतत्वे **दिव्य-स्रग्-गन्ध-वाससम्** इति विशेषणं साधु नोपपद्यते ॥१३॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** उपोद्घातं समाप्य प्रस्तुतम् आह---कृष्णम् इति युग्मकम् । **विशेषेण निष्क्रान्तं** चरणाभ्याम् एव सन्तरण-लाघवेन जलोपर्युपर्येवागतं कालिया-दिष्टं कम् अपि नागम् अलक्षितम् आरुह्येवेतिकेचित् अन्यथाङ्गानां जलाप्लुतत्वे **दिव्य-स्रग्-गन्ध-वाससम्** इति विशेषणं सुश्लिष्टं न स्यात् ॥१३.१४॥


______


॥ **१०.१७।**१४ ॥

**उपलभ्योत्थिताः सर्वे लब्ध-प्राणा इवासवः ।**

**प्रमोद-निभृतात्मानो गोपाः प्रीत्याभिरेभिरे ॥**

**श्रीधर-स्वामी (भावार्थ-दीपिका) : असव** इन्द्रियाणि । **प्रमोद-निभृतात्मान** आनन्द-पूर्ण-मनसः ॥१४॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) : अभिरेभिरे** शिऌइषुः ॥१४॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) : उपलभ्य** निकटागतं प्राप्य, उत्थिताः पूर्वं मोहने भुवि निपतिता नासिकान्तः प्रविष्ट-तत्-सौरभ्येण सञ्जात-संज्ञाः, दद्य एव भूमेर् **उत्थिता** मोहाद् उत्युत्थिता इति वा, इति पूर्वं मोहाद् एव तादृश-विव्य-गीत-वाद्यादिना श्री-कृष्ण-नृत्यादिकं च किम् अपि तैर् नावकलितम् इति बोद्धव्यम् । अत-एवाग्रे तेषां तत् किञ्चिद् अनुवादादिकं न श्रूयते इति दिक् ।

ननु, मृतानाम् एव तेषां तद् उपलब्ध्यैव कथं **सर्वेषाम्** एकदैवोत्थानं सम्भवेद् इत्य् आशङ्क्य दृष्टान्तेन साधयति---लब्धेति । **गोपाः** सामान्यतः सर्वे वृद्धादयस् तेषां श्री-यशोदादिभ्यः प्राग् उत्थानात्, तं बहुधालिङ्गितवन्तः ॥१४॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** सर्वे वक्ष्यमाणाः अचेतनानाम् इव स्तब्धानाम् अपि तेषाम् एकदोत्थाने हेतुम् आह---लब्ध-प्राणा इति । तत्र मेलने क्रमः प्रमोदेति सार्धेन **गोपाः** सखायः पूर्वत्र एव तीराग्रम् अवलम्ब्य स्थितत्वात् **अभिरेभिरे** परिरेभिरे ॥१४॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) : उपलभ्य** दृष्ट्वा तावद् अपि शङ्कया स्तब्धत्वात् पूर्वे ईक्षमाणाः **सर्वे गोपाः** सखायो ऽपरे नाना-विधाः ॥१४॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** अ**सव** इन्द्रियाणि प्रमोद-निभृतात्मानः आनन्द-पूर्ण-मनसः **गोपाः** सखायः तेषाम् एव तारल्येन प्राथम् औचित्यात् ॥१४॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) : असव** इन्द्रियाणि **गोप्यः** सखायः तेषाम् एव तारल्येन प्रथमाचित्यात् ॥१४॥


______


**॥ १०.१७.१५ ॥**

**यशोदा रोहिणी नन्दो गोप्यो गोपाश् च कौरव ।**

**कृष्णं समेत्य लब्धेहा आसन् शुष्का नगा अपि ॥**

**श्रीधर-स्वामी (भावार्थ-दीपिका) : लब्धेहा** लब्ध-चेष्टाः ॥१५॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** *लब्ध-चेष्टाः* पूर्वं तु मृतप्राया इत्य् अर्थः । कौरवेति । शुद्ध-वंशोद्भूतत्वत् तव श्री-कृष्ण-लीलामृत-पाने रुचिर् इति सम्बौद्ध्य् अभिप्रायः । यद् वा, कौ भूमौ रवः श्लाध्य-शब्दो यस्य तत्-सम्बुद्धौ तथा, भगवद् भक्तानां **यशः**-शब्दो भूमण्डलं व्याप्नोतीति तात्पर्यम् । यद् वा, त्वयि ब्रह्मास् तत्रो रक्षणाज् जीविते कौरवा युधिष्ठिरादयो **लब्ध**-चेष्टा आसन्तद्वद् इति भावः ॥१५॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** स्नेह-विशेषाक्रान्तानां श्री-यशोदादीनां गोपेभ्यो दुःख-विशेषेण मोहाधिक्यात् तेभ्यः पश्चाद् उत्थितानां श्री-कृष्ण-सङ्गमेनापि केवलम्-आदौ स-चेष्टत्व-मात्रम् आह---यशोदेति, **गोपाः** पितृव्यतादि-देह-सम्बन्धिन उपनन्दादयः, सखायः श्रीदामादयश् च प्रथमं लब्ध-चेष्टा **आसन्**, पश्चात् **समेत्य्** आभिरेभिरे चेत् इत्य् अर्थः, श्री-भगवतः कालिय-हृद-प्रवेशेन तद्-दुःखेन **शुष्का** ये **नागास्** ते\ऽपि । हे कौरवेति कुरु-कुल-रक्षा-हेतु-भूतस्य द्रौण्यस्त्र-ग्रस्तस्य तव प्राप्त्या श्री-युधिष्ठिरादयः **कौरवा** इवेति भावः ॥१५॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** ततः श्री-यशोदादयः स्नेह-क्रमेणाग्रतोग्रत आगत्य तत्रैव स्थितत्वात् तत्र श्री-**यशोदा** व्रजात् प्रस्तितानां सर्वेषाम् अग्र-गामिनी तस्या एवासमोर्ध-वात्सल्यात् ततः श्री-**रोहिणी** तया सख्येन सवासनत्वेन च तत् सह-योगात् ततः श्री-**नन्दस्** तद् अनुगवात्सल्यात् **गोप्यो गोपाश्** **च** क्रमेण दम्पत्योर् निकटस्था ज्ञेयाः । केषाञ्चित् सवासनत्वात् केषाञ्चिद् अनुयायित्वाच् च समेत्येति पूर्ववत् तावत् स्तब्धी-भूय केवलं द्रष्टार एव्**आसन्** । पश्चात् सम्भ्रमोत्थित-मात्राः न तु धावितुं शक्ताः **समेत्य** तु आलिङ्गनादि-चेष्टावन्तो बभूवुर् इत्य् अर्थः । किं बहुनेत्य् आह---शुष्का इति । निकटे तावद् वृक्षोत्पत्तिर् एव नास्ति दूरतस् तु ये वायुगत्या **शुष्काः** तदानीम् एव तादृश-श्री-**कृष्ण**-लीलया बहुः शकुनान्तरवत् शुष्कास्तेऽपि अङ्कुरादि-विकास-चेष्टावन्तो बभूवुर् इत्य् अर्थः । **लब्ध**-मनो-रथा इति पाठस् तु स्वाम्य-सम्मतः ॥१५॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) : समेत्य**इवालिङ्गने चेष्टावन्ता बभूवुर् इत्य् अर्थः । तदानीं व्रज-वासि-स-धर्मता-प्राप्त्या **नगा** अपि पूर्वं **शुष्काः** पश्चाल् **लब्धेहा** अङ्कुरोद्गमनादि-चेष्टावन्त **आसन्** तद्-विष-शुष्काणाम् अतिप्राचीनत्वाच् चिह्नान्य् अपि तदा न्**आसन्न्** इति, जहासेत्य् अत्र । हेतुर् अस्येति अतो निज-व्रज-दुःख-मयम् इदं भद्रं कृतम् इत्य् उपालम्भन-पूर्वकयेवेत्य् अर्थः । गवादिषु तत्रैव विद्यमानेष्व् अपि क्षुधादि-कर्षितत्वं तेषां विष-सम्पर्क-शङ्कया श्रीः **कृष्णा**यानु प्रयोजनात् ॥१५.१९॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** ततो हा पुत्र जीवसीति गद्-गद-स्वारा गुरु-लज्जा-भय-प्रसूयादि-निरपेक्षा अतिविह्वला श्री-**यशोदा** ततस् तत् सखीच्छति प्रविश्य **नन्दः** ततोऽन्या **गोप्यो** वत्सला **गोपाश्** चोपनन्दादयः चकारेणानुरागिण्यः पूर्व-रागवत्यो गोप्यश् च दूरतो लोचनाञ्चलीभिर् एव **समेत्य** परिष्व् अङ्गादिभिः सङ्गती-भूय लब्ध-चेष्टा लब्ध-वाञ्छिता मृता इव जीवन्त्यो बभूवुः किं बहुना **नगास्** तीरे वृक्षाभावाद् दूरे वृन्दावन-स्था वृक्षा अपि तत् साधर्म्य-प्राप्त्या **कृष्णम्** अदृष्ट्वा शोकात् **शुष्कास्** तं पुनर् दृष्ट्वा **लब्धेहा** अङ्कुर-पल्लव-पूष्पाद्य् उद्गमवन्तः ॥१५॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** ततो वत्स ! दाव् अविप्लुष्टां लताम् इव त्वद् विच्छेदातिक्लिष्ठां मां जीवयन्न् अबुद इव स्वागतोऽसीति गद-गद-वाक् हरि-माता **यशोदा** ततस् तत्-सखीषु परितः प्राप्तासु मध्ये तथा-भूता **रोहिणी** च तत्-सम्मर्द एव प्रेमवैश्या परित्यक्त-गाम्भीर्यस् तत्-पिता **नन्दश्** च ततोऽन्या **गोप्यश्** चोपनन्द-पन्त्यादयो वत्सला **गोपाश्** चोपनन्दादयः **कृष्णं** **समेत्या**लिङ्ग्येत्य् अन्वयः । **च** शब्दाद् अनुरागिण्यः किशोर्यश् च दूरान् नेत्राञ्जलोभिर् एव समेत्य **लब्धेहाः** प्राप्तवाञ्छिता **आसन्**, वृन्दाटवी-स्था **नगा** वृक्षाः गिरयश् च गोवर्धनादयः कृष्णादर्शनाच् **छुष्कास्** ते पुनस् तत् दृष्ट्वोद्गताङ्कुर-पत्र-पुष्प-निर्झरा **आसन्न्** इति ॥१५॥


______


**॥ १०.१७.१६ ॥**

**रामश् चाच्युतम् आलिङ्ग्य जहासास्यानुभाव-वित् ।**

**प्रेम्णा तम् अङ्कम् आरोप्य पुनः पुनर् उदैक्षत ।**

**गावो वृषा वत्सतर्यो लेभिरे परमां मुदाम् ॥**

**श्रीधर-स्वामी (भावार्थ-दीपिका) :** नगा वृक्षा अपि पूर्वं शुष्काः सन्तः एव विरूढा इत्य् अर्थः ॥१६॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** *इत्य् अर्थ* इति । भगवद् अमृत-दृष्टिपातेन विषाम्बुपानमृत-गोपानाम् इव *वृक्षा अपि* जीवनम् आपुः । तीरे वृक्षाभावाद् वृन्दावनस्था दूरस्था अपि कृष्णम् अदृष्ट्वा शोकाच् छुष्यन्तः **पुनर्** दृष्ट्वा लब्धेहा अङ्कुर-पल्लव-पुष्पाद्य् उद्गमवन्तो बभूवुर् इति भावः । **रामश् चाच्युतं** सर्वदा च्युतिर् वर्जितं **जहास**---धन्योस्येवं कर्तुं युज्यत इत्य् उपालम्भ-पूर्वं जहासेति कालिय-निग्रहेण कच्च्चित् क्षतश् च नाभूद् इति नाभ्यलपद् इति ॥१६॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** एवं स्नेहान्धानां चेष्टितम् उक्त्वा तदैश्वर्य-ज्ञान-सम्वदित-स्नेह-भरस्य श्री-बलदेस्य समागमादि-सुखम् आह---रामश् चेति, चकारात्, **रामश्** च पूर्वं शोकेन शुष्कः पश्चाल् लब्धेहस् तम् **आलिङ्ग्य** **जहासेत्य्** अर्थः । **अच्युतं** केशादाव् अपि च्युति-रहितम् यद् वा, न कदाचित् कथञ्चिद् अपि माहात्म्याच्युत इत्य् अच्युतस् तम् ।

ननु, कुतो जहास ? तत्राह---अस्य अच्युतस्य अनुभावं विचित्रैर्श्वर्यं वेत्तीति तथा सः स्वस्य कालाग्नि-रुद्र-जनकस्यापि तत्राकिञ्चित्करत्वात्, अतस् तादृशानुभाववतः क्षुद्र-कालिय-भोग-वेष्टनादि-स्मरणाद् इति भावः । यद् वा **अनुभावं** कालिय-निःसारणार्थ-चातुर्र्य-विशेषम् अनुसन्दधानः सन्न् इत्य् अर्थः । नरा अन्ये\ऽपि सर्वे मनुष्याः । यद् वा, श्री-नन्दानुवर्तिनो गृहद् आसादयः पुलिन्दादयश् च, मृगाः इति पाठे तेषाम् आदौ निर्देशो गवादिभ्यः प्राग् उत्थानाभिप्रायेण । ततश् च सर्वेषाम् एव परमानन्दो जात इत्य् आह---नराः श्री-नन्दादयः एवम् अयम् एव पाठः सम्यक्, तादृशस्य तस्य प्राप्त्यावश्यं तेषां परनानन्दोद्भवोक्तेर् अपेक्ष्यत्वात् ॥१६॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** अथ तादृश-दुःखि-व्रज-जन-सङ्गमाय दत्तावसरेण श्री-रामेण सङ्गमं वर्णयति---रामश् चेति । **च**-कारात् पूर्वं व्रज-वासि-शोकेन **रामश्** चान्तः शुष्कः पश्चात् लब्धेहस् तम् **आलिङ्ग्य** **जहासेत्य्** अर्थः । **अच्युतं** न कथञ्चिद् अपि माहात्म्यात् च्युतं कुतो जहास तद् आह---अस्य अच्युतस्य **अनुभावान्** इच्छा-मात्रेण सर्वं समर्थ्यं **वेत्तीति** तथा सः अतो निज-व्रज-दुःखमयम् इदं भद्रं कुऋतम् इत्य् उपालम्भन-पूर्वकम् एवेत्य् अर्थः । नगाः अन्येऽपि सर्वे गामो **वृषा** **वत्सतरा** इति पाठः क्वचित् ॥१६॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्*।

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** **जहासे**ति धन्योऽस्य् एव कर्तुं युज्यतेत्य् उक्ता तत् प्रभावज्ञोऽपि **प्रेम्णा** **पुनः पुनर्** उत्कर्षेणैक्षतेति कालिय-हतकेन क्वचित् क्षतन्तु नाभूर् इति न्यभालयत् ॥१६॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** जहासेति---हे विचित्र-लीला-निधे स्वामिन् ! विधान्तर-नाग-निर्वासनाति-निपुणस्यापि परिज्ञात-व्रज-जन-भाव परिपाकस्यापि ते स्व-जन-महार्तिकरण्याम् अस्यां लीलायां तद् उभय-फलायां कथ वृत्तिस् तत्-फणाङ्गधरत्वं तु **परं** मनोज्ञम् इत्य् अर्थः । **अनुभावविद्** **अपि** **प्रेम्णः** स्वभावात् **पुनः पुनर् उदैक्षत** दुष्टेन नागेन श्रीमदम्बे वाध्ये नाभूद् इति तद् अङ्गान्य् अपश्यद् इत्य् अर्थः । नगा इत्य् अर्थकम् ॥१६॥


______


**॥ १०.१७.१७ ॥**

**नन्दं विप्राः समागत्य गुरवः स-कलत्रकाः ।**

**ऊचुस् ते कालिय-ग्रस्तो दिष्ट्या मुक्तस् तवात्मजः ॥**

**श्रीधर-स्वामी (भावार्थ-दीपिका) : ते विप्रा ऊचुः** ॥१७.१८॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) : गुरवः** सर्व-पूज्याः भागुर्यादि-पुरोहिता वा

> गुरुस् तु गीष्मतौ श्रेष्ठे पितरि दुर्भरे हरे । >
> सर्व-पूज्ये हितवदे ज्ञानदेऽपि गुरुः स्मृतः ॥

इत्य् अनेकार्थ-वाग् विलासे ॥१७॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** तत्रैव विशेषतः श्री-नन्द-सन्तोषार्थं ब्रह्मणानां हर्षभरेण वाक्यम् आह---नन्दम् इति । **गुरवः** पुरोहिताः, अन्ये च **विप्राः** । यद् वा, गुरव इति तेषाम् एव विशेषणं तादृशोक्तौ योग्यत्वात् । **समागत्ये**ति प्राग् एव तेन सह व्रजान् निर्गताः, अधुना तन् निकटम् आगत्य् एत्य् अर्थः । **स-कलत्रका** इति ब्रह्माणीनाम् अपि तत्रैवागमनेन स्वत एव तत्-साहित्यात् ते परम-वैष्णवत्वादिना प्रसिद्धाः । **दिष्ट्या**---अहो भवास्माकं च भाग्यम् इत्य् अर्थः, अतोतिहृष्टो भूत्वा पशु महोत्सवं विधेहीति भावः । एवं ब्रह्मणानाम् अपि श्री-नन्द-सन्तोषणैकपरता दर्शिता, त्वद् वाक्यादरेण श्री-नन्दस्यापि सम्यक् स्व-सुत-प्रीतिश् च नितरां जातेति ज्ञेयम् ॥१७॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** तत्रैव विशेषतो ब्राह्मणानां हर्ष-भरेण वाक्यम् आह---नन्दम् इति । **गुरवः** पुरोहिताः अन्ये च **विप्राः समागत्ये**ति प्राग् एव तेन सह व्रजात् निर्गताः अधुना तन् निकटम् आगत्येत्य् अर्थः । ते परम-वैष्णवत्वादिना प्रसिद्धाः **दिष्ट्या** भद्रम् अहो तवास कं च भाग्यम् इत्य् अर्थः । अतोऽतिहृष्टो भूत्वा सुमहोत्सवं विधेहीति भावः ॥१७.१८॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्*।

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** **गुरवो** भागुर्यादि-पुरोहिताः ॥१७.१८॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) : नन्दम्** इति सार्धकम् । **गुरवो** भागुर्यादयः पुरोहिताः ॥१७.१८॥


______


**॥ १०.१७.१८ ॥**

**देहि दानं द्वि-जातीनां कृष्ण-निर्मुक्ति-हेतवे ।**

**नन्दः प्रीत-मना राजन् गाः सुवर्णं तदादिशत् ॥**

**श्रीधर-स्वामी (भावार्थ-दीपिका) :** *न व्याख्यातम्।*

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) : द्वि-जातीनाम्** इति चतुर्थ्य् अर्थे षष्ठी, द्वि-जातिभ्यः । **कृष्णस्य निर्मुक्तिः** प्रीतिस् तस्याहेतवे निर्मुक्तिः प्रीति-मोक्षयोः इति धरणिः ॥१८॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा, जीव-गोस्वामी लघु-वैष्णव-तोषणी, क्रम-सन्दर्भः, बृहत्-क्रम-सन्दर्भः, विश्वनाथ-चक्रवर्ती सारार्थ-दर्शिणी, बलदेव-विद्यभूषणः वैष्णवानन्दिनी) :** *न व्याख्यातम्***।**


______


**॥ १०.१७.१९ ॥**

**यशोदापि महा-भागा नष्ट-लब्ध-प्रजा सती ।**

**परिष्वज्याङ्कम् आरोप्य मुमोचाश्रु-कलां मुहुः ॥**

**श्रीधर-स्वामी (भावार्थ-दीपिका) : नष्ट-लब्ध-प्रजा** नष्ट-प्राया पुनर्-लब्धा प्रजा यया सा ॥१९॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) : यशोदा** च गाः सुवर्णं च ददावित्य् अपि ज्ञेयम् । **नष्टा** चासौ **लब्धा** *नष्ट-लब्धा*, *सा* **प्राजा** सन्ततिर् यस्याः सेति वा ॥१९॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** त्व् अर्थे **च**-कारः । श्री-नन्दतो विशेषान् महा-भागत्वम् आह---नष्टेति, यतः **सती** पतिव्रता, पातिव्रत्याभिप्रायः पूर्वम् अपि सूचितः । यद् वा, स्व-स्वभावतः श्री-कृष्ण-स्हेनादिना सर्वोत्कृष्टा, अन्यत् तैर् व्याख्यातम् एव । यद् वा, **नष्टा** अदर्शनं गता मृता वा **प्रजा** यस्याः सेव सती भवन्ती । यद् वा, नष्टया अदृष्टया पुनर् **लब्धया** च प्रजया सती वर्तमानेत्य् अर्थः । यद् वा, नष्टापि लब्धा हस्तादि-ग्रहणेन प्राप्ता प्रजा यया, तथा-भूतैव सती, **कलां** धाराम्, **मुहुर्** इति कदाचित् पूर्व-वृत्त-स्मृत्या दुःखोदयेन कदाचिच् च प्राप्तानन्देनाश्रधारामोचनस्याविरामात् ॥१९॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** महा-प्रेम्णा पुनः श्री-**यशोदया** मिलितम् इत्य् आह । यशोदेति त्व् अर्थे **च**-कारः श्री-नन्दतोऽपि विशेषात् महा-भागत्वम् आह---नष्टेति । यतः **सती**ति तस्याः कथम् अन्यथा स्यात् इति भाव-विशेषणाभिप्रेतम् । यद् वा, स्वभावतः श्री-कृष्ण-स्नेहादिना सर्वोत्कृष्टा । यद् वा, तादृशी-भवन्ती **कलां** धारां **मुहुर्** इति कदाचित् पूर्व-वृत्त-स्मृत्या दुखोदयेन कदाचिच् च प्राप्तानन्देनाश्रु-धारा-मोचनस्य विरामेऽपि उष्णशीतता-भेदेन पौनः-पुन्यात् ॥१९॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्*।

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** आदौ **नष्ट**-प्राया पश्चाल् **लब्धा** **प्रजा** यया सा **अङ्कम् आरोप्य** परिष्वज्येति पूर्वं बहु-लोकापेक्षावशात् तादृश-परिष्व् अङ्गालाभाद् इति भावः ॥१९॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** आदौ **नष्टा** मूर्च्छित-प्राणा पश्चाल्-**लब्ध-प्रजा** **परिष्वज्याङ्कमारोप्ये**ति पूर्वं बहुजन-सम्मर्देभीष्टपरिष्वङ्गालाभेन तृप्तेर् अनुदयात् ॥१९॥


______


**॥ १०.१७.२० ॥**

**तां रात्रिं तत्र राजेन्द्र क्षुत्-तृड्भ्यां श्रम-कर्षिताः ।**

**ऊषुर् व्रजौकसो गावः कालिन्द्या उपकूलतः ॥**

**श्रीधर-स्वामी (भावार्थ-दीपिका) : श्रमेण** च **कर्षिताः** **उपकूलतः** कूल-प्रान्ते ॥२०.२३॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** यस्या रात्रागमे कालियो निष्कासितस् ताम् इत्य् अर्थः ॥२०॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** अद्भुत-लीला-प्रसङ्गे कथा-क्रमेणैवान्यामद्भुत-लीलाम् आह---ताम् इत्य्-आदिना । **रात्रिम्** इति श्री-कृष्णस्य कालिय-दमनादिना तेन सह व्रज-जनानां प्रत्येक-मिलनेन च दिनावसानतस् **तां** तद् दिन-सम्बन्धिनीं तादृश-परमानन्दमयीं वा, यत्र श्री-कृष्णेन सङ्गस् तस्मिन् प्रदेश एवोषुः, तदानीं नन्दीश्वरान्तिके व्रजस्य वृत्तेर् दूरतरत्वेन रात्रौ तत्र गमनाशक्तेः । तत्रैव हेतुः---क्षुत् तृड्भ्यां रोदनादि-श्रमेण च । यद् वा, **क्षुत्-दृड्भ्यं** यः **श्रमस्** तेन **कर्षिता** व्याप्ताः तालव्य-मध्य-पाठे दौर्बल्यं प्रापिता इत्य् अर्थः । **तत्र** **गवादिषु** तत्रैव विद्यमानेष्व् अपि क्षुत् कर्षितत्वम्, क्षुधार्तैर् वत्सैः कृष्ण-सगत्यनन्तरं लब्ध-परमानन्दैर् निःशेषेण पीत-स्तन्यत्वाद् दोहन-पात्राद्य-भावाद् वा, तृट्-कर्षितत्वं च विष-जलभयात्, जल-पानाद्य् अभावात्, स्नानाद्य् अकरनाद् वा । **राजेन्द्रे**ति परमाश्चर्येण सम्बोधनम् । किं वा, मृगयादिना सम्राजो भवाद् दृशो\ऽपि तत् सम्भवेद् इत्य् अभिप्रायेण कालिन्द्या कालिन्द्या **उपकूलतो** विष-जलादि-भयेन तद्-ध्रदस्य जलान्तिकं परित्यज्य ततः किञ्चिद्-दूरे श्री-यमुनातीर-प्रान्त इत्य् अर्थः, अन्यथा दावाग्निना सर्वत आवरणासिद्धिः ॥२०॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** कथा-क्रमेणान्याम् अप्य् अद्भुत-लीलाम् आह---ताम् इत्य्-आदिना । **रात्रिम्** इति श्री-कृष्णस्य कालिय-दमनादिना तेन सह **व्रज-जनानां** प्रत्येक-मेलनेन च दिनावसानतः तां तद् दिन-सम्बन्धिनीं तादृश-परमानन्दमयीं वा यत्र कृष्णेन सह सङ्गमस् तस्मिन् प्रवेश एवोषुः तत्रैव हेतुः क्षुत् तृड्भ्यां रोदनादि-श्रमेण च । यद् वा, **क्षुत्-तृड्भ्यां** यः **श्रमस्** तेन **कृशीकृताः** दौर्बल्यं प्राप्तिता इत्य् अर्थः । तत्र धेन्वादिषु तत्रैव विद्यमानास्व् अपि क्षुधादि-कर्शितत्वं तासां विष-सम्पर्क-शङ्कया श्री-कृष्णायानुपयोजनात्, ततः स्वयम् अप्य् अनुपयोगात् **कालिन्द्या** **उपकूलतः** विष-जलादि-भयेन तद् ध्रदस्य जलान्तिकं परित्यज्येत्य् अर्थः । अन्यथा दावाग्निना सर्वत आवरणासिद्धेः ॥२०॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) : उपकूलतः** किञ्चित् कूलं परित्यज्येत्य् अर्थः ॥२०॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** अतः परमद्य **रात्रौ** वयं कृष्णं निर्निमेषं पश्यन्त एव स्यामः भाग्याद् गतोऽपि कालियः पुनर् यदि वैरं सीषाधयिषुर् आयाति तदा मिलिती-भूय लकुटैर् वारयामः । न तु दर्शन-व्यवधायकं स्व-स्व-गृहं याम इति सर्वेषां मनोरथम् आलक्ष्य नन्दद्या **व्रजौकसः उपकूलतः** विष-जलादि-भयात् कूल-समीपं परित्यज्य **ऊषुः** अन्यथा दावाग्निना सर्वत आवरणासिद्धेः ॥२०॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** कथा-क्रमाद् अन्यां चाद्भुतां लीलाम् आहु---ताम् इति । **व्रजौकसां** कृष्णेन सह प्रत्येक-मिलने दिवसावसानात् प्राप्तो **रात्रिं** ते तत्रैव्**ओषुः** गतोऽपि कालियश् चेद् वैरं स्मरन् नागच्छेत्तदा **तं** सर्वेदण्डादिभिर् निवारयामो न तु कृष्ण-वीक्षण-व्यवधायकान् स्व-स्व-निलयान् गच्छाम इति भावेन तत्रैवावतस्युर् इत्य् अर्थः । **उपकूलत** इति विष-जलादि-भयात् तस्य ह्रदस्य कूल-समीपं परित्यज्येत्य् अर्थः, अन्यथा दावाग्निना सर्वतः आवरण-सिद्धेः । **क्षुत्-ऋड्भ्याम्** इति वृन्दाटवी दिव्य-फलानि वृन्दा-देव्या सङ्कल्पेनाहृतान्याहुः **गावश्** च तृणानि चेरुर् इति बोध्यम् ॥२०॥


______


**॥ १०.१७.२१ ॥**

**तदा शुचि-वनोद्भूतो दावाग्निः सर्वतो व्रजम् ।**

**सुप्तं निशीथ आवृत्य प्रदग्धुम् उपचक्रमे ॥**

**श्रीधर-स्वामी (भावार्थ-दीपिका) :** *न व्याख्यातम्।*

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** शुचौ ज्येष्ठे ग्रीष्मे वा आसाढे वनोद्भूतः । यद् वा, **शुचिना** पवनेन **वनोद्भूतः** शुचि-पवन-शब्दयोर् एकार्थत्वात् पर्यायत्वम् पवनः पवताम् अस्मि इत्य् उक्तेः । यद् वा, मया कश्चिच् छुचिनाम् आपि मरुदस्ति तेन । शुचि-वलोद्भूतः इति पाठो विजयध्वज-सम्मतः, स सुगमः । पुराणेतिहासादौ पुनर् उक्तिर् दोषाय न इति, तस्याः काव्य-दोषत्वाद् इति । **दाव** इत्य् उक्तेः पुनर् **अग्नि**-पदोपादानं शुचिवनोद्भूत विशेषणं च । दावो वनानले चाथ दवश् च विपिनेऽपि च इति धरणिः ।

> शुचिर् ग्रीष्माग्नि-शृङ्गारेष्व् आसाढे शुद्ध-मन्त्रिणि । >
> ज्येष्टे च पुंसि धवले शुद्धेऽनुपहते त्रिषु ॥ इति मेदिनी ।

आवृत्य परिवार्य दावाग्निर् अयं कंसानुचरः कालिय-सखः कश्चिद् असुर इति केचिद् आहुः ॥२१॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** तदा तद् रात्र्याम् एव, **शुचि**-ग्रीष्म-समयस् तत् सम्बधि वनं शुष्कारण्यम् इत्य् अर्थः, तत्र तस्माद् वा **उद्भूतो**\ऽयं च **दावग्नि**-रूपः कालिय सखः, कंसानुचरः कश्चिद् असुर इति केचिद् आहौः ॥२१॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** तदा तद् रात्र्याम् एव **शुचिर्** ग्रीष्म-समयः तत् सम्बन्धि वनं शुष्कारण्यम् इत्य् अर्थः । तत्र **उद्भूतः** अयं च **दावाग्नि**-रूपं कालिय-सखः कंसानुचरः कश्चिद् असुर इति केचिद् आहुः ॥२१॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्*।

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** **शुचिर्** ग्रीष्मः **दावाग्निर्** अयं कंसानुचरः कालिय-सखः कश्चिद् असुर इति केचिद् आहुः ॥२१॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) : तदा** रात्र्याम् एव **शुचिर्** ग्रीष्मस् तत्-सम्बन्धि वन शुष्कम् इत्य् अर्थः । तत्र्**ओद्भूतोऽग्निः** कश्चित् कालिय-सखः कंसानुचरो दैतिओ बोध्यः ॥२१॥


______


॥ **१०.१७.२२ ॥**

**तत उत्थाय सम्भ्रान्ता दह्यमाना व्रजौकसः ।**

**कृष्णं ययुस् ते शरणं माया-मनुजम् ईश्वरम् ॥**

**श्रीधर-स्वामी (भावार्थ-दीपिका) :** *न व्याख्यातम्।*

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) : ततः** अग्निप्रवृत्तेः **व्रजौकसः** व्रजस्थ-कृषीवलाद्याः । **मायया** स्वरूपेणैव **मनुजम्** स्वरूप-भूतया निज-शक्त्या मायाख्यया इति श्रुतेः । यद् वा, मायया कापट्येनैव मनुजम् । वस्तुतस् तु---नराकृति-परब्रह्मत्वेन तद् रूपेणैवेश्वरम् । यद् वा, माया कृपा तद् उक्तं मनुजं द्विभुजत्वादि-साम्येन । यद् वा, मायाः लक्ष्म्या **ईश्वरं** स्वामिनम् अपि मनुजं मनुष्य-लीलं **कृष्णं** व्रज-जन-दुःख-कर्षकं कालिय-दमानादिना दृष्टत्वात् । शरणं यः अस्माकं प्राण-सङ्कटेऽस्मिन्न् एव बालके स्व-प्रसादाद् उद्भुते नारायण आविश्यास्मान् पालयति । अनेन सर्व-दुर्गाणि यूयम् अञ्जस्तरिष्यथ \[भा।पु। १०.८.१६\] इति गर्गोक्तेस् तम् इमं सप्रति नारायणाविष्टं कृष्णम् एव नारायण-परत्वेन विस्रभ्य विपत्तरणार्थं **शरणं** मम इति भावः ॥२२॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) : कृष्णं ययुस् ते शरणं मायाम् अनुजं** माया योग-माया सर्वे परिजना अमनुजा यस्य तम् ॥२२॥

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) : सम्भ्रान्ताः**, सद्यस् तत्-प्रतिकाराद्य् अज्ञानात् । यद् वा, निःसरणार्थम् इतस्-ततः कृतपरिभ्रमणा इत्य् अर्थः । यतो **दह्यमाना** दग्धुम् उपक्रम्यमाणाः, पश्चाद् ईषद् अग्नितापं लभमाना वा, माया कापट्यम्---यथा रासारम्भेऽपि धर्मानुशासनम् । किं वा, **माया** कृपा तद्-युक्तं **मनुजं** द्विभुजत्वादि-साम्येन । यद् वा, मायाया लक्ष्म्या **ईश्वरं** स्वामिनम् अपि मनुजं मानुष्य-लीलाम् इति कारुण्यद्य् अतिशयः सूचितः, तत्रापि **कृष्णं** व्रज-जन-प्राणनाथम्, अतः **शरणं** **ययुः** ॥२२॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** सम्भ्रान्ताः सद्यस् तत् प्रतिकाराद्य् अज्ञानात् । यद् वा, निःसारणार्थम् इतस् **ततः** कृत-परिभ्रमणा इत्य् अर्थः । यतो **दह्यमानाः** दग्धुम् उपक्रम्यमाणाः मायया कापट्येनैव मनुजत्वेन प्राकृत-मनुष्यत्वेन स्फुरन्तं । वस्तुतस् तु नराकृति-पर-ब्रह्मत्वेन तद्-रूपेणैवेश्वरं । किं वा, **माया** कृपा तद् उक्तं **मनुजं** द्विभुजत्वादि-साम्येन । यद् वा, माया लक्ष्म्या **ईश्वरं** स्वामिनम् अपि मनुजं मानुष्य-लीलम् इति कारुण्याद्य्-अतिशयः सूचितः । तत्रापि **कृष्णं** तत्र व्रज-जन-प्राण-नाथम्, अतः **शरणं ययुः** ॥२२॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** अथ कालिय-विषाग्नि-निर्जयानन्तरं दावाग्नि-निर्जय-प्रस्तावे तस्य योग-माया-वैभवम् आह---**कृष्णं** **ययुस् ते**-श्रवणं **माया-मनुजम्** **ईश्वरम्** । माया योग-माया तया अमनुजम्, मनुजाकृतित्वे अमनुज-धर्माणम् । यद् वा, मायया अमनुजम्, आकृत्यव मनुजम् इत्य् अर्थः ॥२२॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः):** *न व्याख्यातम्*।

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** **व्रजौकसः** व्रज-स्थ-कृषीवलाद्याः मायया स्वरूपेणैव **मनुजं** स्वरूप-भूतया नित्य-शक्त्या मायाख्ययेति श्रुतेः । **शरणं** **ययुर्** इत्य् अहो अस्माकं प्राण-सङ्कट-समये अस्मिन्न् एव बालके स्व-प्रसादोद्भूते नारायण आविश्यास्मान् पालयति अनेन सर्व-दुर्गाणि युयम् अञ्जस् तरिष्यथ \[भा।पु। १०.८.१६\] इति गर्गोक्तेस् तम् इमं सम्प्रति श्री-नारायणाविष्टं **कृष्णम्** एव नारायणत्वेन विस्रभ्य विपत्तरणार्थ **शरणं** याम इति त्वम् ऋश्येति भावः ॥२२॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** सम्भ्रान्तास् **ततो** निःसर्तुम् इतस् ततो भ्रमतः अनेन सर्व-दुर्गाणि यूयम् अञ्जतरिष्यथेति \[भा।पु। १०.८.१६\] गर्गोक्ति-स्मरणट् **कृष्णम्** एव श्रवणं **ययुः** । कीदृशं मायया स्वरूप-शक्त्यैव मनुजं नराकारं स्वरूपभूतया नित्य-शक्त्या मायाख्यया युत इत्य्-आदि श्रुतेः परं ब्रह्म नराकृतीति स्मृतेश् च ॥२२॥


______


**॥ १०.१७.२३ ॥**

**कृष्ण कृष्ण महा-भाग हे रामामित-विक्रम ।**

**एष घोरतमो वह्निस् तावकान् ग्रसते हि नः ॥**

**श्रीधर-स्वामी (भावार्थ-दीपिका) :** *न व्याख्यातम्।*

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) : हे** **रामे**ति । अस्यापि तद् दिने सर्वज्ञत्व-दर्शनेनायम् अपि कृष्ण-भ्राता देवाविष्ट इत्य् अनुमानात् । तवकानित्य् उक्तिर् दयोत्पादनार्था ॥२३॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** तत्-प्रकारम् एवाह---कृष्णेति । वीप्सा संभ्रमेण, स्नेह-भर-स्वभावेन वा **महद्-भागम्**, समूहार्थे अण् भग-शब्द-वाच्यम् ऐश्वर्य-वृन्दं यस्य तत्-सम्बोधनम्, अतस् तवाशक्यं किञ्चिद् अपि नास्तीति भावः । यद् वा, महान् भागो भाग्यम् अस्माद् दृशानां यस्माद् इति त्वत् साक्षाद् अस्माकं दुःअं नोपयुक्तम् इति भावः अमितो\ऽनन्तो **विक्रमः** शौर्यं यस्येति बलदेवं प्रति सम्बोधनम्, तव वीर्येण दावाग्निर् अपि निर्वातीति भावः । यद् वा, श्री-बल-भद्रं परित्यज्य कथं माम् एव शरणं याथेत्य् आशक्याहुः---रामाद् अपि रामेणापि वा, अमितो मातुम् अशक्यो विक्रमो यस्यः । यद् वा, रमयतीति **रामो\ऽमितो** विक्रमो यस्य सः । **एष** इति प्रत्यक्षत्वं शीघ्रत्वं वा बोधयति, **घोरतमः**, अप्रतिकार्यत्वात् त्व्द् अन्तिक-प्राप्तत्वाद् वा **ग्रसते** निःशेषेण संहरतीत्य् अर्थः । तावकान् इति कृपा-जननार्थं ग्रसनायोग्यत्व-बोधनार्थं वा, **हि** निश्चितम् ॥२३॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** तत् प्रकारम् एवाह---कृष्णेति । विक्षासम्भ्रमेण स्नेह-भर-स्वभावेन वा महान् भागो भाग्यम् अस्माद् दृशानां यस्माद् इति त्वत् साक्षाद् **अस्माकं** दुःखं नोपयुक्तम् इति भावः । **अमितः** अनन्तो **विक्रमः** शौर्यं यस्येति **बलदेवं** प्रति सम्बोधनं तव वीर्येण दावाग्निर् अपि निर्वातीति भावः एवं तदापि तेषां महा-प्रभावत्वज्ञानम् एव जातं न-त्व् ऐश्वर्य-ज्ञानम् इति भावः । **एष** इति प्रत्यक्षत्वं शीघ्रत्वं वा बोधयति घोरतमः अप्रतिकार्यत्वात् युष्मद् अन्तिक-प्राप्तत्वाद् वा **ग्रसते** निश्शेषेण संहरतीत्य् अर्थः । तावकान् इति कृपा-जननार्थं ग्रसनायोग्यत्व-बोधनार्थं वा तव कममकाव्-एक-वचनम् इति तद्धित निमित्तकाद् आदेश-सूत्राद्यद् अत्रैकस्यैव सम्बन्धः प्रतिपाद्यते **हि** निश्चयं तत् खलु द्वयोर् अभेद-प्रतिपादनार्थम् इति ज्ञेयम् ॥२३॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** वस्तुतस् तु श्री-कृष्ण-विग्रहस्यात्मत्वात् । तथा च अच्छेद्योऽयम् अदाह्योऽयम् \[गीता २.२४\] इत्य्-आदि । तेन तद् अविग्रह एवात्मा ॥२३.२५॥

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** **हे** **रामेति** तस्यापि तद् दिने सर्वज्ञत्व-दर्शनादयम् अपि कृष्ण-भ्राता देवाविष्ट इत्य् अनुमानात् ॥२३॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) : हे रामे**ति ! धेनुक-वधेन तस्याति-विक्रमावगमात् ॥२३॥


______


॥ **१०.१७.२४ ॥**

**सुदुस्तरान् नः स्वान् पाहि कालाग्नेः सुहृदः प्रभो ।**

**न शक्नुमस् त्वच्-चरणं सन्त्यक्तुम् अकुतो-भयम् ॥**

**श्रीधर-स्वामी (भावार्थ-दीपिका) : कालाग्नेर्** मृत्यु-रूपाद् अग्नेः । न मृत्योर् बिभीमः, किन्तु **त्वच्-चरण**-वियोगाद् इत्य् आहुः\--**न शक्नुम** इति ॥२४-२५॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** *मृत्योर्* नित्यत्वात् ततो न भयम् इत्य् आहुः---*नेति* । तर्हि कुतः ? तत्राहुः---*किं त्व्* इति। **प्रभो** ! हे सर्वं कर्तुं समर्थ ! **न कुतो**ऽपि **भयं** यस्मात्, तम् । अतो निज-चरण-परित्याग-भयम् अस्माकम् आशु विनाशयेति भावः ॥२४॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) : स्वान्** ज्ञातीन् आत्मीयान् वा, **सु** शोभनं **हृद्** येषां, तान्, सद्-भावेन तद्-एक-निष्ठान् इत्य् अर्थः । **प्रभो** ! हे सर्वं कर्तुं समर्थ ! **न कुतो**\ऽपि **भयं** यस्मात्, तम् अतो निज-रक्षयास्माकं भयम् आशु विनाशयेति भावः ।

यद् वा---ननु, ममाप्य् अयं भयङ्कर इति चेत्, तत्राहुः---न कुतो\ऽपि भयं यस्येति, साक्षाद् अधुनैव दर्शनाद् इति भावः, अतः सम्यक् मरणेनात्यन्त-वियुक्ततया **न त्यक्तुं शक्नुम** इति ॥२४॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) : स्वान्** ज्ञातीन् आत्मीयान् वा । **सु** शोभनं **हृत्** येषां, तान् । सद्-भावेन तद्-एक-निष्ठान् इत्य् अर्थः । **प्रभो** ! हे सर्वं कर्तुं समर्थः ! **न कुतोऽपि भयं** यस्मात्, तम् अतो निज-**चरण**-परित्याग-भयम् अस्माकम् आशु विनाशयेति भावः । अतः सम्यक् क्षणम् अपि वियुक्ततया **त्यक्तुं न शक्नुम** इति ॥२४॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) : अकुतो-भयम्** इति **त्वच्-छरण**-प्राप्तिं विना अन्यत् सर्वम् एवास्माकं भय-हेतुर् इत्य् अर्थः ॥२४॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** **कालो** मृत्युस् तद्-रूपाद् **अग्नेः** । मृत्यौ सति **त्वच्-चरणेन** सह वियोगो भवेत् । स तु दुःसह इत्य् आहुः---**न शक्नुम** इति ॥२४॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) : कालाग्नेर्** इति मृत्यु-रुपाद् वह्नेर् इत्य् अर्थः । भृतो सति **त्वच्-चरणाभ्यां** सह वियोगः स्यात्, स च दुसह इत्य् आह---**न शक्नुम** इति ॥२४॥


______


॥ **१०.१७.२५ ॥**

**इत्थं स्व-जन-वैक्लव्यं निरीक्ष्य जगद्-ईश्वरः ।**

**तम् अग्निम् अपिबत् तीव्रम् अनन्तो\ऽनन्त-शक्ति-धृक् ॥**

**श्रीधर-स्वामी (भावार्थ-दीपिका) :** *न व्याख्यातम्।*

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) : तम्** वनोद्भूतम् । **अनन्त-शक्ति-धृग्** इति वह्नि-पान-शक्तिर् अपि श्री-कृष्नेऽस्तीत्य् आह । ननु, परम-सुकुमारः कथं **तीव्रम् अग्निम् अपिबत्** ? तत्राह---अनन्त इति । तस्य संहारिका शक्तिर् एवापिबत्, तस्मिन् शक्तिम् अति तत्-पानोपचार-मात्रम् इति भावः । धृजु-गतौ भ्व्-आदिः, ततः क्विपि धृग् इति रूपम् ॥२५॥

विमोहान् ज्ञात-भगवत्-तत्त्वान् । अहो येन महा-विषः कालियो निरस्तस् सोऽयं साक्षाद् ईश एवेति । तत ईशत्वाद् एव । अनन्तश् चासौ वन-वह्निश् चेति ॥\*॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) : इत्थम्** अनेन काकूक्त्य्-आदि-प्रकारेण । **निरीक्ष्य** साक्षाद् अनुभूयेव । यद् वा, इत्थम् ईदृश-दावाग्नि-कृतम् इत्य् अर्थः । तेषां विज्ञापनात् पूर्वम् एवालोक्य तं शुष्क-वनोद्भूतं सर्वतो व्यापकम् अतिवृद्धं चेत् इत्य् अर्थः, अतस् **तीव्रं** दुःसहम् इत्य् अप्रतिकार्यत्वम् उक्तम्, तथा-भूतम् **अपिबद्** इव निःशेषेण पानाभिनयादिना नाशयामासेत्य् अर्थः । तत्र च युक्तिर् नानुसन्धेयेत्य् आह---**जगतां** जगत्-स्रष्टृ-ब्रह्मादीनाम् अपि **ईश्वरः** सर्व-शक्ति-प्रद इत्य् अर्थः । तस्माद् एवाग्नेर् अपि शक्तिः । यद् वा, परमेश्वरत्वेन दुर्वितर्क्यं लिलत्वाद् इति भावः । यद् वा, देवतानाम् अग्नि-मुखाग्न्योर् अभेदेन स्व-स्थाने श्री-मुख-मध्ये स्थापितवान् इत्य् अर्थः । एवम् अग्नेर् अपि सुखम् अकरोद् इति ज्ञेयम्, यतो जगद्-ईश्वरः सर्व-देव-सुख-प्रदश् चेत्य् अर्थः ।

ननु, तर्हि श्री-मुखान्तर्-अग्नेर् वर्तमाणत्वेनास्मादृशां मनसि सन्तोषो न स्याद् इत्य् आशङ्क्याह---**अनन्तो**\ऽपरिच्छिन्नः । कस्मिन् श्री-मुखान्तर्-भागे\ऽग्निर् गतः, तम् अपि लक्षयितुं कश्चिद् अपि न शक्त इत्य् अर्थः ।

ननु, परम-स्निग्धतरैः श्री-नन्द-यशोदादिभिः साक्षात् तद् अग्नि-पानं कथं सोढम् ? कथं वा प्रसह्य न निवारितम् ? तत्राह---**अनन्त-शक्ति-धृक्**, तथा तत्-पानं चक्रे, यथा तैः कथञ्चिल् लक्षयितुं न शक्तम् इत्य् अर्थः ॥२५॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) : इत्थं** स्व-प्रेमैक-मूलकानेक-काकूक्त्य्-आदि-प्रकारकं **निरीक्ष्य** अनुभूय **तं** तादृशं अतस् **तीव्रं** दुःसहं तथा-भूतम् अप्य् **अपिबत्** कारुण्य-मय-प्रेमावेशेनेति भावः ।

ननु, भवतु तद्-आवेशः, तेन कथं तत्-पानं स्याद् इत्य् आशङ्क्य गूढम् अपि तद्-ऐश्वर्यं स्व-समये स्वयम् एव व्यक्ती-भवतीत्य् अभिप्रेत्य सिद्धान्तयति---**जगताम् ईश्वरः** सर्वेषु तत्-तच्-छक्ति-प्रद इत्य् अर्थः । तस्माद् एवाग्नेर् अपि शक्तेः को नाम विस्मयः ? इति भावः ।

ननु, गोप-बालक-रूपः समन्ताद् भवम् अग्निं कथम् अपिबत् ? तत्राह---**अनन्तः** तादृशस्यैव विग्रहस्य विभुत्वेन स्वयम् अपि समन्तात् प्रकाशमान इत्य् अर्थः । न च तन्-मात्र-शक्तित्वम् अपि आश्चर्यम् इत्य् आह---**अनन्त-शक्ति-धृग्** इति । अत एव श्री-गोपा अपि निवारयितुं नावसरं लब्धवन्त इत्य् अर्थः ॥२५॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) : अपिबत्** कृपावेशेन पानाभिनयेनैव संहृतवान् । तत्र हेतुः\--**जगद्-ईश्वरः** अग्न्य्-आदीनां सर्वेषाम् एव तत्-तच्-छक्ति-प्रवर्तक-निवर्तकः समन्ताद् गताग्नि-पाने युक्तिः ॥ **अनन्तः** सर्वत्र प्रकाशमान-स्व-विग्रहः तादृश-शक्त्यावन् अद्भुतत्वम् **अनन्त-शक्ति-धृग्** इति ॥२५॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) : स्व-जन-वैक्लव्यं** दृष्ट्वेति स्व-जन-विषयकस् तत् प्रेमैव तेषां रक्षणार्थं तमैश्वर्यम् अनुसन्धापयामासेति भावः ।

ननु, परम-सुकुमारः कथं **तीव्रम्** **अग्निम्** **अपिबत्** ? तत्राह---**अनन्त-शक्ति-धृक्** तस्य संहारिका शक्तिर् एवापिबत् । तस्मिन् शक्तिमति तत्-पानोपचार-मात्रम् इति भावः ॥२५॥

इति सारार्थ-दर्शिन्यां हार्षिण्यां भक्त-चेतसाम् ।

दशमेऽस्मिन् सप्त-दशः सङ्गतः सङ्गतः सताम् ॥\*॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** ननु, परम-सुकुमारः कथं **तीव्रम् अग्निम् अपिबत्** ? तत्राह---**अनन्त-शक्ति धृग्** इति । **तम्** अयति तीषौ सति तस्य दुष्ट-संहारिणी शक्तिर् एव तम् अपि वदित्य् अर्थः ॥२५॥

> इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं > संहितायां वैयासिक्यां दशम-स्कन्धे दावाग्नि-मोचनं नाम > सप्तदशोऽध्यायः ।

॥१७॥


______

