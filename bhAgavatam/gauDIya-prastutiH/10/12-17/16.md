+++
title = "१६"

+++

## कालिय-दमनम्---नागपत्नी-कृतं नाग-कर्तृकं च भगवतः स्तवनं नाग-द्वारा ह्रद-परित्यागश् च ।

**॥ १०.१६.१ ॥**

**श्री-शुक उवाच**

**विलोक्य दूषितां कृष्णां कृष्णः कृष्णाहिना विभुः ।**  
तस्या विशुद्धिम् अन्विच्छन् सर्पं तम् उदवासयत् ॥**

**श्रीधर-स्वामी (भावार्थ-दीपिका) :**

षोडशे कालियस्योक्तो निग्रहो यमुना-ह्रदे ।

तत्-पत्नीभिः स्तुतेनाथ कृष्णेनानुग्रहः कृतः ॥

हत्वा रासभ-दैतेयान् जग्ध्वा ताल-फलान्य् अलम् ।

प्रीतोऽनृत्यत् फणा-रङ्गे कालियस्य कलानिधिः ॥

उदवासयन् निःसारितवान् ॥१॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** अथ श्रुति-प्रोक्तं कालिय-दमनम् आह---यो\ऽहन्न् अहिम् अन्वपस् ततर्देत्य् अपाहस्तो अपृतन्यद् इन्द्रम् \[ऋ।वे। १.३२.३६.१\] इति । अर्थस् तु---योऽहिः सर्पोऽपो यनुना-जलानि *ततर्द* विष-सम्पर्केण नाशितवान्, तम् इन्द्रोऽ*हन्* हिंसितवान् पीडन-मात्रम् अत्र हन्त्य् अर्थः । स चाहिर् अपात् पाद-हीनः *अहस्तः* श्वसन् *इन्द्रम् अपृतन्यत्* अयोधयत । इयम् एवाहि-रूपत्वाद् वृत्रय तद् वधम् अपि आह । अत्रेन्द्रः कृष्णस् तत्र वासव इति ।

*निग्रहो* दण्डः । *तत्-पत्नीभिः* कालिय-भार्याभिः ।\*।

*जग्ध्वा* भुक्त्वा । *अलं* *प्रीतो*ऽतिप्रीतः । *फणा-रङ्गे* स्फटा-रूप-क्रीडा-भूमौ । *कलानां* नृत्यादीनां वक्ष्यमाणानां *निधिर्* आधारः ।\*।

श्री-शुक इह श्री-पदेन शुको यथाज्ञातम् एव वदति तथा सोऽपि व्रज-जन-दुःखानुसन्धानेन विस्तार्य नोवाच राज्ञः श्री-कृष्णाप्रियत्वात् । **कृष्णाहिना** श्याम-सर्पेण । **कृष्णाम्** यमुनाम् कृष्णा स्याद् द्रौपदी नीली कालिन्दी मरिचेषु च । कणा-द्राक्षासु भद्रासु इति धरणिः । **तस्याः** कृष्णायाः । **विशुद्धिम्** निर्विष-तोयताम् ॥१॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** विलोक्य दूषिताम् इत्य्-आदि । **कृष्णां** यमुनां **कृष्णाहिना** **दूषितां** **विलोक्य** **तस्या विशुद्धिम् अन्विच्छन्** कृष्णाहिम् **उदवासयत्** । अयं भावः---स्वयं कृष्णः कृष्णेति नाम्ना मित्र-भूतां कथम् अन्यो दूषयिष्यति ? मित्रभूताप्य् एषा शोधयितव्येति स्व-नाम्ना मित्रम् अपि\*\*खलश् च दण्डनीय एवेति तथा द्वयं कृतवान् ॥१॥

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी): कृष्णम्** इति वर्णतो नामतश् चातः सख्यास् तस्या दुर्विष-दूषितत्वेनावश्य-प्रतीकार्यत्वम् अभिप्रेतम् । **कृष्णेनाहिन** इति महा-दुर्विषमयत्वम् उक्तम् । **कृष्णो** जगद्-धितार्थम् एव स्वयम् अवतीर्णो भगवान् इत्य् अर्थः । जल-**विशोधनेन** हि तस्यास् तेन जल-पानादि-सिद्ध्या व्रजस्य च, महा-तीर्थोद्धरणादिना च जगताम् अपि, तथा दमनादिना कालियस्यापि हिताचरणात् । एतत् सर्वम् अग्रे व्यक्तं भावि । यतो **विभुर्** एकयापि क्रिययानेक-कार्यं कर्तुं समर्थः । अत एव **सर्प**तीति सर्पस् तम् इति तस्यान्यत्र प्रयाण-प्रयासो\ऽपि निरस्तः ॥१॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) : कृष्णाम्** इति । वर्णतो नामतश् च, अतः सख्यास् **तस्या** दुर्विष-**दूषित**त्वेनावश्य-प्रतीकार्यम् अभिप्रेतम् । **कृष्णेनाहिन** इति महा-**दुर्विषमयत्वम्** उक्तं । न केवलं तस्या एव तद्-धितायाभूत्, अपि तु सर्वेषाम् अपि, यतः **कृष्णः** कर्षति दुःखानीति जल-पानादि-सिद्ध्या व्रजस्य, महा-तीर्थोद्धारणादिना जगताम् अपि, दमनादिना कालियस्यापि हिताचरणात् बाल्य-लीला-रसाविष्टस्यापि तस्य पूर्ववत् स्वावसरेण ऐश्वर्यम् अपि **उदयते** इत्य् आह---**विभुर्** इति ॥१॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) :** *न व्याख्यातम्*।

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** अथ कालिय-दमन-लीलां प्रवक्तुम् उपक्रममाण आह---विलोक्य दूषिताम् इत्य्-आदि । **कृष्णः कृष्णाहिना दूषितां कृष्णं** यमुनां **विलोक्य** **तस्या विशुद्धिं** विशेषेण शुद्धिम् **अन्विच्छन्** **तं** सर्पम् **उदवासयद्** इति वाक्यार्थः । तात्पर्यार्थस् तु स्वयं श्री-कृष्णः स्व-नाम्ना मित्र-भूतां कथम् अन्यो दूषयिष्यति, तत एनां शोधयिष्य इति मित्र-वात्सल्यम्, एक-देशेन सुहृद् अपि यदि खलः स्यात्, तदा सोऽपि दण्डनीय एव, तत्र मित्रत्वेनोपरोधो न कार्य इति सद्-उपदेशं च दर्शयितुं तथा कृष्णः कृष्णां कृष्णाहिनेत्य् अनुप्रास-ध्वनिः ॥१॥

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :**

न्यगृह्णात् कालियं कृष्णो दर्शयन् स्वम् अपाद् व्रजम् ।

स्तुतोऽहिभिः प्रसन्नस् तान् षोडशे निरसारयत् ॥

**कृष्णां** यमुनाम् **उदवासयत्** तस्मान् निःसारितवान् ॥१॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :**

ॐ नमः कालिय-मर्दनाय कृष्णाय

षोडशे कालियं कृष्णो न्यगृह्णात् तद्-वधस् ततः ।

अनुगृह्य तम् उत्सार्य यमुनां निर्विषां व्यधात् ॥

**कृष्णां** यमुनां नामतो वर्णतश् च साम्यात् सखीम् अवश्य-कर्तव्योपकाराम् इति भावः । **कृष्णाहिना** कालिय-सर्पेण । **उदवासयत्** निःसारितवान् ॥१॥


______


**॥ १०.१६.२ ॥**

**राजोवाच---**

**कथम् अन्तर्-जलेऽगाधे न्यगृह्णाद् भगवान् अहिम् ।**  
स वै बहु-युगावासं यथासीद् विप्र कथ्यताम् ॥**

**श्रीधर-स्वामी (भावार्थ-दीपिका) : बहूनि युगान्य् आवसो** यस्य तम् **अहिम्** । **स वै** अहिर् अजल-चरोऽपि तस्मिन्न् **अन्तर्-जले** यथा येन प्रकारेण **आसीत्** । अथवा, बहूनि युगान्य् आवासो यथा भवति, तथा येन प्रकारेण स वै तत्रासीद् इति **कथ्यताम्** इति ॥२॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) : सः** कालियः । **अगाधे** तल-स्पर्शे । सर्प-विशेषणत्वे त्व् *अजलचरस्य* जले चिरं स्थित्य्-असम्भवात् प्रकारान्तरम् आह---*अथवेति* । **यथा** येन प्रकारेण **बहु-युगावासं** बहु-युगान्य् आवासो यत्र तद् बहु-युगावासं स्यात्, तथेतीहार्थेन गृह्णाति---*येन प्रकारेण* इति । तत्र कृष्णायाम् । **आसीद्** बभूव । **इति** को\ऽर्थः स प्रकारः **कथ्यताम्** । हे **विप्र** ! परम-विद्या-प्रवीणत्वात् त्वं सर्वं जानासीति भावः ।

> जन्मना ब्राह्मणो ज्ञेयः संस्कारैर् द्विज उच्यते । >
> विद्यया याति विप्रत्वं त्रिभिः श्रोत्रिय-लक्षणम् ॥ इति याज्ञवल्क्यात् > ॥२॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** वै च---स च । **बहु-युगावासम्** इति दूषिताम् इत्य् उक्तेः । कालिय-हृद इति प्रसिद्धेर् बाल्य-काल-वासेन तद्-असम्भवात् । **भगवान्** मादृशां प्रभुर् इति प्रहर्षात् । किं वा, **अगाध-जलान्तर्-दुष्टाहि-निग्रहे** दुःख-शङ्कया शोकाद् एव, अतो विशेषेण प्रकर्षेण च **कथ्यताम्** । यद् वा, विशेषतः प्राति सर्व-मनोरथं पूरयतीति **विप्रः**, तस्य सम्बोधनम्, तत्-**कथनेन** मादृशां कामं परिपूरयेति भावः ॥२॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) : भगवान्** सर्वेणापि प्रकारेण कर्तुं समर्थः तथापि **कथं** केन प्रकारेणेति **वै** च **स** च बहु-युगावासम् इति विश्रुतत्वात् **बहूनि युगानि आवासो** यथा तादृशं यथा भवति तथा यथा **आसीत्** तत् **कथ्यताम्** इत्य् एवान्वयः । **विप्र** ! हे परम-विद्या-प्रवीण ! तथा च याज्ञवल्क्यः---

> जन्मना ब्राह्मणो ज्ञेयः संस्कारैर् द्विज उच्यते । >
> विद्यया याति विप्रत्वं त्रिभिः श्रोत्रिय-लक्षणम् ॥ इति ॥२॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) : बहु-युगावासम्** इति विश्रुतत्वात् बहूनि युगानि आवासो यत्र तादृशं यथा भवति, तथा यथा स्यात् तथा **कथ्यताम्** इत्य् एवान्वयः ॥२॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) : बहूनि युगानि** व्याप्य **आवासो** यत्र तद् यथा स्यात्, तथा **आसीत्** । विशेषतः प्रकर्षेण **कथ्यताम्** ॥२॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) : अगाधे जलेऽन्तः कथम् अहिं न्यगृह्णात् स वै** **स** चाहिर् अजल-चरोऽपि **बहूनि युगन्य् आवासो** यत्र तद् यथा स्यात्, तथा तस्मिन् जले **कथम्** **आसीत्** **कथ्यताम्** । हे **विप्र** ! विद्याति-निपुण !

> जन्मना ब्रह्मणो ज्ञेयः संस्कारैर् द्विज उच्यते । >
> विद्यया याति विप्रत्वं त्रिभिः श्रोत्रिय-लक्षणाम् ॥ > इति-याज्ञवल्क्योक्तेः ॥२॥


______


**॥ १०.१६.३ ॥**

**ब्रह्म भगवतस् तस्य भूम्नः स्वच्छन्द-वर्तिनः ।**  
गोपालोदार-चरितं कस् तृप्येतामृतं जुषन् ॥**

**श्रीधर-स्वामी (भावार्थ-दीपिका) : गोपालेन** यद् **उदारं चरितम्** आचरितं, तद् एव्**आमृतम्** । अतः कथ्यताम् इति ॥३॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** हे **ब्रह्मन्** ! इति त्वं साक्षाद्-ब्रह्म-रूपत्वेनान्य-प्रबोधनेऽपि समर्थोऽसीति भावः । एवं श्लेषेण सर्व-भक्त-श्रोत्रादीन्द्रियाणां **पाल**नेन **उदारं** सुख-दातृ **चरितम्** इति । **स्वानां** स्वस्य वा **छन्देन** वर्तितुं शीलम् अस्येति तथा तस्य । **जुषन्** सेवमानः ॥३॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** गोपालोदार-चरितम् इति । **गोपाल**वद् **उदारं** सुन्दरं यच् **चरितं** तद् एव **अमृतम्** ॥३॥

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** ननु, तद् विशेष-कथनं परम-दुःख-प्रदम्, अत एव मया सङ्क्षिप्य कथितम्, तत्राह---ब्रह्मन्न् इति । **भगवतः** सर्वैश्वर्य-युक्तत्वाद् एव **भूम्नः** परिपूर्णस्य **स्वच्छन्द-वर्तिनश्** च परम-स्वतन्त्रस्य तादृशस्यापि **गोपालन**-रूपम् अत एव्**ओदारं** सर्वोत्कृष्टं सुख-प्रदं वा यच् चरितम् अमृतम् इति मरण-तुल्य-महा-दुःख-निवर्तकम्, तद् एव महौषधम् इति भावः ।

यद् वा, गोपालनेनोदार-चरितत्वस्य हेतुत्वेन त्रीणि विशेषणानि---तत्र भगवत इति तेनैव भगवतो विशेष-प्रकटनात्, अत एव भूम्नो\ऽपरिच्छन्न-माहात्म्यस्य, यतः स्वानां **छन्देन** इच्छया **वर्तितुं** शीलस्य,

यद् वा, तत्त्व-दृष्ट्या तद्-दुःखं सह्यम् अपि स्याद् इति त्रिभिर् विशेषणैर् आह---तत्राद्याभ्यां वक्ष्यमाणावस्थादिकं निरस्तम्, आत्मेच्छया वर्तिन इत्य् अनेन च महा-कौतुकिनस् तस्य लीलया कौतुकम् एव, न तु शोक इति

______


यद् वा, भक्तेच्छानुवर्तिन इति तस्य सदा सर्वत्र सुखम् एवेति बोधितम् । अथवा, **अमृतम्** इति परम-दुःखमयस्यापि तच्-चरितस्य तस्य प्रेम-विशेष-स्वभाववत् परमानन्दमयत्वम् एवाभिप्रेतम् । तच् च श्री-भागवतामृतोत्तर-खण्डे विवृतम् अस्ति । गोपालेति सम्बोधनम् ।

यद् वा, हे वाक्पते ! किं वा, श्री-भगवता सह गुरोर् अभेद-दृष्ट्या, हे श्री-कृष्णेत्य् अर्थः । अन्यत् समानम् । अतस् तस्माद् उपरन्तुं शक्नोमि, किं कुर्याम् अतः कथ्यताम् एवेति भावः । **ब्रह्मन्** हे वेदमयेति यथा वेदेषु वर्तमानं दुःख-व्रतम् अपि न किल त्यज्यते, तथेदम् अपि न त्याज्यं स्याद् इति भवता ज्ञायत एवेति भावः ॥३॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** यद्य् अपि श्री-मुनीन्द्रेण तद् विशेष-दुःख-शङ्कया सङ्क्षिप्य कथितं, तथापि तद्-अज्ञानेन राज्ञा तल्-लीला-सामान्याभिलाषाद् एव यथा दृष्टम् इति तद् वाक्येनैव दर्शयति---ब्रह्मन्न् इति । **भगवतः** ऐश्वर्यादि-षट्क-युक्तस्य **भूम्नः** सर्वथापि सर्वातिशयितस्य तथापि **स्वच्छन्द-वर्तिनः** स्वैर-लीला-प्रकाशिनः, एवम् एवम्भूतस्य **गोपाल**-जात्य्-अनुरूपम् **उदारं** सर्वतोऽपि महत् परमानन्द-दातृ वा यच् **चरितं** तज् **जुषमाणः कस् तृप्येत्** ? अतृप्तौ हेतुः---**अमृतम्** इवेति ॥३॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) :** यद्यपि मुनीन्द्रेण तद्-विशेष-दुःख-शङ्कया सङ्क्षिप्य कथितं, तथा तद्-अज्ञानेन वा तल्-लीला-सामान्याभिलाषाद् एव तथा पृष्टम् इति दर्शयति---ब्रह्मन्न् इति । स तु तत्-प्रीतये स्व-दुःख-कथा-निवेदनाय च नात्यन्तम् अर्थेऽभिनिवेश्य यथा-श्रुतम् एवोवाचेत्य् अर्थः ॥३.४॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** अथ तत्-केलि-श्रवण-श्रद्धालुतां राजा प्रकटयन्न् आह---ब्रह्मन्न् इत्य्-आदि । हे **ब्रह्मन्** भूम्नः परासरस्य तस्याचिन्त्य-परमेश्वर्यस्य **भगवतः** कृष्णस्य **स्वच्छन्द-वर्तिनः** स्वाधीनस्य **गोपालोदार-चरितं** **जुषन् कस् तृप्येत** । अत्र कस्यापि यस्य कस्यचिज् जनस्यापि तृप्तिर् नास्ति, तद्-बन्धु-पौत्रस्य तद्-भागिनेय-पुत्रस्य तेनैव रक्षितस्य मम पुनस् तृप्तिर् न स्यात्, तत् किं ?

अयं भावः---तथा-विधेश्वरस्य तथा-विधैश्वर्य-प्रतिपादकेषु चरितेषु वरं तृप्तिर् जायते, वैचित्र्याभावात्, तस्य तु गोपाल-क्रीडायां वैचित्र्य-विशेषवत् तया न तृप्तिर् इति गोपालोदार-शब्दयोर् महिमा ॥४.८॥

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** गवां श्लेषेण सर्व-भक्त-श्रोत्रादीन्द्रियाणां च पालनेन्**ओदारं** सुख-दातृ-**चरितम्** ॥३॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** गवाम् पशूनां स्व-भक्त-श्रोत्रेन्द्रियाणां च पालनेन्**ओदारं** सुख-दातृ-**चरितम्** ॥३॥


______


**॥ १०.१६.४ ॥**

**श्री-शुक उवाच**

**कालिन्द्यां कालियस्यासीद् ध्रदः कश्चिद् विषाग्निना ।**  
श्रप्यमाण-पया यस्मिन् पतन्त्य् उपरिगाः खगाः ॥**

**श्रीधर-स्वामी (भावार्थ-दीपिका) : श्रप्यमाणं** पच्यमानं **पयो** यस्य सः । अत **उपरि गच्छन्तः खगा** यस्मिन् **पतन्ति** ॥४॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** कालिन्द्या ह्रदः इति हरिवंशोक्तेर् योजन-प्रमाणस् तस्या दक्षिण-भागे वर्तमानस् तद्-गर्गजस् तत्-प्रवाहास्पृष्ट एव, अन्यथा तद् विष-संपृक्त-जलवती सा मथुरादि-देशस्थ-जनैर् अव्यवहार्येवाभविष्यद् इति ज्ञेयम् । **ह्रदः** अगाध-जलवद्-वट-विशेषः । तत्रागाध-जलो ह्रदः इत्य् अमरः ॥४॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** कालिन्द्यां ह्रद इति तस्या दक्षिण-भागे वर्तमानस्य तस्य तया सह सङ्गमेनैक्य-प्राप्तेस् तस्याः प्रवाहस् तूत्तरत एवोह्यो\ऽन्यथा तद्-दुर्विष-जलेन यादव-कुलावास-श्री-मधु-पुर्यादि-व्याप्तेः । आसीद् इत्य् अतीत-निर्देश-कालिय-सम्बन्धाद्य्-अपेक्षया, कश्चिद् एको\ऽनिर्वचनीयो वा । अनिर्वचनीयत्वम् एव दर्शयति---विषेत्य्-आदि । **उपरिगा** ऊर्ध्वे गच्छन्तः **खगा** इति, तत्रापि दूरगा इत्य् अभिप्रेतम् ॥४॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** श्री-शुक उवाचेति तद् एवं निशम्य सवासनत्वे तस्मिन् जात-स्नेहः सुख-दुःखात्मकं सर्वम् एव तादृशाय निवेदनीयम् इत्य् अभिप्रायेण श्री-व्रज-वासि-दुःखमय-निज-दुःखात्मकम् अपि तन् निवेदयन् श्री-शुक-वद् यथाश्रुतम् एवोवाच, न त्व् अन्यत्रैव विस्तार्यापीत्य् अर्थः । कालिन्द्यां ह्रद इति तस्या दक्षिण-भागे वर्तमानस्य तस्य तद्-गर्भजत्वात् तस्याः प्रवाहस् तूत्तरतः पृथग् एवोह्यः, अन्यथा तद्-दुर्विष-जलेन यादव-कुल-वास-श्री-मधुपुर्य्-आदि-व्याप्तेः । स तु **कालियस्य विषाग्निना** **श्रप्यमाण-पया आसीत्** **उपरिगाः** ऊर्ध्वं गच्छन्तः **खगा** इति, तत्रापि दूरगत्वम् अभिप्रेतम् ॥४॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, जीव-गोस्वामी बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** कालिन्द्यां ह्रद इति हरि-वंशोक्त-योजन-प्रमाणः, तस्या दक्षिणे भागे तत्-प्रवाहेणास्पृष्ट एव । अन्यथा तद्-विष-संपृक्त-प्रवाहवती सा मथुरादि-देशस्थ-जनैर् अव्यवहार्यैवाभविष्यद् इति ज्ञेयम् । **श्रप्यमाणं** पच्यमानं **पयो** यस्य सः ॥४॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** कालिन्द्याम् इति । तस्या दक्षिणे भागे तत्-प्रवाहेणास्पृष्टो योजन-प्रमाणो ह्रदः श्री-हरिवंशोक्तेर् बोध्यः तत्-स्पर्शे तत्-प्रवाहस्य माथुरादिभिर् अव्यवार्यता स्यात् । **श्रप्यमानं** पच्यमानं **पयो** जलं यस्य सः । **पतन्ति** विष-ज्वालया विग्लाताः सन्तः ॥४॥


______


**॥ १०.१६.५ ॥**

**विप्रुष्मता विषोदोर्मि-मारुतेनाभिमर्शिताः ।**  
म्रियन्ते तीरगा यस्य प्राणिनः स्थिर-जङ्गमाः ॥**

**श्रीधर-स्वामी (भावार्थ-दीपिका) :** किं च, **विप्रुष्मता** अम्बु-कण-युक्तेन **विषोद**-तरङ्ग-स्पर्शि-**मारुतेन** स्पृष्टा यस्य **तीरगा म्रियन्ते,** स ह्रद आसीद् इति ॥५॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** अत्रान्यद् आह---*किं च,* इति । *यस्य* *ह्रदस्य* । **अभिमर्शिताः** *स्पृष्टाः* ॥५॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) : विप्रुष्मतेति** श्रप्यमाण-पयस् तया सदा जवेन तत्-फणानाम् उच्चलनाद् इति **मारुतस्य** अतिदाहकत्वम् उक्तम् । अन्यश् च विशेषः श्री-हरि-वंशे---

> दीर्घ योजन-विस्तारं दुस्तरं त्रि-दशैर् अपि । >
> गम्भीर-मक्षोभ्य-जलं निष्कम्पम् इव सागरम् ॥ >
> दुःखोपसर्पं तीरेषु ससर्पैर् विपुलैर् बिलैः । >
> विषारणिभवस्याग्नेर् धूमेन परिवेष्टितम् ॥ >
> तृणेष्व् अपि पतत्स्व् अप्सु ज्वलन्तम् इव तेजसा । >
> समन्ताद् योजनं साग्रं तीरेष्व् अपि दुरासदम् ॥ \[ह।वं। > २.११.४२,४४,४६\] इति ॥५॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) : विप्रुष्मते**ति । श्रप्यमाण-पयस् तया सदा जवेन तत्-कारणानाम् उच्चलनात् इति मारुतस्यापि दाहकत्वम् उक्तम् । अन्यश् च विशेषः श्री-हरिवंशे---

> दीर्घं योजन-विस्तारम् अगम्यं[^९१] त्रिदशैर् अपि । >
> गम्भीरम् अक्षोभ्य-जलं निष्कम्पम् इव सागरम् ॥ >
> दुःखोपसर्पं तीरेषु ससर्पैर् विपुलैर् विलैः । >
> विषारणीभवस्याग्नेर् धूमेन परिवेष्टितम् ॥ >
> तृणेष्व् अपि पतत्स्व् अप्सु ज्वलन्तम् इव तेजसा । >
> समन्ताद् योजनं साग्रं तीरेष्व् अपि दुरासदम् ॥ \[ह।वं। > २.११.४२,४४,४६\] इति ।

[^९१]: दुस्तरं इत्य् आकरे।


एवं भूमि-गुहायां तत्-पुरी-जल-स्तम्भ-विद्यया जल-मध्य एव वा ॥५॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) : विप्रुष्मतेति** जल-स्तम्भ-विद्यया तन्-मध्य एव तत्-पुरी दुःखोपसर्पं तीरेषु स-सर्पैर् विपुलैर् बिलैः \[ह।वं। २। ४२\] इति श्री-हरि-वंश-दृष्ट्या बिलेष्व् अपि ॥५.६॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) : विप्रुष्मता** अम्बु-कणा-युक्तेन **विषोदक-तरङ्ग-स्पर्शि-मारुतेन अभिमृष्टाः** स्पृष्टाः ॥५ ॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) : विप्रुष्मता** तद्-अम्बु-कण-युक्तेन **अभिमर्षिताः** स्पृष्टाः सन्तः ॥५॥


______


**॥ १०.१६.६ ॥**

**तं चण्ड-वेग-विष-वीर्यम् अवेक्ष्य तेन**

**दुष्टां नदीं च खल-संयमनावतारः ।**

**कृष्णः कदम्बम् अधिरुह्य ततोऽतितुङ्गम्**

**आस्फोट्य गाढ-रशनो न्यपतद् विषोदे ॥**

**श्रीधर-स्वामी (भावार्थ-दीपिका) : तं** कालियम् । **चण्डो वेगो** यस्य तद् **विषम्** एव **वीर्यं** यस्य तम् । **कदम्बम्** इति । भाविना श्री-कृष्ण-चरण-स्पर्श-भाग्येन स एकस् तत्-तीरे न शुष्कः इति ज्ञातव्यम् । अमृतम् आहरता गरुत्-मता क्रान्तत्वाद् इति च पुराणान्तरम् । **आस्फोट्य** बाहुं कर-तलेनाहत्य । **गाढा** दृढं बद्धा **रशना** कटि-बन्धन-वस्त्रं येन सः ॥६॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) : चण्डस्** तीक्ष्णो **वेगः** । **तेन** कालियेन । **ततः** कदम्बात् । **अतितुङ्गात्** अत्युच्चात् । ह्र्द इति शेषः ॥६॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) : वेगस्** तेजो जवो वा, **चण्डेत्य्** अप्रतिकार्यत्वादितो\ऽयं निःसार्यं एवेति भावः । **तेन** कालियेन हेतुना । **अधिरूह्य** तच् छिखरम् आरूह्य, तथा च तत्रैव अरोहच् चपलः कृष्णः कदम्ब-शिखरं मुदा \[हरि-वंशे विष्णु।प। २.१२.१\] इति । ततः **कदम्बात्**, **गाढ-रसनः** इत्य् अनेन केशादीनाम् अपि गाढ-बन्धनम् उपलक्ष्यते, तथा च तत्रैव बद्ध्वा परिकरं दृढम् \[हरि-वंशे।विष्णु।प। २.१२.१\] इत्य् अभिमुखम् अपतत्, **न्यपतत्** इति पाठे महा-वेगेन कुर्दित्वा मध्ये\ऽपतत् । यतः **खलानां** **दुष्टानां संयमनायावतारः** श्री-वैकुण्ठाद् अवतरणम्, । किं वा, मत्स्याद्य् अवतारा अपि यस्य स इति कालिय-दमनार्थम् इत्य् अर्थः ॥६॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) : वेगः** शीघ्र-प्रसर्पणं **चण्डे**ति अप्रतिकार्यत्वाद् इतिओऽयं निःसार्य एवेति भावः । **तेन** कालियेन हेतुना **अधिरुह्य** तच् छिखरे आरुह्य तथा च तत्रैव अरोहच् चपलः कृष्णः कदम्ब-शिखरं मुदा \[हरि-वंशे विष्णु।प। २.१२.१\] इति ततः **कदम्बात् गाढ-रसन** इत्य् अनेन केशादीनाम् अपि गाढ-बन्धनम् उपलक्ष्यते तथा च तत्रैव बद्ध्वा परिकरं दृढम् \[हरि-वंशे।विष्णु।प। २.१२.१\] इति **न्यपतद्** इत्य् अत्र हेतुः **खलानां** **संयमनाय अवतारः** स्व-लोकाद् अवतरणं किं वा, मत्स्याद्य् अवतारा अपि यस्य सः इति कालिय-दमनार्थम् इत्य् अर्थः । एकः कदम्बः किम् अवशिष्टः श्री-**कृष्ण**-वृक्षत्वात् कृष्णवत्

> कदम्बः कृष्ण-वृक्षो हि कालिय-हृद-समीपगः । >
> तस्माद् एको न शुष्कोऽसौ विष-हारकरः परान् ॥

इति प्रसिद्ध्या श्री-कृष्णेनैव स विहाराय रक्षित इति गम्यते, परान् इति वचनात् तत् सन्निवासिनो वृक्ष-गणा अपि न मृता इत्य् आयातम् एवेत्य् अर्थः ॥६॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) : तं** कालियं **कदम्बम्** इति भाविना श्री-**कृष्ण**-चरण-स्पर्श-भाग्येन स एकस् तत्-तीरे न शुष्कः अमृतम् आहरता गरुत्मताक्रान्तत्वाद् इति पुराणान्तरम् इति श्री-स्वामि-चरणा **गाढं** दृढं बद्धा **रसना** रसनापदोपलक्षिताः कुन्तलोष्णीषादयोऽपि येन सः **आस्फोट्य** बाहुं करतलेनाहत्य ॥६॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) : तम्** अर्हि **कदम्बम् अधिरुह्यातितुङ्गात् ततो विषोदेऽभ्यपतत्** । एष कदम्बो भावि-भगवत् पद-स्पर्श सौभाग्यान् न शुष्कः सुधाम् आहरता गरुडेन तस्मिन्न् उपवेशाद् वा, **गाढा** दृढ-बद्धा **रसना** परिकर-बन्धनं येनेति कुन्तलीष्णीषादेर् उपलक्षणम् । बाहुं वामं दक्षिण-पाणि-तलेन्**आस्फोट्य** आहत्य ॥६॥


______


**॥ १०.१६.७ ॥**

**सर्प-ह्रदः पुरुष-सार-निपात-वेग-**

**सङ्क्षोभितोरग-विषोच्छ्वसिताम्बु-राशिः ।**

**पर्यक्-प्लुतो विष-कषाय-विभीषणोर्मिर्**

**धावन् धनुः-शतम् अनन्त-बलस्य किं तत् ॥**

**श्रीधर-स्वामी (भावार्थ-दीपिका) :** तदा **सर्पस्य ह्रदः** । **पुरुष**-श्रेष्ठस्य पतन-भारेण **सङ्क्षोभितानाम्** **उरगाणां विषैर्** उन्नतो**ऽम्बु-राशिर्** यस्य सः । **विषेण कषायी**-कृता **भयं**-करा **ऊर्मयो** यस्य सः । **पर्यक्** परितो **धावन् धनुः-शतं** **प्लुतः** प्रसृतः । नैतच् चित्रम् इत्य् आह---**अनन्त-बलस्ये**ति ॥७॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** *तदा पतन*-काले । **कषायी**-कृताः क्वथिताः । यद् वा, विष-कषायेण विष-रागेण विभीषणा **उर्मयो** यस्येति क्वर्थे रागे कषायोस्त्री निर्यासे सौरभे रसे इति यादवः । किं तत् न किम् अपीत्य् अर्थः । लक्ष-योजन-विस्तारायाम् अपरीमित-भू-प्लावनम् अपि तत्र नाद्भुताव् अहम् इति भावः । षण्णवत्य् अङ्गुलं धनुः इत्य् अमरः । **धनुर्** हस्त-चतुष्टयम् इति च ॥७॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) : पुरुष**-सारत्वाद् एव **वेगेन** जवेनातिशीघ्रं **सांक्षोभितो\ऽतएवोरग-विषोच्छवसितश् चाम्बु-राशिर्** यस्य सः ।\"कषायित\" इति पाठः श्री-चित्-सुखस्य श्री-स्वामि-पादानां च सम्मतः, **कषायी**-कृताः इति व्याख्यानात् । **धीमन्** हे विवेकिन्न् इति राजानम् आश्वासयति । **अनन्त बल** शक्तिर् यस्य, **तत्** कर्म । यद् वा, अनन्तस्य नागराजस्यापि बल यस्मात् तस्य तद् **विषं किम्** ? अपि तु न किञ्चिद् अपीत्य् अर्थः ॥७॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** पुरुष-सारत्वाद् एव निपात-वेगः अन्यत् तैः । यद् वा, **पुरुषस्य** भगवतः सारेण किञ्चिद् बल-प्राकट्येन यो **निपातस्** तस्य **वेगेन** जवेन **संक्षोभितः** अत एवोरगविषोच् च्वसितश् च्**आम्बु-राशिर्** यस्य स कषायितेति पाठः श्री-चित् सुखस्य श्री-स्वामि-पादानां च सम्मतः **कषायी**-कृत इति व्याख्यानात् । कषायोऽत्र क्वाथ्य-रसो रक्तः पीत-वर्णो वा निर्यासेऽपि कषायोऽत्री इत्य् अत्र क्षीर-स्वामिना तत् तद् व्याख्यानात् । धीमन् हे विवेकिन् ! इति राजानम् आश्वसयति, **धनुषः** प्रमाणम् उक्तम्---

> अष्टभिर् यव-मध्यैः स्याद् अङ्गुलं द्वादशाङ्गुलम् । >
> तालं त्रितालको हस्तो हस्तौ द्वौ किष्कुर् उच्यते ॥ >
> किष्कु-द्वयं धनुः प्रोक्तम् ।

इत्य् अतः पूर्वं तावत् प्रदेश-मातम् आक्रम्यैव बाला गावश् च रक्षिता इति ज्ञेयम् **अनन्तं बलं** शक्तिर् यस्य तत् कर्म । यद् वा, अनन्तस्य नाग-राजस्यापि विषादि-बलं यस्मात् तस्य तद् **विषं किम्**? अपि तु न किञ्चिद् अपीत्य् अर्थः ॥७॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) : पुरुषस्य** भगवतः सारेण किञ्चिद् बल-प्राकट्येनेत्य्-आद्य् अपि ग्राह्यं कषाइतेति पाठः श्री-स्वामी-चित्-सुखस्यापि मतः **कषायी**-कृता इति व्याख्यानात् ॥७.८॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** ततश् च **पुरुषस्य** कृष्णस्य सारेण **बलेन** यो **निपात-वेगस्** तेन **सङ्क्षेपाभितानाम्** **उरगाणां विषैर्** उन्नतो**ऽम्बु-राशिर्** यस्य सः । **विषेण** कषायी-कृता रक्त-पीत-वर्णी-कृता भयङ्करा ऊर्मयो यस्य सः । निर्यासेऽपि कषायो स्त्री इत्य् अत्र क्षीर-स्वामिना तथा व्याख्यानात् । **पर्यक्** परितः **धनुः-शतं प्लुतः** प्रसृतः---

> अष्टभिर् यव-मध्यैः स्याद् अङ्गुलं तैस् त्रिभिर् भवेत् । >
> तालं त्रितालको हस्तो हस्तौ द्वौ किष्कुर् उच्यते । >
> किष्कु-द्वयं धनुः प्रोक्तम् ॥ इति ॥७॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) : पुरुषस्य** हरेः सारेण **बलेन** यो **निपात-वेगस्** तेना**सङ्क्षोभितानाम् उरगाणां विषैर् उच्छवसित** उन्नतो**ऽम्बुर्-आशिर्** यस्य सः । विषे कषायां क्वाथरसो रक्त-पीत-वर्णता तेन **विभीषणा** भयङ्करा ऊर्मयो यस्य स **सर्प-हृदः पर्यक्** परितो **धनुः-शतं प्लुतः** प्रसृतोऽभूत्---

> अष्टभिर् यवमध्यैः स्याद् अङ्गुलं तैर् स्त्रिभिर् भवेत् । >
> तालं त्रि-तालको हस्तौ हस्तौ द्वौ किङ् कुरुच्यते ॥ >
> किष्कुद्वयं धनुः प्रोक्तम् ।

इति वचनात् धनुर् मानं बोध्यम् ॥७॥


______


**॥ १०.१६.८ ॥**

**तस्य ह्रदे विहरतो भुज-दण्ड-घूर्ण-**

**वार्-घोषम् अङ्ग वर-वारण-विक्रमस्य ।**

**आश्रुत्य तत्-स्व-सदनाभिभवं निरीक्ष्य**

**चक्षुः-श्रवाः समसरत् तद् अमृष्यमाणः ॥**

**श्रीधर-स्वामी (भावार्थ-दीपिका) : ह्रदे विहरतो भुज-दण्डाहतोदक-घोषं** श्रुत्वा ततः **स्व-सदनाभिभवं निरीक्ष्य तद्** असहमानः सर्पः **समसरत्** समाजगाम ॥८॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) : अङ्ग** हे नृप । **वर-वारणो** गर्जेन्द्रस् तद् वद् **विक्रमस्य** । यद् वा, अङ्गैर् अवयवैर् वरः श्रेष्ठो यो वारणस् तत्-सम-विक्रमस्य । ततः श्री-कृष्णात् । स्व-**सदनाभिभवं** स्वस्यानपराभ्वं । समाजगाम बाधितुम् आजगामेत्य् अर्थः । वरः श्रेष्ठेविटपतौ च देवादेर् ईप्सते वते इति यादवः ॥८॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) : विहरतो** विचित्र-जल-वाद्य-सन्तारादि-क्रीडा कुर्वतः । अङ्गेत्य् अव्ययम्, राज्ञः शोक-निरासार्थं स-लालन-सम्बोधने, हे **अङ्ग**-स्वरूपात्मीयेति वा । **वर-वारणो** मत्त-गजेन्द्रस् तद्वद्-**विक्रमो** जलाहति-क्रीडा यस्य । किं वा, जले\ऽपि वर-वारणवद् विक्रमो लीला-गतिर् यस्य । यद् वा, अङ्गे कश्मिश्ंचित् श्री-पादाब्ज-कनिष्ठाङ्गुल्य-वयवे\ऽपि वार-वारणाद् ऐरावताद् अपि विक्रमः शक्ति-विशेषो यस्य तस्येति । **भुज-दण्डाभ्याम् आहतस्य** जलस्य महा-शब्दो नाद्भूत इति भावः । **निरिक्ष्या**लोच्य चक्षुसैव शृणोतीति **चक्षुः-श्रवा** इति **तद्-घोष**-श्रवणे चक्षु-प्रवृत्तेस् तस्य वक्ष्यमाण-सौन्दर्यं न किञ्चिद् आकलयद् इति भावः, अन्यथा दंशनासम्भवात् । यद् वा, चक्षुषि श्रवः कीर्तिर् यस्य चक्षुषा श्रवणस्यापि सिद्धेस् तत् साफल्यं त्व् अधुनैवाभूद् इति भावः ॥८॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) : विहरतः** विचित्र-जल-वाद्य-सन्तारादि-क्रीडां कुर्वतः । **वर-वारणो** दिग्धस्ती तद्वद् **विक्रमस्य** अङ्त्येव्ययं राज्ञः शोक-निरासार्थं सलालन-सम्बोधनम् ॥८॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, जीव-गोस्वामी बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) : विरहतः** विचित्र-जल-वाद्य-सन्तारादिना क्रीडतः **भुज-दण्डाभ्यां** **घूर्णा** येषां तथा-भूतानां **वारां** जलानां **घोषं** श्रुत्वा तत्ततो घोषाद् एव स्व-**सदनस्याभिभवं निरीक्ष्य** तत्तम् असहमानः ॥८॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** तस्य **विहततो** विचिर-जल-वाद्य-सन्तारादिना विक्रीडतो **भुज-दण्डाभ्यां घूर्णा** येषां तादृशानां **वारां घोषम्** **आश्रुत्य तद्** दोषाद् एव स्व-**सदनस्याभिभवं** च **निरीक्ष्य** तत्-तद् **अमृष्यमाणो**ऽसहं **चक्षुः-श्रवाः** सर्पः **समसरद्** आगतः ॥८॥


______


**॥ १०.१६.९ ॥**

**तं प्रेक्षणीय-सुकुमार-घनावदातं**

**श्रीवत्स-पीत-वसनं स्मित-सुन्दरास्यम् ।**

**क्रीडन्तम् अप्रतिभयं कमलोदराङ्घ्रिं**

**सन्दश्य मर्मसु रुषा भुजया चछाद ॥**

**श्रीधर-स्वामी (भावार्थ-दीपिका) : प्रेक्षणीयश्** च **सुकुमारश्** च **घन-वद्** उज्ज्वलश् च तम् । **श्रीवत्स-पीत-वसनं** ह्रदे विहरतः श्रीवत्सेन संयुक्तम् उच्चलत् पीतं वस्त्रं यय तम् । **भुजया** भोगेन **चच्छाद** अवेष्टयत् ॥९॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) : तं** कृष्णम् **अवदातः** श्यामः, अवदाते\ऽरुणे पीते श्वेते श्यामे निरामये इति शाश्वतः। **मर्मसु** तारणादिनातीव पीडा मृत्युर् वा जायते, तत् स्थानं मर्मेति । **अप्रतिभयं** निर्भयम् । **भुजया** *भोगेन* शरीरेण, भोगः सुखे धने चाहेः शरीर-फणयोर् अपि इति मेदिनी । भुजति कुटिली-भवतीति भुजा, भुजो कौटिल्ये इग्-उपधत्वात् कः ॥९॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** तं प्रेक्षणीयेत्य्-आदि । **प्रेक्षणीयः** सुन्दरः **सुकुमारः** सुकोमलो **घन** इव घन-श्यामल इति यावत्, तथाप्य् **अवदातम्** उज्ज्वलं श्रीर् **लक्ष्मीस्** तद् युक्तं **वत्सं** वक्षस् तत्र **पीत-वसनं** यस्य । तावता आवेगेनापि जल-निपाते वक्षसः पीतवासो न स्खलितम् इति तात्पर्यम् ॥९॥

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** तादृशे\ऽपि दुष्टो\ऽसौ तथाचेष्टतेति कालियस्य महापराधं दर्शयन् भाव-विशेषेणानुशोचन् विशिनष्टि, तं प्रेक्षणीयेत्य्-आदिदिना । **क्रीडन्तम्** इत्य् अर्थः हेतुः---अप्रतिभयम् इति । यद् वा, **अप्रतिभयम्** अपि संदश्य **चछादे**ति कालियस्य निर्बुद्धित्वं सूचयति । यद् वा, अप्रतिभयं यथा स्यात् तथा **सन्दश्य** चछाद । चक्षुः-श्रवा इति प्रस्तुतत्वाद् एव ज्ञेयम् । कया ? भजया भोगेन, भुजगस्य भोगेनैव गमनेन **भुजस्य**इव भोगत्वात्, \"भुजगः\" इति पाठे\ऽपि स एवार्थः । तत्त्वतस् तु **मर्मसु** दशनं तत् तद् अङ्ग-चुम्बन-सौष्ठवं भोजेनाच्छादनं च सर्वाङ्ग-निविडालिङ्गनम् इति ज्ञेयम्, अतो रुपेव **रूषा** वस्तुतस् तु प्रेम्णैवेति, यतः प्रेक्षणीयेत्य्-आदि, अत एवाग्रे तं प्रति श्री-भगवतो महानुग्रहो भावीति ॥९॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** तादृशोऽपि दुष्टोऽसौ तथा चेष्टतेति कालियस्य महापराधं दर्शयन् व्रज-जन-भावेनानुशोचन् विशिनष्टि---प्रेक्षणीयेत्य्-आदिना । **क्रीडन्तम्** इत्य् अत्र हेतुः **अप्रतिभयम्** इति तच् च कालियस्य निर्बुद्धित्वं सूचयति । चक्षुः-श्रवा इति, प्रस्तुतत्वाद् एव ज्ञेयं, कया **भुजया** भुजाकारत्वात् तस्य भोग एव भुजा यतो भुजग इत्य् अपि उच्यते । तस्माद् भोगेनेत्य् अर्थः । भुजग इति पाठे भोगेनेति शेषः ॥९॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) : श्री**-युक्तं **वत्सं** वक्षो यस्य **पीतं वसनं** यस्य स, च स च **तं** भुजाकारत्वात् तस्य भोग एव **भुजा**, यतो भुजग इत्य् अपि उच्यते, तस्माद् भोगेनेत्य् अर्थः । भुजग इति पाठे भोगेनेति शेषः ॥९.१३॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** अथ कालियस्य दौर्जन्य-वर्णन-द्वारा सौभाग्य-विशेषम् एव वर्णयन्न् आह---तं प्रेक्षणीयेत्य्-आदि । **तं** श्री-कृष्णं **भुजश् चछाद** । द्वित्वाभावस् त्व् आर्षः, भोगेन छादयामास, तद् अङ्ग-सङ्गालिङ्गनेन सौभाग्यम् एव । किं कृत्वा ? **रूषा** **मर्मसु सन्दश्य** सच्-चिद्-आनन्द-घनेषु मर्मसु दशनैर् आलिख्य । **प्रेक्षणीयो** नवोदितत्वाद् अतिशय-दर्शनीयः **सुकुमारः** सुस्निग्धो यो **घनस्** तत्-स्वरूपोऽपि **अवदातः** सुष्ठु-तेजाः अवदातः सिते पीतः इत्य् उक्तेः तेजसश् च शुभ्र-दर्मत्वात् । वर्ण-महिमा घनाभस् तेजो-महिम्ना सर्व-प्रकाश इत्य् अर्थः । यद् वा, घनावदातो घन-ज्योतिर् घनानन्दवत् **श्री-वत्से** श्री-युक्ते लक्ष्मी-लक्ष्म-भूषिते वत्से वक्षति **पीत-वसनं** यस्य । यद् वा, श्री-वत्सं दक्षिणावर्तं सूक्ष्म-रोम-राजिः, श्रीर् लक्ष्मीर् वक्षः-स्थल-स्था लक्ष्मीस् तस्या वत्सम् उरश् च । पश्चात् श्री-वत्सं च श्री-वत्सक्षेत्य् एकशेषे श्री-वत्सम्, तत्र पीत-वसनं प्रालम्बाकारेण स्थितं पीतोत्तरीयं यस्य । एतेन तादृशास्फलान-वेगेनापि यथा-स्थितम् उत्तरीयं च न लगितम् इत्य् अवहेला निःशङ्कतादिकं ध्वनितम् । अतः स्थित-सुन्दरास्यं स्मित-युक्तं **सुन्दरास्यम्**, न तु स्मितेन यति यति असौ दशति, तति तत्य् एवास्य स्मितं वर्धते, तेन युक्तं सुन्दरं मुखं यस्येत्य् अर्थः । **अप्रतिभयं** यथा-स्यात्-तथा **क्रीडन्तं** तेन सहैव क्रीडन्तम् इव, एतेन भगवतः कोपाभावः सूचितः ॥९-१२॥

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) : प्रेक्षणीयम्** अतिसुखदम् अपि रूपं कालियं प्रति विपरीतम् अभूद् इत्य् आह---तम् इति । **घनवद्** उज्ज्वलं श्री-वत्से विहार-वशात् आयातं पीत-वसनं यस्य तम् । यद् वा, **श्रिया** लक्ष्मी-रेखया युक्तं **वत्सं** वक्षो यस्य **पीते वसने** यस्य स च स च तम् । उरो वत्सं च वक्षश् च इत्य् अमरः । **भुजया** भोगेन ॥९॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** परम-मनोज्ञम् अपि तद् रूपं कालियं प्रति विपरीतम् अभूद् इत्य् आह---तम् इति । **घनावदातं** मेघवद् उज्ज्वलं **श्रिया** रेखा-रूपया युक्तं वत्सम् उरो यस्य **पीते वसने** यस्य स च स च तम् । **भुजया** भोगेन ॥९॥


______


**॥** **१०.१६.१० ॥**

**तं नाग-भोग-परिवीतम् अदृष्ट-चेष्टम्**

**आलोक्य तत्-प्रिय-सखाः पशुपा भृशार्ताः ।**

**कृष्णेऽर्पितात्म-सुहृद्-अर्थ-कलत्र-कामा**

**दुःखानुशोक-भय-मूढ-धियो निपेतुः ॥**

**श्रीधर-स्वामी (भावार्थ-दीपिका) : स** प्रियो येषां ते **तत्-प्रियास्** ते च ते **सखायश्** चेति तथा ॥१०.११॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) : स** श्री-कृष्णः । **परिवीतं** परिवेष्टितम् । न **दृष्टा चेष्टा** इति हस्त-पादादि-चालन-रूपा यस्य तम् ॥१०॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** तस्य प्रिय-सखा इति परम-सौहार्दम् उक्तम् । **पशुपा** इति स्वभावतः सुस्निग्ध-चित्तत्वम् । **कृष्णे अर्पिता आत्मनः सुहृद्**-आदयो यैर् आत्मनः सुहृद्-आदयश् चेति वा, तत्र सुहृदः पितृ-भ्रात्र्-आदयः, **अर्था** धनानि, **कामा** लोक-द्वय-भोगाः । सुहृच्-छब्देन गृहीतस्यापि **कलत्रस्य** पृथङ्-निर्देशो\ऽर्पण-विशेष-विवक्षयेत्य् अनन्यापेक्षत्वम् । अतो **भृशार्ता** अत्यर्थं दुःखिताः सन्तः, आर्त-स्वरेण क्रन्दन्तो वा, अत एव **दुःखेनानुशोको** वारं वारं शोचनं **भयं** चानाथत्वादिना, ताभ्यां **मूढा** विवेक-हीना **धीर्** येषाम्, तथा-भूता नष्ट-चेतना वा सन्तः ।

यद् वा, **नाग-भोग-परिवीतम्** **आलोक्य** आदौ भृशार्ताः, **अदृष्ट-चेष्टं** चालोक्य दुःखानुशोक**-**भयैर् मूढ-**धियः** सन्तो नितरां छिन्न-मूल-वृक्षवद् अचेष्टत्वादिना **पेतुः** । मूढ-धीत्वाद् एव ते तद् ध्रदं न प्राविशन्न् इति ज्ञेयम् । अदृष्ट-चेष्टं च श्री-वृन्दावनाश्रितस्यापि कालियस्य निःसारणाय तेश्व् अन्येषु च लोकेषु तद्-दोषातिशय-प्रदर्शनार्थं तत् प्रेमालिङ्गनानन्देन स्तब्धी-भूतम् इति तत्त्वार्थः ॥१०॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** तस्य प्रिय-सखा इति परम-सौहार्दम् उक्तं **पशुपा** इति स्वभाव-सारल्येन सुस्निग्ध-चित्तत्वं **कृष्णे अर्पिता** **आत्मानः** सुहृद्-आदयश् च यैस् ते, तत्-साहाय्याय कृत-सर्वार्पणा इत्य् अर्थः । तत्र **सुहृदः** पितृ-भ्रात्र्-आदयः, **अर्था** धनानि, **कामा** लोक-द्वय-भोगाः । सुहृच्-छब्देन गृहीतस्यापि कलत्रस्य पृथङ् निर्देशो विशेष-विवक्षया, किन्तु कलत्र-पदेन केचिल् लब्ध-यज्ञोपवीता ये ज्येष्ठाः, ते च सखायो लभ्यन्त इति सर्वेषां तेषाम् अनन्यापेक्षत्वम् । अतो **भृशार्ता** अत्यर्थ-दुःखिताः सन्तः आर्त-स्वरेण क्रन्दन्तो वा । अत एव दुःखेन अनुशोकः वारं वारं शोचनं भयं च \"तं विना कथं भविष्यामः ?\" इति ताभ्यां **मूढा** विवेक-हीना **धीर्** येषां तथा-भूता नष्ट-चेतना वा सन्तः ।

यद् वा, **नाग-भोग**-**परिवीतम्** **आलोक्य** आदौ भृशार्ताः **अदृष्ट-चेष्टं** चालोक्य **दुःखानुशोक-भयैर्** मूढ-धियः सन्तो नितरां छिन्न-मूल-वृक्षवद् अचेष्टत्वादिना **पेतुः,** मूढ-धीत्वाद् एव तं ह्रदं न प्राविशन्न् इति ज्ञेयम् । तज्-जलाप्लुत-देश-पतने\ऽप्य् एषां विषाक्रान्तत्वाभावः । श्री-कृष्णस्य स्पर्श-प्रभावेन ह्रदस्यापि निर्विषीकरणात् अदृष्ट-चेष्टितत्वं च कालियस्य निःसारणाय तस्मिंस् तत्-पत्नीषु च तद्-दोषातिशय-प्रदर्शनार्थम् ॥१०॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) : परिवीतं** वेष्टितम् **अदृष्ट-चेष्टम्** इति । कालियस्योत्साह-वर्धनार्थं क्षणं भीतं स्तब्धवत् स्थितम् । यद् वा, \"अरे कालिय ! त्वया यथेष्टं प्रथमं दश्यतां वेष्ट्यताम्, अहं पश्चाद् बलं दर्शयिष्यामि\" इति वीर-दर्पेण स्थितम् । **पशुपाः** केचिद् गोपाः शालि-क्षेत्र-स्थाः कृषकाश् च शीघ्रम् आयाताः । ते कीदृशाः ? **कृष्णेऽर्पिता** लालनार्थम् **आत्मादयो** यैस् ते ॥१०॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) : परिवीतं** वेष्टितं **अदृष्ट-चेष्टम्** इति \"त्वया आदौ यथेष्टं वेष्ट्यताम्, अहं तु पश्चाद् विक्रमं दर्शयिष्यामि\" इति वीर-दर्पेण स्थितम् इत्य् अर्थः । **पशुपाः** केचिद् गोपाः शालि-क्षेत्र-स्थाः कर्षकाश् च शीघ्रम् आगताः । ते कीदृशाः ? लालनार्थं **कृष्णेऽर्पितात्मादयो** यैस् ते । काम-भोग्याः **दुःखानुशोको** मुहुः शोचनं \"तं विना कथं भविष्यामः ?\" इति **भयं,** ताभ्यां **मूढा** निर्विवेका **धीर्** येषां तादृशाः सन्तो **निपेतुश्** छिन्न-मूल-तरुवन् नितरां पेतुः ॥१०॥


______


**॥ १०.१६.११ ॥**

**गावो वृषा वत्सतर्यः क्रन्दमानाः सुदुःखिताः ।**  
कृष्णे न्यस्तेक्षणा भीता रुदत्य इव तस्थिरे ॥**

**श्रीधर-स्वामी (भावार्थ-दीपिका) :** *न व्याख्यातम्।*

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) : वत्सतर्यः** गर्भाधान-योग्य-वयसः ॥११॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) : क्रन्दमाना** आर्त-नादम् उच्चैः कुर्वत्यः । **इव** इति लोकोक्तौ । क्रन्दन्त्यो **रुदत्यो**\ऽश्रूणि मुञ्चन्त्यः । **तस्थिरे** इति परम-वत्सलानां गवादीनाम् अत्यन्त-शोकेनातिस्तब्धतापत्तेः । कदाचिद् वज्र-विशेष-घातेन मृतस्यापि प्राणिन ऊर्ध्वावस्थितिवत् । आत्मनेपदम् आर्षम् । **वत्सतराणां** **वृषेष्व्** अन्तर्भावो ज्ञेयः, प्राधान्याद् **गवयो** व्यक्तम् उक्ताः । किं च, महिष्य्-आदयो ग्राह्या हरिण्य्-आदयश् च । वन्याः सर्वे\ऽपि पशवस् तादृग्-अवस्था एव ज्ञेयाः, पशूंश् च \[१०.१६.१९\] इति वक्ष्यमाणत्वात् । तेषां गवादिभ्यः किञ्चिद्-दूरचरत्वेन पश्चाद् आगमनाद् अत्रानुक्तिर् इति ज्ञेयम् ॥११॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) : क्रन्दमानां** आर्त-नादम् उच्चैः कुर्वत्यः । **इव** इति लोकोक्तौ । **रुदन्त्यः** रुदत्यः अश्रूणि मुञ्चन्त्यः । **तस्थिरे** इति परम-वत्सलानां गवादीनाम् अत्यन्त-शोकेनापि स्तब्धतापत्तेः कदाचिद् वज्र-विशेष-घातेन मृतस्यापि प्राणिन ऊर्ध्वावस्थितिवत् । आत्मनेपदम् आर्षं । गवाद्य्-उपलक्षितत्वेन महिष्य्-आदयो हरिण्य्-आदयश् च ज्ञेयाः, पशूंश् च \[१०.१६.१९\] इति वक्ष्यमाणत्वात् । तेषां किञ्चिद् दूर-चरत्वेन पश्चाद् आगमनाद् अत्रानुक्तिर् इयम् इति ज्ञेयम् ॥११॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्*।

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) : रुदन्त्य** **इव** इति भय-वैयाग्र्येणाश्रूणां शोषात् ॥११॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) : रुदन्त्य** **इव** इति भय-वैयाग्र्येण तद्-अश्रूणां विशोषणात् ॥११॥


______


**॥ १०.१६.१२ ॥**

**अथ व्रजे महोत्पातास् त्रिविधा ह्य् अतिदारुणाः ।**  
उत्पेतुर् भुवि दिव्य् आत्मन्य् आसन्न-भय-शंसिनः ॥**

**श्रीधर-स्वामी (भावार्थ-दीपिका) : भुवि** भू-कम्पादयः, **दिवि** उल्का-पातादयः, **आत्मनि** वाम-नेत्र-स्फुरणादयः । **आसन्नं भयं शंसितुं** शीलं येषां ते ॥१२॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) : आसन्नम्** निकटम् ॥१२॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) : अथ** अनन्तरम् एव **अतिदारुणाः** स्वरूपतो महा-भयङ्करा **महोत्पाताश्** च महा-दुर्निमित्त-स्वभावतः । किं वा, पूर्वोक्त-न्यायेन भागवत-प्रवर-श्री-नन्दादिषु कालियस्य परम-दुष्टता-प्रदर्शनाय एतेषां तत्रागमनार्थम् ॥१२॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) : अथ** अनन्तरम् एव **दारुणाः** स्वभावतो महा-भयङ्कराः **महोत्पाताश्** च महा-दुर्निमित्तं स्वभावतः ॥१२॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) : त्रिविधाः**\--**भुवि** भू-कम्पादयः, **दिवि** उल्का-पातादयः, **आत्मनि** वाम-नेत्र-स्फुरणादयः । भगवतः खल्व् अमङ्गला शङ्का-राहित्येऽपि यद् **उत्पात**-प्राकट्यं तद् गवां गोपादीनां च दुःख-सूचनार्थं । किं वा, तत्-तद्-अधिष्ठातृ-देवानाम् अपि कृष्णे प्रीतिमत्त्वेनैश्वर्य-विस्मरणात् । कृष्णेऽप्य् अशुभाशङ्किन **उत्पातं** प्रकटयामषुर् इति ॥१२॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) : त्रिविधाः**\--**भुवि** भू-कम्पादयः, **दिव्य्** उल्का-पातादयः, **आत्मनि** च वाम-नेत्र-स्पन्दनादयः । इयम् अशुभ-सूचना तल्-लीला-शक्त्यैव तत्र व्रजौकसां विक्षुब्ध-मनस्कतया समाकर्षणाय रचिता । नहि भगवति सपरिकरे सा सन्तरेत् ॥१२॥


______


**॥ १०.१६.१३-१५ ॥**

**तान् आलक्ष्य भयोद्विग्ना गोपा नन्द-पुरोगमाः ।**  
विना रामेण गाः कृष्णं ज्ञात्वा चारयितुं गतम् ॥**

**तैर् दुर्निमित्तैर् निधनं मत्वा प्राप्तम् अतद्-विदः ।**  
तत्-प्राणास् तन्-मनस्कास् ते दुःख-शोक-भयातुराः ॥**

**आबाल-वृद्ध-वनिताः सर्वेऽङ्ग पशु-वृत्तयः ।**  
निर्जग्मुर् गोकुलाद् दीनाः कृष्ण-दर्शन-लालसाः ॥**

**श्रीधर-स्वामी (भावार्थ-दीपिका) : तान् आलक्ष्य** **गोकुलान् निर्जग्मुर्** इति तृतीयेनान्वयः । **भयोद्विग्ना** भय-हेतुभ्यो भीताः । भयेन कम्पमाना इति वा ॥१३॥ न तं विदन्तीत्य् **अतद्-विदः** ॥१४॥ **पशु-वृत्तयो** ऽतिवत्सलाः ॥१५॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) : तान्** उत्पातान् । *भय-हेतुभ्यो* महोत्पातेभ्यः । लक्षणातो वरा शक्तिः इत्य् उक्तिम् आश्रित्य समासान्तरम् आह---*भयेन* इति । **उद्विग्ना** इत्य् ओविजी भय चलनयोः । अतः क्त-प्रत्ययः, तस्य नत्वं च ॥१३॥ **तैर्** भू-कम्पादिभिः । **अतद्-विदः** कृष्ण-माहात्म्यम् अजानन्तः । तस्मिन् कृष्णे इन्द्रियाणि येषां ते तथा । नितरां धनं श्री-यमुना-ह्रद-रूपं स्व-विहारास्पदम् इति सरस्वती-सम्वादः ॥१४॥ **बालान्** अभिव्याप्याबालं, तत्-प्रभृति ये **वृद्धा** **वनिताः** ते आबाल-वृद्ध-वनिताः। **पशुप**-दृष्टि-मात्रात् यद् व्यवहारो येषां, ते तथा ॥१५॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) : निधनं** **मत्वा** इति । **रामेण विना** **गाश् चारयितुं गतं** **कृष्णं** ज्ञात्वा स्वेषां मरणं प्राप्तं समागतम् इति मत्वा च ॥१४॥

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) : विना रामेण** इति परम-स्निग्धस्य तस्य साक्षाद् अनुजामङ्गलं न सम्भवेद् इति भावः । अन्यैत् तैर् व्याख्यातम् । यद् वा, **आलक्ष्य** एव **भयोद्विग्ना** बभूवुः, अत एव **निधनं प्राप्तं मत्वा** एव **अतद्-विदस्** तन्-माहात्म्यम् अननुसन्दधाना इत्य् अर्थः, यतः स च **प्राणो** जीवनं येषाम्, अतस् तस्मिन्न् एव **मनो** येषाम् इति सर्वथा तद्-एक-गतय इत्य् अर्थः । **ते** तद् एक-प्रियत्वेन प्रसिद्धाः, स्व-पक्षे ते गोपाः, अतो **दुःखादिभिर्** **आतुरा** विवशाः ॥१३.१४॥ अत एव **दीनाः**, इतस् ततो मुहुः स्खलन्तो निपतन्तश् चेत्य् अर्थः । कृष्णो व्रज-जन-चित्ताकर्षकः, \"कथं कुत्रास्ति ?\" इति तद्-दर्शनोत्सुकाः सन्तः । यद् वा, सदा स्वभावत एव **कृष्ण-दर्शन-लालसा** इति तद्-एक-गतित्वम् एव दर्शितम् ॥१५॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) : तान्** इति त्रिकम् । **विना रामेण** इति परम-स्निग्धस्य गम्भीरस्य सदा साहाय्य-रतस्य तस्य समक्षे तस्य तादृश-व्यसनता न सम्भवेद् इति भावः । अन्यत् तैः । **आलक्ष्यैव** **भयोद्विग्ना** बभूवुः ॥१३॥ अत एव **निधनम्** एव **प्राप्तं मत्वा** नितरां धनं श्री-ह्रद-रूपं स्व-विहार-सर्वस्वम् इति सरस्वती-सम्वादः । **अतद्-विदो** माहात्म्यम् अननुसन्दधाना इत्य् अर्थः । ननु, कथं तत्रैव तेषां क्षोभः जातः ? तत्राह---**स** एव **प्राणो** जीवनं येषाम् इति ॥१४॥ **ते** तद्-एक-प्रियत्वेन प्रसिद्धाः **पशु-वृत्तित्वेन** तदीय-वात्सल्य-स्वभाव-भाविता इत्य् अर्थः । पशुवद्-वृत्ति वात्सल्यांशे येषाम् इति वा । अत एव **दीनाः** इतस् ततो मुहुः स्खलन्तो निपतन्तश् चेत्य् अर्थः । **कृष्णः** व्रज-जन-चित्ताकर्षकः \"कथं कुत्रास्ति\" इति तद्-**दर्शनोत्सुकाः** सन्तः। यद् वा, स्वभावत एव तादृशः ॥१५॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) : निधनम्** इति नितरां धनं श्री-यमुना-ह्रद-रूपम् इति वास्तवार्थः ॥१४.१५॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** अथ दुर्निमित्तानि दृष्ट्वा गोकुल-वासिनाम् आशङ्काम् आह---तान् आलोक्य इत्य्-आदि द्वाभ्याम् । **तैस्** तथा-विधैर् **दुर्निमित्तैर् निधनं प्राप्तं** समुपस्थितम् इति **मत्वा** \"अहोऽस्माकं मरणम् उपस्थितम् इव\" इति मत्वा **विना रामेन गाश् चारयितुं गतं** **कृष्णं** च **ज्ञात्वा**, \"किम् इदम् आकस्मिकं किम् अभिव्यञ्जकं दुर्निमित्तम् ?\" इत्य् **अतद्-विदो** दुर्निमित्त-कारणाविदः सर्वे **गोकुलान् निर्जग्मुर्** इत्य् उत्तरेणान्वयः ।

यद् वा, **रामेन विना** अतद्-विदः । रामस् तु तद्वद् एव । अयं वाक्यार्थः । एतद् दुर्निमित्तं यद् दृश्यते, तद् अवगतं **निधनं** प्राप्तम्, मरण-सूचकान्य् एवैतानि **दुर्निमित्तानि** । \"कृष्णोऽपि न निकट-वर्ती, योऽस्मान् रक्षिष्यति । स तु **गाश् चारयितुं गतः**, तदा तत्रैव सर्वे गच्छामः\" इति सर्वे तथा चक्रुः । वस्तुतस् तु दुर्निमित्तस्य कारणं किम् अपि नास्ति, भगवतः सकल-विघ्नोपशम-हेतुत्वाद् विघ्नस्य शङ्कापि नास्ति । असति विपत्ति-सद्भावे कथं तस्य सूचकं दुर्निमित्तम् ? तेन एतादृशं यद् वीर्य-कौशलं सर्वैर् दृश्यताम् इति सर्वेषां तत्रानयनार्थं भगवतैव तत् सम्पादितं कुहकम्, न तु तद् वास्तवम् इति । अत एवोक्तम् आसन्न-भय-शंसिनः \[१०.१६.१२\] इति । अत्रेयं व्याख्याता---एते उत्पाता भय-शंसिनो नासन् भगवन्तं प्रतीति परमार्थोक्तिः ॥१३.१९॥

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) : तान् आलक्ष्य** **गोकुलान् निर्जग्मुर्** इति तृतीयेनान्वयः । **निधनम्** एव **प्राप्तं मत्वा** नितरां धनं श्री-यमुना-ह्रद-रूपं स्व-विहारास्पादम् इति सरस्वती-संवादः, महा-शोकात् पशूनाम् इव बुद्धि-विवेक-प्रतीकार-ज्ञान-शून्या वृत्तिः सत्ता येषां ते ॥१३॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) : तान् आलक्ष्य गोकुलात्** सर्वे **निर्जग्मुर्** इति तृतीय-गतेन सम्बन्धः **रामेण विना गाश् चारयितुं गतं कृष्णं ज्ञात्वा** ॥१३॥ **निधनं** नाशं **प्राप्तं मत्वा** नितरां धनं स्व-विहारष्पद-कालिन्द्या ह्रदम् इति गीर्देव्या सूचितोऽर्थः । **अतद्-विदस्** तल्-लीला-शक्ति-चेष्टाम् अजानन्तः ॥१४॥ महा-शोकात् **पशूनाम्** इव तत्-प्रतीकार-बोध-हीना **वृत्तिर्** येषां ते ॥१५॥


______


**॥ १०.१६.१६ ॥**

**तांस् तथा कातरान् वीक्ष्य भगवान् माधवो बलः ।**  
प्रहस्य किञ्चिन् नोवाच प्रभावज्ञोऽनुजस्य सः ॥**

**श्रीधर-स्वामी (भावार्थ-दीपिका) : कातरान्** भीतान् ॥१६॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) : तान्** बालादीनां । **तथा** रोदनादि-प्रकारेण । **माधवो** मधु-वंशोद्भूतः । स **बलः** । **अनुजस्य** कृष्णस्य **प्रभावज्ञः** \"अयं तु साक्सात् सर्व-सर्पेश्वर-शेष-शायी कथम् एनम् अन्यः सर्पः पीडयितुं कल्पः ?\" इति ज्ञानवान् इत्य् अर्थः । **भगवान्** सर्व-शक्ति-युक्तोऽपि **माधवः** सर्व-विद्या-पतिर् अप्य् असमर्थ इव न किञ्चिद् उपदिष्टवान् किन्तु तद्-दुःखेन दुःखेऽपि तेषाम् एव किञ्चिद् वैयार्थ्यम् प्रकटं बहिर् एवं हिंसित्वा तूष्णीम् आसीत् । अयं निजानुजस्य तत्त्वज्ञः स्निग्धश् च हसतीति नात्र चिन्तेति बोधयितुम् इत्य् अर्थः ॥१६॥ \[अत्र विश्वनाथः\]

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) : तथा** तादृशान् सर्व-ज्ञानादि-सम्पन्नान् अपीत्य् अर्थः । **कातरान्** भीता विह्वलान् वा । यद् वा, तादृश-कार्तर्य-प्राप्तान् अपि **तान् वीक्ष्य** साक्षाद् दृष्ट्वा सोऽनुजैक-प्रियोऽपि **बलः**, **प्रहस्य** उच्चैर् हसित्वा **किञ्चिद्** अपि **नोवाच**, किञ्चित् प्रहस्येति वा, यतो **भगवान्** सर्वज्ञः, विशेषतो **माधवो** मधु-वंशोद्भवः, अत एव **अनुजस्य** **प्रभावम्** ऐश्वर्यम् । किं वा, प्रकृष्टं भावं कालिय-निःसारणार्थं तत्-तद्-आचरणाभिप्रायं जानातीति तथा सः । प्रहासस् तेषां शोकादि-लाघवार्थम्, किञ्चिद् अनुक्तिश् च श्री-भगवद्-अभिप्रायाभिज्ञता-सूचनेन तेषाम् आश्वासनाय । यद् वा, प्रहासेन किञ्चिद् अनुक्त्या च तं प्रति श्री-बादरायणेः प्रणय-कोपोक्तिर् इयम् । भगवान् परम-स्वतन्त्रो निरपेक्षो वा । माधवो मधु-कुल-सम्बन्ध-स्फूर्त्या, न गोपवद् अतिस्नेहार्द्र-चित्त इत्य् अर्थः । किं वा, मधु-पान-रसिक इत्य् अर्थः । बलो बलवान् एव, न तु बुद्धिमान् इत्य् अर्थः, यतः स हलधर इत्य् अर्थ इति तस्य तद् युक्तम् एवेति भावः ॥१६॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) : तथा** तादृश-कातर्यं प्राप्तान् अपि **तान् वीक्ष्य** स गोकुलैक-प्रियोऽपि **बलः** **भगवान्** सर्व-शक्ति-युक्तोऽपि **माधवः** सर्व-विद्यापतिर् अप्य् असमर्थ इव **किञ्चिन्** न कृतवान् अज्ञ इव च न किञ्चिद् उपदिष्टवान्, किन्तु तद्-दुःखेन दुःखितोऽपि तेषाम् एव किञ्चित् द्वेष्यार्थम् । **प्र**-इति प्रकटं बहिर् एव **हसित्वा** तूष्णीम् आसीत् । अयं निजानुजस्य तत्त्वज्ञः स्निग्धस्य हसतीति \"नात्र चिन्ता\" इति बोधयितुम् इत्य् अर्थः । एवं तेषां प्राण-रक्षा-योग्यत्वात् नाश एव तदा तस्याविर्भूतः स्वभावत एव सर्व-समाधान-शक्तिमयत्वात् भगवल्-लीलया इति भावः । तर्हि कथम् ईदृशेऽपि दुःख-सङ्कटे स्व-सामर्थ्यं न व्यञ्जितवान् । न च तत्-प्रभावं स्पष्टम् उपदिष्टवान् ? तत्राह---**प्रभावज्ञ** इति । तज्-ज्ञत्वेन तद्-इच्छां विना तत् कर्तुं न शक्तवान् इत्य् अर्थः । माधव-पदं चेदं श्री-हरिवंशे[^९२] व्युत्पादितम्---

[^९२]: हरिवंशे न प्राप्तम्।


> मा विद्या च यतः प्रोक्ता तस्या ईशो यतो भवेत् । >
> तस्मात् माधव-नामासि धवः स्वामीति कीर्तितः ॥ इति ॥१६॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) : भगवान्** सर्व-शक्ति-युक्तोऽपि **माधवः** सर्व-विद्या-पतिर् इत्य् असमर्थ इव न **किञ्चिद्** उपदिष्टवान् किन्तु तद्-दुःखेन दुःखेऽपि तेषाम् एव किञ्चिद् धैर्यार्थं प्रकटं बहिर् एव **हसित्वा** तूष्णीम् आसीत् । अयं निज्**आनुजस्य** तत्त्वज्ञः स्निग्धश् च हसतीति नात्र चिन्तेति बोधयितुम् इत्य् अर्थः । तस्माच् च हेतोर् अतिदुःखितम् आज्ञाय विचार्य तर्हि कथम् ईदृशेऽपि सङ्कटे स्व-सामर्थ्यं न व्यञ्जितवान् ? न च तत्-प्रभावं स्पष्टम् उपदिष्टवान्, तत्राह---**प्रभावज्ञ** इति । तज्-ज्ञत्वेन तद्-इच्छां विना तत् कर्तुं न शक्तवान् इत्य् अर्थः । माधव-पदं चेदं श्री-हरि-वंशे व्युत्पादितम्---

> मा विद्या च यतः प्रोक्ता तस्या ईशो यतो भवेत् । >
> तस्मान् माधव-नामासि धवः स्वामीति कीर्तितः ॥ इति ॥१६.२०॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :**

> मा विद्या च यतः प्रोक्ता तस्या ईशो यतो भवेत् । >
> तस्मान् माधव-नामासि धवः स्वामीति कीर्तितः ॥ इति > हरि-वंशोक्त-निरुक्तेः ।

**प्रभावं** लीलैश्वर्यं जानातीति सः, तस्य स्वानुज-महा-प्रेमवत्त्वेऽपि प्रेम्ना तद्-ऐश्वर्यानाम् आवरणं कृष्णेच्छानुरञ्जित-लीला-शक्तैव, अन्यथा श्री-नन्दादीन् शोकावेगेन सर्प-ह्रदं मङ्क्षु शीघ्रं मिमङ्क्षून् को वारयितुं प्रभवेत् ? इति भावः । **प्रहस्य** इति मत्-स्वरूपेण शेष-नागेन सह क्रीडा न रोचते, किन्तु प्राकृत-क्षुद्र-कालिय-सर्पाधमेनैवेति तस्य नर-लीलत्व-स्मरणात् । **किञ्चिन् नोवाच** इति तेषां शोकान्धानां कृष्णं दिदृक्षूणां तद्-आवरणस्यानौचित्याद् अशक्यत्वाच् च किन्तु स्व-प्रहास-शोकाभाव-दर्शनं यतो न किञ्चिद् अनिष्टाभावम् ऊहयित्वा प्राण-जिहासां शिथिलयामास ॥१६॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) : प्रहस्य** इति । मद्-अवतारेण शेष-नागेन स्वैकान्तिना सार्धं क्रीडा न रोचते, किन्त्व् अनेन विमुखेन नागाधमेनेति प्रहासः । यद्यपि नन्दादीनाम् इव बलदेवस्यापि कृष्णानुरागित्वात् तद्-ऐश्वर्य-ज्ञानाच्छादनेन भाव्यं, तथापि तेषां ह्रद-प्रवेश-प्रतिषेधाय तद्-इच्छानुरञ्जितया तल्-लीला-शक्त्या तज्-ज्ञानं तस्य नाच्छादितं तत्-प्रहासानुमित-तन्-मङ्गलानां तेषां लोके व्रज-भवनं लोक-जिहासापि नाभूद् इति ॥१६॥


______


**॥ १०.१६.१७ ॥**

**तेऽन्वेषमाणा दयितं कृष्णं सूचितया पदैः ।**  
भगवल्-लक्षणैर् जग्मुः पदव्या यमुना-तटम् ॥**

**श्रीधर-स्वामी (भावार्थ-दीपिका) : भगवन्तं लक्षयन्ति** यानि पदानि, तैः **पदैः** **सूचितया** **पदव्य**-मार्गेण ॥१७॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) : लक्षयन्ति** **सूचयन्ति** पद्म-ध्वजादि-चिह्नैः ॥१७॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) : दयितम्** इति तत्-**पद-लक्षणाभि**ज्ञत्वं सद्यस् तत्-प्राप्तौ हेतुं च द्योतयति । **दयित्वे** हेतुः---**कृष्णम्** इति । अत एव **अन्विष्यन्तो**[^९३] मृगयमाणाः ॥१७॥

[^९३]: अन्विच्छन्तो


**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) : अन्वेषमाणाः** अन्विच्छन्त्यः । तत्र हेतुः\--**दयितं** । तत्र हेतुः\--**कृष्णम्** ॥१७॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) : भगवन्तं लक्षयन्ति** यानि, तैः **पदैः** **सूचितया** **पदव्या** ॥१७॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) : भगवन्तं** कृष्णं **लक्षयन्ति** यानि, तैः **पदैर्** अञ्ज-यवाङ्कुशादि-चिह्नितैः **सूचितया पदव्या** **जग्मुः** ॥१७॥


______


**॥ १०.१६.१८ ॥**

**ते तत्र तत्राब्ज-यवाङ्कुशाशनि-**

**ध्वजोपपन्नानि पदानि विश्पतेः ।**

**मार्गे गवाम् अन्य-पदान्तरान्तरे**

**निरीक्षमाणा ययुर् अङ्ग सत्वराः ॥**

**श्रीधर-स्वामी (भावार्थ-दीपिका) :** पदैर् मार्ग-ज्ञान-प्रकारम् आह---त इति । **विश्पतेः** श्री-कृष्णस्य **अन्येषां पदानाम् अन्तरान्तरे** मध्ये मध्ये तत्-तद्-अपोहेन । **गवां** श्रुतीनां **मार्गे** **सत्वराः** अप्रमत्ता योगिनस् तत्-तद्-उपाध्य्-अपवादेन यथा परं तत्त्वं मृगयन्ते तद्वद् इति भावः ॥१८॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) : ते** गोपाः । विशां प्रजानां नन्दस्य वैश्य-जातीयत्वाद् वैश्यानां वा पतेः वयं गो-वृत्तयोऽनिशम् \[भा।पु। १०.२४.२१\] इत्य् उक्तेः । **तत्र तत्र** स्थाने स्थाने । **अशनिर्** वज्रम् । अन्येषां **गवादीनां** । अन्तरश् चान्तरश् चानयोः समाहारो\ऽ**न्तरान्तरम्**, तस्मिंस् तथा *मध्ये-मध्ये* इत्य् अर्थः । *तत्-तद्-अपोहेन* तेषां तेषां गो-पादानां गोप-पदानां चापोहेन त्यागेन । गो-शब्दस्य श्रुति-वाचकत्वं वाग् वाचित्वाद् ध्येयम् । *श्रुतीनां* वेदानाम् । *मार्गे* विचार-रूपे । *अप्रमत्ताः* सावधानाः । तत्-तद्-उपाध्य्-अपवादेन अन्नमयाद्य्-उपाधि-निराकरणेन । *परं तत्त्वं* शुद्धं ब्रह्म ब्रह्म पुच्छं प्रतिष्ठा \[तै।उ। २.७.१\] इत्य् एवं पुच्छ-रूपत्वेनान्वेषयन्तीति । तद्वद् इत्य् अत्र **गवां** धेनूनां **मार्गे**ऽध्वन्य् अपि तथैवान्वेषयामासुः । *इति भाव* इति । सङ्कलितान्तरं सङ्कलिताकरणं विना न लभ्यत इति तात्पर्यम् ॥१८॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) : तत्र तत्र** सर्वत्रैव श्रीमत्-पादाब्ज-न्यास-स्थाने । ननु, चिरं प्रस्थितस्य पशुप-वर्ग-परिवेष्टितस्य तस्य **पदानि** न कथं मृष्टानि[^९४] ? कथं वा पशु-पक्ष्य्-आदिभिर् नाक्रान्तानि ? तत्राह---**विशां** प्राण-धनानां **पत्युर्** भूम्य्-आत्म-भूषणत्वेन प्रयत्नतो धृतानि व्रज-वन-वासिनां महा-धनानि, न केनापि तान्य् आक्रम्यन्त इति भावः ॥१८॥

[^९४]: श्लिष्टानि


**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** पदैः पद-वीज्ञान-प्रकारम् आह---ते इति । **विश्पतेः** विशां वैश्यानां गोपानां **पत्युर्** अध्यक्षस्य कृष्णस्य । यत्त्वाभाव आर्यः । **अन्येषां पदानाम् अन्तरान्तरे** मध्ये मध्ये तत्-तद्-अपोहेन **गवां** श्रुतीनां **मार्गे सत्वरा** अप्रमत्ता योगिनस् तत्-तद्-उपाध्य्-अपवादेन यथा परं तत्त्वं मृगयन्ति, तद्वद् इति भावः ॥१८॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** पदैः पद-वीज्ञान-प्रकारम् आह---ते इति । **विश्पतेः** विशां वैश्यानां गोपानां पत्युर् अध्यक्षस्य कृष्णस्य । यत्त्वाभाव आर्यः । अन्येषां **पदानाम् अन्तरान्तरे** मध्ये मध्ये तत्-तद्-अपोहेन **गवां** श्रुतीनां **मार्गे** **सत्वरा** अप्रमत्ता योगिनस् तत्-तद्-उपाध्य्-अपवादेन यथा परं तत्त्वं मृगयन्ति, तद्वद् इति भावः ॥१८॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** तद् एवाह---ते तत्रेति । **विश्पतेः** विशां गोपानां पत्युः स्वामिनः अन्येषां **पदानाम् अन्तरान्तरे** मध्ये मध्ये तत्-तद् अपवादेन तानि निरीक्षमाणाः सत्वरा **ययुः गवां** श्रुतीनां **मार्गे** **सत्वराः** योगिनो अतन् निरसनेन यथा तम् एव परं तत्त्वम् अन्विष्यन्ति तद्वद् इति भावः ॥१८॥


______


**॥ १०.१६.१९ ॥**

**अन्तर् ह्रदे भुजग-भोग-परीतम् आरात्**

**कृष्णं निरीहम् उपलभ्य जलाशयान्ते ।**

**गोपांश् च मूढ-धिषणान् परितः पशूंश् च**

**सङ्क्रन्दतः परम-कश्मलम् आपुर् आर्ताः ॥**

**श्रीधर-स्वामी (भावार्थ-दीपिका) :** ततश् च सर्प-शरीर-वेष्टितं **कृष्णं** दूरान् निरीक्ष्य, **गोपांश् च पशूंश् च** तथा निरीक्ष्य, **आर्ताः** **परम-कश्मलं** परं मोहं प्रापुः ॥१९॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** *ततश् च* अनन्तरं च । तथा तथा मूर्छया पतितान् **सङ्क्रन्दतश्** च । **निरीहम्** निश्चेष्टम् । **अन्तर् ह्रदे** ह्रद-मध्ये । **जलाशयान्ते** ह्रद-समीपे । \"भो बालका वृत्तान्तं तावत् कथयत---किं कालियेनैव तीराद् आकृष्य कृष्णो जले पातितः ? किं वा, कृष्ण एव तीराद् अवल्प्लुत्य जले पतितः ? तत्रापि स्व-बुद्ध्या अन्यस्य कस्यचिद् उपदेशेन वा ?\" इत्य्-आदि-प्रश्ने **मूढ-धिषनान्** किम् अपि वक्तुम् असमर्थान् गोपान् वीक्ष्य **परम-कश्मलं** तन् मूर्छातोऽपि सकाशाद् अधिकां मूर्च्छाम् **आपुर्** इत्य् अर्थः ॥१९॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) : मूढ-धिषणान्** मोहं गतान्, परितः किञ्चिद् अधिकैक-योजन-व्यापि-तद्-ध्रद-पूर्व-दक्षिण-पश्चिम-प्रान्तेषु **सम्यक् क्रन्दतः** **पशूंश्** **च** **उपलभ्य** सर्वम् एव **ह्रदं** व्याप्य विक्रीडतो भगवते दर्शनार्थम् अनन्तानां पशूनां तत्र तत्र सर्वत्रैव स-सङ्क्रन्दनाव् अस्थितेः । च-काराद् उभयेषाम् अपि तत्र प्राधान्यं बोधयतः । यद् वा, एक उक्त-समुच्चये, ततश् च पक्षिणोऽपीति ज्ञेयम् ॥१९॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) : मूढ-धिषणां** मोहं गतान् परितः सर्वं एव तीरं व्यप्य ॥१९॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** सामान्यतो गोप-गोपी-जनानां वैक्लव्यम् आह---ततश् च **अन्तर्-ह्रदे** ह्रद-मध्ये **भुजग-भोग-परीतं** सर्प-शरीर-वेष्टितं, \"भो बालकाः, वृत्तान्तं तावत् कथयत, किं कालियेनैव तीरात् कृष्ण-बलाद् आकृष्य जले पातितः ? किं वा, कृष्ण एव तीराद् अवप्लुत्य जले पतितः ? तत्रापि स्व-बुद्ध्या अन्यस्य कस्यचिद् आदेशेन वा ?\" इत्य्-आदि-प्रश्ने **मूढ**-धियः मूर्च्छित-बुद्धीन् वक्तुं किम् अपि चेष्टितं चासमर्थान् गोपान् वीक्ष्य **परम-कश्मलं** तन्-मूर्च्छातः सकाशाद् अप्य् अतिमूर्च्छाम् ॥१९॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** तत्र यातास् **ते** **कृष्णं निरीहं** **गोपान्** **मूढ-धिषणान् पशूंश्** च **सङ्क्रन्दत** **आराद्** दूराद् **उपलभ्य** दृष्ट्वा **परमं कश्मलम् आपुः** ॥१९॥


______


**॥ १०.१६.२० ॥**

**गोप्योऽनुरक्त-मनसो भगवत्य् अनन्ते**

**तत्-सौहृद-स्मित-विलोक-गिरः स्मरन्त्यः ।**

**ग्रस्तेऽहिना प्रियतमे भृश-दुःख-तप्ताः**

**शून्यं प्रिय-व्यतिहृतं ददृशुस् त्रिलोकम् ॥**

**श्रीधर-स्वामी (भावार्थ-दीपिका) : प्रियेण** श्री-कृष्णेन **व्यतिहृतं** विरहितं **त्रैलोक्यं शून्यं ददृशुः** ॥२०.२१॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) : शून्यम्** असत्-तुल्यम्, शून्यम् अङ्कासने खे च श्व-समूहे वितथे तथा इति धरणिः ॥२०॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) : गोप्यो\ऽनुरक्त-मनस** इत्य्-आदि । गोप्यो\ऽत्र यशोदा-सहचर्यः, तुल्य-व्यथाः \[भा।पु। १०.१६.२१\] इति विशेषणात्, तासां तं प्रति पुत्र-भाव एव, भोग्यत्वेनानुरक्तास् तु नवीनाः, तासां **दुःखं** तु राग-विषयम् । तेन तन् नोद्दिष्टम्, तास् तु मूर्च्छयैव दत्त-हस्तावलम्बास् तावन्तं कालम् आसन्, **भगवच्**-छक्त्यैव पुनर् जीविता इति भावः ॥२०॥

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** एवं सर्वेषाम् एव सामान्येन दुरवस्थाम् उक्त्वा तत्रैव श्री-गोपीनां विशेषम् आह---गोप्य इति । **भगवति** सर्वैश्वर्य-युक्तेऽतो न विद्यते अन्तो नाशो भक्तानाम् अपि यस्मात्, तथा-भूतेऽपरिच्छिन्न इति वा, इत्य् अहि-ग्रसनासम्भव उक्तः, तथाप्य् **अहिना ग्रस्ते** तद्-इच्छयैव भोगेनाक्रान्ते **अत्यर्थ-दुःख-तप्ताः**, यतोऽ**नुरक्त-मनसः** स्वभावतो निरन्तर-प्रेमवत्य इत्य् अर्थः । तथा तस्मात् तस्मिन्न् अपि स्वभावतः प्रियतम एवेति आत्मा प्रियः परमात्मा प्रियतरः, ततोऽपि विशिष्टत्वात् श्री-कृष्णस् प्रियतमः, एवेति ततः प्रेम-भराक्रान्त्या तत् तत्त्वान् अनुसन्धानाद् इत्य् अर्थः ।

यद् व, भगवति परम-सुन्दरेऽ**नन्ते** चापरिच्छिन्न-गुणे तथा **प्रियतमे** स्वभावत एव सर्वतोऽधिक-प्रिये, अतः सदा **अनुरक्त-मनस** एव । अधुना च **ग्रस्ते** ग्रस्तवत् सर्वतो भोगेन परिवेष्टीते सति **तस्य सौहृदेन** प्रेम्णा याः **स्मितावलोक-गिरस्** ताः **स्मरन्त्यो** **भृश-दुःख-तप्ताः** सत्यः । **शून्यम्** इति श्लोक-वेगेन आत्मन इव जगताम् अपि मरण-मननान् निज-प्रियतमाभावेन सर्वस्यैवाभाव-मननाद् वा ॥२०॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** एवं सर्वेषाम् एव सामान्येन दुरवस्थाम् उक्त्वा तत्रैव श्री-गोपीनां विशेषम् आह---गोप्य इति । **भगवति** सर्वैश्वर्य-युक्ते अतो न विद्यतेऽन्तो नाशो भक्तानां यस्मात्, तथा-भूते अपरिच्छिन्न इति वा इत्य् अहि-ग्रसनासम्भव उक्तः । तथाप्य् **अहिना ग्रस्ते** तद्-इच्छ्यैव भोगेनाक्रान्ते सति अत्यर्थ-**दुःख-तप्ताः,** यतोऽ**नुरक्त-मनसः** स्वभावतो निरन्तर-प्रेमवत्य इत्य् अर्थः । तथा तस्मात् तस्मिन्न् अपि स्वभावतः **प्रियतम** एवेति आत्मा प्रियः, परमात्मा प्रियतरः, ततोऽपि विशिष्टत्वात् श्री-कृष्णः प्रियतम एवेति । ततः प्रेम-भराक्रान्त्या तत् तत्त्वान् अनुसन्धानाद् इत्य् अर्थः ।

यद् वा, भगवति परम-सुन्दरे **अनन्ते** च अपरिच्छिन्न-गुणे, तथा प्रियतमे कस्यचित् प्रियतरे, तासां तु प्रियतमे, यतः सदा अनुरक्त-मनसः । अधुना च ग्रस्ते ग्रस्तवत् सर्वतो भोगेन परिवेष्टिते सति, **तस्य सौहृदेन** प्रेम्णा याः **स्मितावलोक-गिरः,** ताः **स्मरन्त्यो भृश**-दुःख-तप्ताः सत्यः **प्रियेणैव** कर्त्रा विशेषेण अतिशयेन **हृतं** स्व-ग्रस्तता-दर्शनाय अन्ध-वधिरायमाणतां विधाय च विस्मारितम् इत्य् अर्थः । \"प्रिय-व्यतिकृतम्\" इति पाठे च, व्यतिकरः समाख्यातो व्यसने व्यतिषञ्जने इति विश्व-प्रकाशात्, व्यसनं विपदि भ्रंशे इत्य् अमर-कोशाच् च । प्रियेण हेतुना भ्रष्टम् इति । तथैवार्थः टीकायां *विरहितम्* इत्य् अस्य च त्याजितम् इत्य् अर्थः । इति तथैव तात्पर्यं ततस् तादृशं जगत्-छून्यं **शून्यम्** इति शोक-वेगेनात्मन इव जगताम् इति मरण-मननात् निज-प्रियतमाभावेन सर्वस्यैकारकार-गमनाद् वा ॥२०॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** भगवतो लीला-विशेष एवायम् । मां प्रति कस्य कीदृक् प्रेम ? इति परीक्षितं समागतेष्व् अपि सर्वेषु तेषु क्षणम् अहि-भोग-बद्धः सन् कौतुकम् अकार्षीत् । तत्र तस्य प्रभाव-ज्ञानाम् अपि गोप-गोपीनां पित्रोश् च अनिष्ट-शङ्कीनि बन्धु-हृदयानि इति न्यायेन महिज्ञताम् अपि बाधित्वाप्रेम-प्रभावेण सर्वेषां करुण एव रसो जातः । प्रेम-वात्सल्ये तस्य प्रेम-वर्धकत्वेनाङ्गत्वम् एवापतुर् इत्य् आह---गोप्योऽनुरक्त-मनस इत्य्-आदि द्वाभ्याम् ।

**गोप्यो**ऽत्र व्रजेश्वरी-तुल्य-वयसः, तुल्य-व्यथा \[भा।पु। १०.१६.२१\] इति । वात्सल्य-प्रतिपादकत्वाद् **अनुरक्त-मनसो** विक्लिन्न-हृदया **भगवत्य् अनन्तेऽहिना ग्रस्ते** रुद्धे सति **शुन्यं** जगद् **ददृशुः** । **प्रिय-व्यतिकृतं** प्रियम् अभीष्टं तेन विरहितं तु केवलं शून्यं ददृशुः । ताः कृष्ण-मातरं व्रजेश्वरीम् अपत्यं श्री-कृष्णं प्रति अनुप्रतप्राम्, तुल्य-व्यथाः सत्यः समुपगुह्य शुचः स्रवन्त्यस् तास् ताः कथाः कथयन्त्य आसन्न् इत्य् उत्तरेणान्वयः । एतेन तुल्य-व्यथत्वात् तत्-सवयस एव । यास् तु भगवत्-प्रियाः किशोर्यः, तासां दुःखानुभवो न वाग्-विषय एवेति तन् नोक्तम्, तद्-अवर्णनम् एव वर्णनम्, तास् तु मूर्छयैव दत्ताश् चासास् तद्-दुःख-ज्ञास् तथा न बभूवुः । पश्चात् तटम् उत्थिते भगवति यदा हर्ष-जय-कोलाहलोऽभूत्, तदैव ताः प्रबोधं गता इति तद्-दुःखावर्णनात् तथैव मन्तव्यम् ॥२०.२३॥

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** तत्रानुरागवतीनां वैक्लव्यम् आह---**भगवति** परम-सुन्दरे **अनन्त**-गुणे **तस्य सौहृदं** स्व-विषयकं प्रेम-**स्मितं** **विलोकं** रहसि कृतां **गिरं** सौरत-वार्तां च **स्मरन्त्यः** **त्रिलोकं प्रियेण व्यतिकृतं** विरहितं तद्-विरह-दावाग्नि-भस्मीभूतत्वाच् **छून्यम्** । "व्यतिहृतम्" इति पाठे प्रियेणैव विशेषेण अतिशयेन च हृतं स्व-दशान्तः-पातीति कृतं **ददृशुः** ॥२०॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** व्रज-किशोरीणाम् अवस्थाम् आह---गोप्य इति । **भगवति** परम-सुन्दरे **अनन्ते** बृहद्-गुणत्वाद् यम् अन्तम् आहुः इत्य् उक्तेर् महा-गुण-शालिनि कृष्णेऽ**नुरक्त-मनसः,** **तस्य सौहृदं** स्व-विषयां मैत्रीं **स्मित-विलोकं गिरं** च रहो वार्तां **स्मरन्त्यः** **त्रिलोकं प्रियेण** तेन **व्यतिहृतं** विरहितं तद्-विरह-वह्नि-दग्धत्वाच् **छून्यं ददृशुः** ॥२०॥


______


**॥ १०.१६.२१ ॥**

**ताः कृष्ण-मातरम् अपत्यम् अनु प्रतप्तां**[^९५]

**तुल्य-व्यथाः समनुगृह्य शुचः स्रवन्त्यः ।**

[^९५]: प्रविष्टां


**तास् ता व्रज-प्रिय-कथाः कथयन्त्य आसन्**

**कृष्णानने\ऽर्पित-दृशो मृतक-प्रतीकाः ॥**

**श्रीधर-स्वामी (भावार्थ-दीपिका) :** *न व्याख्यातम्।*

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) : ता** गोप्यः । **कृष्ण-मातरं** यशोदाम् । **सूचो**ऽश्रूणि । **स्रवन्त्यो**ऽश्रु-धारया नदीं कुर्वत्यः । **व्रज-प्रियस्य** कृष्णस्य **कथास्** **तास् ताः** पूतना-वधादि-रूपाः । वा व्रजस्य प्रिय-कथाः---\"पूतनाद्या महा-दुष्टा अनेन बहवो हताः । अयं सर्पस् तेष्व् एकः, को नाम वराक एनं हत्वाधुनैवायस्यति ?\" इति तन्-मात्राश्वासनार्थम् इति जीव-गोस्वामिनः । प्रतीको ऽपघने तुल्ये इति धरणिः । **मृत-तुल्या** इति ॥२१॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** ननु, तन्-माता का हन्त कीदृशी जाता ? इत्य् अपेक्षायां शोक-भरेण तत् किञ्चिद् एव प्रकाशयन् सर्वासाम् एव तासां दशा-विशेषम् आह---ता इति, न पतति कस्मिन्न् अपि दुःखे कुलं[^९६] यस्मात्, तद् **अपत्यं** परम-स्नेह-पात्र-पुत्रम् इत्य् अर्थः । अत एव तद् **अनु** लक्षीकृत्य तद्-अर्थं प्रकर्षेण सर्वतोऽधिकतया तप्ताम् । **तुल्य-व्यथा** अपि सम्यक् **अनु** निरन्तरं **गृहीत्वा** धृत्वा, अन्यथा तस्याः सहसैव सद्यो-ह्रद-प्रवेशापत्तेः । **शुचः** श्लोकाश्रूणि **स्रवन्त्यः** प्रवाह-रूपेण मुञ्चन्त्यः, **तस् ताः** पूर्वोक्ताः सर्वा अनिर्वचनीया वा, **व्रजस्य प्रियाः कथाः**, श्री-कृष्णस्य बाल्य-क्रीडादि-वृत्तानि, सस्मित-मधुरावलोक-पूर्वक-सनर्मालापान् वेति सर्वथात्यन्त-शोक-विलाप उक्तः । यद् वा, वत्स-बकादि-वध-रूपाः कथाः **कथयन्त्यः\--**\"तादृशा महा-दुष्टाः कृष्णेन हताः । अयं सर्पः को नाम वराकः ? एनं हत्वाधुनैवायास्यति ?\" इति तन् मातृ-सान्त्वनार्थम् इति भावः । विशेषतस् तासां शोकोक्तिः श्री-विष्णु-पुराणे यथा---

[^९६]: कृतं


> सर्वा यशोदया सार्धं विशामोऽत्र महा-ह्रदे । >
> नाग-राजस्य नो गन्तुम् अस्माकं युज्यते व्रजे ॥[^९७] >
> दिवसः को विना सूर्यं विना चन्द्रेण का निशा । >
> विना वृषेण का गावो विना कृष्णेन को व्रजः ॥ >
> विनाकृता न यास्यामः कृष्नेनानेन गोकुलम् । >
> अरण्यं[^९८] नापि सेव्यं च वारि-हीनं यथा सरः ॥ >
> यत्र नेन्दीवर-दल-प्रख्य-कान्तिर् अयं हरिः । >
> तेनापि मातुर् वासेन रतिर् अस्तीति विस्मयः ॥ >
> उत्फुल्ल-पङ्कज-दल-स्पष्ट-कान्ति-विलोचनम् । >
> अपश्यन्त्यो हरिं दीनाः कथं गोष्ठे भविष्यथ ? >
> अत्यर्थ-मधुरालाप-हृताशेष-मनो-धनाः । >
> न विना पुण्डरीकाक्षं यास्यामो नन्द-गोकुलम् ॥ >
> भोगेनाविष्टितस्यापि सर्प-राजस्य पश्यत । >
> स्मितो-शोभि-मुखं गोप्यः कृष्णस्यास्मद्-विलोकने ॥ \[वि।पु > ५.७.२५-३१\]इति।

[^९७]: सर्वा यशोदया सार्धं विशामोऽत्र महा-ह्रदम् ।

    सर्प-राजस्य नो गन्तुम् अस्माभिर् युज्यते व्रजम् ॥


[^९८]: अरम्यं


**कृष्णाननेऽर्पित-दृशश्** च सत्यः, **आसन्** तत्-सन्दर्शनार्थं स्थिता शोकाकुलतया भूमाव् उपविष्टा वा । पश्चाच् च **मृतक-प्रतीका** बभूवुः

______


यद् वा, कथयन्त्यः कृष्णाननार्पित-दृशः सत्यो मृतक-प्रतीका आसन् बभूवुः, मोहं गता इत्य् अर्थः । एता हि प्रायो व्रजेश्वरी-सम-वयस्काः, पूर्वोक्ताश् च प्रायो नव-वयस्का भगत्-प्रियतमा इति केचिद् विवेचयन्ति ॥२१॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** ननु, तन्-माता हन्त कीदृशी जाता ? इत्य् अपेक्षायां शोक-भरेण किञ्चिद् एव प्रकाशयन् सर्वासाम् एव तासां दशा-विशेषम् आह---ता इति । **ताः** पूर्वोक्ताः श्री-यशोदा-सख्योऽन्याः श्री-गोप्यः । न पतति कस्मिन्न् अपि दुःखे कुलं यस्मात्, तद् **अपत्यं** परम-स्नेह-पात्र-पुत्रम् इत्य् अर्थः । अत एव तद् **अनु** लक्षीकृत्य तद्-अर्थं प्रकर्षेण सर्वतोऽधिकतया **तप्ताम्** । \"प्रविष्टाम्\" इति पाठे ह्रदं प्रवेष्टुम् आरब्धाम् इत्य् अर्थः । **तुल्य-व्यथा** अपि स **सम्**यक् **अनु** निरन्तरं **गृहीत्वा** धृत्वा **शुचः** शोकाश्रूणि **स्रवन्त्यः** प्रवाह-रूपेण मुञ्चन्त्यः । **तास् ताः** पूतनादितो दैव-कृत-रक्षा-मयीः वत्स-बकादि-वध-रूपास् तवैश्वर्य-मयीश् च **व्रजस्य प्रिय-कथाः** **कथयन्त्यः,** \"तादृशा महा-दुष्टा बहवोऽपि हताः, अयं सर्पः तेष्व् एकः को नाम वराकः ? एनं हत्वाधुनैवायास्यति\" इति तन् मातृ-सान्त्वनार्थम् इत्य् अर्थः । तथा **कृष्णार्पित-दृशश्** च सत्य **आसन्,** पश्चात् **मृतक**-तुल्याश् चासन्न् इत्य् अर्थः । विशेषतस् तासां शोकोक्तिः श्री-विष्णु-पुराणे---

> सर्वा यशोदया सार्धं विशामोऽत्र महाहृदे । >
> नाग-राजस्य नो गन्तुम् अस्माकं युज्यते व्रजे ॥ >
> दिवसः को विना सूर्यं विना चन्द्रेण का निशा । >
> विना वृषेण का गावो विना कृष्णेन को व्रजः ॥ >
> विना कृता ना यास्यामः कृष्णेनानेन गोकुलम् । >
> अरम्यं नातिसेव्यं च वारि-हीनं यथा सरः ॥ >
> यत्र नेन्दीवर-दल-प्रख्य-कान्तिर् अयं हरिः । >
> तेनापि मातर्वासेन रतिर् अस्तीति विस्मयः ॥ >
> उत्फुल्ल-पङ्कज-दल-स्पष्ट-कान्ति-विलोचनम् । >
> अपश्यन्त्यो हरिं दीनाः कथं गोष्ठे भविष्यथः ॥ >
> अत्यन्त-मधुरालाप-हताशेष-मनो-धनाः । >
> न विना पुण्डरीकाक्षं यास्यामो नन्द-गोकुलम् ॥ >
> भोगेनावेष्टितस्यापि सर्प-राजस्य पश्यत । >
> स्मित-शोभि-मुखं गोप्यः कृष्णस्यास्मद्-विलोकने ॥ इति ॥२१॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) : ताः** पूर्व-पूर्वोक्ताः श्री-यशोदा-सख्योऽन्याः । **तास्** ताः पूतनादिभ्यो रक्षा-मयीः ॥२१.२२॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** तत्र वात्सल्यवतीनां वैक्लव्यम् आह---ताः प्रसिद्धाः पुरन्ध्र्यः **अपत्यम् अनु** लक्षीकृत्य **प्रतप्तां** सन्ताप-जर्जरां । "प्रविष्टम्" इति पाठे अपत्य एव लीनतां प्राप्तां मूर्च्छिताम् इति यावत् । कृष्ण-मातरं यशोदां सम्यग् **अनुगृह्य** इत्य् अधुनाप्य् अस्याः शरीरे प्राणाः प्रायो वर्तन्ते, तद् इदं नोपेक्षणीयम् इति तद्-भुजाभ्याम् अङ्गीकृत्य शीतल-सलिलेनाश्रु-कला-क्लिन्नं मुखं मुहुर् मुहुः प्रक्षाल्य व्रज-प्रियस्य कृष्णस्य **कथास् तास् ताः** उच्चैः **कथयन्त्यः** तच्-चेतना-प्रापनार्थम् इति भावः । ताः कीदृश्यः? **शुचः** शोकस्य **स्रवन्त्यो** नद्यः स्रवन्ती निम्नगापगाः इत्य् अमरः । स्व-तरङ्गेनान्यानपि प्लावयन्त्य इति भावः । अन्ते तु मृतकस्येव प्रतीकाः अवयवाः यासां ताः ॥२१॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** वत्सलानां दशाम् आह---ता इति । ता मातृ-भावेन प्रसिद्धा गोप्यः **कृष्ण-मातरं** श्री-यशोदां, **अपत्यं** कृष्णम् **अनु प्रविष्टां** तद्-अन्तिकं प्रवेष्टुं कृतारम्भां भुजाभ्यां **समनुगृह्य** तत्-**तुल्य-व्यथाः** सत्यः **शुचः** शोकाश्रूत्णि **स्रवन्त्यो** मुञ्चन्त्यः व्रज-प्रियस्य कृष्णस्य **तास्** **ता** अघ-विमर्दनादिकाः **कथाः कथयन्त्यः** अघम् इवैतम् अपि सर्पं विमर्द्य सूनुर् आयातीति बोधयन्त्य आसन् । अस्मासु विष-विप्लुष्टासु स कथं स्यात् ? इति भावः । **मृतकस्य** इव **प्रतीका** अङ्गानि यासां ताः ॥२१॥


______


**॥ १०.१६.२२ ॥**

**कृष्ण-प्राणान् निर्विशतो नन्दादीन् वीक्ष्य तं ह्रदम् ।**  
प्रत्यषेधत् स भगवान् रामः कृष्णानुभाव-वित् ॥**

**श्रीधर-स्वामी (भावार्थ-दीपिका) :** *न व्याख्यातम्।*

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) : तद् ध्रदम्** कालिय-ह्रदम् । **स** प्रसिद्धः । **प्रत्यषेधद्** इति---भो आर्य-पादाः अनेन सर्व-दुर्गाणि यूयम् अञ्जस् तरिष्यथ \[भा।पु। १०.८.१६\] इति श्री-गर्ग-वचनाद् अस्य त्व् एतादृश-दुर्गोत्तरणं किं चित्रम् इति विचार्य विवेकं भजत युष्मासु ह्रदं प्रविष्टे पश्चात् स्वस्त्य्-आगतस्यास्य मद्-अनुजस्य लालन-पालनादिकं कैः कर्तव्यम् ? गोपायस्व समाहितः \[भा।पु। १०.८.१९\] इति गर्ग-महिषि-निदेश-लङ्घने प्रवृत्ताः कथं स्वेल्य्-आदि-वाक्यैर् इत्य् अर्थः।

ननु, तेषां सर्वेषां प्रतिषेधं कर्तुं स कथं शक्तस् तत्राह---**भगवान्** सर्व-शक्ति-युक्तः । कांश्चिद् उक्तं युक्त्या कांश्चिद् बलेन कांश्चिद् अन्तःप्रेरणया च । अत एव सर्व-रमणाद् **रामः** ।

ननु, सोऽपि कथं स्वस्यस् तत्राह---**कृष्णस्य** सर्व-दुःख-कर्षकस्य सदानन्द-मूर्ते\ऽ**नुभाव**-वैभवं दुष्ट-दलनादि-रूपं **वेत्ति** इति तोषिणी ॥२३॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** कथञ्चिन् मोहोपशमे काल-विलम्बे च **ह्रदं** निःशेषेण **निर्विशेषेण** वा **प्रविशतो** **नन्दादीन्** सर्वान् एव व्रज-जनान्, स व्रज-रक्षार्थं भगवता गृहे रक्षिता यः, बन्धु-वत्सलत्वेन प्रसिद्धो वा ।

ननु, तेषां **प्रतिषेधनं** स कथं कर्तुं शक्तः ? तत्राह---**भगवान्** सर्व-शक्ति-युक्तः---कांश्चिद् युक्त्युक्त्या[^९९], कांश्चिद् बलेन, कांशिच् च श्री-विष्णु-पुराणानुसारेण स्मित-शोभि-मुखत्व-दृष्ट्या भगवत्-स्वस्थतादि-प्रदर्शनेनेत्य् अर्थः । एवं सर्व-रमणाद् **रामः** ।

[^९९]: युक्त्या


ननु, सोऽपि रामः कुतः स्वस्थ आसीत् ? तत्राह---**कृष्णस्य** पर-ब्रह्म-मूर्तेर् **भगवतो ऽनुभावं** प्रभावं **वेत्ति** इति तथा सः । [पुनश् च स्नेह-भराकुलास् ते सर्वे श्री-कृष्णस्य तादृश-साक्षाद्-अवलोकनतः]{।मर्क्}[^१००] [परमार्त्य्-उद्भवेन विशेषतश् च ह्रद-प्रवेशाप्राप्त्या अन्तर्-दुःख]{।मर्क्}[^१०१][-भरोदयेन मोहिता भूमौ निपत्यासन्न् इति ज्ञेयम्---उपलभ्योत्थिताः सर्वे \[भा।पु १०.१७.१४\] इति वक्ष्यमाणत्वात् ॥२२॥]{।मर्क्}

[^१००]: तादृशत्व-साक्षाद् अवलोकनतः


[^१०१]: तद्-ह्रदाप्रवेश-प्राप्तान्तर्दुःख


**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** कथञ्चिन् मोहोपशमे काल-विलम्बे च **ह्रदं** निःशेषेण **प्रविशतः** **नन्दादीन्** सर्वान् एव व्रज-जनान् **सः** व्रज-रक्षार्थं भगवता गृहे त्यक्तो यः बन्धु-वत्सलत्वेन प्रसिद्धो वा ।

ननु, तेषां सर्वेषां **प्रतिषेधनं** स कथं कर्तुं शक्तः ? तत्राह---**भगवान्** सर्व-शक्ति-युक्तः कांश्चिद् युक्त-युक्त्या, कांश्चिद् बलेन, कांश्चिद् अन्तः-प्रेरणया च । एवं सर्व-रमणाद् **रामः** ।

ननु, सोऽपि नाम कुतः स्वस्थ आसीत् ? तत्राह---**कृष्णस्य** पर-ब्रह्म-मूर्तेर् भगवतः **अनुभावं** प्रभावं **वेत्ति** इति तथा सः ॥२३॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) : प्रत्यषेधद्** इति \"भो आर्यपादाः ! अनेन सर्व-दुर्गाणि यूयम् अञ्जस् तरिष्यथ \[भा।पु। १०.८.१६\] इति गर्ग-वचनाद् अस्य त्व् एतादृश-दुर्गोत्तरणं किं चित्रम् ? इति विचार्य विवेकं भजत । युष्मासु ह्रदं प्रविष्टेषु पश्चात् स्वस्त्य्-आगतस्यास्य मद्-अनुजस्य लालन-पालनादिकं कैः कर्तव्यं ? गोपायस्व समाहितः \[भा।पु। १०.८.१९\] इति गर्ग-महर्षि-निर्देश-लङ्घने प्रवृत्ताः कथं स्थ ?\" इत्य्-आदि-वाक्यैर् इत्य् अर्थः । **भगवान्** इति तत्र सामर्थ्यम् ॥२३॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) : प्रत्यषेधद्** इति । \"भो आर्य-चरणाः ! अनेन सर्व-दुर्गाणि यूयम् अञ्जस् तरिष्यथ, गोपायस्व समाहितः \[भा।पु। १०.८.१६,१९\] इति गर्गाचार्यैर् उक्तं किं विस्मरथ ? तच् च कालिय-दुर्ग-तरणम् अस्य महा-पुरुषस्य मद्-अनुजस्य कियत् ? दष्टश् चासकृद् अस्य प्रभावो भवच्-चरणे युष्मासु विष-वह्नि-विप्लुष्टेषु कोऽस्य लालन-कृद् इति तान्य् अवारयत्\" इत्य् अर्थः ॥२३॥


______


**॥ १०.१६.२३ ॥**

**इत्थं स्व-गोकुलम् अनन्य-गतिं निरीक्ष्य**

**स-स्त्री-कुमारम् अतिदुःखितम् आत्म-हेतोः ।**

**आज्ञाय मर्त्य-पदवीम् अनुवर्तमानः**

**स्थित्वा मुहूर्तम् उदतिष्ठद् उरङ्ग-बन्धात् ॥**

**श्रीधर-स्वामी (भावार्थ-दीपिका) : अनन्य-गतिम्** आत्मानम् **इत्थं निरीक्ष्य**, अत एव **आत्म-हेतोः** **स्व-गोकुलम् अतिदुःखितम् आज्ञाय उरङ्ग-बन्धाद् उदतिष्ठद्** इत्य् अन्वयः ॥२३॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) : इत्थम्** सर्प-वेष्टितम् । नान्यो गतिस् त्राता यस्यासौऽ**नन्य-गतिः** तम् । सर्व-रक्षकत्वे सति सर्वारक्ष्य **निरीक्ष्य** विमृश्य । *अत एव* अनन्य-गतित्वाद् एव । **आत्म-हेतोः** मद्-अर्थम् । **उरङ्ग-बन्धाद्** अहि-वेष्टनात् । **उदतिष्ठत्** पृथग् बभूव । **गोकुल**-पक्षे त्व् अमो लुग्-अभाव आर्षः । सकलाः स्त्रियः कुमाराः **स-स्त्री-कुमारम्** इति साकल्येऽव्ययीभावः । मुहूर्तं स्तब्धं इव **स्थित्वा,** \"किं रे कालिय ! त्वया विक्रम-सर्वस्वं दर्शितो\ऽहं सम्प्रति गोपाल-बालकोऽप्य् अयं विक्रम-लवं दर्शयति, पश्य !\" इत्य् उक्त्वा उरग-बन्धाद् उदतिष्ठत् पृथग् भवितुम् उद्यतोऽभूत् ॥२३॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) : आज्ञाय मर्त्य-पदवीम्** इत्य्-आदि । **मर्त्य-पदवीम् आज्ञाय** ज्ञात्वा, \"एते **मर्त्या** अतिक्षण-भङ्गुर-प्राणा अस्मद्-अनालोकेन मरिष्यन्त्य् एव, तद् अलं विलम्बेन\" इत्य् **अनुवर्तमानो** विचारयन् मुहूर्तं **स्थित्वा** **उरग-बन्धाद् उदतिष्ठत्** ॥२३॥

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) : इत्थम्** अनेन तेषां सर्वेषाम् अपि मोहादिना प्रकारेण । न विद्यतेऽ**न्यः पतिः**[^१०२] रक्षको यस्य तथा-भूतम् आत्मानम् इति शेषः । **उदतिष्थत्** श्री-कृष्णः । अन्यत् तैर् व्याञ्जितम् ।

[^१०२]: गतिः


यद् वा, इत्थम् उक्तेनानेन शोक-मोहाद्य्-अनुपरम-प्रकारेण **अतिदुःखितम्**, अन्यथा एकान्तिनस् तेषां पतिं चात्मानं **निरीक्ष्य** आलोच्येत्य् \"एषां रक्षा अवश्यम् एवाशु कार्या\" इति भावः । विशेषतश् च **आत्म-हेतोर्** एव अतिदुःखितं स्वकीयम् अकृत्येनापि वक्ष्यं **गोकुलम् आज्ञाय** स्वभावः पर-दुःखासहिष्णुता भात्य् एव । तत्र च स्वकीयानां तत्राप्य् आत्म-हेतुकम् इत्य् उत्थानेऽतित्वरा बोधिता । **स-स्त्री-कुमारम्** इति श्री-यशोदादीनां गोपीनां श्रीदामादि-सहचर-गोप-कुमाराणां च दुःख-विशेष-विवक्षया पृथङ्-निर्दिष्टम् ।

अथवा, इत्थम् उक्त-प्रकारकं परमार्तं मरणोद्यतं च स्व-गोकुल-स्वामिनम् । किं वा, अन्यथा गोपास् तेषां **पतिं** **श्री-नन्दं** स-स्त्री-कुमारम् आत्म-हेतोर् अतिदुःखितम् आज्ञय । हे **अनन्य** ! इति श्री-परीक्षितं प्रति सम्बोधनं वा---तव इव अनन्यानां तेषाम् अपि प्राण-रक्षा-पूर्वकाशेष-मङ्गलं तेनावश्यं कृत्यम् एवेति भावः । तथापि पतिं गोकुलस्येत्य् अर्थात् तम् एव । अन्यत् समानम् ।

**मर्त्य-पदवीम् अनुवर्तमानो** लौकिक-लीलायां दर्शयन्न् इत्य् अर्थः । अतो **मुहूर्तम्** अल्प-कालम् एवोरग-भोग-बन्धे **स्थित्वा** । यद् वा, यं प्रति निःसारणादि-दण्डो विधीयते, तस्य दोषो लोकेषु दर्श्यत इतीदृशीं मर्त्य-पदवीम् अनुसरन्न् अपि शीघ्रम् उदतिष्ठद् इत्य् अर्थः । भाव-विशेषालिङ्गनादिना यो हि मिलति, स बलान् न मोच्यते, किन्तु क्षणं तेन सङ्गत्य स्थीयत इति लोक-रीतिम् अनुसरन्न् इति तत्त्वार्थः ॥२३॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) : इत्थम्** अनेन सर्वेषां तेषाम् अपि मोहनादिना प्रकारेण **न** विद्यते **अन्या गतिः** रक्षको यस्य तथा-भूतम् आत्मानम् इति शेषः । \"पतिम्\" इति पाठे स एवार्थः । **उदतिष्ठत्** श्री-कृष्णः । अन्यत् तैः ।

यद् वा, स च **मुहूर्तं स्थित्वा उरङ्गम-बन्धाद्** उदतिष्ठत् । मुहूर्त-स्थितौ हेतुः\--**मर्त्य-पदवीं** यं प्रति दण्डो विधीयते तस्य दोषो लोके दर्श्यते इतीदृशीं तन् नीतिम् **अनुवर्तमान** इति । उत्थाने हेतुः\--स्वम् आत्मीयं **गोकुलम्** इत्थं निजोत्थानं विना न जीविष्यतीति प्रकारेण न विद्यतेऽन्या गतिः रक्षको यस्य । किं वा, न विद्यतेऽन्या यत्राहि-वेष्टने स्वस्यावस्थितिः, तस्माद् अपरा गतिर् गमनं यस्येति, तत्रैव प्रवेश-निश्चयो यस्येत्य् अर्थः । तादृशं **निरीक्ष्य** तच् चेष्टा-दर्शनेन निश्चित्य । अमो लुग्-अभावः आर्षः । तत्रापि **स-स्त्री-कुमारं** कृत्स्नम् इत्य् अर्थः, साकल्येऽव्ययीभावः । चेष्टा-दर्शनम् एवाह---**आत्म-हेतोर्** **अतिदुःखितं** दुःख-पराकाष्ठाम् आपन्नं सम्यक् ज्ञात्वेति स्वभावतो जन-मात्रस्य दुःखा-सहिष्णुता तस्मिन् वर्तत एव । तत्रापि स्वीयस्य तत्राप्य् आत्मानवाप्ति-हेतुक-दुःखस्य । तत्राप्य् आत्म-दुःख-दुःखितस्येति क्रम-ज्ञानेनोत्थानेति त्वरा बोधिता एवं तद्-उत्थानादिका सर्वैव लीला-व्रज-जनेन दृष्टेति गम्यते ॥२३॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) :** स च **मुहूर्तं स्थित्वा** **उरग-बन्धाद् उदतिष्ठत्** । तावत् स्थितौ हेतुः\--**मर्त्य-पदवीम् अनुवर्तमानः** । उत्थाने हेतुः\--**स्वम्** आत्मीयम् **इत्थं गोकुलं** निजोत्थानं विना न जीविष्यतीति प्रकारेण न विद्यतेऽ**न्यः पतिः** रक्षको यस्य तादृशं **निरीक्ष्य** दृष्ट्वा, तथापि **स-स्त्री-कुमारं** श्री-कृष्णम् इत्य् अर्थः । प्रकारम् एवाह---**आत्म-**इत्य्-आदि ॥२३॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** अथ तेषाम् एव करुण-रस-पराकाष्ठाम् आलक्ष्य कदाचिद् अमी मद्-वियोगम् आशङ्क्य नश्येरन्, तद् अत्यसमञ्जसं भविष्यतीति तां लीलां सजिहीर्षुर् यद् अकरोत् तद् आह---इत्थं स्व-गोकुलम् इत्य्-आदि । एते मर्त्य-प्राया मद्-वियोगेन मरिष्यन्त्य् एवेति तेषां **मर्त्य-पदवीम् आज्ञाय** ज्ञात्वा कालियेन सह तां पूर्वोक्तां खेलाम् **अनुवर्तमानः** सन् **मुहूर्तं स्थित्वा** **उरङ्ग-बन्धनात्** उरगे यः स्व-कृतो बन्धः, न तु तत्-कर्तृको बन्धः, तस्माद् **उदतिष्ठत्**, स्वाधीन-बन्धत्वाद् इच्छा-मात्रेणैवोत्थानम् । अन्यत् समम् ॥२३॥

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) : अनन्य-गतिम्** इति पुंस् त्वम् आर्षम् । **आज्ञाय** सम्यक् ज्ञात्वा **मुहूर्तं** घटिका-द्वयं स्तब्ध इव **स्थित्वा,** \"किं रे कालिय! त्वया विक्रम-सर्वस्वम् अहं दर्शित इव, सम्प्रति गोप-बालकोऽप्य् अयं विक्रम-लवं दर्शयति । पश्य !\" इत्य् उक्त्वा **उरङ्ग** उरगः, तद्-**बन्धात् उदतिष्ठत्** ॥२३॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** कालियस्योत्साह-वर्धनाय व्रजौकसां भाव-शोभा-दर्शनाय च निरीहतां प्रकाश्येदानीं विक्रमं प्रकाशयद् इत्य् आह---इत्थम् इति । सर्वेषां मोहादिना प्रकारेण न **अन्यो गतिर्** यस्य, तत् पुंस्त्वं छान्दसं । **आत्म-हेतोर् अतिदुःखितम् आज्ञाय** **मर्त्य-पदवीं** यं प्रति दण्डो विधेयस् तद्-दोषो लोके दृश्य इति नीतिम् **अनुवर्तमानो** ऽनुसरन् **मुहूर्तं स्थित्वा उरङ्गस्य बन्धाद् उदतिष्ठत्** निर्गतः ॥२३॥


______


**॥ १०.१६.२४ ॥**

**तत्-प्रथ्यमान-वपुषा व्यथितात्म-भोगस्**

**त्यक्त्वोन्नमय्य कुपितः स्व-फणान् भुजङ्गः ।**

**तस्थौ श्वसन् छ्वसन-रन्ध्र-विषाम्बरीष-**

**स्तब्धेक्षणोल्मुक-मुखो हरिम् ईक्षमाणः ॥**

**श्रीधर-स्वामी (भावार्थ-दीपिका) :** तस्य **प्रथ्यमानेन वपुषा व्यथितात्म**-शरीरो **भुजङ्गः** कुण्डलीम् उन्मुच्य तं त्यक्त्वा **कुपितः** **स्व-फणान्** **उन्नमय्य** **श्वसन्** केवलम् **ईक्षमाणस् तस्थौ** । कथं-भूतः ? **श्वसन-रन्ध्रेषु** नासा-विवरेषु **विषं** यस्य स तथा, **अम्बरीषो** मण्डक-पाक-भाजनं तद्वत् सन्तप्तानि **स्तब्धानि ईक्षणानि** यस्य स तथा, **उल्मुकानि मुखेषु** यस्य, स च स च स च ॥२४॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) : प्रथ्यमानेन** बद्धमानेन । मेडकं सूक्ष्म-राटिके इति शाश्वतः । तप्ताय प्रसिद्धम् । यद् वा, **अम्बरीषो** भ्राष्ट्रम् अन्न-भर्जनार्थं रचितो गृहकार-यन्त्रः क्लीबो\ऽम्बरीषं भ्राष्ट्रो न इत्य् अमरः ॥२४॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** उत्थान-प्रकारम् एव दर्शयन् कालियस्य ग्लानिम् आह---तद् इति । **तस्य** कृष्णस्य **प्रथ्यमानेन** स्वयं विस्तार्यमाणेन किञ्चिद् उच्छ्वास्यमानेन **वपुषा** **व्यथितः** पीडित **आत्म-भोगः** स्व-देहः । किं वा, आत्मनो देहो[^१०३] वा, भोगश् च देहो यस्य सः । निविड-दृढ-वेष्टनं गतस्य भोगस्य तद्-अन्तर्वर्ति-श्री-वपुषः किञ्चिद् उत्फुल्लनेनाकृष्ट्या त्रोटन-दुःखोत्पत्तेः **कुपितत्वाद्** एव । किं वा, व्यथितात्म-भोगत्वात् **श्वसेनैव** तद्- अत्यन्ताभिव्यञ्जनात् **अम्बरीषो**ऽत्र **विष**-पाक-पात्रं तद्-उपमय्**एक्षणानाम्** अतिरक्तत्वं दुर्विषमयत्वं च । **उल्मुक-मुखत्वं** च मुखतो ज्वलद्-विषाग्नि-शिखा-मोचनात् । एषाम् उत्तरोत्तरं घोरत्वम् ऊह्यम् । एवं पूर्वोद्दिष्टं सर्वतोऽतिदुर्विषमयत्वं दर्शितम् । **हरिं** दुरभिमान-दोष-हरनान् निजावास-हरणोद्यमाद् वा ।

[^१०३]: देही


तत्त्वार्थस् तु **अव्यथितात्म-भोगस्** त्वरयोत्थानात् प्रणयेन **कुपितो** मनोहरत्वात् तम् **ईक्षमाण** एव **तस्थौ** । **श्वासादयः** सात्त्विक-विकारा एव । तत्र **विषाम्बरीष**त्वादिकं जाति-स्वाभाविकम् एवेति ॥२४॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** उत्थान-प्रकारम् एव दर्शयन् कालियस्य ग्लानिम् आह---तद् इति । **तस्य** कृष्णस्य **प्रथ्यमानेन** स्वयं विस्तार्यमाणेन किञ्चिद् उच्छ्वास्यमानेन **वपुषा** **व्यथितः** त्रुट्यन्न् इव पीडितः **आत्म-भोगो** यस्य । आत्म-शब्देन तत्रात्यन्तम् अध्यासं संव्यज्य पीडा वैशिष्ट्यं द्योतितं । **स्व**-शब्दश् चासाधारणतया विवक्षया । **अम्बरीषम्** अत्र ज्वलद्-**विष**-भर्जन-पात्रं **हरिं** दुरभिमान-दोष-हरणात् निजावास-हरणोद्यमत्वाद् वा । अन्यत् तैः । तत्र *कुण्डलं* वेष्टनम् ॥२४॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** उत्थान-प्रकारम् एव दर्शयन् कालियस्य ग्लानिम् आह---तद् इति । **तेन** कृष्णेन **प्रथ्यमानं** वेष्टन-समय-गत-सङ्कोचनां परित्यज्य विस्तार्यमानं यद् **वपुर्** भुज-जङ्घादिकं, तेन **व्यथितः** त्रुट्यन्न् इव पीडितः **आत्मनो भोगो** यस्य सः । वेष्टनम् उन्मुच्य तं त्यक्त्वा **स्वफणान् उन्नमय्य** **श्वसन्** केवलम् **ईक्ष्यमाण** एव **तस्थौ** । कीदृशः? श्वसन-रन्ध्रेषु नासा-विवरेषु विषं यस्य । तथा अम्बरीषं ज्वलद् विष-भर्जन-पात्रं "भाण्ड" इति ख्यातं तद्वत् तप्तानि **स्तब्धानि** ईक्षणानि यस्य तथा **उल्मुकानि** निःसरन्ति **मूखेभ्यो** यस्य स च स च स च सः ॥२४॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** उत्थान-विधं दर्शयन् उरगस्य ग्लानिम् आह---तद् इति । **तस्य** कृष्णस्य **प्रथ्यमानेन** विस्तार्यमानेन **वपुषा** बाहूरु-जङ्घादिना **व्यथितः** त्रुटितवत् **पीडित** **आत्म-भोगः** स्व-देहो यस्य सः, भोगः सुखे धने चाहेः शरीर-फणयोर् मतः इति विश्वः । वेष्टनं **त्यक्त्वा स्व-फणान् उन्नमय्य** **स्वसन् हरिम् ईक्षमाण** एव **तस्थौ** । कीदृशः ? **श्वसन-रन्ध्रेषु** नासा-छिद्रेषु **विसं** यस्य **अम्बरीषं** ज्वलद्-भर्जन-भाजनं भ्राष्ट्रस् तत् समानि शुद्धानीक्षणानि यस्य **उल्मुकानि** विषाग्निखण्डानि निःसरन्ति **मुखेभो** यस्य स च स च स च सः ॥२४॥


______


**॥ १०.१६.२५ ॥**

**तं जिह्वया द्वि-शिखया परिलेलिह्यमानं**

**द्वे सृक्किणी ह्य् अतिकराल-विषाग्नि-दृष्टिम् ।**

**क्रीडन्न् अमुं परिससार यथा खगेन्द्रो**

**बभ्राम सोऽप्य् अवसरं प्रसमीक्षमाणः ॥**

**श्रीधर-स्वामी (भावार्थ-दीपिका) :** हरिश् च **क्रीडंस् तम् अमुं** सर्वं **परिससार** परितो **बभ्राम** । **अतिकराल**-**विषाग्नि**-युक्ता **दृष्टिर्** यस्य तम् । **जिह्वया** **द्वि-शिखया** इति प्रतिमुखम् ॥२५॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) : तं** कालियम् । **अमुम्** अङ्गुलि-निर्दिष्टम् । **सृक्किणी** औष्ठ-प्रान्तौ । **सोऽपि** सर्पोऽपि **बभ्राम** ॥२५॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) : द्वे शिखे** अग्र-भागौ यस्याः, तया **जिह्वया** **द्वे सृक्किणी** सृक्कणी परितो मुहुर् लिहन्तम् इति युगपद् एव द्वाभ्यां द्वयोः **परिलेहनाद्** अस्य जाति-स्वभावत्वेऽप्य् अधुना कोपेनातिशयोऽभिप्रेतः, तेनातिघोरत्वं सूचितम् । अत एव **कराल-** इति पुनर् उक्तिश् च बहु-शिरसस् तस्य मुखानां बहुत्वेऽपि **जिह्वया** इत्य् एकत्वं **सृक्कणश्** च द्वितम् अङ्गानां युगलानां बहूनां वैकत्वेन द्वित्वेन चानिर्देशेऽपि स्वतो द्वित्वादि-सिद्धेः । किं वा, प्रतिमुखं तस्यास् तयोश् चैकत्व-द्वित्वाभिप्रायेण । **हि** अपि । तादृशम् अप्य् **अमुं** **परितः ससार**, भ्रमणार्थं तस्य सर्वतो **बभ्राम** इत्य् अर्थः । यथा **खगेन्द्रः** श्री-गरुड इति सद्यो हन्तुं शक्तोऽपि यथा केवलं क्रीडार्थम् एव परितो भ्रमतीति क्रीडायां वा दृष्टान्तः । स कालियोऽपि दंशनावसरं **प्र**कर्षेण प्रतिपदं **सम्**यग् **ईक्षमाण** आसीद् इत्य् अर्थः,[^१०४] अपेक्षमाण इति वा, परिसरणेन[^१०५] तद्-अप्राप्तेर् इति सर्पेण सह क्रीडा-कौशलम् उक्तम् ॥२५॥

[^१०४]: अभीस्पन्न् इत्य् अर्थः


[^१०५]: परिभ्रमणेन


**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) : सृक्किणी** सृक्कणी **परितो** मुहुर् **लिहन्तम्** इति युगपद् एव द्वाभ्यां द्वयोः परिलेहनात् अस्य जाति-स्वभावत्वेऽप्य् अधुना कोपनातिशयोऽभिप्रेतः तेनातिघोरत्वं सूचितम् । अत एव **कराले**ति पुनर् उक्तिश् च । **हि** एव । **क्रीडन्न्** एव **परितः** **ससार** भ्रमणाय तस्य सर्वतो **बभ्राम** इत्य् अर्थः । **यथा खगेन्द्रः** श्री-गरुड इति प्रबलत्वेन क्रीडायां शीघ्रतायां वा दृष्टान्तः स कालियोऽपि दर्शनावसरं **प्र**कर्षेण प्रतिपदं **सम्**यग् **ईक्षमाणः** अभीक्ष्णं **बभ्राम** इति सर्पेण क्रीडा-कौशलम् उक्तम् ॥२५॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) : द्वे** स्वीये **सृक्कण्यौ** पुनः पुनर् **लिहन्तं** तम् **अमुं** **परि** परितः **ससार**, तं भ्रमयितुं तस्य सर्वतो बभ्राम इत्य् अर्थः । **स** कालियो**ऽपि** दंशनस्य अवसरं **समीक्ष्यमाण** एव **बभ्राम**, कृष्ण-कर्तृक-भ्रमण-लाघवाद् दंशन्**आवसरं** न प्रापेति तिर्यग्-भ्रमि-खेलयापि तं जिगायेत्य् अर्थः ॥२५॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** कृष्णः **क्रीडन्न् अमुं** भुजङ्गं **परितः** **ससार** तं भ्रमयितुं तस्य सर्वतो बभ्रामेत्य् अर्थः । स भुजङ्गोऽपि दंशन्**आवसरं** **प्रसमीक्षमाण** एव **बभ्राम** तद्-भ्रामान-लाघवत् तद्-**अवकाशं** न प्रापेति तिर्यग् भ्रमण-लीलयां तं जितवान् इत्य् अर्थः ॥२५॥


______


**॥ १०.१६.२६ ॥**

**एवं परिभ्रम-हतौजसम् उन्नतांसम्**

**आनम्य तत्-पृथु-शिरःस्व् अधिरूढ आद्यः ।**

**तन् मूर्ध-रत्न-निकर-स्पर्शातिताम्र-**

**पादाम्बुजोऽखिल-कलादि-गुरुर् ननर्त ॥**

**श्रीधर-स्वामी (भावार्थ-दीपिका) : एवं परिभ्रमेण** एव **हतम् ओजो** यस्य तम् । **उन्नताव् अंसौ** यस्य तम् । तस्य **मूर्धसु** ये **रत्न-निकराः,** तेषां **स्पर्शेन** **अत्यरुणं पादाम्बुजं** यस्य सः । ननु, कथं चञ्चलेषु शिरःसु ननर्त ? तत्राह---**अखिल-कलानाम् आदि-गुरुः** ॥२४॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) : एवम्** ग्रहणार्थम् । नर्तनासम्भवं मत्वा आशङ्कते---*नन्व्* इति । **अखिलानां** रज्ज्वद्य्-उपरितन-नृत्यादीनां **कलानां** विद्यानां प्रथमाचार्यः ॥२६॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) : परिभ्रम-हतौजसम्** अपि उन्नतांसम्, अत एव **आनम्य** चेति । पृथु अतिविस्तीर्णतया तद्-रङ्ग-योग्यतोक्ता । **तन् मुर्ध** इति सौन्दर्य-विशेषस् तथा नृत्य-गताव् अभिनिवेशो वैदग्ध्यं चोक्तं । **अखिल-कलानाम् आदि-गुरुर्** उपदेष्टृ-श्रेष्ठः प्रथम-प्रवर्तको वा । यद् वा, आद्यो यः स तच्-छिरःस्व् अधिरूढ इति तस्य महा-भाग्यं सूचितम् । तच् चाग्रे विस्तरतो व्यक्तं भावि । कलाश् चाग्रे तैर् एवाभिव्यञ्जयितव्याः ॥२६॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) : परिभ्रम-हतौजसम्** अपि **उन्नतांसम्,** अत एव **आनम्य** तं श्री-हस्तेन । तथा च श्री-हरि-वंशे शिरः स कृष्णो जग्राह स्व-हस्तेनावनम्य च \[ह।वं। २.१२.३३\] इति । **पृथ्व्** इति तद्-रङ्ग-योग्यतोक्ता । **तन् मूर्ध-**इति-सौन्दर्य-विशेषः **स्पर्श**- इति लाघव-विशेषः तथापि अतिताम्रत्वं कोमलत्वात् आदि-गुरुत्वे हेतुः\--**आद्यः** अनेन कालियस्य च महा-भाग्यं सूचितम् ॥२६॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) : उन्नताव्** उच्चाव् **अंसौ** यस्य तम् **आनम्य** इति **परिभ्रम-हतौजस्त्वात्** भ्रमणासमर्थस्य तस्य **शिरांस्य्** एव एक-हस्तेनैव आनम्य तत्र **अधिरूढः** सन् **ननर्त**, शिरः स कृष्णो जग्राह स्व-हस्तेनावनम्य च \[ह।वं। २.१२.३३\] इति हरि-वंशोक्तेः । **तस्य मूर्धषु** ये **रत्न-निकराः,** तेषां कठोराणां **स्पर्शेन** अतिसुकुमारत्वाद् **अतिताम्रम्** अत्यरुणं **पादाम्बुजं** यस्य सः । स्थाली शरावादिषु कला-ज्ञापनाय नटा नटन्ति, अयं तु सर्व-**कलानाम् आदि-गुरुत्वात्** चञ्चलेषु कालिय-मूर्धसु **ननर्त** इति स्व-कलाभिज्ञत्व-दर्शनेयं व्रज-सुन्दरीषु पूर्व-रागवतीषु ज्ञेया ॥२६॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) : उन्नताव् अंसौ** यस्य, तम् **आनम्य** इति **परिभ्रम-हतौजत्वाद्** भ्रमणाशक्तस्य तस्य **शिरांस्य्** एक-हस्तेन आनमय्य तेष्व् **अधिरूढः** सन् **ननर्त** । तन्-मूर्धस्यस्य **रत्न-निकरस्य** स्पर्शेन **अतिताम्रे** **पादाम्बुजे** यस्य सः, कालिय-फणा-मणिक्य-रञ्जित-श्री-पादाम्बुजः इति तन्-नाम-स्तोत्रे ।

ननु, सर्प-शिरःसु चञ्चलेषु कथं नर्तनं ? तत्राह---**अखिल-**इति । **नटाः** खलु **कला**-विज्ञाः स्थाली-वरत्रादिषु नृत्यन्ति । अस्य तु निखिल-**कलाचार्यत्वान्** न तच्-चित्रम् । एतत् कला-प्रदर्शनं स्वानुरागिनीनां रञ्जनार्थम् ॥२६॥


______


**॥ १०.१६.२७ ॥**

**तं नर्तुम् उद्यतम् अवेक्ष्य तदा तदीय-**

**गन्धर्व-सिद्ध-सुर-चारण-देव-वध्वः ।**

**प्रीत्या मृदङ्ग-पणवानक-वाद्य-गीत-**

**पुष्पोपहार-नुतिभिः सहसोपसेदुः ॥**

**श्रीधर-स्वामी (भावार्थ-दीपिका) : उपसेदुः** प्राप्ताः ॥२७॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) : नर्तुम्** नर्तितुम् । वर्ण-लोपः छान्दसः । **तदा** नर्तन-काले । **तदीया** भगवदीया एव **गन्धर्वादयस्** तस्य सर्वेश्वरत्वात्, एष सर्वेश्वरः \[बृ।आ।उ। ४.४.२२\] इति श्रुतेः । **पुष्पोपहारः** पुष्प-वृष्टिः । **उपसेदुः** सिषेविरे ॥२७॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) : तं नर्तुम्** इत्य्-आदि । नृत्ये वाद्य-गीताद्य् उपयुज्यते, तेन **गन्धर्व-सिद्ध-चारण-वध्वो मृदङ्ग-गीताभ्यां** यथा-योगम् **उपसेदुः** । वध्व इति गाने मधुर-स्वरत्वात्, वाद्ये कर-कमलानां कोमलत्वाद् आघात-लाघवात् सुश्रव्यत्वात् । मुनि-वध्वो देव-वध्वश् च **पुष्पोपहार-नुतिभ्याम् उपसेदुः** । सम्यङ् नृत्यन्तम्, \"अहो नृत्यम् ! अहो नृत्यम् !\" इति स्तुवन्ति, पुष्प-वृष्ट्या च सम्मानयन्ति । वध्व इति श्री-कृष्णे स्त्रीणाम् एवात्यन्तिकी रतिर् इति वा तात्पर्यम् ॥२७॥

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** नृत्य-सुखार्थं तद् उपकरणम् आह---तम् इति । **तदा** तत्-क्षण एव । **तदीयाः** श्री-गरुडादयः पार्षदा **गन्धर्वादयश्** च स्वर्ग्याः । यद् व, तदीया वैकुण्ठ-वर्तिनो ये गन्धर्वादयस् ते, तत्र **मृदङ्गादीनां वाद्यैश्** **चारणा उपसेदुः** असेवन्त, **गीतैर्** गन्धर्वाः, **पुष्पैर्** **देव-वध्वो**ऽप्सरसः, श्री-भगवन्-नृत्यापेक्षया नृत्यानाचरणात् ।\

______

किं वा, सर्वा एव देव्यः, तथापि नृत्यानुक्तिस् तथैवोपहारा विविध-गन्ध-सुगन्धि-चूर्णादयस् तैः सिद्धाः । **नुतिभिश्** च मुनय इत्य् एवं विवेचनीयम् । क्रमातिक्रमः प्रीत्या, तेषां सहसोपसत्त्या[^१०६] तत्-तत्-सङ्कीर्णताभिप्रायेण । किं वा, हर्ष-भरेण श्री-बादरायणेर् अननुसन्धानात् । यद् वा, तेन प्रीत्या सर्वेषाम् अपि प्रवृत्तिर् अभिप्रेता ॥२७॥

[^१०६]: सहसोपसृत्या


**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** नृत्य-सुखार्थं तद् उपकरणम् आह---तम् इति । **अवेक्ष्य** \"अवेत्य\" इति वा पाठः समानार्थः, ईक्षेर् इणश् च ज्ञानार्थत्वात् । **तदीयाः** श्री-गरुडादयः पार्षदाः, **गन्धर्वादयश्** च स्वर्ग्याः । यद् वा, वैकुण्ठ-वर्तिन ये गन्धर्वादयः, ते तत्र **मृदङ्गादीनां** वादनैश् चारणा **उपसेदुः** असेवन्त **गीतैर्** **गन्धर्वाः,** **पुष्पैर् देवाः,** तद्-**वध्वश्** चेत्य् अर्थः । **उपहाराः** विविध-गन्ध-सुगन्धि-चूर्णादयः, तैः **सिद्धाः**, **नुतिभिश्** च मुनयः इत्य् एवं विवेचनीयं । क्रमातिक्रमो हर्ष-भरेण बादरायणैर् अननुसन्धानात् । यद् वा, प्रीत्या सर्वेषाम् अपि सर्वत्र प्रवृत्तिर् अभिप्रेता ॥२७॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** अथोत्थिते भगवति रोषावेशाद् उत्थितस्य कालियस्य फण-मण्डलानि दृष्ट्वा भगवतः कर्कश-मार्गस्य-गति-विशेषेण निनर्तिषा जाता । तद्-अनुरूप-वाद्यं **गन्धर्वादि-वधूभिर्** आबद्धम् इति दर्शयति---**तं नर्तुम् उद्यतम्** **अवेक्ष्य** इत्य्-आदि । तं श्री-कृष्णं **नर्तुम् उद्यतम् अवेक्ष्य** **तदा** तस्मिन्न् एव काले **गन्धर्वादि-वध्वः** प्रीत्या **मृदङ्गादि-वाद्य-गीताभ्यां** **पुष्पोपहार**-बलिभ्यां च **उपसेदुस्** तदीयं नृत्यम् उपचक्रुः । गन्धर्व-सिद्ध-चारण-वध्वो वाद्य-गीताभ्याम्, वध्व इति मधुर-कमल-करताल-घातेन वाद्यस्य माधुर्यम्, सौन्दर्य-विशेषेण च गीतस्य माधुर्यम्, मुनि-देव-वध्वः पुष्पोपहार-वलिभ्याम्, काश्चित् पुष्प-वृष्ट्या, काश्चिद् उपहारैः, सर्वेषां वध्व एवेति गन्धर्व-सिद्धादि-पुम्भ्यस् तत्-तद्-वधूनाम् एवातिहर्षो जातः, तद्-विषये तद्-विधानाम् अतिरतिमत्त्वात् ॥२७॥

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) : नर्तुं** नर्तितुं । **तदीय-**इति । **वाद्यं** विनैव स्व-मुखेनैवोच्चारितैस् थै-थै-शब्दैः प्रभुर् नृत्यति, तद् वयं **कं** समयं प्रति स्थिता इति विचार्येति भावः ॥२७॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** न च नर्तने सामग्री न्यूनतेत्य् आह---तम् इति । **नर्तितुम् उद्यतं मृदङ्गादि-वाद्यैर्** विनैव थै तथै शब्दम् उच्चारयन्तं प्रभुम् अवेत्य इत्य् अन्यद् विकासितार्थं **तदीयास्** तत्-सेवकाः ॥२७॥


______


**॥ १०.१६.२८ ॥**

**यद् यच् छिरो न नमतेऽङ्ग शतैक-शीर्ष्णस्**

**तत् तन् ममर्द खर-दण्ड-धरोऽङ्घ्रि-पातैः ।**

**क्षीणायुषो भ्रमत उल्बणम् आस्यतोऽसृङ्**

**नस्तो वमन् परम-कश्मलम् आप नागः ॥**

**श्रीधर-स्वामी (भावार्थ-दीपिका) : शतैक-शीर्ष्णः** शतम् एकानि मुख्यानि शीर्षाणि यस्य, तस्य **क्षीणायुषो**ऽपि पुनर् **भ्रमतो** **यद् यच् छिरो न नमते** स्तब्धतां न जहाति । नृत्य-च्छलेन **अङ्घ्रि-पातैस्** **तत् तन् ममर्द** । तदा च **आस्यतो** मुखेभ्यो **नस्तो** नासा-विवरेभ्यश् च **असृग् वमन्** ॥२७॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** *शतम् एकानि* *मुख्यानि* शिरांसि *यस्य* तस्याग्रे फणा-सहस्रोक्तेः । क्षिणायुषोऽपि क्षीण-बलस्यापि आयुर् वै घृतम् इत्य् अत्रायुः-शब्दो बल-परो\ऽस्ति यथा तथात्रापि । *स्तब्धताम्* उच्चताम् परम-कश्मलम्, अतीव-क्लेशं कश्मलं क्लेश-पापयोः इति धरणिः ॥२८॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) : एक**-शब्देन अन्यान्य् अपि बहूनि सन्तीति बोध्यते, अग्रे फणा-सहस्रोक्तेः । **क्षीणायुषो** मृत-प्रायस्येत्य् अर्थः । **आस्य-नासाभिर् असृजो वमनात्** तेन तत्-तद्-द्वार-निरोधात् ॥२८॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) : शतम् एकानि मुख्यानि शिरांसि** यस्य, तस्य अग्रे फणा-सहस्रोक्तेः । **यद् यत् न नमत्य्** उच्चीभवति, तत्रैव सहसारुह्य **अङ्घ्रि-पातैस्** **तान्** एव क्षणान् **ममर्द** । तदा च **आस्यतो** मुखेभ्यः **नस्तो** नासा-विवरेभ्यः **असृग् वमन्** ॥२८॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** तस्य शिरःसु मध्ये **यत् यत्** समुन्नमति **तत् तद्** एव पदा पाद-प्रहारेण अनुनमयन्, तस्मिन्न् अवसरे हृष्टैर् गन्धर्वादिभिर् वृष्यमाणैः पुष्पैः प्रपूजित इव प्रसन्नः सन्, तेषाम् एव हितार्थं दुष्टं तं दमयान् बभूव ॥२८॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) : शतम् एकानि मुख्यानि शीर्षाणि** यस्य, अग्रे फणा-सहस्रोक्तेः । तस्य **यद् यच् छिरो न नमते** उच्चीभवति, तत्रैव सहसा बलेनारुह्य अङ्घ्रि-पातस् ताल-रक्षणात् **ममर्द** स तद्-**आस्यतो** मुखेभ्यो **नस्तो** नासिका-छिद्रेभ्यश् च **असृक्** रुधिरं **वमन्** ॥२८॥


______


**॥ १०.१६.२९ ॥**

**तस्याक्षिभिर् गरलम् उद्वमनतः शिरःसु**

**यद् यत् समुन्नमति निःश्वसतो रुषोच्चैः ।**

**नृत्यन् पदानुनमयन् दमयाम्बभूव**

**पुष्पैः प्रपूजित इवेह पुमान् पुराणः ॥**

**श्रीधर-स्वामी (भावार्थ-दीपिका) :** पुनर् अपि **रुषा** उच्चैर् निश्वसतो **यद् यत् समुन्नमति,** तत् तत् **पदाघाते** **नानुनमयन्न्** **इह** अस्मिन्न् अवसरे हृष्टैर् गन्धर्वादिभिः शेषासनः **पुराणः पुरुष** इव यशोदा-नन्दनः **पुष्पैः प्रपूजितः** । यद् वा, तदा गन्धर्वादिभिः पुष्पैः प्रपूजितो गोपैः पुराणः पुमान् **इव** दृष्ट इति । यद् वा, पुष्पैः प्रपूजित इव प्रसन्नः सन् **दमयाम्बभूव** । हितं कृतवान् इत्य् अर्थः ॥२९॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) : गरलम्** विषम् । **समुन्नमति** उच्चैर् भवति । तत् तच् छिरः । गन्धर्वाणां देव-योनित्वेन भ्रमोऽनुचित इति मत्वा प्रकान्तरेण आह---*यद् वा* इति । गोपानाम् अपि वस्तुतो देवर्षित्वे तत्रापि स नोचित इति मत्वा *पुनर्* आह---*यद् वा* इति । *इत्य् अर्थ* इति---परमोऽनुग्रहो दण्डो भृत्येषु प्रभूनार्पितः इति न्यायेन तद्-धितम् एव चकऋएति भावः ॥२९॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** अधुना केवलम् **अक्षिभिर्** एवं[^१०७] विषम् **उच्चैर् वमतः** । अनेन तदानीम् अपि तीक्ष्न-दृष्टित्वम् अभिप्रेतम्, तत्त्वार्थ-पक्षे द्वयम् । अङ्घ्रि-पातैर् नृत्य-गत्या पादाब्ज-न्यास-विशेषैर् मर्दनं तज् जाति-स्वाभाविक-दोष---निरसनम् । किं वा, पादाब्ज-स्पर्श[^१०८]-विशेष-महा-सौभाग्य-लभनम्, अत एव तेन शिरसाम् उत्तम्भनं च क्षीणायुष्ट्वादिकं सहज-दुष्ट[^१०९]-बल-दर्पाद्य्-अपगमस् तद्-अर्थम् एव खलेषु दुर्विषमयास्यादि-स्थानेषु दण्डं दधत् । ततश् च प्रेमानन्द-मूर्च्छाप्तिस् तप्तश् च **गरलोद्वमनं** निजाशेषान्तर्-दोष-त्यागः, **रुषा** प्रणय-कोपेन ।

[^१०७]: अक्षिभिर् एव


[^१०८]: पाद-रज-स्पर्श


[^१०९]: सहज-नष्ट


यद् वा, अ-कार-प्रश्लेषेण न विद्यते रुट् यस्यां तया भक्त्येत्य् अर्थः । **दमयाम्बभूव** सहज-जाति-दोषं त्याजयामासेत्य् अर्थः । तेन च तत्त्वतो हितम् एवाकरोत् । तच् च तैर् अपि व्याख्यातम् । \"दययाम् बभूव\" इति पाठेऽपि क्वचित् ।

नन्व् ईदृशीम् अद्भुतां कृपां किम् इति कृतवान् ? इत्य् आशङ्क्य स्वयम् एव हेतुं वितर्कयति---पुष्पैर् इति । इह श्री-वृन्दावनान्तः श्री-यमुना-ह्रदे **पुराणः पुमान्** श्री-कृष्णोऽयं **पुष्पैः** प्रकर्षेण **पूजितः** । **इव** इत्य् उत्प्रेक्षायां वितर्क एव वा । पुराणः पुमान् इति पुरुषोत्तमत्वेनेत्य् अर्थः । यद् वा, पुरापि नव इति निरुक्त्या पूर्वतो वर्तमाणोऽपि नित्य-नूतन इत्य् अर्थः । यद् वा, पुरं श्री-मथुराख्यम् आनयति प्राणयतीति पुराणः पुमान् श्री-कृष्ण एव । अन्यत् समानम् इति ॥२९॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** सर्वाङ्ग-वैवश्येऽपि **अक्षिभिर् गरलम् उद्वमत** इति दुष्ट-स्वभाव-निर्देशः ॥२९॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) : तस्य** शिरस्सु मध्ये **यत् यत्** **सनुन्नमति** तत् तद् एव **पदा** पाद-प्रहारेण **अनुनमयन्** तस्मिन्न् अवसरे हृष्टैर् गन्धर्वादिर् वृष्यमाणैः **पुष्पः** **प्रपूजित इव** प्रसन्नः सन् तेषाम् एव हितार्थं दुष्टन्तं **दमयांबभूव** ॥२९॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) : तस्य** शिरःसु नृत्यन् कृष्णस् तेषु मध्ये **यद् यत् समुन्नमति** तत्-तद् एव **पदाङ्घ्रि**-प्रहारेणानुनमयन् तदा गन्धर्वादिभिर् वृष्टिः **पूष्पैः प्रपुजित इवाति** प्रसन्नस् तेषां हिताय तं नागं **दमयाम्बभूव** ॥२९॥


______


**॥ १०.१६.३० ॥**

**तच् चित्र-ताण्डव-विरुग्ण-फणातपत्रो**

**रक्तं मुखैर् उरु वमन् नृप भग्न-गात्रः ।**

**स्मृत्वा चराचर-गुरुं पुरुषं पुराणं**

**नारायणं तम् अरणं मनसा जगाम ॥**

**श्रीधर-स्वामी (भावार्थ-दीपिका) : अरणं** शरणम् ॥३०॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) : तस्य** कृष्णस्य **चित्र-ताण्डवेन** अद्भुत-नृत्येन **रुग्णं** भुग्नं **फणातपत्रं** फण-रूप-च्छत्रं यस्य सः । **उरु** महत् । **भग्न-गात्रो** मर्दिताङ्गः । **तम्** श्री-कृष्नम् ॥३०॥ \[अत्र विश्वनाथः\]

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** **तस्य** तत्त्वानिर्वचनीयं **चित्रं** विविधं भरतम् अनुयुक्त-भ्रान्ति-रेचकादि-गति-भेदात् । यद् वा, नृत्य-गत्यैव दृढ-प्रहरणात्, किं व, निग्रहायाचर्यमाणस्यापि तस्याग्रहे पर्यवसानाद् अद्भुतं यत् **ताण्डवं** तेन विशेषतो **रुग्नं** जात-व्रणं **भग्नं** वा **फणानां** सहस्रं यस्य सः । हे **नृपेति** यथा भवादृशां प्रजा-पालनाय दुष्टस्य निग्रहो दण्डोऽपि तत्त्वतो हितायैव, तथेति भावः । तत्त्वार्थ-पक्षे तु सर्व-फणेषु तादृश-नृत्येन तत्-साफल्यतोऽत्यन्तानुग्रह एव । तत्र विरुग्नेत्य् अनेन पूर्वोक्त-मर्दनवद् अनुग्रहभर-सम्पत्तये ताण्डवाधिक्यं द्योत्यते । एवं फणावर्ग-विरुग्नत्वादिना दुर्मदाद्य् अपगमाद्-दीनः सन्, तत्त्वार्थ-पक्षे---सहजान्तर्दोषक्षयेण च विशुद्ध-भावोत्पत्त्या श्री-भगवन्तं सस्मार, ततश् च तं प्रपन्न इत्य् आह-स्मृत्वेति । चराचराणं गुरुं जनकम्, यतः पुराणं पुरुषं सर्वेषाम् आद्यम् इत्य् अर्थः, यतो नारायणं लोक-पद्माकर-नाभिम् इत्य् अर्थः । किं वा, सर्व-जीवानाम् आश्रयम् । एते सर्वथा शरणापत्तौ हेतवः । **स्मृत्वा** विस्मृतम् अपि तं **मनसि** कृत्वा चिन्तयित्वा वा, तं **नारायणम्** एव शरणं गतः । मनसेति परमार्त्या तवास्मि इत्य् उक्तावप्यशक्तेः । यद् वा, मनसा शरण-गमने हेतुः---**पुराणम्** अन्तर्यामितया हृदय-रूपायां पुरि शेते सदा वर्तत इति तथा तम् इति । अन्यत् समानम् । तत्त्वार्थ-पक्षे---**तं** श्री-कृष्णं नारायणं स्मृत्वा, कुतः ? **चराचरात्** तन्मय-ब्रह्माण्डाद् अपि **गुरुं** गरिष्ठं महा-भारवत्त्वात्[^११०], किं च, पुराणं **पुरुषं** बाल्येऽप्य् अवालम् इत्य् अर्थः[^१११], नृत्यादि-कला-विशेषात्, अतस् तम् एव शरणं **गतः** ॥३०॥

[^११०]: भगवत्त्वात्


[^१११]: बालो\ऽबालम् इत्य् अर्थः


**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) : तस्य** यद् वा अनिर्वचनीयं **चित्रं** विविधं भ्रान्ति-रेचकादि-गति-भेदं यत् **ताण्डव** तेन विचेषतो **रुग्णं** जात-व्रणं **भग्नं** वा **फणानां** सहस्रं यस्य सः । अथ साक्षात् श्री-चरण-कृत-दण्डात् सहजान्तर् दोषक्षयेण श्री-बलिवत् तत् स्पर्शादि विशुद्ध-भावोत्पत्त्या च श्री-भगवन्तं ज्ञातवान् प्रपन्नश् चेत्य् आह---स्मृत्वेति । **तं** श्री-कृष्णः **चराचराणां गुरुं** जनकत्वादेः यतः **पुराणं पुरुषं** सर्वेषाम् आद्यम् इत्य् अर्थः । यतः **नारायणं** लोक-पद्माकारनाभिम् इत्य् अर्थः । किं वा, सर्व-जीवानाम् आश्रयम् एते सर्वथा शरणापत्तौ हेतवः स्मृत्येति प्राचीनेन तेन शतशः श्रुतस्यापि तस्य दौरात्म्यमान-राहित्यात् मनसेति परमात्त्यं तवास्मीत्य् उक्ताव् अप्य् अशक्तेः । यद् वा, मनसो शरण-गमने हेतुः पुरुषम् अन्तर्यामितया हृदय-रूपाणां पुरि शेते सदा वर्तत इति तथा । यद् वा, तं श्री-कृष्णं नारायणं **स्मृत्वा** स्व-पत्नीभ्यस् तथा श्रुतम् अनुसन्धाय शेषं प्राग्वत् ॥३०॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) : तं** श्री-कृष्णं **नारायणं स्मृत्वा** सपत्नीभ्यः श्रुतम् अनुसन्धाय एवं शरणापत्त्या क्षान्तवन्तम् अपि तद्-अपेक्षया शिरस्य् एव स्थितं तत्-पत्न्यः प्रपेदिरे इत्य् आह---कृष्णस्येति द्वाभ्याम् । गर्भज-गत इति विभुत्वात् भुवि कायं निधायेति तत्र मध्य-द्वीपः सूचितः ॥३१-३६॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** परम-भक्ताभिस् तत्-पत्नीभिः कृपा-रूपं भक्ति-बीजं पूर्वम् उप्तम् अपि पूर्व-पूर्वापराध-जनित-क्रौर्य-दोष-व्याप्ते कालियस्य तस्यान्तः-करणे दुष्ट-क्षेत्रे इव परोढुम् असमर्थम् एवासीत् । तदा तु श्री-चरण-स्पर्शेन तत्-कृत-दण्ड-प्राप्त्या च तत्-तद्-दोष-क्षये सति सहसैव तद्-भक्ति-बीजम् अङ्कुरितं बभूवेत्य् आह---स्मृत्वेति । मद्-वैरिणो गरुडाद् अप्य् अस्य परः सहस्र-गुणाधिकं बलं मयोपलब्धं, तस्मान् मत्-पत्नीभिर् उपदिष्ट-भक्तिकोऽयम् एव परमेश्वर इति स्वीय-स्मृति-गोचरीकृत्येत्य् अर्थः । **चराचर-गुरुम्** इत्य् असाधारणं बलं दर्शयन्न् अहम् एव परमेश्वर उपास्य इति मूढम् अपि मां ज्ञापयन् कृपया मच्-छिरो ऽर्पित-चरणो गुरुर् भवान् प्रसीदति **तम्** इमम् अहम् इदानीं शरणं यामीति । **अरणम्** शरणम् ॥३०॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** शेष-देवानुग्रहावाप्त-हरि-भक्तिभ्यः स्वा-पत्नीभ्यः श्रुतो\ऽपि हरि-महिमा कालियस्य हृदि क्रौर्यादि-दोषान् नोदितः अधुना तु तच्-चरण-स्पर्शेन तद्-विमर्दन-दण्डेन च तद्-दोष-परिक्षयात् तत्र तद्-उदयो बभूवेत्य् आह---तच् चित्रेति । पत्नीभ्यः श्रुतं महिमानं **स्मृत्वा** विचिन्त्य **तं पुरुषं अरणं शरणम्** ॥३०॥


______


**॥ १०.१६.३१ ॥**

**कृष्णस्य गर्भज-गतोऽतिभरावसन्नं**

**पार्ष्णि-प्रहार-परिरुग्न-फणातपत्रम् ।**

**दृष्ट्वाहिम् आद्यम् उपसेदुर् अमुष्य पत्न्य**

**आर्ताः श्लथद्-वसन-भूषण-केश-बन्धाः ॥**

**श्रीधर-स्वामी (भावार्थ-दीपिका) : गर्भे** जगन्ति यस्य तस्यात्-भारेणावसन्नम् आक्रान्तम् । **पार्ष्णिः** पाद-पृष्ठम् । **आद्यं** श्री-कृष्णम् । **श्लथन्तो** विस्रंसमाना वसनादयो यासां ताः ॥३१॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** गर्भ-*जगत* इति । रोम-विवरान्तर् निविष्टानन्त-ब्रह्माण्डत्वाद् इति भावः । क्वेदृग् विधावगणि-ताण्डवराण्डवराण्ड-चर्यावाताध्वरोम-विवरस्य इति परमेष्ठ्य् उक्तेः । बहिर् मुखोऽयं भगवत् कृत-दण्डेन म्रियते चेन् म्रियताम् वयं विधवा भूत्वा भगवन्तं भजामेति । यदा तु भक्त्या शरणं गतस्य तस्य पत्युर् दैन्य-निर्वेद-विषाद-वितर्कमत्वादि-सञ्चारि-लक्षणं ददृशुर् मुखाद्य् अङ्गेषु तदैवाहोऽयम् अस्मद् भाग्यवशाद् वैष्णवोऽभूत् तद् अस्य रक्षणे यताम् अह इति संहतास् तत्र जात-स्नेहत्वडार्ताः श्री-मच्चरण-सन्निधिम् आजग्मुः ॥३१॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) : गर्भज-गत** इति भरातिशये उत्प्रेक्षा ॥३१॥

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** एवं शरणापत्त्या प्रसन्नेऽपि श्री-भगवति तत्-पत्नीः प्रति प्रसाद-विशेषार्थं तासां माहात्म्यं दर्शयितुं तम् अत्यजति सति पतिप्रपत्त्यादिकोपन्न-सन्-ज्ञानानाम् आदौ सम्यक्-प्रपत्तिम् आह---कृष्णेष्येति द्वाभ्याम् । **आतपत्र**-रूपकेण **फणानां** **परिरुग्णतया** तस्य राज्यश्रियोऽपि भ्रंशः[^११२] सूच्यते । **उपसेदुः** पार्श्वे **जग्नुर्** **आर्तत्वाद्** एव **श्लथद्**-**वसनादिका** इति महा-दैन्यम् उक्तम् ॥३१॥

[^११२]: विभ्रंशः


**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** एवं शरणापत्या त्यक्त-चरणाघात-दण्डे सम्यक् प्रसन्ने यासां स्व-भक्तानाम् अपि दुष्ट-स्वामि-सङ्कोचाद् अनागत-चरीणां सम्बन्धेन स्वयम् एव तस्य तस्य तादृक्त्वं साधितं तद् अपेक्षान्यायेति तद् अर्थम् एव ताभ्यस् तादृश-प्रसाद-दर्शनार्थम् एव च शिरस्य् एव विलम्बमाने श्री-भगवति तासां प्रतिपत्तिम् आह---कृष्णस्येति द्वाभ्याम् । **गर्भज-गत** इति विभुत्वाद् उक्तं न चान्तर् न बहिर् यस्य \[भा।पु। १०.९.१३\] इति न्यायेन गर्भ-शब्देन ह्य् अत्रान्तरम् उच्यते ततो व्याप्त-सर्वस्येत्य् अर्थः । तथापि जगत् स्पर्शाभावस् तु दर्शितः मया ततम् इदं सर्वम् \[गीता। ९.४\] तस्मिंश् चैवम्भूते भारतायाः कैमुत्याद् यत् कालियादेः सर्वस्यापि चूर्णत्वं न जायते तत् खलु तस्येच्छामय-निज-शक्ति-प्राकट्यस्योपेक्षात् एव सम्भवतीति भावः आतपत्र-रूपकेण **फणानां** **परिरुग्णतया** तस्य बाह्यश्रियो विमर्शः सूचितः उपसेदुः पार्श्वे जग्मुः आर्तत्वाद् एव **श्लथद्** वसनादिकाः इति महा-दैन्यम् उक्तम् ॥३१॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** एवं नृत्यतस् तस्य पादाघातेन तालत्याग-समयातिशय-शब्देन भुग्नशिरसं पतिम् आलोक्य नागपत्न्यः समुपतस्थुर् इत्य् आह---कृष्णस्य गर्भ-जगत इत्य्-आदि । **गभ-जगद्** यस्य स तथा । कोऽर्थः ? गर्भे उदरे स्वीकृतं जगद्येन । न तु सदैव तस्योदरे जगत् तिष्ठति तदा सर्वदैव सर्वस्यैव दुःसहः स्यात्, अपि तु ऐच्छिक्या प्रकाशिक्या योग-मायया जगतो यावान् भरस्तावान् तस्मिन्न् एव स्व-वपुषि सञ्चारित इति तेन तत्-**पार्ष्णि** प्रहार---**रुग्णं** **फणा-रूपम् आतपत्रं** यस्य, तद् दृष्ट्वा **आद्यं** तं श्री-कृष्ण-मनुष्य कालियस्य **पत्न्य** आर्ताः सत्य **उपसेदुः** । आतन्त्वे हेतुः---**शलथद्**-वलयेत्य् आदि ॥३१॥

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) : गर्भे** जगन्ति यस्य तस्य, अत एवातिभरेण **आद्यं** श्री-कृष्णम् **आर्ता** इत्य् एतावत्-काल-पर्यन्तं या पत्याव् उदासीना एवासन्, बहिर्-मुखो ऽयं भगवत्-कृत-दण्डेन म्रियते चेत् म्रियताम्, वयं विधवा भूत्वा भगवन्तं भजामेति, यदा तु मनसा शरणं **गतस्य** तस्य पत्युर् दैन्य-निर्वेद-विषाद-वितर्कम् इत्य्-आदि-सञ्चारि-लक्षणं मुखाद्य्-अङ्गेषु ददृशुस् तद् एवाहो अस्मद्-भाग्य-वशाद् अयं वैष्णवो ऽभूत् तद् अस्य रक्षणे यतामहे इति । संहतास् तास् तत्र जात-स्नेहत्वाद् **आर्ताः** श्रीमच्-चरण-सन्निधिम् आजग्मुः ॥३१॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** अथ कालियस्य शरणापत्तेः प्राक् तत्-**पत्न्यो** हरि-विमुखोऽयं तत्-कृतेन दण्डेन म्रियतां वयं वैधव्य-दशयेव हरिं भजाम इति पत्वावपि उदासीनास् तस्थुरथ दैन्यादि-चिह्नैर् इति तच्-चरणापत्तिकास् तत्-प्राणत्राणाय प्रपेदिरे इत्य् आह\--कृष्णस्येति गर्भे जगन्ति यस्य अत एवातिभरेणावसन्नं निपीडितमहिं स्वपतिं दृष्ट्वा **आद्यं कृष्णम् उपसेदुस्** तच्-चरणान्तिकम् आजग्मुः ॥३१॥


______


**॥ १०.१६.३२ ॥**

**तास् तं सुविग्न-मनसोऽथ पुरस्कृतार्भाः**

**कायं निधाय भुवि भूत-पतिं प्रणेमुः ।**

**साध्व्यः कृताञ्जलि-पुटाः शमलस्य भर्तुर्**

**मोक्षेप्सवः शरण-दं शरणं प्रपन्नाः ॥**

**श्रीधर-स्वामी (भावार्थ-दीपिका) : ताः शरणं प्रपन्नाः** सत्यस् **तं प्रणेमुः** । **सुविग्न-मनसो**ऽतिविह्वल-चित्ताः । **भुवी**ति तस्मिन् स्थाने जलाधस्ताद्वा तीरे वा । **शमलस्य** पापात्मनोऽपि **भर्तुर् मोक्षेप्सवः** । भर्तुर् यच् छमलं तस्य वा । **भूत-पतिं** प्राणि-मात्रस्य पतिम् । **शरण-दम्** आश्रय-प्रदम् ॥३२॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** ता नागपत्न्यः । तम् श्री-कृष्णम् । पुरस्कृता अग्रे कृता अर्भा बाला याभिस् तास् तथा । *जलाधस्थजैलगतो* नन्तुं दर्शनमृतेऽशक्य इत्य् अरुच्य् आह---*तीरे वे*ति । याद् वा, **भुवी**त्य् उक्तेर् ह्रदस्य मध्ये द्वीपास्ति यत्र स्थितः कृष्णः कालिय-वेष्टितो गोकुल-जनैर् अदृश्यतेति ज्ञेयम् अत्र । **साध्वीनां** स्त्रीणां *पापे*ऽपि भर्तरीश्वर-दृष्टिर् एवोचिता न त्व् अन्यथा । पाप-दृष्टिकरणे साध्वीत्वहतेर् अर्थान्तरम् आह---**भर्तुर्** इति । कृतान्जलि-पुटा इत्य् उक्ते स्तासां काम-रूपत्वं प्रतीयते, अन्यथास्तुतिकरणादिकम् अपि दुर्घटं स्याद् इति भावः ॥३२॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** सुविग्नं पति-मरण-शङ्कयाति-भीत-मति-दुःखितं वा **मनो** यासां **ताः**, अयं प्रणामे प्रपत्तौ वा परम-दैन्येन गुण-विशेष उक्तः, **भुवि** **कायं निधाय**, दण्डवन् निपत्य् एत्य् अर्थः । **पुरस्कृतार्भत्वं** कृपा-जननार्थम् ।

ननु, **भर्तुर्** अपराधेन कुतो न बिभ्यति स्म ? तत्राह **भूतानां** प्राणिणां सर्वेषाम् अपि **पतिमनन्य**-गतित्वा-द् इत्य् अर्थः, अत एव भर्तुर् यत् **शमलम्** अपराधस् तस्य मोक्षं मर्षणम् इच्छन्त्यः, । किं वा, पञ्चम्य् अर्थे षष्ठी, शमलान् मोक्षेच्छव इत्य् अर्थः । यद् वा, अपराधिनापि भर्तुर् **मोक्षः** संसार-दुःख-ध्वंसस् तद् इच्च्ववः । कुतः ? **साध्व्यः** परि-व्रताः श्री-कृष्ण-भक्तिमत्यो वा । अतस् तस्माद् अपि आसु तत् पादानुग्रह-विशेषो युक्त एवेति भावः । **शरणदं** तद्-हृदाश्रय-प्रदम्, अन्यथा श्री-वृन्दावन-मध्ये तत्र निवासासम्भवः । यद् वा, रक्षक-नियोजकं यद् अन्येन केनापि रक्ष्यते, तत् तस्यैव प्रेरणाद् इत्य् अर्थः । अतस् तासां तद्-रक्षा-हेतु-प्रपत्त्यादिकं तेनैव सम्पादितम् इति भावः । शरणं **प्रपन्नाः** रक्ष रक्षेत्य् आर्त-स्वरेण शरणागतया तमाश्रिताः यद् वा, शरणं सर्वापद्भ्यो रक्षितारं तथैवाश्रिताः । किं वा, स्तोतुं प्रवृत्ताः सत्य इत्य् अर्थः । तत्वार्थ-पक्षे---अपराधो योग्यो\ऽस्यापि \[श्री-कृष्ण-भक्ति-परायण-तत्-पत्नी\] तच् चुम्बनादि-प्रवृत्तेः, । किं वा, दुर्विषज्वालया श्री-वृन्दावनवर्ति-प्राणि-हिंसातः । एवम् अन्यद् अपि ऊह्यम् ॥३२॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) : सुविग्नं** पतिमरण-शङ्कया तद् अप्य् अपराध-शङ्क्या वातिभीतम् अति-दुःखितं व **मनो** यासं **ताः,** अयं प्रणामे प्रपत्तौ व परम-दैन्येन गुण-विचेष उक्तः **भुवि** **कायं** **निधाय** दण्डवन् निपत्येत्य् अर्थः । एवं हृदस्य मध्ये कश्चित् द्वीपो बोधते यत्र क्रीडा-विशेषार्थम् उत्थितः श्री-कृष्णः कालियेनावृतो गोकुल-जनैर् अदृश्यतेति वर्णितं **पुरस्कृतार्भत्वं** कृपा-भजनार्थम्,

ननु, **भर्तुर्** अपराधेन कुतो न बिभ्यति स्म ? तत्राह---**भूतानां** प्राणिनां सर्वेषाम् अपि **पतिं** तासां तादृशतया स्फुरितं तस्माद् भयेऽपि कुत्रान्य् अत्र गन्तव्यम् इति भावः । अत एव भर्तुः भर्त्रा यः **शमलस्य मोक्षस्** त्यागः तम् इच्छन्त्यः कुतः **साध्व्यः** पति-व्रताः श्री-कृष्ण-भक्तिमत्यश् च ॥३२॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) : तास्** तं प्रथमं **प्रणेमुः**, **भुवी**ति ह्रदस्य मध्ये कश्चिद् द्वीपो बुद्ध्यते, यत्रैव स्थितः कृष्नः कालिय-वेष्टितो गोकुल-जनैर् अदृश्यतेति ज्ञेयम् । पुरः कृष्णस्याग्रे कृता **अर्भा** बाला याभिस् ता इति कृपा-जननार्थम् ॥३२॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** पुरस्मृतार्भा इति दयोत्पादनाय **भुवि** कामं **निधाये**ति हृद-मध्ये काश्चिद्-द्वीपो बुध्यते यत्रैव कालियो हरिमवेष्टयन् **शमलस्य** सापराधस्य ॥३२॥


______


**॥ १०.१६.३३ ॥**

**नागपत्न्य ऊचुः---**

**न्याय्यो हि दण्डः कृत-किल्बिषेऽस्मिंस्**

**तवावतारः खल-निग्रहाय ।**

**रिपोः सुतानाम् अपि तुल्य-दृष्टेर्**

**धत्से दमं फलम् एवानुशंसन् ॥**

**श्रीधर-स्वामी (भावार्थ-दीपिका) :** प्रथमं तावत् कुपितं भगवन्तं दण्डानुमोदनेनोपशमयन्त्यः स्तुवन्ति---न्याय्यो हीति । तत्र---

> दण्डानुमोदनं षड्भिर् दशभिश् च हरेर् नतिः । >
> प्रार्थनं पञ्चभिः श्लोकैस् ततः पन्नग-योषिताम् ॥

न च निग्रहानुग्रह-लक्षणं वैषम्यं तवास्तीत्य् आहुः---**धत्से दमम्** इति । **अनुशंसन्न्** आलोचयन् ॥३३॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** *कुपिता*नुनय-कोविदा नागाङ्गना आहुः---*दण्डानुमोदनं* दण्ड-प्रशंसा षड्भिः श्लोकैर् अष्टत्रिंशद् अन्तैः, ततो दशभिर् अष्टचत्वारिंशद्-अन्तैः, ततः पञ्चभिस् त्रिपञ्चाशद्-अन्तैः । पन्नग-योषितां सर्प-स्त्रीणां न्यायाद् अनपेतो **न्याय्य** उचितः । **अस्मिन्** सर्पे । *निर्ग्रहानुग्रह*-कर्तृत्वेन किम् अहं *विषमस्* तत्राहुः---*न चेति* । **रिपोः सुतानाम्** इति षष्ठ्यौ सप्तम्य्-अर्थे । रिपौ सुतेषु चेत्य् अर्थः । **दमं** दण्डं, **खलो**\ऽयं दण्डार्ह इत्य् *आलोचयन्न्* इति भावः । **फलम्** इति पाठे तु अपराधानुरूपं फलं विचारयन्न् इत्य् अर्थः । यद् वा, रिपोः सुतानां रिपु-सुतेषु, अपिना स्व-सुतेषु, च तुल्य-दृष्टे रिपोर् अपि पुत्रस्य प्रह्लादस्य शिष्टस्य पालन-दर्शनात्, स्वस्यापि सुतस्य नरकासुरस्य वध-दर्शनाच् चेति भावः । न च **खल-निग्रहे**\ऽपि नैर्गृण्यम् *इत्य् आहुः*---**धत्स** *इति* । खलत्व-हेतुकनाना-नरक-दुःखोपशम-पूर्वक-नित्य-सुख-मय-मोक्ष-*लक्षणं* **फलम्** एव दीयते मयेत्य् अनुशंसन् कथयन्न् एव दमं **दण्डं** धत्स इति ॥३३॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** कृतं किल्बिषम् अपराधो येन तस्मिन् । न्याय्यत्वे हेतुः---तवेत्य्-आदि । यद्यपि तत्त्वतः प्रेम-भक्ति-विस्तारणायावतारः, तथापि **खल-निग्रहे** सत्य् एव तत् सम्पद्यत इत्य् आशयेन । किं वा, दण्ड-प्रसङ्गानुसारेण खल-निग्रहायेत्य् उक्तम् । **फलं** हितम् एवालोचयन्, अतो वैषम्यं किञ्चित् तत्र कुत्रापि न भजसीत्य् आहुः---रिपोर् इति । षष्ठी सप्तम्य्-अर्थे दुःख-भावेन द्वेष्टरि साधुत्वेन सुतवत् स्नेह-विषयेष्व् अपि तुल्य-दृष्टिः सन्, अन्यथा तत्-तद्-धितासिद्धिः ।

यद् वा, **रिपोः सुतानाम्** अपि **कृत-किल्बिषाणां** सतां **दमं धत्से** । कथम् ? तुल्य-दृष्टिः सन्, रिपौ सुतेष्व् अपि साम्येनेत्य् अर्थः । रिपोर् इत्य् एकत्वं जात्य्-अपेक्षया । षष्ठ्य्-अन्त-पाठे परमेश्वरत्वेन तत्र तत्र तुल्य-दृष्टिर् अपि तव । अन्यत् तथैव । अयम् एव पाठस् तेषां सम्मतः ।

धत्से **दमम्** इति धारणाद् अन्यथा विशेषणत्वेन वर्तमानस्य रिपोर् इति-आदेः सर्वस्यापि धार्यत्वेन रिपोर् इति लिखनोपपतिः । यद् वा, फलम् एवेति लेख्ये लेखक-भ्रमात् धत्से दमम् इति फलम् एवेत्य्-आदिनैव वैषम्य-परिहार-सिद्धेः । एवं प्रथमान्त-पाठस् तेषाम् अपि सम्मतः स्यात् । तत्र यद्यप्य् अत्रानुग्रह-प्रसङ्गो नास्ति, तथापि निग्रहानुग्रह-लक्षणम् इति व्याख्या सुतेष्व् अनुग्रह-सम्भावनया । किं वा, तुल्य-दृष्टित्वादिनानुग्रहस्यापि सूचनाद् इति । अथवा दण्डस्य **न्याय्यत्वे** हेतुः---कृतेति । विशेषतश् चातिदुष्टे तवायं दण्डो योग्य एवेत्य् आहुः---**तवे**ति । दमं खलानां धत्से । प्रथमान्त-पाठे दमस्य साम्ये तात्पर्यम् ।

ननु, तर्हि सर्वत्र गीयमानं परंअ-दयालुत्वं नाम कथं सिद्ध्येत् ? तत्राहुः---फलम् एवेति हितार्थम् एव तद्-आचरणाद् इत्य् अर्थः । अन्यत् समानम् ॥३३॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** अस्मिन् दण्डो न्याय्य एव । तत्र हेतुः---कृतानि किल्बिषाणि गरुडे श्री-यमुना-वृण्दावनयोस् तज्-जीव-समूहे श्री-भगवति च अपराधा येन तादृशे यस् तवावतारः प्राकट्य-मात्रं खलानां साधु-द्रोहिणां निग्रहाय भवति एवं साधूनाम् अनुग्रहाय चेति सूचितम् । अन्यथा तु न निग्रहो न चानुग्रह इत्य् आह---रिपोर् इति । **रिपूणां** **सुतानां** च सम्बन्धे च तुल्या दृष्टिर् यस्य, तादृशस्य न च **खल-निग्रहे**\ऽपि नैर्घृण्यम् इत्य् आह---**धत्स** इति । **फलं** नाना-नरकादि-दुःख-हेतुत्व-खलत्वोपशम-पूर्वकं नित्य-सुख-दान-लक्षणम् ॥३३॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** प्रथमं स्तुवत्यः कोपम् उपशमयितुं दण्डम् अनुमोदयति---न्याय्य इति। अनेन साधु-द्रोह-लक्षणस्य स्व-खलत्वस्य फलम् अवश्य-प्राप्यं प्राप्तम् इति भावः । शिष्ट-पालन-दुष्ट-निग्रह-कृतस् तव तु क्वापि वैषम्यं नैवास्तीत्य् आहुः---रिपोः सुतानां रिपु-सुतेषु । अपि-कारात् स्व-**सुतेषु** च तुल्य-दृष्टिस् त्वम् । **रिपोर्** अपि सुतस्य शिष्टस्य प्रह्लादस्य पालन-दर्शनात्, स्वस्यापि सुतस्य नरकासुरस्य वध-दर्शनाच् चेति भावः ।

न च **खल-निग्रहे**ऽपि नैर्घृण्यम् इत्य् आहुः---धत्स इति । खलत्व-हेतुक-नाना-नरक-दुःखोपशम-पूर्वक-नित्य-सुखमय-मोक्ष-लक्षणं फलम् एव दीयते मयेत्य् अनुशंसन् कथयन्न् एव **दमं दण्डं धत्से** ॥३३॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** नागपत्न्य् ऊचुर् इति---

> षड्भिर् दण्डस्य युक्तत्वं दशभिः प्रभोः । >
> पञ्चभिः प्रार्थना चेति स्तुतिः कालिय-योषिताम् ॥

तत्र प्रथमं कोपोपशमनार्थ पति-दण्दास्य युक्तत्वम् आहुर् **न्याय्य** इति **खलेनानेन** खलतायाः **फलम्** अवश्यं प्राप्यम् इत्य् अर्थः । साध्व-साधुत्राण-दण्डनकत्तस् तव न वैषम्यम् इत्य् आह---**रिपोः सुतानाम्** अपि स्व-सुतानां च तुल्य-दृष्टेः रिपु-सुतस्य साधोः प्रह्लादस्य त्राणात् स्वसुतस्यासाधोः भौमस्य विनाशाच् चेत्य् अर्थः । न च खले **दण्डो** वैषम्यम् इत्य् आह---**धत्से** इत्य् अनेन दण्डेन **साधुत्वं भावीति** फलम् एवाभिशांसन् दमं धत्से इति ॥३३॥


______


**॥ १०.१६.३४ ॥**

**अनुग्रहोऽयं भवतः कृतो हि नो**

**दण्डोऽसतां ते खलु कल्मषापहः ।**

**यद् दन्दशूकत्वम् अमुष्य देहिनः**

**क्रोधोऽपि तेऽनुग्रहम् एव सम्मतः ॥**

**श्रीधर-स्वामी (भावार्थ-दीपिका) :** "निग्रहोऽप्य् अनुग्रहायं" इत्य् उक्तम्, इदानीम् अनुग्रह एवायं न निग्रह इत्य् आहुः, अनुग्रह इति । **नो**ऽस्माकम् । यस्माद् **अमुष्य** सर्पत्वं दृश्यते, अतस् तन् मूल-पाप-निवर्तको **दण्डोऽनुग्रह** एव **क्रोधत्वेन** प्रतीयमानोऽपीत्य् अर्थः ॥३४॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** पूर्वं निग्रह-दृष्टिर् अस्माकं प्रमादो\ऽतः क्षम्यताम् *इत्य् आहुः---निग्रहो\ऽपीति* । **असताम्** असद्योनि-प्राप्तानाम् । *यस्मात्* पापात् । **अमुष्य** अस्मत्-पतेः । **दन्दशूकत्वम्** । *तन्-मूल-पाप-निवर्तकः* सर्प-योनि-कारणी-भूताघ-निवर्तको **दण्डो\ऽतः** पाप-निवर्तकत्वाद् **अनुग्रह** एवेति सम्बन्धः । इत्य् अर्थ इति---क्रोधो\ऽपि देवस्य वरेण तुल्यः इत्य् उक्तिम् आश्र्त्य लोक-दृष्टौ निग्रहो\ऽपि फलतो\ऽनुग्रह एवेति भावः ॥३४॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) : नो**\ऽसताम् इति पुंस्त्वेन निर्देशः कालियादि-सङ्ग्रहात् । **हि** यतः । **खलु** निश्चितम् । **देहिनो** विचित्रं देहं प्राप्नुवतो\ऽपि । **एव**-शब्देन कथञ्चिद् अपि न निग्रह इति बोध्यते । सम्यङ्-मतो\ऽस्माभिर् विद्वद्भिर् वा । अन्यत् तैर् व्याख्यातम् ।

यद् वा, नो\ऽस्मान् प्रति, यतो **दण्डो\ऽसतां** सर्वेषां **कल्मषाम्** अहो दुर्वासनोन्मूलकः । तच् चेदं साक्षाद् अनुभूयत इत्य् आहुः---देहाभिमानिनो\ऽप्य् **अमुष्य** महापराधिनो\ऽप्य् अस्य सर्पत्वस्य यद् अपसरणं दृश्यते भवतीति वा शरणापत्त्या सद्-बुद्ध्य्-उत्पत्तेर् अतो दण्ड-हेतुः **क्रोधो\ऽप्य् अनुग्रह** एवेति सम्मतः ।

यद् वा, असतां कल्मषापहतो\ऽपि **ते** त्वया दण्डो न कृतः, **यद्** यस्माद् अमुष्य सर्पत्वं शरीरम् इत्य् अर्थः । तथास्य क्रोधो जाति-स्वभावो\ऽनुग्रहे निमित्त एव त्वया सम्मतः , भोग-परिवेष्टन-स्वीकारात्, तथा फणेषु क्रोधेनोन्नम्यमानेषु परम-हर्षेण नृत्याचरणाच् च ॥३४॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) : हि** निश्चितं, **नो**\ऽस्मान् प्रतिदण्डो दण्डत्वेन दृश्यमानो\ऽत्ययम् **अनुग्रह** **एव भवता कृतः**, यतस् **ते** त्वया कृतः सो\ऽयम् असतां **कल्मषापह** एव स्यात् । **यद्** यस्मात् कल्मषाद् **अमुष्य** **देहिनः** कर्मभिर् नाना-देहं प्राप्नुवतः सम्प्रति **दन्दशूकत्वं** जातं कृते त्व् अनुग्रहे निरन्तर-भवद्-आवेशेन जीवन्-मुक्तत्वात् दन्दशूकत्वाभास एव स्थास्यतीत्य् अर्थः । तस्मात् **क्रोधो\ऽपीत्य्** आदि ।

यद् वा, असतां कल्मषापओ\ऽपि ते त्वया दण्डो नो कृतो कृतः यद् यस्मात् अमुष्य सर्पत्वं सर्प-शरीरं तत् **खलु** अनुग्रहे निमित्ते त्वया **सम्मतम् एव**, तथा क्रोधो जाति-स्वभावो\ऽपि अनुग्रहे निमित्त एव त्वया सम्मतः अङ्गीकृतः स्व-क्रीडार्थं योजित इत्य् अर्थः । भोग-परिवेष्टन-स्वीकारात् तथा फणेषु क्रोधेनोन्नम्यमानेषु परम-हर्षेण नृत्याचरणाच् च ॥३४॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** तस्मात् दुष्टेष्व् अपि तव वस्तुतस्त्व् **अनुग्रह एव** निग्रहाकार इत्य् आहुः, **अनुग्रह** इति । **नो** ऽस्माकं **दण्डः कल्मषं** प्राचीन-विविध-पापम् अपहन्तीति सः, यतः कल्मषात् **अमुष्य** देहिनो जीवस्य **द्वन्द्वशूकत्वम्** तस्मात् **क्रोधो** ऽपीत्य्-आदि ॥३४॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** निग्रहोऽनुग्रहायेत्य् उक्तम् इदानीं सोऽनुग्रह एवेत्य् आहुः । अहेर् **अयं दण्डोऽनुग्रह एव कृतः असतां ते दण्डो** यतः **कल्मषापहो** भवति । यतः कल्मसाद् **अमुष्य देहिनो** जीवस्य **दन्दशूकत्व**ं सर्पत्वम् अभूत् तस्माद् **अक्रोधोऽपीत्य्**-आदि क्रोधत्वेन प्रतीतोऽपि दण्डोऽनुग्रह एव सतां **सम्मतः** । इत्थं वारोषणो **ह्य्** असु देव इति स्मृति सङ्गता ॥३४॥


______


**॥ १०.१६.३५ ॥**

**तपः सुतप्तं किम् अनेन पूर्वं**

**निरस्तमानेन च मानदेन ।**

**धर्मोऽथ वा सर्वजनानुकम्पया**

**यतो भवांस् तुष्यति सर्वजीवः ॥**

**श्रीधर-स्वामी (भावार्थ-दीपिका) :** महांश् चायम् अनुग्रह इति तस्य पूर्व-पुण्यम् अभिनन्दन्ति, तप इति । स्वयं मान-रहितेनान्येभ्यो **मानदेन** च । सर्वं जीवयतीति **सर्व-जीवः** ॥३५॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** अहो अस्य भाग्यम् इत्य् आहुः---महांश् चेति । **अनेन** सर्पेण । **पूर्वं** पूर्व-जन्मनि । **यतस्** **तप** आदेः । **सर्व-जीवः** सर्वात्मा ॥३५॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) : यतो भवांस् तुष्यती**त्य् अस्यायम् अभिप्रायः तोषश् चेत् तव न भवति, तदा अपराद्धो\ऽयं फणिपतिस् तदैव व्यापादितो\ऽभविष्यत् न तच् चेत् तेन तव तोषश् च प्रसादश् चानुमतः प्रसाद-हेतुस् त्व् **इह** जन्मनि नास्य दृश्यते ॥३५॥

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** तपः स्व-धर्माचरणं कृच्छ्रादिकं वा, सुष्ठु **तप्तं** कृतम् । सौष्ठवम् एव दर्शयति---निरस्तेति । विशेषण-द्वयेन मद-मात्सर्यादि-कृत्-स्वभावकस्य **तत्पसस्** तत्-तद्-अभावेन सुष्ठुत्वम् । तेन च तस्य सन्तोषम् असम्भाव्य पक्षान्तरम् आहुः---धर्म इति । कृत इति शेषः । **सर्व-जनानुकम्पये**ति **सर्व-जीवेष्व्** अहिंसा-लक्षणो हिताचरण-लक्षणश् चेत्य् अर्थः । **पूर्वम्** इत्य् एतज्-जन्मनि तत्-तद्-असम्भवात् । **यतस्** तप-आदेः सर्वे जीवा यस्येति जीवेषु सर्वेषु मान-मात्सर्य-हिंसाद्य्-अभावेन सम्मानानुकम्पादिषु च स्वत एव तत्-प्रभोस् तोष-सिद्धेः ॥३५॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** तपः कृच्छ्रादि सुष्ठु तप्तं कृतम् । सौष्ठवम् एव दर्शयति---निरस्तेति विशेषण-द्वयेन । तेन चेच्छिकेन तस्य सन्तोषम् असम्भाव्य पक्षान्तरम् आहुः---धर्म इति । स्व-**धर्मो** नित्यः कृत इति शेषः । एवं स्वरूपेण सामर्थ्यम् उक्त्वा विशेषणेनाप्य् आहुः---**सर्व-जनानुकम्पये**ति । अनुकम्पा सर्वात्मना हिताचरणं तत्-पूर्वक इत्य् अर्थः । **पूर्वम्** इत्य् एतज्-जन्मनि तत्-तद्-असम्भवात् । **यतो** याभ्यां **तपो**-धर्माभ्यां त्वत्-सन्तोषार्थं कृताभ्याम् इति गम्यं **सर्वे जीवा** यस्येति जीवेषु सर्वेषु समानाद्य्-अभावेन सम्माननानुकम्पनादिना च तव तत्-प्रभोस् तोष-सिद्धेः ॥३५॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** आगत्य यद् ऊचुस् तद् आह---तपः सुतप्तम् इत्य्-आदि । भो नाथ ! **अनेना**स्मत्-पतिना किं **तपः** सुष्ठु विधि-पूर्वकं तप्तम् । अस्य तमो-योनेः कथं नाम तप इत्य् आशङ्क्याह---पूर्व-पूर्वस्मिन् जन्मनि । ननु, पूर्व-जन्मन्य् अप्य् अयं महा-मत्त एवासीत् ? मैवम् इत्य् आह---**निरस्त-मानेन** । न केवलं स्वयं निरस्त-मान आसीत् मानदो\ऽप्य् आसीद् इत्य् आह---**मानदेन** सर्व-भूत-सम्मान-कारिणा । तपसः फलं तावद् ईदृशं न भवतीत्य् आह---धर्मो\ऽथवा कः सुकृत इति लिङ्ग-व्यत्ययेनान्वेतव्यः । **धर्मो** भगवद्-उक्ति-लक्षणो धर्मः । अन्यथा तप इत्य् अनेनैव धर्मो लभ्यते । भक्ति-लक्षणो धर्मो\ऽपि साधन-रूप एवेति न स च साध्य-रूप एवेत्य् आह---**सर्व-जनानुकम्पया** सह स्मरणानुकम्पा हि भक्तौ ज्ञानेन वा सिद्धस्यैव भवति, तेनायं पूर्व-जन्मन्य् उत्तम-भक्त एवासीद् इति निश्चयः ।

ननु, कुत इदं वो निश्चय-ज्ञानम् ? इत्य् आहुः---यत इत्य्-आदि । **यतो** हेतोर् **भवान्** श्री-कृष्णस् **तुष्यति** । तव तोषस् तु न तप-आदिभिर् भवति, अपि तु निष्कैतवयैव भक्त्या । तथा च, न दानं न तपो नेज्या न शौचं न व्रतानि च । प्रीयते\ऽमलया भक्त्या हरिः \[भा।पु। ७.७.५२\] इत्य्-आदि ॥३५॥

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** इदानीं तु निग्रहाकारोऽपि नैवायम् अन्ग्रहः, किन्तु शिष्ट-जनता कष्ट-लभ्यम् अपि वस्त्व् अयम् अनायासेनैव लभते स्म यत्र तु किं प्राचीनं सुपुण्यम् अस्तीति वितर्कयन्त्य आहुः---तप इति । **निरस्तमानेन** गर्व-शून्यत्वाद् अन्य-कृत-सम्माननाभिलाष-रहितेन **मानदेन** अन्येभ्यो मानं ददतेति **तपसो** वैष्णवीयत्वं सूचितम् । वैष्णवतरेषु तपस्विष्व् अमानित्व-मानदत्वादर्शनात् नाहं दानैर् न तपसा \[गीता ११.५३\] इति त्वद्-उक्तेर् अन्य-तपसस् त्वत्-प्रसादकत्वाभावाच् च **सर्व-जनानुकम्पया** उपलक्षितो यो **धर्मः** । सकृत् इति धर्मस्यापि वैष्णवीयत्वं कर्मिणां सर्व-भूतानुकम्पयानुत्पत्तेः **यतस्** तपसो धर्माद् **वा** हेतोस् **तुष्यति** अस्य शिरःसु रङ्ग-स्थली-कृतेषु प्रहर्ष-नृत्याचरणात् सर्व-जीव-सम्माननानुकम्पादिना सर्व-जीवेषु सन्तोषितेषु **सर्व-जीव**-मन्दिरो **भवान्** अपि सन्तुष्यतीत्य् अर्थः । श्लेषेण सर्वांस् त्वं जीवयसि त्वत्-सन्तोषकम् इदम् एव किं पार्ष्णि-प्रहारैर् हंसीति द्योतितम् ॥३५॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** अनुग्रह-रूपे दण्डे तस्मिन् पुरातनं पुण्यं सम्भावयन्ति तप इति **निरस्तमानेन** स्वसत्कार-स्पृहा-शून्येन अन्येभ्यो **मानदेनेति** **तपसो** विष्णूद्देश्यकत्वं व्यज्यते, तद् अन्य-तपसि तथात्वादर्शनात् नाहं वेदैर् न तपसा \[गीता ११.५३\] इत्य्-आदि वाक्यात् तेन त्वद् अनुग्रहाभावाच् च **सर्व-जनानुकम्पया धर्मो वे**ति तस्यापि तद् उद्देश्यत्वं स्वर्गाद्य् उद्देश्यक-धर्मे तस्य अभावात् **यतस्** तपदो धर्माद् वा **भवांस्** **तुष्यति** अस्य फणारङ्गस्यलीर्विधाय प्रहर्षेण नृत्यसीत्य् अर्थः । **सर्व-जीवो** निखिल-जीवन-प्रदः तेनास्यापि जीवन-दानं साम्प्रतम् इति भावः ॥३५॥


______


**॥ १०.१६.३६ ॥**

**कस्यानुभावोऽस्य**[^११३] **न देव विद्महे**

[^११३]: कस्यानुग्रहोऽस्य


**तवाङ्घ्रि-रेणु-स्पर्शाधिकारः ।**

**यद्-वाञ्छया श्रीर् ललनाचरत् तपो**

**विहाय कामान् सुचिरं धृत-व्रतः ॥**

**श्रीधर-स्वामी (भावार्थ-दीपिका) :** न तप-आदि-निमित्त एष भाग्योदयः, किन्त्व् अचिन्त्यं तव कृपा-वैभवम् इत्य् आहुः श्लोक-त्रयेण---कस्यानुभाव इति । **तप**-आदिना ब्रह्मादयोऽपि यस्याः **श्रियः** प्रसादम् **इच्छन्ति**, सा श्रीर् **ललना** उत्तमा स्त्री यस्य **त्वद्-अङ्घ्रि-स्पर्शाधिकारस्य वाञ्छया** **तप आचरत्** । **अस्य** सर्पस्य । स किं-कृत इति को वेत्तीत्य् अर्थः ॥३६॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** *नहि तप-आदिभिस्* तव पाद-धृति-मस्तके जायते\ऽत्यन्त-कृपामृत *इत्य् आहुः*---न तप इति । कस्य तप-आदेः कर्मणः **अनुभावः** प्रभावः । सो**\ऽङ्घ्रि-रेणु-स्पर्शाधिकारः** । *किं कृतः* केन कृतः । *इत्य् अर्थ* इति---न *को*\ऽपीति भावः ॥३६॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** तेन प्राक्तनं किम् अपि तपो\ऽनुमातव्यम्। एतम् एवार्थं विवृण्वते **कस्यानुभाव** इत्य्-आदि येनायं **त्वत्-पाद-स्पर्शाधिकारी** बभूवेत्य् अर्थः ॥३६॥

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** तवाङ्घ्रयो रेणूनां स्पर्शस् तेष्व् अधिकारोऽस्यापराधिनः कालियस्य कतमस्य तप-आदेर् अनुभावः फलम्, तन् न विद्मस् तादृश-तप-आदिनापि दुर्लभत्वात् । दुर्लभत्वम् एवाहुः---यद् इति । तच् च युक्तम् एवेति सम्बोधयन्ति---**देव** हे अद्भुतानन्त-महिम्ना द्योतमानेति । यद् वा, हे क्रीडापरेतीदृश-नृत्यादि-बाल्य-क्रीडा-रतस्यापि **तव पाद-रेणु-स्पर्श-मात्राधिकारो**ऽप्य् अधुनापि सुदुर्लभ एवेति भावः । प्रियतया नित्य-सिद्धाया अपि लक्ष्म्या भूगतेऽवतारे भगवद्-अर्थं तपश्-चरणाभिप्रायेण तथोक्तम् इति । यद् वा, सदा वैकुण्ठेश वक्षः-स्थयापि **श्रिया** कृष्णस्य माधुर्यातिशयं दृष्ट्वा लुब्धया तथ् आतल्-लब्धये **तपः कृतम्**, तथापि तन् **न** लब्धम्, किन्तु केवलं गौर-सूक्ष्म-रेखा-रूपेण वक्षसि निवासाभास एव वरो लब्ध इत्य् आगम-दिक् ॥३६॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** तव श्री-गोकुलेश्वर-रूपस्य आङ्घ्रि-रेणूनां स्पर्शः, तत्राधिकारोऽस्यापराधिनः कालियस्य कतमस्य कारणस्यानुभावः फलं, तन् न विद्मः । तत्र हेतुः---यद् इति । तादृश-तप-आदि-प्रसाद्या श्रीर् अपि **ललना** परम-सुकोमलापि यद् **वाञ्छया** **कामान्** त्वद्-विध-परम-धव-सङ्ग-मय-तत्-तद्-भोगान् **विहाय** **धृत-व्रता** बद्ध-नियमा सती **तप आचरद्** एव, न तु तं प्रापेत्य् अर्थः । प्राप्तौ सत्यां, **कस्यानुभावो\ऽस्य** **न देव विद्महे** इत् नोच्यतेति भावः ।

तच् च युक्तम् एवेति सम्बोधयन्ति---**देव** हे अद्भुतानन्त-महिम्ना द्योतमानेति । एतद् उक्तं भवति---**श्रीर्** इयं वैकुण्ठेश्वरादि-प्रेयसी-रूपा, न तु गोप-रामा-रूपा रेखादि-रूपा च, गोप्यो\ऽन्तरेण भुज्योर् अपि यत् स्पृहा श्रीः इति तद्-उक्तेस् तस्मिन्न् एव पर्यवसानात्, सूक्ष्म-स्वर्ण-रेखा-रूपेण तद्-वाम-वक्षो भागे स्थितत्वात् च । तओप्\ऽत्र स्त्रीत्वात् स्व-पत्य्-आराधनं, अत एव पूर्वत उत्कृष्टत्वं श्री-कृष्णस्य तेन सहैकात्म्य-ज्ञात् तथापि स्मरणयत्यादि-वैशिष्ट्येन लोभ-विशेषात् तद्-वाञ्छात्वं च युक्तम् इति । स्त्रीत्वेन सर्वासां तासाम् ऐकात्म्ये सत्य् अप्य् अन्यतमाया अभिलाषः प्रादुर्भाव-भेदेनाभिमान-भेदात्, यथा वैकुण्ठ-नाथादि-सङ्गिनीष्व् अपि तत्-तल्-लक्ष्मीषु सीतादीनां श्री-राम-विरहाद्यं श्रूयत इति तस्याश् च तप-आदिना त्रिकालम् अप्राप्तिर् एव विवक्षिता ।

अप्राप्ति-कारणं च गोपीवत् तद्-अनन्यत्वाभाव एवेति च । यद्यप् तासां परम-तद्-भक्तानां सङ्ग एव श्री-वृण्दावनान्तर्-यमुना-वास एव च हेतुर् अस्ति, तथापि स्वावमाननात् तद्-वासस्य च तद्-रजः-**स्पर्शमयत्वेन** फलान्तः-पातात् तद्-अप्रस्ताव इति ज्ञेयम् ॥३६।

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) :** यद्-वाञ्छयेति श्रीर् इयं वैकुण्ठेश्वरादि-प्रेयसी-रूपा तपोऽत्र स्त्रीत्वात् स्व-पत्य्-आराधनम्, अत एव पूर्वत उत्कृष्टत्वं श्री-व्रजेन्द्र-नन्दन-रूपाविर्भाव-विशेषेऽस्मिन् लोभ-विशेषात् तद्-वाञ्छत्वं च युक्तम् । तस्याश् च तप-आदिना त्रि-काल-प्राप्तिर् एव विवक्षिता---कस्यानुभावोऽस्येत्य्-आदेः । अप्राप्ति-कारणं च गोपीवत् तद्-अनन्यत्वाभाव एव, तासां परम-तद्-भक्तानां सङ्ग एव यद्यपि श्री-वृन्दावनान्तर्-वास एव च हेतुर् अस्ति, तथापि स्वावमाननात् तद्-वासस्य तद्-रजः-स्पर्श-मयत्वेन फलान्तः-पातात् तद्-अप्रस्ताव इतिवज् ज्ञेयम् ॥३६.४४॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** ननु, कथम् अहं तुष्यामि ? हन्तुम् एव प्रवृत्तोऽहम् । पश्यत मृत-प्राय एवायम् । किम् इदं तोष-कार्यम् ? अथ किम् इत्य् आहुः---कस्यानुभाव इत्य्-आदि । हे नाथ ! तोषश् चेन् नायम्, तदायं **कस्यानुभावः**, तथाविधस्यान्यस्यासम्भवात् । को **रेणु-स्पर्शाधिकार** एव तव तोषस्यानुभावः । **अस्य** सम्यक् स्पर्श एवाभूत् । अस्तु रेणु-स्पर्शस्याधिकारः । यस्य्**आङ्घ्रि**-सम्यक्-स्पर्शस्य रेणु-स्पर्शाधिकारस्य वा **वाञ्छया** **श्रीर्** **ललना** वक्षः-स्थितापीति बोद्धव्यम्, **तपोऽचरत्** । किं कृत्वा ? **कामान्** स्वयम् उपस्थितान् भोगान् विहाय । कीदृशी ? **धृत-व्रता** ॥३६॥

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** किं च, न तप-आदि-हेतुक एष भाग्योदयः किन्त्व् अतर्क्यं तव कृपा-वैभवम् एवेदम् इत्य् आहुः---कस्येति त्रिभिः । **अस्य** महा-नीचस्यापि कालियस्य कस्य तावद् अनुभावः फलं तन् न जाणीमहे । फलम् एव किं दृष्टम् ? तत्राहुः---तव नन्द-पुत्रस्य **अङ्घ्रि-रेणोर्** अपि **स्पर्शे** स्व-कर्तृको योऽधिकारः । सोऽपि **तप**-आदि-सर्व-सुकृत-दुर्लभः । अयं तु **अङ्घ्रि**-द्वय-कर्तृकं स्पर्शं तं च नृत्य-लक्षणं तत्रापि स्व-शिरःसु प्रापेति भाग्यस्य कियान् महिमा वाच्य इति भावः । ब्रह्मादि-सर्व-भक्तेभ्योऽधिकापि **श्रीस्** तव नारायण-रूपस्य **ललनापि** यस्य गोपाल-रूपस्य तव चरण-स्पर्श-**वाञ्छया** तप आचरत् । तद् अपि **न** प्राप ॥३६॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** किञ्चायं भाग्योदयस् तपोधर्माभ्यां न भवेत् किन्तु करुणैव तवेयम् इत्य् आहुः---कस्येति त्रिभिः । **कस्य** साधनस्यायम् अनुभावः फलम् इति वयं **न** **विद्महे** । किं तद् इत्य् अत्राहुः---अस्यातिदुष्टस्याहेस् तव नन्द-सूनोर् **अङ्घ्रि-रेणोः स्पर्शे योऽधिकारः** करुणैवेयम् इति द्रढयन्ति यस्य नन्द-सूनोस् तव चरण-स्पर्श-**वञ्छया** ब्रह्मादि-वन्द्यापि **श्रीर्** **ललना** वैकुण्ठगतान् भोगान् **विहाय** तपोऽचरत् तथापि न प्रायः यत्-तपः स्थानं श्रीवनम् इति ख्यातम् ॥३६॥


______


**॥ १०.१६.३७ ॥**

**न नाक-पृष्ठं न च सार्व-भौमं**

**न पारमेष्ठ्यं न रसाधिपत्यम् ।**

**योग-सिद्धीर् अपुनर्-भवं वा**

**वाञ्छन्ति यत्-पाद-रजः-प्रपन्नाः ॥**

**मध्वाचार्यः (भागवत-तात्पर्यम्) :**

अपुनर्-भव-मात्रात् तु हरि-सामीप्यम् उत्तमम् ।

अत्रापि स्पर्श-योग्यत्वं यथा वेद-विदो विदुः ॥ इति पाद्मे ॥३७॥

**---------------------------------------------------------------------------------------------------------------------**

**श्रीधर-स्वामी (भावार्थ-दीपिका) : यत्** तव **पाद-रजः प्रपन्नाः** प्राप्ताः पारमेष्ठ्य्-आद्य् अपि तुच्छं मन्यन्ते॥३७॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) : यस्य** **पाद-रजो** यत्-पादरजः । *तुच्छं मन्यन्ते* मृषात्वात्, अपुनर्भव-वाञ्छा तु तेषाम् अनिच्छतो गतिम् अण्वीं प्रयुङ्क्ते इति तस्यानिच्छा-लभ्यत्वात् । यद् वा, न पुनर्-भवो यस्मात् तद्-रज इति ज्ञेयम् ॥३७॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) : यः** पाद-स्पर्शस् तव सर्व-नैरपेक्ष्येणैव भवतीति दर्शयति---न नाक-पृष्ठम् इत्य्-आदि । किं **बहुना**, अपवर्गम् अपि न **वाञ्छन्ती**त्य् आह---**अपुनर् भवं वे**ति । ते के ? तत्राहुः---**मत्-पाद-रजः-प्रपन्नाः**, स ईदृक् ते पाद-स्पर्शस् तिर्यक्-योनेर् अप्य् अस्याभूद् अहो किम् अनेन सुकृतं कृतम् इत्य् अर्थः ॥३७॥

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** अहो ! अस्तु तावच् छ्री-पदाब्जयोर् बहुतर-रेणूनां स्पर्श-विशेष-माहात्म्यम् । तद् एकस्य यथा-कथञ्चिद् आश्रयण-माहात्म्यम् अप्य् अनिर्वाच्यम् इत्य् आहुः---नेति । **नाक-पृष्ठं** स्वाराज्यम्, **सार्वभौमं** साम्राज्यम्, **रसाधिपत्यं** पाताल-स्वांयम् । **योग-सिद्धीर्** अणिमाद्याः । अन्यत् स्पष्टम् । सच्-चिद्-आनन्द-घन-मूर्तेः श्री-भगवतः **पादाब्ज-रजसो**ऽपि तादृशतया तत्-प्रपत्ति-मात्रेणापि तत्-तद्-अनिच्छा युक्तैव, तद्-अपेक्षया नाकपृष्ठादीनाम् अतितुच्छत्वाद् इति भावः । अत्र टीकायां नाक-पृष्ठाद् इति लेख्ये पारमेष्ठ्य्-आदीति लेखक-भ्रमात् ॥३७॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** अहो अस्तु तावत् त्वत्-पादाब्जयोर् द्वयोर् बहुतर-रेणूनाम् स्पर्श-माहात्म्यम् । तद् एकस्य यथा कथञ्चित् आश्रयण-माहात्म्यम् अप्य् अनिर्वाच्यम् इत्य् आहुः---नेति । **नाक-पृष्ठं** न **वाञ्छन्ति**, किम् उत **सार्वभौमम्**, एवं **पारमेष्ठ्यम्** इत्य्-आदिकर्म-फलं कैमुत्येनोक्त्वा योगादि-फलं समुच्चयेनाहुः---न योगेति । अत्र टीकायां नाक-पृष्ठादीति लेख्ये पारमेष्ठ्य्-आदीति लेखक-भ्रमात् ॥३७॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** भो नाथ ! वयं स्त्रियः, तत्रापि तिरश्च्यः, तत्रापि शोकार्ता इत्य् अस्माकं प्रलाप एवायम् इति मा जानीथाः । किन्तु तव पाद-रजसः प्रभाव ईदृश एवेत्य् आहुः---न नाक-पृष्ठम् इत्य्-आदि । **यत्-पाद-रजः-प्रपन्ना** यस्य तव पाद-रजसि प्रपन्ना जनास् तद् विना न किञ्चिद् अपि **वाञ्छन्ति** इति भावः ॥३७॥

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** एतावन्-महिमभिर् मत्-पाद-रेणुभिः किं फलं स्यात् ? इति चेन् मैवं वाच्यं, तव चरण-रेणव एव फलं सर्व-फलेभ्योऽप्य् अधिकम् इत्य् आहुः---नेति । **प्रपन्ना** एव **वाञ्छन्ति** । किं पुनस् तत्-प्राप्ताः अपवर्गम्, अपि किं **पुनर् नाक-पृष्ठादिकम्** ॥३७॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** ननु, किं मत्-पाद-रेणुभिः फलम् इति चेन् नैते फल-हेतवोऽपि तु परम-फलान्य् एवेत्य् आहुः---न नाकेति । **यस्य** ते **पाद-रजः-प्रपन्नाः**, न तु प्राप्ताः, तेऽपि **नाक-पृष्ठादिकं न वाञ्छन्ति,** **अपुनर्भवं** सुखैश्वर्य-प्रधानं मोक्षम् ॥३७॥


______


**॥ १०.१६.३८ ॥**

**तद् एष नाथाप दुरापम् अन्यैस्**

**तमो-जनिः क्रोध-वशोऽप्य् अहीशः ।**

**संसार-चक्रे भ्रमतः शरीरिणो**

**यद्-इच्छतः स्याद् विभवः समक्षः ॥**

**श्रीधर-स्वामी (भावार्थ-दीपिका) :** अहो **तद् एषः** अयत्नत एव प्राप । **अन्यैः** श्च्यादिभिर् अपि । कथं-भूतं पाद-रजः । **यद् इच्छतः** सेव्यं मे भवत्व् इति प्रार्थयमानस्यैव **समक्षः** प्रत्यक्ष एव **विभवो**ऽपेक्षिता संपद् भवति ॥३८॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** *अहो* अद्भुतम् । तत्-पादरज एष सर्प आप *प्राप* । यत्-*पाद-रजो*ऽपेक्षिता सम्पद्भवतीत्य् अन्वयः । ऐहिकी पारत्रिकी च विभूतिः प्रेम-सम्पद् वा *भवतीत्य्* अर्थः । **अन्यैर् दुरापम्** अत्र श्रुतिः---नान्यैर् देवैर् मनसा वाचा इति । मनो-वाक् शब्दाव् अत्र ज्ञान-कर्मेन्द्रियोपलक्षकौ । मनुष्य-शरीरम् *एव* कल्याण-हेतुर् इति नियम् अस्तु नास्तीत्य् आह---**अहीश** इति । यदा भवतः कृपाकटाक्षपातस् तदैव कल्याणम् इति तात्पर्यम् ॥३८॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** एतद् एव प्रपञ्चयति---तद् एव इत्य्-आदि । हे **नाथ** **!** **अन्यैर्** भक्तेतरैर् **दुरापं** त्वत्-पाद-रज **एष** आप---अहो **चित्रम्** । तमोजनिस् तत्रापि क्रोधवशस् तत्राप्य् **अहीन्द्रः** संसार-चक्रे भ्रमतो\ऽस्य **शरीरिणः** । **समक्षः** साक्षाद् अपरोक्षो **विभवो** ब्रह्म-सम्पत् **स्याद्** भवति । **यद् इच्छतो जनस्य** इत्य् अनादरे षष्ठी । अनिच्छतो\ऽप्य् अस्य यद् इच्छन्तं जनमनादृत्य स्याद् य इच्छति तस्य वरम् एष **बिभवो** न स्यात्, अनिच्छतो\ऽपि स्याद् इत्य् अर्थः ॥३८॥

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) : अन्यैर्** ब्रह्मादि-सेव्य-श्र्यादिभिर् अपि दुःखेन प्रायम् । यद् वा, त्वद् अभक्तेतरैर् ब्रज् जनेतरैर् वालभ्यम् अपि **एष** महापराध्यपि, यतस् तमोजनिस् तत्र च **क्रोध**-वशस् तत्राप्य् **अहिषु** श्रेष्ठो\ऽपि **तद्** एव प्राप्तः । एतच् च कयापि युक्त्या न घटते, केवलं त्व् अचिन्त्य-प्रभावाद् एवेति सम्बोधयन्ति---**नाथ** हे ईश्वरेति, कर्तुम् अकर्तूम् अन्त्यथा-कर्तुं समर्थ हे परम-स्वतन्त्रेत्य् अर्थः । **तमो-जनिर्** इत्य्-आदि-विशेषणानाम् अयं गूढो\ऽभिप्रायःईश्वरेण त्वया विहित-जाति-स्वभावस्य दोषो नामायम्, तत्रास्य को\ऽपराध इति विचार्य त्वया क्षन्तुम् एव युज्यते इति । एतच् चाग्रे व्यक्तं भाविः किं च, यस्मिन् मनः-सम्बन्ध-मात्रेण सकामानां देहाद्य् आसक्तानाम् अपि सद्य एव सर्वेष्ट-सिद्धिः **स्याद्** इत्य् आहौः---संसरेति । **संसारस्य** जन्म-मरणादि-लक्षणास्य **चक्रं** समूहः । किं वा, संसार एव चक्रवत्-पुनः पुनर् आवृत्त्या चक्रम्, तस्मिन् । अत एव भ्रमतो विविध-दुःखम् अनुभवतः, पुण्य-पापादि कुर्वतो\ऽपि वा, देहाभिमानिनो\ऽपि विभव ऐहिकी विभूतिः, प्रेम-सम्पद् वा---रजस्ः श्री-चरणाब्ज-सम्बन्धेन परमाद्भुततानन्त-माहात्म्यात् । यद् वा, सम्यक् सारश् चतुर् वर्ग-श्रेष्ठो मोक्षः, स एव चक्रं परम-भ्रामकत्वात्, तस्मिन् भ्रमतो मुमुक्षु-वर्गं प्रतिपाद्यमानाध्यात्म-वाक्यादिभिस् ततो निःसर्तुम् अशक्नुवतो\ऽपि जनस्य, **विभवः** श्री-वैकुण्ठ-लोक-सम्पत्तिः, **समक्षः** साक्षाद् अत्रैव स्यात् । अन्यत् समानम् । एव प्राप्यम् उद्दिष्टम् अतो\ऽधुना साक्षात् त्वत् पादाब्ज-द्वयम् अङ्गी-कृत-गण-गणो\ऽयं व्यक्त-विभव-विशेषम् एव खलु प्राप्तुम् अर्हतीति भावः ॥३८॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) : अन्यैर्** ब्रह्मादिभिः परमोपासकैर् अपि दुःखेन प्राप्यं न त्व् अद्यापि प्राप्तम् **एष** महापराध्य् अपि यतस् **तमो-जनिस्** ताम् असजातिः तत्र च **क्रोधवशः** तत्रापि **अहिषु** श्रेष्टोऽपि **तद्** एव प्राप्तः एतच् च साधन-सहस्राद् अपि न घटते केवलत्वत् कारुण्याद् एवेति सम्बोधयन्ति नाथयति दीनान् याचयतीति हे **नाथे**ति । किं च, यस्मिन् मनः सम्बन्ध-मात्रेण सर्वेषां स एव सिद्धिः **स्याद्** इत्य् आहुः---**संसारे**ति देहाभिमानिनोऽपि **विभवः** एहिकी पारलौकिकी च विभूतिः प्रेम-सम्पद् वा एवं प्राप्यम् उद्यिष्टम् अतोऽधुना साक्षात् त्वत् पादाब्ज-द्वयाङ्गीकृत-फणागणोऽयं व्यक्त-**विभव**-विशेषम् एव खलु प्राप्तुम् अर्हतीति भावः ॥३८॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** अहो किम् अस्य भाग्यम् यद् अनेन तद् अप्रयत्नेनैव प्राप्तम् इत्य् आहुः---तद् एष नाथेत्य्-आदि । हे **नाथ** **!** **तत्** ते पाद-रजः एव आप । तद् इत्य् एवं---प्रकारेण स्वयम् एव मूर्ध्नि नटता तेन सर्वतः सञ्चारितम् । अत आहुः---**दूरापमन्यैः**, अन्येषाम् इदृक् सौभाग्यं नास्ति । तस्माद् अयम् **अहीशः** **क्रोधवशो**ऽपि **तमोऽजनिः**, तमसा अजनिः, अतमोजनिर् इत्य् अर्थः । तमसा जातस्यैवंविधसोभाग्यभाक्तं न स्यात् । अन्यथा तपः सुतप्तं किम् अनेन पूर्वम् \[भा।पु। १०.१६.३५\] इत्य्-आदि पूर्वोक्तस्यासङ्गतिः । तस्मात् वैवेदृशी लीला नान्यथा प्राकारेण **स्याद्** इति तवैवेच्छयायं नाग-योनिम् आप्तः क्रोधान्धश् चाभूत् । वस्तुतस् तव भृत्योऽयम् । तत् प्रापेति तच्-छब्दस्य साका त्व् अनुद्भाव्य यच्-छब्देन तद् अर्थं परिपोषयन्त्य आहुः---संसार-चक्रे इत्य्-आदि । **संसार-चक्रे** भ्रमतो जन-समूहस्य मध्ये यद्-वाञ्छतो यत्-तवाङ्घ्रिरजोऽभिलषत एव समक्षः साक्षाद्-वर्ती विभवः परम-पद-लाभः स्यात् । प्राप्तवतस् तु किम् उतेत्य् अस्य तव भृत्यत्वं सिद्धम् एवेति ॥३८॥

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** अन्यैर् लक्ष्म्य्-आदिभिर् अपि किं च, सर्व-फल-मुकुट-भूतम् अपि त्वत्-पाद-रजः सकाम-जन्यस्य फल-साधनम् अपि भवतीत्य् आहुः---संसारेति । **इच्छतः** सकामस्य **शरीरिणः** यत् यतो **विभवः** **समक्षः** इच्छा-विषयीभूताद् अपि यतः अपेक्षिता सम्पत्तिः प्रत्यक्षैव भवतीत्य् अर्थः ॥३८॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) : तत्** त्वत्-पाद-रजः **अन्यैर्** मयादिभिर् अपि **दुरापं** **इच्छतः** सकामस्य **शरीरिणो** जीवस्य **यद्** यतो विभवः **समक्षः**, तद्-रजो मे सेव्यं भूयाद् इति **वाञ्छा** विषयी-भूताद् अपि यस्माद् अपेक्षिताद् अपि यस्माद् अपेक्षिता सम्पत्तिः प्रत्यक्षा **स्याद्** इत्य् अर्थः ॥३८॥


______


**॥ १०.१६.३९ ॥**

**नमस् तुभ्यं भगवते पुरुषाय महात्मने ।**  
भूतावासाय भूताय पराय परमात्मने ॥**

**श्रीधर-स्वामी (भावार्थ-दीपिका) : नमस् तुभ्यं** **भगवते** ऽचिन्त्यैश्वर्यादि-गुणाय । तद्-उपपादनाय दशभिः श्लोकैर् विशेषणानि । **पुरुषाय** पूर्ष्व् अन्तर्यामि-रूपेण वर्तमानाय । **महात्मने** एवम् अपि नाति-परिच्छिन्नाय । कुतः ? **भूतावासाय** आकाशाद्य्-आश्रयाय । एतद् अपि कुतः ।? **भूताय** पूर्वम् अपि सते। कुतः ? **पराय** कारणाय । किं च, **परमात्मने** कारणातीताय ॥३९॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** तद् *अचिन्त्यैश्वर्यादि* । *एवम्* *अपि* *पूर्षु* *वर्तमानत्वे*ऽपि । *नास्ति*-*परिच्छिन्नाय* अतिशयेनापरिमितायेत्य् अर्थः तद् अपि । तत्र हेतुं शङ्कते---*कुत* इति । *आकाशाद्य्* *आश्रयत्वम्* अपि । *कारणस्याप्य्* आकाशाद् *एतस्* तन् मात्रा-कर्यत्वश्रुतेस् तस्यापि कारणान्तरेण भाव्यम् इत्य् आशङ्का-निवृत्त्य् अर्थम् आह---*किं चेति* ॥३९॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** तस्मात् कर्तुम् अकर्तुम् अन्यथा-कर्तुं सम्र्थाय नमस्ते इत्य् आह---नमस् तुभ्यम् इत्य्-आदि । यद् वा, **पुरुषाणां** नारायणादीनां त्रयाणामायो वुद्धिस् तत्-स्वरूपो यो मह उत्सव आनन्दस् तद् आत्मने । **भूतवासाय** भूतानि पृथिव्यादीनि तेषाम् आवासाय आनन्द-मात्र-विग्रहाय । **भूताय** भूः सत्ता तत्र उताय नित्य-विग्रहायेत्य् अर्थः । यतः **पराय** **परमात्मने** परमात्मा हि यः कथ्यते, तस्माद् अपि पराह ॥३९॥

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** नाथेति \[भ।पु। १०.१६.३८\] सूचितम् अचिन्त्य-प्रभावत्वम् एव बहुधा दर्शयन्त्यो भक्त्या प्रणमन्ति, नम इति दशभिः । भगवते\ऽतर्क्यान् अन्तैश् चर्य-निधये, अत एव सर्वे विरोधास् त्वयि विलीयन्त इति स्तुवन्ति---पुरुषायेत्य्-आदिना । एतच् च प्रायो हेतु हेतु-मत्तादि-प्रदर्शनेन तैर् अपि व्यञ्जितम् एव । यद् वा, **पुरुषाये**त्य् आदि-विशेषणानां मध्ये प्रायो द्वाभ्यां द्वाभ्याम् अतिदुर्घटतया क्वचिद् एकेको विरोधः, क्वचित् तु विश्व-वैलक्षण्येन विस्मयो द्रष्तव्यः । तथा हि पुरुषायापि **महात्मने** व्यापकाय, **भूतावासाय** सर्व-जीवेष्व् अन्तर्यामितया नियामकाय, अथ च **भूताय** जीवानां तद् अङ्गत्वेनाभेदाज् जीव-रूपाय-तद् रूपत्वेन नियम्यायेत्य् अर्थः । यद् वा, भूतावासाय जन-निवासाय भूताय गृहीत जन्मने । तथा च वक्ष्यति स्कन्धान्ते---जयति जननि-वासो देवकी-जन्मवादः \[भा।पु।१०.९०.४८\] इत्य् अद्भुतत्वम् एव । **पराय** सर्व-नियन्त्रे\ऽथ च । **परमात्मने** सर्व-प्रवर्तकाय नियोजकस्याज्ञया कृतस्य कर्मणो नियोज्येषु दोषाद्य् अस्पृष्ट्या दण्डदि-नियमनम् अद्भ्भुतम् एव । यद् वा, पराय सर्वतो भिन्नत्वेन स्थिताय । अथ च सर्वेषां हृदि हृदि वर्तमानाय ॥३९॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** एवं दण्डम् अनुमोदमाना एवेदृशेऽप्य् एतावद् अनुग्रहेणाश्चर्यं मत्वातत् परिहाराय मिथो विरोधिनाना-धर्माश्रयत्वं दर्शयन्त्योऽतक्य-शक्तितास्फूर्त्या क्षमापणद् अन्येन च प्रणमन्ति---नम इति दशभिः । **भगवते** अतर्क्यानन्तैश्वर्य-निधये अत एव सर्वे विरोधास् त्वयि विलीयन्त इति स्तुवन्ति **पुरुषाये**त्य्-आदिना । एतच् च प्रायो हेतु-हेतुमत्तादि-प्रदर्शनेन तैर् अपि व्यञ्जितम् एव । यद् वा पुरुषायेत्य्-आदि-विशेषेणाणां मध्ये प्रायो द्वाभ्यां द्वाभ्याम् अति-दुर्घटतया क्वचिद् एकैको विरोधः क्वचित् तु विश्व-वैलक्षण्येन विस्मयो द्रष्टव्यः तथाहि पुरुषायापि **महात्मने** व्यापकाय **भूतावासाय** सर्व-जीवेष्व् अन्तर्यामितया नियामकाय अथ च **भूताय** जीवानां तद् अंशत्वेनाभेदात् जीवन-रूपाय तद् रूपत्वेन नियम्यायेत्य् अर्थः । यद् वा, भूतावासाय जननि-वासाय भूताय गृहीत-जन्मने तथा च वक्ष्यति स्कन्धान्ते जयति जननिवासो देवकी-जन्मावादः \[भा।पु। १०.९०.४८\] इत्य् अद्भुतत्वम् एव **पराय** सर्वतो भिन्नत्वेन स्यिताया अथ च **परमात्मने** सर्वेषां हृधि वर्तमानाय ॥३९॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** तस्मान्-निरुपम-करुणाय तुभ्यं नम इत्य् आहुः---नमस् तुभ्यम् इत्य्-आदि । **तुभ्यं भगवते नमः** । कीदृशाय ? **महात्मने**, मह उत्सव आनन्द इत्य् अर्थस्-तत् स्वरूप आत्मा विग्रहो यस्य तस्मै । अत एव **पुरुषाय** पुरुषोत्तमाय, भीमो भीमसेनवत् । अथवा अपुरुषाय पुरुषस्यापि **पराय** । अत एव **भूतावासाय**, भूतानां पृथ्यादीनाम् अवासायानन्द-मात्र-विग्रहाय । **भूताय** भूः सत्ता तद् रूपाय सत्तारूपाय, अतः पराय परमात्मने परम-परमात्मन इत्य् अर्थः ॥३९॥

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :**

षड्भिः श्लोकैः कृपाम् एवं विवृत्य दशभिः पुनः ।

एकादश नतीश्चक्रुर् भक्त्या कालिय-योषितः ॥

भक्तेर् उपास्यत्वेनाहुः, **भगवते** अप्राकृत-षडैश्वर्यवते **पुरुषाय** नराकाराय **महात्मने** नराकृत्यापि सर्व-व्यापकाय योगिभिर् उपास्यत्वेनाहुः, सर्व-भूत-निवासाय **भूताय** पूर्वम् अपि सते ॥३९॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** अथ दशभिर् नमस् कुर्वन्ति---नम इत्य्-आदिभिः । **भगवते** नित्य-पूर्ण-षडैश्वर्याय, **पुरुषाय** नराकाराय तत्वेऽपि **महात्मने** व्यापकाय अतोभूतावासाय निखिल-प्राणिहृद्-गताय **भूताय** पूर्व-सिद्धाय **पराय** सर्व-श्रेष्ठाय परा चासौ मा च श्रीस् तद् आत्मने तद्-व्यापिने ॥३९॥


______


**॥ १०.१६.४० ॥**

**ज्ञान-विज्ञान-निधये ब्रह्मणेऽनन्त-शक्तये ।**  
अगुणायाविकाराय नमस् ते प्राकृताय च ॥**

**श्रीधर-स्वामी (भावार्थ-दीपिका) :** कारणत्वं कारणातीतत्वं च समर्थयितुम् आहुः---ज्ञान-विज्ञान-निधये । **ज्ञानं** ज्ञप्तिः, **विज्ञानं** चिच्-छक्तिः, उभयोर् **निधये** ताभ्यां पूर्णाय । कथं तथात्वम्? अत उक्तं **ब्रह्मणेऽनन्त-शक्तये** । कथं-भूताय ब्रह्मणे ? **अगुणायाविकाराय** । कथं-भूताय ? अनन्त-शक्तये । **प्राकृताय** प्रकृति-प्रवर्तकाय, अप्राकृतायेति वा, अप्राकृतानन्त-शक्ति-युक्ताय । अयम् अर्थः---अगुणत्वाद् अविकारं ब्रह्म-ज्ञप्ति-मात्रत्वात् कारणातीतं प्रकृति-प्रवर्तकोऽनन्त-शक्तिर् विज्ञान-निधित्वाद् ईश्वरः कारणं तद् उभयात्मने **नम** इति ॥४०॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** *समर्थयितुं* बोधयितुम् । तथात्वम् उभय-पूर्णत्वम् । उभय-*पूर्णत्व*-प्रतिपादनाय । अत इति चतुर्थ्यथे तसिः । उक्तम् पद-द्वयं **ब्रह्मणे अन्तत-शक्तये** इति । प्रकृति-प्रवर्तकत्वे तस्य प्रयोजकत्वं मत्वानोऽर्थान्तरम् आह---अप्राकृतेति । प्रकृति-कार्य-कतृत्वादि-वर्जिताय । अयम् अर्थ इति । व्यावहारिक-**ज्ञानस्य** सकारणत्वेऽपि परमार्थ-ज्ञानस्य *कारणातीतत्वम्* एव, अल्पज्ञस्य सृष्टि-कारणताभावेऽपि सर्वज्ञस्यानन्त-शक्तिमतः कारणता भवेत्य् एवेति निर्गलितोऽर्थः ॥४०॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** हे नाथ ! कथं स्तोतव्यो\ऽस्माभिस् त्वम् अनिर्वाचुय-महिमा, वयं तिर्यं चः, तत्रापि स्त्रियस् तत्रापि शोकार्ताः, तदा कथं स्तोतव्यस् त्वम् ? त्वद्-वैभवं ब्रह्म इत्य् आहुः---ज्ञान-विज्ञान-निधये इत्य्-आदि । हे **अनन्त** अपरिच्छिन्न ! तव **शक्तये** शक्ति-रूपाय **ब्रह्मणे** **नमः** । किम्-भूताय ब्रह्मणे ? **ज्ञान-विज्ञान-निधये** इत्य्-आदि कृष्णाय नम इत्य् अन्तं सर्वं तुल्यम् ॥४०.४४॥

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** ज्ञान-स्वरूपायाथ च **विज्ञान-निधये ब्रह्मणे\ऽथचानन्त-शक्तये\ऽगुणत्वेनाविकाराया**थच-प्रवृत्ति-प्रवर्तकाय । यद् वा, ज्ञानादि-निधे\ऽपि ब्रह्मणे\ऽनन्त-शक्तये\ऽप्य् अगुणायाविकारायाप्य् **अप्राकृताये**त्य् अत्राद्भुत्वम् एव परत्राप्य् एवम् एव ज्ञेयम् ॥४०॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) : ज्ञान**-स्वरूपाय अथ च **विज्ञान-निधये** कर्मधारयः **ब्रह्मणे** सजातीयादि-भेद-रहित-स्वरूपाय अथ च **अनन्त-शक्तये अगुणत्वेनाविकाराय** अथ च प्रकृति-प्रवर्तकाय इत्य् आत्राद्भुतत्वम् एव परत्राप्य् एवम् एव ज्ञेयम् ॥४०॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** भो भगवन् ! ब्रह्मेति परे यत् परात्परं वदन्ति, तद् अपि त्वम् एव । त्वद् इतरन्न तद् इति ब्रह्मत्वेनापि तं स्तुवन्त्य आहः---ज्ञान-विज्ञान-निधये ब्रह्मणेऽनन्त-शक्तय इत्य्-आदि बहुभिः ॥४०.४४॥

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** ज्ञानिभिर् उपास्यत्वेनाहुः---ज्ञान-विज्ञानयोः सम्पदो निधिर् इव निधिस् तस्मै, पुनर् भक्तोपास्ये नराकारे तस्मिन् मन्द-धीभिः प्रसञ्जितान् गुण-विकारादि-दोषान् वारयन्त्य आहुः---**अनन्त-शक्तये** अतर्क्यानन्त-शक्ति-समुद्राय **अगुणायाविकाराय** प्राकृत-गुण-**विकार**-रहिताय अप्राकृताय अप्राकृत-गुण-विकार-सहिताय इत्य् अर्थः ॥४०॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) : ज्ञान-विज्ञानयोर् निधिकारणाय ब्रह्मणे** बृहद्-गुणाय **अनन्ताः** **शक्तयो** यस्य तस्मै न गुणा सत्वादयो यस्मिन् न **विकाराः** षोडश यस्मिन् अतोऽ**प्राकृताय** ॥४०॥


______


**॥ १०.१६.४१ ॥**

**कालाय काल-नाभाय कालावयव-साक्षिणे ।**

**विश्वाय**[^११४] **तद्-उपद्रष्ट्रे तत्-कर्त्रे विश्व**[^११५]**-हेतवे

______


[^११४]: विश्व-रूपाय


[^११५]: तस्य


**श्रीधर-स्वामी (भावार्थ-दीपिका) :** अनन्त-शक्तित्वात् काल-शक्त्या विश्व-स्रष्टृत्वादि-रूपेण नमस्यन्ति । **कालाय** काल-स्वरूपाय । **काल-नाभाय** काल-शक्त्याश्रयाय । **कालावयवानां** सृष्ट्य्-आदि-समयानां **साक्षिणे** । ततश् च **विश्वाय** विश्व-रूपाय । तर्हि किं जडोऽहम् । नहि, **तद् उपद्रष्टे** । न च द्रष्टृ-मात्राय, किन्तु **तत् कर्त्रे** । न च कर्तृ-मात्राय, **विश्व-हेतवे** सर्व-कारक-रूपाय ॥४१॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** सतश् च सर्व-साक्षित्वाच् च यद्य् अहं **विश्व-रूपस्** *तर्हि जडतापत्तिस्* तत्राह---*नही*ति । ननु, केवलम् उपद्रष्टैवाहं तत्राहुः---*न च* किं त्विति संबन्धः । एवम् अग्रेऽपि ॥४१॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) : कालाय** काल-शक्तिकत्वेन तद् रूपायाथ च कालस्याश्रयाया । यद् व, कालाय, अतः **काल-नाभाय** तथापि **कालावयवानां** परमात्मादीनां द्विपरार्धान्तानां **साक्षिण** एव, न तु प्रवर्तकाय । प्रवर्तकत्वे संहारक-काल-सम्बन्धादिना निर्दयत्वादि-प्रसक्तेः, **विश्वाय** सर्व-कर्तृ-कर्म-करणादि-रूपाय तत् तच् छक्त्यादि-प्रदत्वात्, अथ च **तद्-उपद्रष्ट्रे** विश्व-साक्षि-मात्राय तत् तत्-कर्मभिर् अलिप्तायेत्य् अर्थः । यद् वा, विश्वाय विराड्-रूपाय मायाश्रवत्वात् अदुपद्रष्त्रे **विश्वान्तर्यामिणे** भूतादीनाम् आत्मनाम् आत्मने चेतयित्रे ज्ञान-प्रदायेत्य् अर्थः ॥४१॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) : कालाय** काल-शक्तिकत्वेन तद् रूपाय अथ च कालस्य **काल**-चक्रस्य **नाभये** मध्यवलयाय **तद्** आश्रयायेत्य् अर्थः । समासान्तत्वम् आर्षं तथापि **कालावयवानां** **साक्षिण** एव न तु तेषु प्रसक्ताय **विश्वाय** विराड्-रूपाय **तद् उपद्रष्ट्रे** **विश्वान्तर्यामिणे** ॥४१॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्*।

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** काल-विशेषे देश-विशेषे च प्रादुर्भवति तस्मिन् तत्-तत्-परिच्छेदादि-दोषान् वारयन्त्य आहुः, **कालाय**, काल-स्वरूपाय **काल-नाभाय** काल-शक्त्य्-आश्रयाय, तथापि **कालावयवानां** सृष्टादि-समवायानां **साक्षिणे** एव, नतु तेषु सक्ताय **विश्वाय** विश्वरूपाय तर्हि किं जडो ऽहं? न हि **तद्-उपद्रष्ट्रे**, न च द्रष्टृ-मात्राय किन्तु **तत्-कर्त्रे** । न च कर्तृ-मात्राय किन्तु **विश्व-हेतवे** विश्वस्य हेतु-समुदायाय ॥४१॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) : कालाय** कल-विल-विक्षेपे कलयति गुण-क्षोभ-लक्षणं विक्षेपं करोतीति तस्मै, ननौ, तं समयः करोति तत्राह **कालस्य नाभये** मध्य-वलयायाश्रयाय समासान्त आर्षः तेन तं करोषीत्य् अर्थः । **कालावयवानां** सृष्ट्यादि-समयानां **साक्षिणो** साक्षाद्-द्रष्ट्रो **विश्वाय** प्रधान-क्षेत्रज्ञ-शक्तिभ्यां जगद् रूपाय तस्य्**ओप** समीपे **द्रष्ट्रे** न च द्रष्टृ-मात्राय किन्तु उत्कर्त्रे न च कर्तृ-मात्राय किन्तु **विश्वस्य** **हेतवे** तद्-धेतुनिचय-रूपाय तन्-निचयस्य तद् अधीन-वृत्तिकत्वादिना ततो अनितरत्वाद् इति भावः ॥४१॥


______


**॥ १०.१६.४२ ॥**

**भूत-मात्रेन्द्रिय-प्राण- मनो-बुद्ध्य्-आशयात्मने ।**  
त्रि-गुणेनाभिमानेन गूठ-स्वात्मानुभूतये ॥**

**श्रीधर-स्वामी (भावार्थ-दीपिका) :** तद् एवाहुः, **भूत-मात्रेन्द्रिय-प्राण-मनो-बुद्ध्य्-आशयात्मने**, आशयश् चित्तम्, भूतादि-रूपाय, अतः सर्व-कारक-रूपायेति । अहङ्कारात्मतया नमस्यन्ति, त्रि-गुणेनेति । एवं सृष्टे कार्ये यस् **त्रि-गुणोऽभिमानस्** तेन **गूढा** **स्वंश**-**भूतानाम्** **आत्मनां** जीवानाम् **अनुभूतिर्** येन तस्मै ॥४२॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** *तद्* *एव* *सर्व-कारक-रूपत्वम्* एव । यतो **भूतादि***-रूपो*ऽसि *अतो* हेतोः । एवम् उक्तरीत्या । *सृष्टि-कऋये* देहादौ । **त्रिगुणोऽभिमानः** सात्त्विकोऽहं ब्राह्मणोऽस्मीत्य् आद्याकारकाभिमानः । **गूढा**च्छादिता **स्वांश-भूतानां** *जीवानाम्* **अनुभूतिर्** ज्ञानम् ॥४२॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** अथ च **गूढा** आच्छादिता **स्वांश-भूतानाम्** **अनुभूतिर्** आत्म-तत्त्व-ज्ञानं येन तस्मै ॥४२॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) : भूतादीनाम्** **आत्मने** चेतयित्रे ज्ञान-प्रदायेत्य् अर्थः । अथ च **गूढा** आच्छादिता **स्वंश-भूतानां** जीवानाम् **अनुभूतिर्** **आत्म**-तत्त्व-ज्ञानं येन तस्मै ॥४२॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्*।

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** न च हेतुमात्रायापि, यतो **भूतानाम् आत्मने** चेतयित्रे सतो ऽद्भुतं ते चरित्रं यतो जडानपि चेतयसि चेतनान् अपि जडीकरोषीत्य् आहुः, **त्रिगुणो** यो ऽभिमानस् तेन **गूडा** आवृता शोभना **आत्मनो** जीवस्यानुभूतिर् ज्ञानं येन तस्मै ॥४२॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** न च हेतु-मात्राय किन्तु **भूतादीनाम् आत्मने** चितयित्रे जीव-ज्ञान-हरत्वं चाह **त्रि-गुणो** योऽस्भिमावोऽहङ्कारस् तेन **गुढा** आवृता शोभना **आत्मनो** ल्जीवस्यानुभूतिर् येन तस्मै त्वात्तो ज्ञानं हि जीवानां प्रमोयस् तेऽत्रशक्तिश् च इति वक्ष्यमाणात् ॥४२॥


______


**॥ १०.१६.४३ ॥**

**नमो\ऽनन्ताय सूक्ष्माय कूट-स्थाय विपश्चिते ।**  
नाना-वादानुरोधाय वाच्य-वाचक-शक्तये ॥**

**श्रीधर-स्वामी (भावार्थ-दीपिका) :** त्वं त्व् अहङ्कारानावृत इति स्तुवन्ति । **नमोऽनन्ताय**, अहङ्कारापरिच्छेदात् । अतः **सूक्ष्माय**, अदृश्यत्वात् । अत एव **कूट-स्थाय**, उपाधि-कृत-विकाराभावात् । अत एव **विपश्चिते** सर्व-ज्ञाय । एवं वस्तुतः स्तुत्वाचिन्त्य-मायात्वेन स्तुवन्ति, **नाना-वादानुरोधाय** । अस्ति नास्ति सर्व-ज्ञः किञ्चिज्-ज्ञो बद्धो मुक्त एकोऽनेक इत्य्-आदि-नाना-वादान् अनुरुणद्धि माययानुवर्तते यस् तस्मै । किं च, **वाच्य-वाचक-शक्तये** । अभिधानाभिधेय-शक्ति-भेदाद् अपि नानात्वेन प्रतीयमानायेत्य् अर्थः ॥४३॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** *अहङ्कारापरिच्छेदात्* अहङ्कार-कृत-परिच्छेदाभाववत्त्वात् । अतः परिच्छेदाभावात् । *अत एव* *अदृश्यत्वाद्* एव । अत एव *उपाधि-कृत*-*विकाराभावाद्* एव । *अनुरुणद्धि* अनुसरति । नानात्वेऽन्यद् अपि आह---*किं चे*ति । *इत्य् अर्थ* इति । **वाच्य-वाचक**-भेदोऽपि **नानात्व**प्रतीतौ हेतुर् इति भावः ॥४३॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) : अनन्ताय** परम-महते अथ-च **सूक्ष्माय**, **कुट-स्थाय** निर्विकाराय अथ-च **विपश्चिते** विचित्र-वैदग्धी-गुरवे । यद् वा, कुटं शाठ्यं तत्-स्थाय, अथ-च विवेकिने **नानावाद**-प्रवर्काय, यतो **वाच्य-वाचकयोर्** अर्थ-शब्दयोः शक्तिर् यस्मात् तस्मै ॥४३॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) : अनन्ताय** परम-महते अथ च **सूक्ष्माय** **कूट-स्थाय** निर्विकाराय अथ च **विपश्चिते** विचित्र-वैदग्धि-गुरवे **नानावादान्** **अनुरोधयति** प्रवर्तयतीति तस्मै यतः **वाच्य-वाचकयोः** अथ-शब्दयोः **शक्तिर्** यस्मात् तस्मै ॥४३॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्*।

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** ननु, किम् अत्र तत्त्वम् तत्राहुः, **अनन्ताय** अस्यान्तं वयं न प्राप्नुम इत्य् अर्थः । तत्र हेतुः **सूक्ष्माय** दुर्ज्ञेयत्वाद् इत्य् अर्थः । ननु, जीवात्मानं मदभिन्नम् एव पण्डिता आहुस् तत् किम् अहम् आत्मानम् एव मोहयामि तत्र मैवं वादीरित्य् आहुः, **कूटस्थाय** एक-रूपतया तु यः, कालव्यापी स कूटस्थः \[अमर-कोष\] इत्य् अभिधानात् त्वम्-एकेनैवाप्रच्युत-स्वरूपेण सर्व-कालं व्याप्नोषि, स तु देव-मनुष्य-तिर्यग्-आदिभिर् अनेकैः प्रच्युतैः स्वरूपैः किञ्चिद् एव कालं व्याप्नोतीति कथं त्वद् अभिन्नः स इति भावः । देव-मनुष्यादित्वं वस्तुतो जीवस्य न स्वरूपम् इति चेत्-तद् अपि त्वत्तः स भिन्न एवेत्य् आहुः, **विपश्चिते** सर्वज्ञाय सतु अल्पज्ञ एव प्रसिद्ध इत्य् अर्थः । किं च, तद् अपि जीवात्मा ईश्वराभिन्न इति, जड इति, चेतन इत्य् एक इत्य् अनेक इत्य्-आदिना **नानावादान्** अनुरुणत्सि कौतुकार्थम् अवकाशयसीति तस्मै अत-एव त्वद्-इच्छावशाद् एव तत्र मिथो विवादिनो मिथः सम्वादिनश् चपण्डिताः शब्दम् एव प्रमाणी कुर्वन्तीत्य् आहुर् वाच्यानाम् अर्थानां वाचकानाञ् च शब्दानाञ् च नाना-विधाः **शक्तयो** यस्मात् तस्मै ॥४३॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) : अनन्ताय** अहङ्कार-प्रिच्छेद-रहिताय **सूक्ष्माय** प्रत्य्ग्-रूढाय **कूटस्थाय** सदैक-रूपाय **विपश्चिते** सर्वज्ञाय निर्गुणोऽभिन्न गुणो भिन्न-गुणा अमूर्तिर्-नित्य-मूर्तिर् आत्म-मूर्तिश् चेत्य्-अवनानावादाननु, रुणत्सि विनोदार्थम् अवकाशयसीति तस्मै एतद् एव स्पष्टयन्ति **वाच्यानाम्** अर्थानां **वाचकानां** च शब्दानां तत्-तद्-वाद-स्थायिकाः **शक्तयो** यतस् तस्मै ॥४३॥


______


**॥ १०.१६.४४ ॥**

**नमः प्रमाण-मूलाय कवये शास्त्र-योनये ।**  
प्रवृत्ताय निवृत्ताय निगमाय नमो नमः ॥**

**श्रीधर-स्वामी (भावार्थ-दीपिका) :** अनावृतत्वम् एव हेत्व्-अन्तरेणापि सूचयन्त्यः स्तुवन्ति, **नमः प्रमाण-मूलाय** चक्षुर्-आदीनां चक्षुर्-आदि-रूपाय । अत एव **कवये** स्वयं तन् निरपेक्ष-ज्ञानाय । कुतः ? **शास्त्र-योनये** वेदात्मक-निःश्वासाय । किं च, **प्रवृत्ताय निवृत्ताय** **निगमाय नमो नमः** ॥४४॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** अनावृतत्वम् आवरण-हीनत्वम् । चक्षुरादि-रूपाय चक्षुषश् चक्षुरुत श्रोत्रस्य श्रोत्रम् इत्य्-आदि-श्रुतेः । यद् वा, प्रमाणानां प्रत्यक्षादीनां मूलाय प्रतिष्ठापकाय ।

> प्रमाणम् इन्द्रिय-ग्रामे प्रत्यक्षादौ प्रमातरि । >
> मर्यादा नित्य-शस्त्रेयत्तासत्ये हेतुम् आनयोः ॥ इति विश्वः ।

अत एव चक्षुरादि-प्रकाशकत्वाद् एव । तन् निरपेक्ष-ज्ञानाय चक्षुरादि-निरपेक्ष-ज्ञानाय । तत्र हेतुं शङ्कते---कुत इति । यद् वा, **शास्त्रं योनिर्** ज्ञप्ति-कारणं यस्य तथा । योनिः स्त्रीणां भगे स्थाने कारणे ताम्रके पणे इति यादवः । यद् वा, निर्देश-कारानाय इदं कुर्याद् इदं नेत्य्-आदि-निर्देशस्य कर्त्रे निर्देश-ग्रन्थयोः शास्त्रम् इत्य् अमरः । **प्रमाणस्य** वेदस्यापि **मूलाय** श्री-भागवत-स्वरूपाय, चतुश्लोक्य् उपदेशानन्तरम् एव ब्रह्म-मुखेभ्यो वेदानाम् आविर्भावात् । **कवये** तद् आविर्भाव-कर्त्रे व्यास-देवाय नम इत्य् अर्थः । व्यासः प्राकट्य-कृन्मतः इति सिद्धान्त-दर्पणोक्तेः । शास्त्रं श्री-भागवतम् एव प्रमाण ज्ञप्ति-साधनं वा यत्रेत्य् अपि विश्वनाथः । न हि केवलं शास्त्र-योनिर् एव किं तु तद् रूपम् अपि त्वम् इत्य् आह---किञ्चेति । **प्रवृत्ताय** प्रवृत्ति-मार्ग-प्रवर्तकाय विधि-रूपायेत्य् अर्थः । **निवृत्ताय** निवृत्ति-मार्ग-प्रवर्तकाय निषेध-रूपाय । याद् वा, सृष्टौ प्रवृत्ताय, प्रलये निवृत्ताय । **निगमाय** उभयेषां मार्गाय, विषयायेत्य् अर्थः, अयनं पदवी मार्गः पाद्या च निगमः पथि इति हलधरः । यद् वा, उभय-रूपत्वे हेतुः---निगमाय वेद-मूर्र्तेये निगमो निश्चये वेदे परे पथि वणिक्-पथे इति यादवः ॥४४॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** अथ-च **प्रमाणं** वेदा वैष्णव-सिद्धान्ता वा, तस्य **मूलाय** कारणाय आश्रयाय वा, **कवये** **शास्त्र**-कृते, अथ-च शास्त्रार्थाश्रयाय । यद् वा, स्वतः-सिद्ध-ज्ञानाय, अथ-च शास्त्र-पराय **प्रवृत्त-निवृत्त**-रूपाय, शास्त्राय **निगमाय** त्वद् आज्ञा-रूपाय तत्-तद् विहिताचाराय वा, अद्भुतत्वेन पुनर् **नमो नम** इति ॥४४॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** अत **प्रमाणं** श्री-भागवत-शास्त्र-सार-सङ्ग्रहाः वेदाः तस्य **मूलाय** कारणायाभयाय वा **कवये** स्वतः सिद्ध-ज्ञानाय अथ च **शास्त्र-योनये** शाष्त्रम् एव योनिः प्रमाणं यस्य शष्त्र-योनित्वात् \[भ्र्।सू।१.१.३\] इत्य् अत्र तथा तथा व्याख्यानात् **प्रवृत्तं** च **निवृत्तं** च शास्त्रं तद् उभयस्माद् अपि **निगम**-रूपाय अद्भुतत्वेन पुनर् **नमो नम** इति ॥४४॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्*।

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** शिष्ठ-शब्द-मात्रस्य प्रामाण्ये ऽपि श्री-भागवतस्य सर्वाधिक्यम् आहुः, **प्रमाण-मूलाय** श्री-भागवत-स्वरूपाय **कवये** तत्-कर्त्रे वेदव्यास-स्वरूपाय अत-एव **शास्त्रस्य** **योनये** प्रादुर्भावकाय, शास्त्रं श्री-भागवतम् एव योनिः प्रमाणं यस्य शास्त्र-योनित्वात् \[भ्र्।सू।१.१.३\] इत्य् अत्रैव व्याख्यानात् । तथा चतुर्वर्ग-प्रतिपादकं शास्त्रम् अपि प्रमाणम् इत्य् आहुः, **प्रवृत्त**-शास्त्राय **निवृत्त**-शास्त्राय तन् मूल-**निगम** शास्त्राय ॥४४॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** चेद् एवं तर्हि वास्तवार्थक्षतिस् तत्राह---प्रमाणानां मूलाय चतुर्लक्षणी-रूपाय तेनैव हि । **प्रमाणानि** स्थिरतां लभन्ते तत्र हि श्रुतिर् मुख्यं प्रमाणां प्रत्यक्षानुमाने तु तद् अनुगृहीते एव प्रमाणो इति निर्णीतं श्रुतेस्तु शब्द-मूलत्वाद् इत्य् अनेन । **कवये** तद् आविर्भविकाय बादरायणाय **शस्त्रं** शासनं तस्य **योनये** कारणाय त्वत्त एव तत्-प्रवृत्तम् इत्य् अर्थः । **प्रवृत्ताय** ज्योतिष्टोमादि-रूपाय **निवृत्ताय** शमदमादि-रूपाय **निगमाय** तद् आवेदक-वेद-रूपाय ॥४४॥


______


**॥ १०.१६.४५ ॥**

**नमः कृष्णाय रामाय वसुदेव-सुताय च ।**  
प्रद्युम्नायानिरुद्धाय सात्वतां पतये नमः ॥**

**श्रीधर-स्वामी (भावार्थ-दीपिका) :** किं च, अनावृतैश्वर्यत्वाद् एव चतुर्-मूर्ति-रूपेण सर्वोपास्यत्वेन नमन्ति, नमः कृष्णायेति श्लोकेन । **रामाय** सङ्कर्षणाय । **वसुदेव-सुताय** च । वसुदेव-शब्दितं शुद्धं सत्त्वं तत्र प्रकाशमानाय वासुदेवायेत्य् अर्थः । **सात्वताम्** उपासकानां **पतये** सालोक्यादिना-पालकाय । एवं चतुर्-मूर्तये **कृष्णाय** तुभ्यं **नम** इति ॥४५॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** वेद-रूपत्वेऽपि भक्त-वत्सलतया *चतुर्-व्यूहं* दधर्थेत्य् आहुः---*किं चे*ति । यद् वा, **कृष्णाय** सद्-आनन्द-रूपाय प्रपन्नाघकर्षकाय, दैत्यादिषु वह्नये नील-वर्णाय वा

> कृष्णः सीसाद्य् अलोहेषु कृष्णे नीलेऽनले कलौ । >
> शूद्रे काके पिके व्यासे ध्वन्ते पक्षेऽर्जुने हरौ ॥ इति यादवः ।

**रामाय** अभिरामाय । **प्रद्युम्नाय** प्रकृष्टधनाय द्यम्नं द्रविणं धनम् इति हलायुधः । ज्ञानं विना न निरुध्यते इत्य् **अनिरुद्धस्** तस्मै ॥४५॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** एवं ब्रह्म स्तुत्वा मनः-प्रसादाभावेन पुनः श्री-कृष्णम् एव स्तुवन्ति-नमः कृष्णायेत्य्-आदि । कूले रामं दृष्टा अयं सहायो भवत्व् इति तम् अपि **स्तुवन्ति-नमो रामाये**ति । प्रभो ! त्वं नन्द-सुत एव, स्त्रियो\ऽपि वयं सर्वं जानीम एव, किन्तु वसुभिर् गोधनैर् दीव्यतीति **वसुदेवः** । वसुषु देव-भेदेषु दीव्यतीति वा द्रोणो वसूनां प्रवरः \[भा।पु।१०.८.४८\] इत्य् उक्तेः । वसुदेव इति नन्दस्य नामान्तरम् । तेन त्वं वसुदेव-सुताय चेति च-कारस्यार्थः । त्वम् एव **प्रद्युम्नस्** तज् जनकत्वात्, तम् एव्**आनिरुद्धस्** तत् पितामहत्वात् त्वम् एव **सात्वतां** **पतिर्** इत्य् आहुः---प्रद्युम्नायेत्य्-आदिना भावि-द्वारका-विलासो\ऽपि तदा स्तुतः ॥४५॥

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** किं च, कृष्ण एकोऽपि त्वं चतुर्-विध इत्य् आहुः---नमः कृष्णायेति । **सात्वतानाम्** उपासकानां **पतय** इति पतित्वेनैक्यम् एव साधितम्, अन्यथा नार्थापत्तिः, तथा चोक्तं पञ्चम-स्कन्धे श्री-लक्ष्मी-देव्या स वै पतिः स्याद् अकुतोभयं स्वयं, समन्ततः पाति भयातुरं जनम् । स एक एवेतरथा मिथोभयम् \[भा।पु। ५.१८.२०\] इति यद् वा, वृष्णीनां पतये इति श्री-यदु-कुलावतीर्ण-चतुर्णाम् एव परमाभिन्नत्वं दर्शितम् । ततश् च **कृष्णाय** वासुदेवायेत्य् अर्थः । **रामस्य** विशेषणं **वसुदेव-सुताये**ति तस्यैव सङ्कर्षणत्वात् ॥४५॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** किं च, स्वयं भगवान् कृष्णोऽपि त्वम् एकश् चतुर्-विधश् चेति वदन्तस् तत्रैव नति पर्यवसाययन्ति---नम इति । **सात्त्वताम्** उपासकानं **पतय** इति पतित्वेनैक्यम् एव साधितम् अन्यथान् अर्थापत्तिः, तथा चोक्तं पञ्चम-स्कन्धे श्री-लकाष्मी-देव्या स वै पतिः स्याद् अकुतोभयः स्वयं समन्ततः पाति भयातुरं जनम् । स एक एवेतरथा मिथोभयम् \[भा।पु। ५.१८.२०\] इत्य् अन्यत् तैः । यद् वा, **कृष्णाये**ति प्रस्तुतत्वात् श्री-नन्द-नन्द-रूपाय वक्त्रं व्रजेश-सूतयोः \[भा।पु। १०.२१.७\] इत्य्-आदि प्रसिद्ध्या **रामाय** च तत् तद् रूपाय **वसुदेव-सुताय** च तस्मै तस्मै तत् सहयोगेन **प्रद्युम्नायानिरुद्धाय** च तद् व्यूहान्तःपातिने एवम् अत्र कृष्णायेति वासुदेवान्तरस्य व्यावृत्त्य् अर्थम् । रामायेति सङ्कर्षणान्तरस्य अत एव वसुदेव-सुतायेति क्रमेण धर्म-पुत्रादेः दशरथ-पुत्रादेश् च तत् तत् सहयोगेन प्रद्युम्नानिरुद्धयोश् चान्वयोर् इति । तेन सात्वता यादवा एव तद् एवं नित्यत्वम् अपि सूचितं तथा च श्री-गोपाल-तापन्याम्---

> प्राप्य मथुरां पुरीं रम्यां सदा ब्रह्मादि-सेविताम् । >
> शङ्ख-चक्र-गदाशार्ङ्ग-रक्षितां मुसलादिभिः ॥ >
> यत्रासौ संस्थितः कृष्णः त्रिभिः शक्त्या समाहितः ।

रामानिरुद्ध-प्रद्युम्नैः रुक्मिण्या सहितो विभुः ॥\[पद्।पु। १\] म्म् ४९

इति त्रिभिः रामादिभिः शक्त्या च रुक्मिण्येत्य् अन्वयः एवम् एवोक्तं मथुरा भगवान् यत्र \[भा।पु। १०.१.२८\] इति वसुदेव-सुताय चेति श्री-कृष्ण-पक्षे चकारात् श्रीमन् नन्द-गोप-कुमाराय प्राग् अयं वसुदेवस्य क्वचिज् जातस् तवात्मजः \[ग्च्प् ३३.४५\] इति न्यायेन वसुदेव-सुताय चेत्य् अर्थः । श्री-राम-पक्षे तातं भवन्तं मन्वानः \[भा।पु। १०.८.३४\] इति वक्त्रं व्रजेश-सुतयोः \[भा।पु। १०.८.३४\] इति व्यवहारेण श्रीमन् नन्द-गोप-कुमाराय चेत्य् अर्थः ॥४५॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) : कृष्णाय रामाय** च वासुदेवाय **वसुदेव-सुताये**ति वासुदेवादि-चतुर्-व्यूहान्तरं व्यावर्त्तितम् ॥४५.४६॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** ब्रह्मत्वेन स्तुवन्त्यो भक्ति-वासनया सरसतया तथा स्तवने सन्तोषम् अलभमानाः पुनः स्वरूपेण स्तुवन्ति नम कृष्णाय रामायेत्य्-आदि । **कृष्णाय** परब्रह्मणे,

> कृषिर् भू-वाचकः शब्दो णश् च निवृत्ति-वाचकः । >
> तयोर् ऐक्यं परं ब्रह्म कृष्ण इत्य् अभिधीयते ॥\[ब्स्च्। ५.१\]

रामादयोऽपि चत्वारो विग्रहास् त्वद्-भिन्ना एवेति दर्शयन्ति---**रामाय**---

> रमन्ते योगिनोऽनन्ते सत्यानन्दे चिदात्मनि । >
> इति रामपदेनासौ परं ब्रह्माभिधीयते ॥\[र्तु\] च्च्। २.९.२९\]

इति तुल्यार्थकत्वात् । **वसुदेव-सुताय** च, वसुदेव सुतोऽपि त्वम् सत्वं विशुद्धं वसुदेव-शब्दितम् \[भा।पु ४.३.२३\] तत्राविर्भूतेर् यो वासुदेवश् चित्ताधिष्ठाता, स च त्वम् एव । एवं **प्रद्युम्नाये**ति प्रकृष्टं द्यम्नं द्यतिः परम-महस्-तस्मै । **अनिरुद्धाय** केनापि न निरुद्धः स्वच्छन्दत्वात् तस्मै । अतो वासुदेव-सङ्कर्षण-प्रद्युम्नानिरुद्धेभ्यः परः स त्वं श्री-कृष्ण इत्य् अर्थः । वक्ष्यति च स्वयम् एव सात्वतां नव-मूर्तीनाम् आदि-मूर्तिर् अहः-पराः \[भा।पु ११.१६.३२\] इति विभूति-योग-कथने विभूतित्वेऽप्य् उपचाराद् अहम् इति । अतः **सात्वतां** **पतये** **नमः** सात्वता हि केचिद्-वासुदेवादि-नव-मूर्तिवादिनस् तेषां पतित्वात् त्वम् एक एव वासुदेवादयो नव-मूर्तयः । अथवा, सात्वतां यदूनां पतये इत्य् अनेन भावि-द्वारका-विलासोऽपि स्तुतः ॥४५॥

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** सर्व-शास्त्र प्रतिपादित-सार-स्वरूपाणि तू तव चत्वार्य्-एवेत्य्-आहुर् नम इति । चकारान् **नन्द-सुताय** च **सात्वतां** सात्वत-वंशोत्पन्न-शूरादीनां पर्जन्यादीनां च **पतये** पालकाय ॥४५॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** प्राप्तनिर् णीतम् उपास्य-स्वरूपं दर्शयन्त्यो नमन्ति---नमः कृष्णायेति । **रामाय** ब्लभद्राय च **नन्द-सुताय** च **सात्वतां** सात्वत-वंशोद्भवानां शूरादीआं पर्जन्यादीनां च **पतये** पालकाय ॥४५॥


______


**॥ १०.१६.४६ ॥**

**नमो गुण-प्रदीपाय गुणात्म-च्छादनाय च ।**  
गुण-वृत्त्य्-उपलक्ष्याय गुण-द्रष्ट्रे स्व-संविदे ॥**

**श्रीधर-स्वामी (भावार्थ-दीपिका) :** कथं चतुर्-मुर्तितेति तद् आहुः, नमो गुण-प्रदीपायेति । **गुणा** अन्तः-करणानि तानि **प्रदीपय**ति प्रकाशयतीति तथा तस्मै । चित्ताद्य्-अधिष्ठातृत्वेन चतुर्-मूर्तितेत्य् अर्थः । ननु, तथाप्य् एकस्यैव कथं चतुष्ट्वम् अत आहुः, **गुणात्म-च्छादनाय** तैर् एव गुणैर् उपासकानां फल-वैचित्र्यायात्मानम् आच्छाद्य नानात्वेन प्रकाशम् आनायेत्य् अर्थः । ननु, तर्हि कथं प्रतीतिर् अत उक्तम्, **गुण-वृत्त्य्-उपलक्ष्याय** चित्तादीनां चेतनाध्यवसायादि-वृत्तिभिर् उपलक्ष्याय । उपलक्षणम् एवाहुः, **गुण-द्रष्ट्रे** तत् साक्षिणे । कथञ्चिद् उपलक्ष्य एव न ज्ञेय इत्य् आहुः, **स्व-संविदे**, अगोचरायेत्य् अर्थः ॥४६॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** *तद् आहुः*---*चतुर् मूर्तिभवने* प्रकारम् आहुः । इत्य् अर्थ इति चतुर्व्यूहं विनान्तः-करण-चतुष्टयाधिष्ठातृत्वं कथं घटेतेति भावः । तत्राप्य् आशङ्कते---*नन्व्* इति । *तथापि* चतुर्मूर्तित्वेऽपि अतः अत्र । *इत्य् अर्थ* इति । शुद्ध-ब्रह्म-रूपत्वम् *आच्छाद्य* भक्तानां यथा यथा कामं तथा-तथा भवनशीलायेत्य् अभिप्रायः । **आत्मानम् आच्छादयामि** चेत् तर्हि कथम् अहं प्रतीय इत्य् आशङ्कते---नन्व्, इति इत्य् अर्थं इति । स्व-*प्रकाशस्यान्य्* अगाचरत्वे **स्व-संवित्ता** भ्रश्येतेति भावः । *यद् वा*, **गुणाः** सत्त्वाद्या भक्ति-ज्ञानाद्या वा तेषां ज्ञापकाय **गुणात्मा** प्रकृतिर् एव छादनम् आवरकं *यस्य* *तस्मै* गुणैर् इन्द्रियादिभिर् आत्मनो जीवान् आच्छादयतीति वा ॥४६॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** गुणा एव प्रदीपास् तमो-हन्तारो यस्य, **गुणात्मनां** ब्रह्मादीनाम् अपि **छादनाय** आच्छादनाय, **गुण-वृत्तीनां** सत्त्वादि-वृत्तीनाम् **उपलक्ष्याय**, अथवा, गुण-वृत्तयो\ऽप्य् उपलक्ष्या यस्माद्-गुप्ण-वृत्तीनाम् अपि प्रकाशाय । **गूण-द्रष्ट्रे** आदोस-दर्शिणे, **स्व-संविदे** स्वतः-सिद्ध-ज्ञानाय ॥४६॥

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** सात्वत-पतित्वेन कारुण्यादि-गुण-प्रकाशकाय, अथ-च तत्-स्वभावाच् छादकाय, कदाचिद् अन्तर्धानादिना गुणानाम् इन्द्रियाणां वृत्तिभिर् उपलक्ष्याय, हृषीकेशत्वादिना तत्-प्रवर्तनेन लक्षणेन, अथ-च गुणानां तेषां द्रष्ट्रे साक्षिणे, किं च, स्व-सम्विदे स्व-प्रकाशाय । यद् व, **गुण-प्रदीपताद्** एव गुणैर् दामभिर् **आत्मानम्** **आच्छादय**तीति तथा तस्मै---दामोदरत्वे श्री-यशोदया बहुभिर् दामभिर् बन्धनात्, तथापि **गुणानां** भक्त-वात्सल्यादीनां दाम्नां वा, **वृत्त्या** वर्तनेन **उपलक्ष्याय**, बाल्य-लीलादिना स्वच्छन्दत्वेऽपि नलकुवर-मणिग्रीवाभ्याम् इव सर्वैः सल्लक्षयितुं शक्याय, किं च, **गुण-द्रष्टे** गुणानां दाम्नां तेषाम् एव द्रष्टे प्रीत्या मुहुर् दर्शनपराय । किं च, स्वेषु वयस्य-बालकेषु तदानीम् एव नवनीत-चौर्याद्य् अर्थं **सम्विदः** सङ्केता यस्येति, इदम् अप्य् अद्भुतम् एव नवनीत-चौर्यतो गुणैर् वद्धस्य तान् साक्षात् पश्यतोऽपि पुनस् तच् चौर्यार्थ-सङ्केतात् ॥४६॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** तद् एवं भक्तान् प्रति गुण-प्रदीपाय स्व-रूप-भूतानाम् ऐश्वर्यादि-गुणानां प्रकाशकाय अभक्तान् प्रति तु गुणैः प्राकृतैर् आत्माच्छादनाय यद्यपि एवं तथापि सेषां प्राकृत-गुणानां जडानाम् अपि वृत्त्याप्रवृत्त्यापलक्ष्याय तत् प्रवर्तकत्वेनानुमेयाय तत् प्रवर्तकत्वम् एव कथं तत्राह---तद् द्रष्ट्रे वीक्षामात्रेणेति भावः । स्वयन्तु **स्व-सम्विदे** स्व-प्रकाश-स्वरूप-गुणाय । यद् वा, एवं यादव-सम्बन्धेऽपि गोकुल-सम्बन्ध एव गरीयान् इत्य् आहुः । प्रेमवश्यतादीनां **गुणानां** प्रकर्षेण **प्रकाशकाय** तादृश-गुण-प्रकाशनाप्य् **आत्मच्छादनाय** च **आवृत**-निजैश्वर्याय **गुणैर्** दामभिर् **आत्मानम्** आश्छादयसि तथा तस्मै वा दामोदरत्वे श्री-यशोदया बहुभिर् दामभिर् बन्धनात् तथापि गुणानां यमलार्जुन-मोचनादि-लाक्षतानां दाम्नाम् एव वा बहूनाम् अप्य् अपर्याप्तानां वृत्त्या प्रवर्तनेन ज्ञेयाय । किं च, **गुण-द्रष्ट्रे** दाम्नां तेषाम् एव द्रष्ट्रे भीत्या मुहुर् दर्शनपराय । अथ च स्वेषु वयस्य-बालकेषु तदानीम् अपि नवनीत चौर्याद्य् अर्थ-**सम्विदः** सङ्केता यस्येति इदम् अद्भुतम् एव ॥४६॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) :** अव्याकृत-विहाराय प्रपञ्चातीत-लीलाय ॥४६॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** हे भगवन् तव गुणाः किं स्तोतव्याः यतस्त एव मोहान्धकारहारिण इत्य् आहुः---नमो गुण-प्रदीपायेत्य् आदि । **गुणा** एव **प्रदीपास्** तमोनुदा यस्य तस्मै, **गुणात्मनो** ब्रह्मादयस् तेषाम् अपि **छादनाय** स्व-तेजसावरकाय, **गुणानां** सत्वादीनां वृत्ति-रूप-**लक्ष्याय** हीन-लक्ष्याय्स **गुण-वृत्तिभिर्** अनङ्कितायेत्य् अर्थः---हीने उपश्च कथ्यते इति श्रुतेः । अत एव **गुण-द्रष्ट्रे** गुण-नियन्त्रे । स्वेषां भक्तानां **सम्वित्** सम्यक् वित् सत्ता यस्मात्, नित्य---पार्षदायेत्य् अर्थः ॥४६॥

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** यतस् तेष्व् एव **गुणानां** प्रेम-वश्यत्वादीनां प्रकर्षेण प्रकाशकार तथा प्रकाशितेन प्रेम-वश्यत्व-गुणेन **आत्माच्छादनाय** **आवृत**-निजैश्वर्याय तदपि त्वं भक्ति-तत्त्वज्ञै ज्ञात-स्वरूप एव भवसीत्य् आहुः, **गुणस्य** भक्त-वात्सल्यातिशयस्य **वृत्त्या** असाधारण-सत्तया **उपलक्षाय** स्वयं भगवन्तं विना को ऽप्य् एवं न भवतीति ज्ञेयाय वतो **गुण-द्रष्ट्रे** स्व-भक्तस्य **गुणम्** एव पश्यति, नतु दोष-गन्धम् अपि यस् तस्मै अत-एव स्वेषु भक्तष्व् एव **सम्विद्** अनुभवो वस्य तस्मै ॥४६॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** तेष्व् एव प्रेमाधीनतादीनां **गुणानां प्रदीपाय** प्रदर्शकाय प्रदर्शितैस् तैर् **गुणैर्** **आत्माच्छादनाय** मुकुराधर-चित्र-न्यायेन स्वैश्वर्यावरकाय तथापि निहत-दैत्य-सौख्य-दातृत्वादीनां **गुणानां वृत्या** स्वयं भगवत्त्वेन्**ओपलक्ष्याय** बोध्याय **गुण-द्रष्ट्रे** भक्तस्य **गुणम्** एव तद् अनुदोषं यः पश्यति तस्मै अतः स्वेषु भक्तेषु **सम्विद्** अनुभवो यस्य तस्मै ॥४६॥


______


**॥ १०.१६.४७ ॥**

**अव्याकृत-विहाराय सर्व-व्याकृत-सिद्धये ।**  
हृषीकेश नमस् तेऽस्तु मुनये मौन-शालिने ॥**

**श्रीधर-स्वामी (भावार्थ-दीपिका) :** अगोचरत्वम् उपलक्ष्यत्वं च दर्शयन्त्यो नमन्ति, **अव्याकृत-विहाराय**, अतर्क्य-महिम्न इत्य् अर्थः । **सर्व-व्याकृत-सिद्धये** सर्व-कार्योत्पत्ति-प्रकाश-हेतुत्वेनोपलक्षण-योग्यायेत्य् अर्थः । उपलक्षणान्तरम् आहुः---हे **हृषीकेश** ! करण-प्रवर्तक ! किं विषयैप्सया ? न, **मुनये** आत्मा-रामाय । किं साधन-वशेन वा ? न हि, **मौन-शीलिने** मौनम् आत्मा-रामता तत्-स्वभावाय ॥४७॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** *इत्य् अर्थ* इति व्याकृत-विहारस् तर्कितुं शक्यो भवतीति त्वं तु न तथेत्य् अर्थः । इत्य् अर्थः इति । कारणं विना *कार्योत्पत्तेर्* असम्भवादित्य् अभिप्रायः । प्रवर्तकत्वं कारणं विना मन्दोऽपि न प्रवर्तते इति न्यायात् किञ्चिद् अपेक्ष्यैव भवतीति शङ्कते---किम् इति । *आत्म-राम*तापि *साधन*-सम्पत्त्यैवेति पुनर् आशङ्कते---*किम्* इति । यद् वा, **अव्याकृता** व्याकर्तुम् अशक्याः सृष्ट्यादि-**विहारा** यस्य तस्मै । पर्वेषु भक्तेषु **व्याकृता** प्रकटिता सिद्धिः स्वरूपं येन तस्मै । **मुनये** सर्वज्ञाय **मौन-शीलिने**ऽसम्भावितोक्तिर् अहिताय ॥४७॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) : आव्याकृता** अप्राकृता **विहारा** यस्य, **सर्वा-व्याकृतस्य** सर्व-व्याकारस्य सर्व-पुरुषार्थस्य **सिद्धये** सिद्धि-रूपाय, तेषां सिद्धिर् यस्माद् इति वा, एतावता स्तवेनापि न किञ्चिद् वदसि त्वं मुनिर् इव तिष्ठसि, तस्मात् **मौन-शीलिने** **मुनये** **नमः** । उक्तं च मौनं चैवास्मि गुह्यानाम् \[गीता १०.३८\] इति । **हृषीकेश** इत्य् अस्यायं भावः---अस्माभिर् यद् उच्यते, तस्यापि त्वम् एव प्रवर्तकः, तदा कथं नानुमोदसे इति ॥४७॥

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** न व्याकृतः केनापि व्याख्यातो निर्वक्तुम् अशक्यो विहारो लिलापि यस्य तस्मै, तथा च श्री-विष्णु-पुराणे---अनाख्येय-प्रयोजन इति । अथ-च **सर्वैः** शास्त्रज्ञैः शास्त्रैर् **व्याकृता**[^११६] निरुक्ता **सिद्धिर्** यस्य, न्याय-शास्त्रादौ सर्वत्र प्राग् ईश्वर-सिद्धेर् एव प्रस्तुतत्वात् । यद् व, **अव्याकृतः** प्रपञ्चातीति **विहारो** यस्य, अथ-च सर्वस्य लौकिकादि-कर्म-प्रपञस्य सिद्धिर् यस्मात् तस्मै, अत एव **हृषीकेश** हे तद् अर्थ-निज-सर्वेन्द्रिय-प्रवर्तकेति । **मुनये** आत्मा-रामाय, अथ-च अकार-प्रश्लेषेण **अमौन-शीलिने** धर्माद्याचरणाद्-गोपी-कुल-रमणाद् वा ॥४७॥

[^११६]: शास्त्रैर् व्याकृता


**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) : अव्याकृतः** प्रपश्चातीतो **विहारो** यस्य अथ च सर्वत्र **व्याकृते** न तत् तल् लीलत्वेन **सिद्धिः** प्रसिद्धिर् यस्य **सर्व-व्याकृतस्यैव** सिद्धिस् तत् तल् लीला-साधकता यस्येति वा तद् उक्तं प्रपञ्चं निष्प्रपञ्चो\ऽपि इत्य् अव्याकृत-लीलत्वाद् एव

> परिनिष्ठितो\ऽपि नैर्गुण्ये उत्तम-श्लोक-लीलया । >
> गृहीत-चेता राजर्षे ! आख्यानं यद् अधीतवान् ॥

इत्य्-आदिकं घटत इत्य् आहुः, **हृषीकेश** हे स्वस्मिन्न् आत्मा-राम-पर्यन्तानां सर्वेन्द्रिय-प्रवर्तकेति **मुनये** आत्मा-रामाय अथ च अकार-प्रश्लेषेण **अमौन-शीलिने** तद् विपरीत-व्याख्याता सिद्धिस् तत् तच् चेष्टा-फलं दधि-पयो-भक्षणादिकम् अपि यस्य तस्मै, अहो तेन च सर्वेषां प्रीतिर् एवासीद् इत्य् आहौः---हृषीकेश हे सर्वेन्द्रिय-वशीकारिण-गुण-गणेति । किं च, तत्रोपालम्भादौ मुनये मौन-शीलिन इति स्वान्तः-करण-निहित-तादृश-वयुनापि बहिर् मौनेन सुप्रतीको यथास् त इत्य् एवम् उक्त-रूपो यस् तस्मा इत्य् अर्थः । श्लोक-द्वयेऽस्मिन्न् आर्थान्तराच्छन्नतयोक्तिर् इयं प्रभुतास्फुरणात् सङ्कोचेनेति ज्ञेयम् ॥४७॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) : अव्याकृत-विहाराय** प्रपञ्चातीत-लीलाय ॥४७.४८॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** एव तव विहारा अपि स्तुतुं न शक्यन्त इत्य् आहुः अव्याकृत-विहारायेत्य् आदि-बहुभिः । **अव्याकृता** अप्राकृता **विहारा** यस्य, **सर्व-व्याकृतस्य** सर्व-पुरुषार्थस्य सिद्धिर् यस्मात् । हे **हृषीकेशेत्य्** अस्यायं भावः । सर्व-हृषीकेशत्वाद् अस्माकं येयमुक्तिस् तस्यापि त्वम् एव प्रवर्तकः, तत् कथं नानुमोदस ? इत्य् अर्थः । एतावता स्तवेनापि न किञ्चिद्-वदसि, तस्मान् **मौनशालिने** **मुनये** **नमः** । मौनञ्चापि तव सत्त्वम् एकम्, तेन तन् न जहासि, मौनं चैवास्मि गुह्यानाम् \[गीता। १०.१८\] इति श्री गीतासु स्वोक्तेः ॥४७॥

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** लीला-पूरुषोत्तमस्य तव लीला-माधूर्याधिक्यम् इत्य् आहुः, **अव्याकृतः** अनिर्वाच्यत्वाद् अव्युत्पादितः प्राकृतो वा विहारो यस्य तस्मै । यद् वा, न **व्याकृतो** विवाहादि-व्यापार-रहित एव **विहारो** यस्य सः । सर्वेषां भक्त-विशेषाणाम् एव व्याकृतानां तत्-सेवोचित-विशिष्टाकृतीनां सिद्धिर् यस्मात् तस्मै अत-एव **हृषीकेश** भक्त-सर्वेन्द्रियाकर्षक भक्ति-हीनेषु **मुनये** आत्मा-रामाय, अत-एव तेषु स्वाभीप्सित-प्रार्थकेषु सत्सु **मौन-शीलिने** न किम् अपि ब्रुवते तेभ्यः सुखं दुःखाभावञ् च न ददते ॥४७॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) : अव्याकृतो** विझ्ञान-घनो **विहारो** यस्य तस्मै नाम-रूपवन् मायिकं वस्तु व्याकृतम् उच्यते । तद्-भिन्नं नित्यम् अमायिकम् अव्याकृतं नित्य-विहारायेत्य् अर्थः । एको देवो नित्य-लीलानुरक्तः इति श्रुतेः सर्वेषां व्याकृतानां नाम-रूपिणां महद् आदीनां पृथिव्यन्तानां **सिद्धिर्** यतस् तस्मै । हे **हृषीकेश** **!** **मुनये** देवहूती-पुत्राय कपिलाय **मौन-शीलिने** ब्रह्माणम् अपि साभिमानं प्रति किम् अप्य् अब्रुवते इत्य् अर्थः ॥४७॥


______


**॥ १०.१६.४८ ॥**

**परावर-गति-ज्ञाय सर्वाध्याक्षाय ते नमः ।**  
अविश्वाय च विश्वाय तद्-द्रष्ट्रेऽस्य च हेतवे ॥**

**श्रीधर-स्वामी (भावार्थ-दीपिका) :** कुतः ? **परावर-गति-ज्ञाय** स्थूल-सूक्ष्माणां गति-ज्ञत्वेन, क्वापि सज् जमानायेत्य् अर्थः । अपि च **सर्वाध्यक्षाय** सर्वस्याधिष्ठात्रे । कुत एतत् ? **अविश्वाय** न विश्वं यस्मिंस् तन् निषेधावधये । **विश्वाय च** तद्-विवर्ताधिष्ठानायेत्य् अर्थः । किं च, **तद्-दृअष्ट्रे** अध्यासापवाद-साक्षिणे । अपि च, अस्य विश्वाध्यासस्य तद्-अपवादस्य चाविद्याविद्याभ्यां **हेतवे**।

यद् वा, अविश्वाय विश्व-तैजसाद्य्-अवस्था-रहिताय । विश्वाय च माय्या स्वंशैस् तत्-तद्-अवस्थाय तद्-द्रष्ट्रे तासाम् अवस्थानां भावाभाव-साक्षिणे । अन्यत् समानम् । तस्मात् सर्व-गति-ज्ञत्व-सर्वाधिष्ठातृत्वात्मा-रामत्वादिभिर् निरतिशयैश्वर्याय तुभ्यं नम इति ।

विशेषणैर् असङ्कीर्णैः पञ्च-पञ्चा-शतान् अतः ।

अहि-स्त्रीभिः प्रसन्नो वस् तासाम् इव भवेद् धरिः ॥४८॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** *आत्मारामत्वे* हेतुम् आशङ्कते---*कुत* इति । *इत्य् अर्थ* इति जीवेष्व् अपि ज्ञानिनो न कुत्राप्य् आसक्ता भवन्ति परम-ज्ञानिनस् तव तु कथम् आसक्तिर् भवेत् ? इति । तात्पर्यम् अन्यद् आह---*अपि च* इति सर्वाधिष्टातृत्वे हेतुम् आशङ्कते---कुत एतत् ? सर्वाधिष्ठातृत्वम् । *इत्य् अर्थ* इति न हि साक्षाद् विश्व-रूपत्वं, किं तु *विवर्ताधिष्ठानत्वेन* तद् अस्तीति भावः । तत् समर्थयति---*किं च* इति । तत्रैवान्यद् आह---*अपि च* इति । पूर्व-व्याख्याने क्लिष्ट-कल्पनां मत्वाह---विश्वे तूपलक्षणं *तैजस*-प्राज्ञयोः । तत् तत्-*तद्-अवस्थाप* विश्वादि-रूपाय । यतः आत्मारामादि-रूपोऽसि *तस्माद्* धेतोः असङ्कीर्णैः अमिलितैः पुनर्-उक्ति-दोष-वर्जितैः । **वः** युष्माकम् अध्येत्र्-अध्यापकानां श्रोतृवक्तॄणाम् । तासाम् इव नागाङ्गनानाम् इव ॥\*॥४८॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) : अविश्वाय** विश्वातीताय, अथ च भक्तानां **विश्वाय** विश्व-देवत्वं भक्तानाम्, सर्वनामत्वाभाव आर्यः । **तद्-द्रष्ट्रे** विश्व-द्रष्ट्रे विश्व-**हेतवे** च ॥४८॥

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) : पराणाम्** उत्कृष्टानाम् **अवराणां** च निकृष्टानां **गतिं** शुभाशुभ-लक्षणम्, तत्त्वं **जानातीति** तथा तस्मै । अथवा पराणाम् अवराणां च **अध्याक्षाय** स्वामिने, निकृष्णानाम् उपेक्ष्याणाम् अप्य् अध्यक्षत्वम् अद्भुतम्, **अविशाय** विश्व-तैजसाद्य् अवस्था-रहिताय, अथ-च **विश्वाय** तत् तद् अवस्था-स्वीकारिणे, **तद्-द्रष्टे** तत्-तद् अवस्थानां साक्षिणे, अथ-च तत्-तद् **धेतवे**, यद्य् अप्य् अन्येऽपि विविधा बहवो विरोधादयः श्री-भगवति वर्तन्ते, तथापीमे प्रसिद्धाः प्रायः शास्त्र-सिद्धा उक्ताः विरोधाद्य् अलङ्काराच् च परम-माहात्म्यम् एव पर्यवस्यति, किं च, एतद् एव भगवत्त्वम्, यत्र महोदधौ विचित्र-विचित्र-प्रवाह[^११७] इव सर्वे विरोधाः प्रविशन्ति, यतो निर्गुणत्व-निर्विशेषत्वादयो ब्रह्मणः स-गुणत्व-सविशेषत्वादयश् च मायिक-प्रपञ्चस्य धर्माः परस्परं विरुद्धा अपि श्री-भगवतो निर्गुणत्वादाव् अपि सगुणत्वादिना सगुणत्वादाव् अपि निर्गुणत्वादिना सर्वेऽपि तस्मिन् सुखं लियन्त एव, सच्चिदानन्द-घन-विग्रहत्वात् । एतद् एव परब्रह्मत्वम् एव, तद् एव तर्कागम्यं तत्-प्रसादैर् विज्ञेयं भगवत्ताभिधेयं[^११८] पारमैश्वर्यम् इति । एतच् च श्री-भागवतामृतोत्तर-खण्डे विवृतम् अस्ति । अतोऽशेष-विरोधाद्याश्रयात् श्री-वृन्दावनाश्रितस्य परमानुग्राह्यस्यापि निग्रहो युक्त एवेति भावः ॥४८॥

[^११७]: विचित्र-प्रवाह


[^११८]: भगताभिधेयं


**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** तादृश-तर्क्य-लीलत्वे हेतुः **परावर-गति-ज्ञाय** तत् तद् आत्मत्वेन तत् तत् तत्त्वज्ञाय न तु ज्ञेयाय तथापि सम्प्रति सर्वेषाम् **अध्याक्षाय** अक्षाण्यधिकृत्य वर्तत्त इति प्रत्यक्षाय किं च, न विद्यते **विश्वं** यत्र तस्मै तथापि **विश्वाय** तद् एव प्रतिपादयन्ति **तद् द्रष्ट्रेऽस्य च हेतवे** दृष्टृत्वात् दृश्याद् अस्माद् भिन्नाय उपादान-रूपात् त्वद् अव्यतिरिक्तम् इदम् इति विश्व-रूपाय श्री-गोपाल-लीला-पक्षेऽपि अद्यैव त्वद् दृतेऽस्य किं मम न ते \[भा।पु। १०.१४.१८\] इत्य्-आदि-दृष्ट्या तत् तत् सङ्गमनीयम् एवं सर्व-विरोधाश्रयत्वेनैवाचिन्त्य-शक्तित्वं तेनैव चैश्वर्यम् इति पूर्वम् अपि प्रतिपादितम् अतोऽशेष-विरोधाश्रत्वात् निग्राह्यस्यान्य् अनुग्रहो युक्त एवेति भावः ॥४८॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** नानाबाधानुरोधाय परिच्छिन्ना व्यापी विग्रहो नित्यः, एकोऽनेकः, निर्गुणः, स्वानन्द-गुणवान्, आनन्दो मूर्तः, इत्य् आदयो ये नानावादाः, तेष्व् अनुरोधो यस्य सर्व-वादसंवादक इति यावत् तस्मै । **अविश्वाय** विश्वस्माद् भिन्नाय, **विश्वाय** विश्व-प्रकाशकाय, **तद्-द्रष्ट्रे** तस्य **हेतवे** च ॥४८॥

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** यतः **परेषाम्** उत्कृष्टानां भक्तानाम् **अवरेषां** निकृष्टानाम् अभक्तानां च **गतिं** प्राप्यं **जानते** **सर्वाध्यक्षार** सर्व-फलाध्यक्षत्वात् ज्ञात्वा तत् तत् समुचित-फलस्य दात्रे इत्य् अर्थः । कर्म-फल-दातृत्वे ऽपि न तव कर्म-सम्बन्धः यतो **ऽविश्वाय** प्रपञ्चातीताय तदपि माया-शक्त्या **विश्वाय** समये विश्वं स्रष्टुं **तस्य** विश्वस्य **द्रष्ट्रे** तथैवास्य विश्वस्य हेतुं प्रधानञ् च चेतयितुं विकारयितुं वा तस्य द्रष्ट्रे क्रियार्थोपपदस्य \[पाण्। २.३.१४\] इत्य्-आदिना चतुर्थी ॥४८॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) : परेषां** ज्ञानिनाम् **अवरेषां** कर्मिणां च **गतिं** प्राप्यं **जानातीति** तस्मै । **सर्वेषां** मोक्ष-स्वर्गादीनां फलानाम् **अध्यक्षाय** स्वामिने तत्-तत् साधनानूसारेण तत्-तत् फलदायेत्य् अर्थः । **अविश्वय** न विश्वं यस्मिंस्-तस्मै तत्-स्पर्श-रहितायेत्य् अर्थः । तथापि **विश्वाय** तद् अन्तः-प्रविष्टाय विश्वतीति तद्-व्युत्पत्तेः एतद् ईशनम् ईशस्येत्य् \[भा।पु। १.११.३८\] आदि पूर्वोक्तेः अस्य विश्वस्य **हेतवे** हेतुं प्रधानं परिणमयितुं **तद्-द्रष्ट्रे** स ऐक्षत लोकान्नुसृजा \[छा।उ। ६.२.३\] इत्य्-आदि श्रुतेः क्रियार्थोपपदस्येति चतुर्थी ॥४८॥


______


**॥ १०.१६.४९ ॥**

**त्वं ह्य् अस्य जन्म-स्थिति-संयमान् प्रभो**

**गुणैर् अनीहोऽकृत-काल-शक्ति-धृक् ।**

**तत्-तत्-स्वभावान् प्रतिबोधयन् सतः**

**समीक्षयामोघ-विहार ईहसे ॥**

**श्रीधर-स्वामी (भावार्थ-दीपिका) :** एवं तवद् दण्डानुमोदनेन नमस्कारैश् च भगवन्तं प्रसाद्येदानीं त्वद् अधीनानां प्राणिनां कोऽपराध इत्य् आशयवत्यः प्रार्थयन्ते, त्वं हीति । **अस्य** लोकस्य **जन्मादि** **त्वम्** एव **अकृत**ऽकरोः, ततश् च तांस् तान् संस्कार-रूपेण सतः स्वभावान् घोरत्वादीन् **प्रतिबोधयन्न्** **ईहसे** क्रीडसि । यद् वा, अस्य जन्मादींस् त्वम् ईहस इत्य् अन्वयः । कथं-भूतः । अकृतानादिर्या **काल-शक्तिस्** तां धारयतीति तथा । अन्यत् समानम् ॥४९॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** *एवम्* उक्तविधया । श्री-कृष्ण एव दोषमादधन्त्य आहुः त्वं हीति । गुणैः सत्त्वादिभिः । आदिना शान्तमू ढत्वे ग्राह्ये । **त्वम्** **अकृत** इह युष्मत् प्रयोगे प्रथम-पुरुषः चान्दसः । ऋजु-मार्गेण इति न्यायम् आश्रित्य् आह---यद् वेति । **ईहसे** करोषि धातूनाम् अनेकाथः स्वादीहिरत्र करणे ॥४९॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** तद् एवाहुः---तं हस्येत्य्-आदि ॥४९॥

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** नन्व् अयम् अपराधी निग्रह-योग्य एवेति चेत् तत्राहुः---त्वम् इति पञ्चभिः । हि एव, **त्वम्** एव विभो हे सर्वेश्वर ! **गुणैः** रज-आदिभिर् **जन्मादीन्** **ईहसे** करोषि, **अनीहस्** तद्-अनपेक्षोऽपि **सतः** पूर्वत एव वर्तमानान् इति वैषम्यं परिहृतम्, **समीक्षया** दृष्टि-मात्रेण परमापेक्षया वा ।

ननु, किम् अर्थं समीक्षा ? इत्य् अपेक्षायाम् आहुः---**अमोघ-विहारः** सदा क्रीडर्थम् इत्य् अर्थः । यद् वा, तत् तत्-क्रीडार्थम् इत्य् अर्थः । यद् वा, **स्वभाव-प्रतिबोधन**-रूप-त्वत्-क्रीडा केनापि न विहन्तुं शक्यत इत्य् आहुः-अमोघेति । यतः स्वाभाविक-**काल-शक्ति-दृक्**, ब्रह्मादिभिर् अपि कालस्यालङ्घ्यात्वात् ॥४९॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** नन्व् अस्य को दोषः सर्पत्वद् आतुर् ममैवेश्वरस्येत्य् आशङ्क्याहुः त्वम् इति पञ्चभिः । **हि** एव हे विभो, सर्वेश्वर ! **अनीहः** तत् तद् अभिलाष-शून्य एव त्वम् **ईहसे** करोषि नन्व् एतद् विरुद्धं तत्राहुः---सत इति । तत्र **जन्मनि** **सतः** प्रकृति-लीन-प्राचीन-कल्प-गत-साधक-भक्त-जनस्य **समीक्षया** तद् उद्बोधनाय तं द्रष्टुम् एव कृतेन प्रकृतीक्षणेनेत्य् अर्थः । **स्थितौ** जन्म-मध्येऽवतीर्य तम् एव सम्यक् कृपा-पूर्वकं साक्षाद् अवलोकितुम् इत्य् अर्थः । **संयमे** तम् एवालिङ्ग्यापि समीक्षितुम् इत्य् अर्थः । मद् भक्तानां विनोदार्थं करोमि विविधाः क्रियाः इति पद्मात् तत आनुषङ्गितयान्येषाम् अपि तत् स्याद् इति भावः ।

ननु, यद् अर्था समीक्षात एवोद्बुध्यन्तां तत्राहुः---**अमोघ-विहारः** यथा कथञ्चिद् अपि तत् सम्बन्धस्याव्यर्थत्वाद् इत्य् अर्थः । तेषाम् अपि उद्बोधने युक्तिः **अकृत-काल-शक्ति-धृक्** काल-स्वरूपया स्वाभाविक-शक्त्य् एत्य् अर्थः । तथा **गुणैर्** उपलक्षितान् **स्वभावान्** प्राचीन-कर्म-संस्कारान् प्रति बोधयन्न् इति तस्मात् तथा कृत-कर्मणोऽस्यैव दोषः न तु तव ईश्वरस् तु पर्जन्यवत् द्रष्टव्य इति न्यायाद् इति भावः ॥४९॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) :** नन्व् अस्य को दोषः? सर्पत्वद् आतुर्म्ममैवेश्वरस्येति चेद् इत्य् अत आहुस् त्वम् इति पञ्चभिः । **हि** एव हे विभो! सर्वेश्वर **अनीहस्** तत् तद्-अभिलाष-शून्य एव त्वम् **ईहसे** करोषि नन्व् एतद् विरुद्धं तत्राहुः **सतः** प्रकृतिलीन-प्राचीन-कल्प-गतः साधक-भक्त-वृन्दस्य **समीक्षया** तद् उद्बोधनाय तद्-द्रष्टुम् एव कृतेन प्रतीक्षणेनेत्य् अर्थः । मद् भक्तानां विनोदार्थं करोमि विविधाः क्रियाः इति पाद्मात् तत आनुषङ्गिकतयाऽन्येषाम् अपि तत् स्याद् इति भावः । तस्मात् तथा कृत-कर्मणस्यैव दोषो न तु भवेद् इति भावः ॥४९.५९॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** विश्वस्य न केवलं हेतुर् असि, तत्-पालननाश-हेतुर् अप्य् असीत्य् आहुः---त्वम् अस्य जन्मेत्य्-आदि । विश्वस्य **जन्म-स्थिति-संयमान् ईहसे** यद्यपि तथापि **अमोघ-विहारो** नित्य-लीलः । जगन्नाश-लीलायां तत्-स्थिति-लीलाया असम्भवाद् इति । तथा विहारस्य मोघत्वेऽपि अमोघ-लील एव, नित्यान्तरङ्ग-लीलत्वात्, इयन्तु बहिरङ्ग-लीला ॥४९.५७॥

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** स्व-सृष्ट्या प्रधानं चेतन-युक्तं विकृतञ् च कृत्वा मम किं फलम् इति चेत् तत्राहुः\--त्वम् इति । **सतः** प्रधानस्य **समीक्षया** **अस्य** विश्वस्य पूर्व-कल्पान्ते तत्रैव लीनस्य **तत्-तत्-स्वभावान्** तांस् तान् संस्कार-रूपेण सतः स्वतावान् घोरत्वादीन् **प्रतिबोधयन्** **जन्मादीन्** **गुणैर्** अज-आदिभिर् **ईहसे** करोषि गुणानां कर्तृत्वस्य त्वय्य्-उपचाराद् वस्तुतस् तु त्वम् **अनीहः**, **अकृता** क्षणादिर् या **काल-शक्तिस्** तां धारयतीति सः एवञ् च प्रधान-गत ईक्षण-रूपस् तव **विहारो ऽमोघः** ॥४९॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** अथ कृपालुतां दर्शयन्त्यः पत्युस्त्राणं प्रार्थयन्ते पञ्चभिः । ननु, प्रधान-परिणमनादिना मे किं फलं तत्राह---त्वम् इति । **सतः** प्रधानस्य **समीक्षया** **अस्य** विश्वस्य पूर्व-क्ल्पावसाने तत्रैव मोक्षणे विलोनस्य **तत्-तत्-स्वभावान्** घोरत्वादीन् **प्रतिबोधयन्** **गुणैर्** अजः-प्रभृतिभिर् **जन्मादीन्** **ईहसे** करोषि, कीदृशः ? **अकृतां** नित्यां **काल-शक्तिं** धरसीति सः **अनीहो** विश्व-सर्गादि-कर्म-फलस्य ईह-शून्यः तर्हि प्रधानेक्षण-तत्-परिणामनादि-प्रवृत्तिर् मेऽपार्था तत्राह---**अमोघे**ति । तद् रूपो **विहारस्** तवामोघः जीव-भोगाद्य् अर्थत्वात् सफल इत्य् अर्थः । तथा च कृपालुत्वात् तेस्यापि नागस्य त्राणं युक्तम् इति ॥४९॥


______


**॥ १०.१६.५० ॥**

**तस्यैव तेऽमूस् तनवस् त्रि-लोक्यां**

**शान्ता अशान्ता उत मूढ-योनयः ।**

**शान्ताः प्रियास् ते ह्य् अधुनावितुं सतां**

**स्थातुश् च ते धर्म-परीप्सयेहतः ॥**

**श्रीधर-स्वामी (भावार्थ-दीपिका) :** अतस् **तस्य** **तवैवामूस्** **तनवस्** **तन्यन्त** इति क्रीडोपस्कराः । तथापि तवाधुना **शान्ताः** प्रियाः । कुतः ? **सतां** **धर्म-परिपालनेच्छया** ईहतः प्रवर्तमानस्य, अतस् तान् अवितुं **स्थातुः** स्थितस्य ॥५०॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** यतस् त्वम् एवास्य कारणमतो *हेतोः* । **तस्य** कर्तुः । **अमूः** सर्पाद्याः । *तथापि* स्वीतनुत्वेऽपि । **शान्तासा**त्त्विका देवादयः । **अशान्ताः** राजसा मनुष्यादयः । मूडयोनयः तमसा अस्मादादयः ॥५०॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) : त्रि-लोक्यां** वर्तमानाः सर्व एवेत्य् अर्थः । **अशान्ता** घोराः, उत अपि, **मूढ-योनयोऽपि हि** हेतौ निश्चये वा, **सतां** वैष्णवानां **धर्मो** भक्ति-लक्षणस् **तस्य** **परीप्सया** प्रतिपालनेच्छया परितः सिद्धीच्छया वा, **ते** द्वयस्य वाक्य-द्वयेनान्वयाद् अपुनर् उक्ति-दोषः । अन्यत् तैर् व्याख्यातम् । यद् वा, **ते** व्रज-जनाः ॥५०॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** यस्माद् एवं साम्यं तस्मात् तस्यैव त इत्य्-आदि । **त्रिलोक्यां** वर्तमानाः सर्वा एवेत्य् अर्थः । **अशान्ताः** घोराः **उत** अपि **मूढ-योनयोऽपि** **हि** निश्चये विशेषस् त्व् **अधुना** **शान्ता** इत्य्-आदि, एवम् अपीदृश-दुष्टानुग्राहकस्य तव परम-कारुण्यम् एव तादृशेऽपि त्वय्य् अपराधिनोऽस्य परम-पामरत्वम् एवेति भावः । **ते** द्वयस्य वाक्य-भेदान् न पुनर् उक्ति-दोषः मध्यमं तु ते पदं **शान्ता** इत्य् अस्य विशेषणम् ॥५०॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, जीव-गोस्वामी बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** केनाभिप्रायेणैवं स्तुध्वे इति चेत् तत्राहुः, **तस्यैव** पूर्वोक्त-लक्षणस्य तव विश्व-हेतुत्वाद् विश्व-रूपस्य **अमुः** **शान्ता**द्यास् **तनवः** **शान्तादि** स्वभावान् त्वम् एव प्रतिबोधयसि चेत्-तत्र घोर-स्वभावो ऽयं कालियः स्व-स्वभावं क्रौर्यं कथं त्यक्तुं शक्नोत्विति ? भावः, तथापि तव्**आधुना शान्ताः प्रियाः** कुतः? **सतां** **धर्म**-पालनेच्छया **ईहतः** प्रवर्तमानस्य अतस् तम् अवितुं **स्थातुः** स्थितस्य ॥५०॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** तस्यैवेति । **तस्यैव** पूर्वोक्तस्य शक्तया जगद् आकारस्य तव्**आमूः शान्ताद्यास् तनवः** तन्यस्ते क्रीडा आभिर् इति व्युत्पत्तेः क्रीडोपस्करा इत्य् अर्थः । तत्र **शान्ताः** सात्विकाः **अशान्ता** घोराः राजस्य **मूढ-योनयस्** ताम् अस्यः तथापि तव्**आधुना** **शान्ताः** प्रियाः कुतः **सतां** **धर्म-परीप्सया** **ईहतश्** चेष्टमानस्य अतस् तान् सतोऽवितुं **स्थातुः** स्थितस्य तथा चास्य नागस्य त्वद्-रचित-क्रौर्य-स्वभावस्य स्वयं तत्-त्यागे असामर्थ्यात् त्वत्-कृपयैव तत्-त्यागो भावीति ॥५०॥


______


**॥ १०.१६.५१ ॥**

**अपराधः सकृद् भर्त्रा सोढव्यः स्व-प्रजा-कृतः ।**  
क्षन्तुम् अर्हसि शान्तात्मन् मूढस्य त्वाम् अजानतः ॥**

**श्रीधर-स्वामी (भावार्थ-दीपिका) :** एवं तवाप्रियाचरणाद्य्-**अपराधस्** तर्हि **सोढव्य** इति ॥५१.५२॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** स्वामि-धर्मं ज्ञापयन्त्यः । क्षमायन्तीत्य् आह---*एवम्* *इति*, पूर्वोक्तरीत्या । **सोढव्यः क्षन्तुम् अर्हसीति** द्विरुक्तिर् आदरार्था सम्भ्रमाद् वा । **मूढस्य** ताम् असस्य । अत्र हेतुः---**त्वां** सर्वेश्वरम् । शान्तात्मनाम् एतद् एवोचितम् इति संबुद्ध्यभिप्रायः । शान्त-लोक-विप्रियकारित्व-लक्षणोऽस्यापराधः **सकृत्-सोढव्य** इत्य् अधुना दण्डयित्वा शिक्षितोऽप्य् अयं त्वदीय-शान्त-जनेभ्यो यदि पुनर् परात्स्यति तदा न सोढव्य इति भावः । यद् वा, सकृद् अपि यो भर्ता तनापि, त्वं तु स्रष्टृत्वादिना नित्येश्वरोऽस्पतस् त्वया तु किम् उतेति भावः ॥५१॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** किन्तु, अपराधो\ऽयं त्वया क्षन्तुं युज्यत एवेत्य् आहुः---अपेति । **भर्त्रा** पोषकेण स्वस्य **प्रजया** पोष्येण **कृतो\ऽपराधः** **सकृद्** अपि **सोढव्य** एव । अतस् **त्वं** **क्षन्तुम्** **अर्हस्य्** एव, विशेषतः शान्त-स्वभावस्य तव क्षमोचितैवेत्य् आहुः---हे **शान्तात्मन्न्** इति । तत्र चाज्ञास्यावश्यं क्षन्तव्य एवेत्य् आहुः---**मूढस्य** तमोजाति-स्वभावेन ज्ञान-हीनस्य, तत्रापि त्वाम् **अजानतः**, त्वद् अद्भुत-लीलादिना त्वां ज्ञातुम् अशक्नुवतः, अथवा समृद् अपि यो भर्ता, तेनापि त्वन्तु स्रष्टृत्वादिना नित्येश्वरः । वयं च जीवाः सेवका एव, अतो मुहुर् अप्य् अस्माकपराधस् त्वया सोढुम् एव योग्य इति भावः, किं च, क्षन्तुम् इति । अन्यत् समानम् ॥५१॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** अतस् त्वया क्षन्तुं युज्यत एवेत्य् आहुः---अपेति । **भर्त्रा** पोष्टृत्वात् पितृ-तुल्येन **स्व-प्रजा-कृतोपराधः सकृद्** अपि **सोढव्यः** सोढुं योग्यः तस्मात् **क्षन्तुम्** इत्य्-आदि त्वन्तु **शान्तात्मत्वात्** सर्वथा क्षन्तुम् **अर्हसीत्य्** अर्थः । किं च, **मूढस्य** तामस-जाति-स्वाभावेन ज्ञान-हीनस्य अत एव **त्वाम् अजानतः** त्वद्-भूत-लीलादि-दर्शनेनापि त्वां ज्ञातुम् अशक्नुवतह् । यद् वा, सकृद् अपि यो भर्ता तेनापि त्वं तु स्रष्टृत्वादिना नित्येश्वरः किम् उतेति ॥५१॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्*।

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** अतः शान्त-लोक-विप्रियकारित्व-लक्षणो ऽस्यापराधो ऽभूद् एव स च **सकृत्** **सोडव्य** इत्य् । अधुना दण्डयित्वा शिक्षितो ऽप्य् अयं त्वदीय-शान्त-जनेषु यदि पुनर् अप्य् **अपराध्य**ति, तदा न सोडव्य इति । भावः **क्षन्तुम् अर्हसीत्य्** अर्थ-पौनर् उक्त्यम् अतिवैयग्र्य-व्यज्ञकं क्षन्तुम् इत्य् अपराधम् इति शेषः । **शान्तात्मन्न्** इति क्षन्तृत्वे हेतुः **मूटस्याजानत** इति क्षन्तव्यत्वे हेतुः ॥५१॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** शान्त-जन-विप्रियकारित्वम् अस्यापराधः **सकृत् सोढव्य** एव पुनर् एवं कारित्वे तु न सोढव्य इति भावः । **क्षन्तुम्** **अर्हसीति** वैयग्र्यात् पुनर् उक्तिः **शान्तात्मन्न्** इति क्षन्तृत्वे **मूढस्याजानत** इति क्षन्तव्यत्वे हेतुः ॥५१॥


______


**॥ १०.१६.५२ ॥**

**अनुगृह्णीष्व भगवन् प्राणांस् त्यजति पन्नगः ।**  
स्त्रीणां नः साधु-शोच्यानां पतिः प्राणः प्रदीयताम् ॥**

**श्रीधर-स्वामी (भावार्थ-दीपिका) :** *न व्याख्यातम्।*

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** पद्भ्यां न गच्छत्य् अर्यादुरसा गच्छतीति पन्नग इत्य् अनेन तद् दैन्यं ध्वनितम् । साधुशोच्यानाम् इत्य् उक्तेः त्वं साधुवर्योऽसि पतिर् एव हि साध्वीनां नारीनां[^११९] जीवनं स्मृतम् इत्य् आशयेनाह---प्राण इति । **पति**-जीवन-पर्यन्तम् एव **साध्वीनां** जीवनम्, पत्यन्ते तद् अनुगम-श्रवणाद् इति भावः । हे **भगवन्** परमादयालो । यद् वा, हे सर्वज्ञ निज-कारुण्य-महिमानं स्वमाया-वैभवं जीवानाम् अस्माकं दैन्यं च जानास्येवेति भावः ॥५२॥ अत्र विश्वनाथ, तोषिण्यां अपि

[^११९]: नारीणाम्


**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** किं वक्तव्यम्, क्षमा कार्येति, अनुग्रह एव कर्तुं योग्य इत्य् आहुः\--अन्व् इति । कुतः ? **भगवन्** हे परम-दयालो ! यद् वा, हे सर्वज्ञेति निज-कारुण्य-महिमानं स्वमाया-वैभवं च तत एव जीवानाम् **अस्माकं** दैन्यं च त्वं ज्ञानास्येवेत्य् अर्थः । तच् चाविलम्वेनेत्य्-आदि-निज-प्रतिज्ञां स्मरस्येवेत्य् अर्थः । आर्तत्वं दर्शयन्ति---**प्राणान्** इति । अहो बत न क्रियताम् अस्मिन्न् **अनुग्रहः**, अस्मास्ववश्यं कर्तुम् उपयुज्यत इत्य् आहुः---**स्त्रीणाम्** इति । **साधुभिः** **शोच्यानां** जात्यैव स्वातन्त्राद्य् अभावाद् इति परम-दैन्यं दर्शितम् । यद् व, साधु यथा स्यात् पुनर् अनपराधत्वादि-सम्पादनेनेत्य् अर्थः । पतिर् एव प्राणः जीवनम्, प्रकर्षेण शरीराक्षतत्वादिना च दीयताम् ॥५२॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** किं वक्तव्यं क्षमा कार्येति अनुग्रह एव कर्तुं इत्य् आहुः---अन्विति । कृतः ? **भगवन्**, हे परम-दयालो ! यद् वा, हे सर्वज्ञेति ! निज-कारुण्य-महिमानं स्व-माया-वैभवं च तत एव जीवानाम् **अस्माकं** दैन्यं च त्वं जानास्येवेत्य् अर्थः । एतच् चाविलम्बेनेत्य् आहौः---प्राणान् इति । यद् वा, अन्नं हि प्राणिनां प्राणा, आर्तानां शरणं त्व् अहम् इत्य्-आदि-निज-प्रतिज्ञां स्मरस्वेत्य् अर्थः । आर्तत्वं दर्शयन्ति---**प्राणान्** इति । अहो बत न क्रियतां वास्मिन्न् **अनुग्रहः** अस्मास्ववश्यं कर्तुम् उपयोज्यत इत्य् आहुः---**स्त्रीणाम्** इति । **साधुभिः** **शोच्यानां** जात्यैव स्वातन्त्र्याद्य् अभावात् इति परम-दैन्यं दर्शितम् यद् वा, साधु यथा स्यात् पुनर् अनपराधत्वादि-सम्पादनेनेत्य् अर्थः । **पतिर्** एव प्राणः जीवनं प्रकर्षेण शरीराक्षतत्त्वादिना च **दीयताम्** ॥५२॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्*।

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** ननु, चिकित्सास्य साध्वेव कृता रोगो गत एव किन्तु रोग-शेष-दूरीकरणार्थं सप्ताष्टाः पार्ष्णिप्रहारा अवशिष्यन्ते, तेषु सम्मतिर्दीयताम् इत्य् अत आहुः, अनुगृह्नीष्वेति । स-दोषशेषो **ऽनुग्रहा**मृतप्रदानेनैव नाशनीयोः नतु दण्ड-तीव्रषौध-पानेन यतोऽसौ सम्प्रति प्राणांस् त्यजति

ननु, **त्यजतू** प्राणान् किम् अनेन विगीतेन सर्प-शरीरेण, अतः परं दिव्य-देहो मद्-भक्त एव भविष्यति । तत्राहुः, **स्त्रीणाम्** इति । सून्दरीणाम् **अस्माकं** वैधव्ये सति कश्चिद् अन्यः पापिष्ठः सर्पो बलात् कामयिता भविष्यतीत्य् अतः **शोच्यानाम्** अस्माकम् अयम् एव सम्प्रत्य् उत्पन्न-वैष्णवताकत्वात् **प्राणः** स्नेहास्पदी-भवन् प्राण-तुल्यः ॥५२॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** ननु, पञ्चषैः पार्ष्णि-प्रहारैर् अस्य दोष-शेषोऽपनेयः सन्मतिश् चेद्-भवतीनाम् इति चेत्-तत्राह---अनुगृहीष्व् एति । तच् छेषो**ऽनुग्रहाद्** एवापगच्छेद् इति भावः । तैर् एष **प्राणांस्** **त्यजति** नन्व् अस्य दुष्टस्य प्राणने यद् उक्तानां वः कथम् आग्रहस् तत्राहुः\--**त्रीणाम्** इति । स्त्रीभ्योऽस्मभ्यम् अयं पतिर् **दीयतां** इदानीं त्वं प्रपन्नत्वाद् अयम् अस्माकं इत्य् अर्थः । **नः** कीदृशानाम् इत्य् आह---**साध्व्** इति । एतस्मिन् मृते वैधव्येन वैरूप्ये सति साधुभिः शेष-देवादिभिः **शोच्यानाम्** इति तेभ्यो नैतद्-रोचेत इति भावः ॥५२॥


______


**॥ १०.१६.५३ ॥**

**विधेहि ते किङ्करीणाम् अनुष्ठेयं तवाज्ञया ।**  
यच्-च्छ्रद्धयानुतिष्ठन् वै मुच्यते सर्वतो भयात् ॥**

**श्रीधर-स्वामी (भावार्थ-दीपिका) :** युष्मद्-अनुग्रहेऽन्येषां मृत्युर् एवेति चेत् तन् नेत्य् आहुः, विधेहीति । **त्वद्-आज्ञया** प्राणिनो नाद्याम् एति भावः ॥५३-५५॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** भिन्नान्वयात् ते तव योः पुनर् उक्तिर् न शङ्क्येति । **अनुष्ठेयम्** । **विधेहि** आज्ञापय विपूवाधा करोत्य् अर्धे इति व्याङ्युक्तः । करोत्य् अर्थत्वेऽपि तम् उल्लङ्घ्यान्यार्थोऽपि प्रकृत-सङ्गत्या भवतीति बोधार्थम् अयम् अर्थः । यत् भवद् **आज्ञप्तम्** । **सर्व-तोभयात्** संसारात् । इति भाव इति । प्राणि-हिंसा-परित्यागेन सद्-गतिं लप्स्यामह इति तात्पर्यम् ॥५३॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** तवाज्ञया यद् अनुष्ठेयम्, तवाज्ञयेत्य् अस्य परेण वान्वयः । त्वदाज्ञया चैतं हृदं परित्यज्य पूर्व-स्थानं गतानाम् अप्य् अस्माकं श्री-गरुडादिभ्यो भयं न भवितैवेत्य् आहुः---यद् इति । **यद्** यस्मात् **तवाज्ञयानुटिष्ठन्** कर्म कुर्वन् यद् अनुष्ठेयम् इति वा । **वै** प्रसिद्धौ, **सर्वतः** सर्वस्माद् अपि सर्वत्रापि वा । यद् वा, सर्वतो **भयान्** मुच्यत इति वैकुण्ठ-लोक-प्राप्तिर् एवाभिप्रेता ॥५३॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) : तवाज्ञया यद् अनुष्ठेयं विधेयं** तत् **किङ्करीः** प्रति समादिश यद् वा, तवाज्ञयेव तव किङ्करीणां सतीनाम् अस्माकम् अनुष्ठेयं तवाज्ञयेत्य् अस्य परेणान्वयः । यद् यस्मात् तवाज्ञया **अनुतिष्ठन्** कर्म कुर्वन् यद् अनुष्ठेयम् इति वा । **वै** प्रसिद्धो, **सर्वतः** सर्वस्माद् अपि सर्वत्रापि वा । यद् वा, सर्वतो **भयात्** **मुच्यते** इति भगवल् लोक-प्राप्तिर् एवाभिप्रेता ॥५३॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्*।

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** भवत्वयं युष्मभ्यं पतिर् दत्त एव किन्तु यन्-मयादिश्यते तत् कर्तव्यम् इति तत्र स-सम्भ्रमम् अवश्यम् एवेत्य् आहुः---विधेहीति । **तच्** **च** इतः-स्थानाद् अन्यत्र शीघ्रं यातेत्य् अग्रे व्यक्ती-भविष्यति ॥५३॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** ननु, दण्डोऽयं वः पतिः किन्तु मद् आज्ञायां स्थेयम् इति चेत् तत्र ससम्भ्रमम् अवश्यम् एवेत्य् आहुः---विधेहीति । **तच्** चेतः स्थानात् शीघ्रं यातेत्य् उपरिष्टात् स्पष्टी-भाविः ॥५३॥


______


**॥ १०.१६.५४ ॥**

**श्री-शुक उवाच**---

**इत्थं स नाग-पत्नीभिर् भगवान् समभिष्टुतः ।**  
मूर्च्छितं भग्न-शिरसं विससर्जाङ्घ्रि-कुट्टनैः**[^१२०] **॥**

[^१२०]: कृट्टनैः


**श्रीधर-स्वामी (भावार्थ-दीपिका) :** *न व्याख्यातम्।*

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) : अङ्घ्रि-कुट्टनैः** पाद-मर्दनैः ॥५४॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** स स्तुति-मात्रपीतः श्री-वृन्दावन-स्वछन्द-सुख-क्रीडा-रसिको वा । यद् वा, परम-दुःख-कातरो **भगवान्** श्री-कृष्णोङ्घभ्यां **कुट्टनैः** प्रहारैर् **भग्न-शिरसम्**, अत एव **मूर्च्छितं** तज्याज, यद्यपि स इत्य्-आदिकं विसर्जने हेतुर् विभाति, तथाप्य् एतद् विशेषण-द्वयं तद्-दुष्टता-सम्यग् अपगम-बोधनार्थम् ॥ किं वा, अग्रे वक्ष्यमाण-कृप-विशेषार्थः, **मूर्च्छतेः** समुच्चयार्थत्वात् । यद् वा, लब्धानन्द-मोहम् इत्य् अर्थः । **नाग-पत्नीभिर्** इत्य् अस्यायं भावः---निज-दयालुत्वादिना तद्-दुखः-दृष्ट्यापि स्वतः प्रसन्नो\ऽपि तासां स्तुत्य् आधिकं सन्तुष्ट इति । प्रेम-विशेष-विस्तारणार्थैतद् अवतारे तद् अनुरूप-भावा योषितः प्रति प्रायः[^१२१] प्रसाद-विशेषात् । एतच् च प्रथम-स्कन्धम् आरभ्य पौरवेन्द्र-पुरन्ध्यादि[^१२२]-स्तुत्य्-आदिना व्यक्तम् एव । अत-एवात्र सम्यक् अभितः स्तुत इत्य् उक्तम् ॥५४॥

[^१२१]: तद् अनुरूपभावायाश्रितः प्रतिपाद्यः


[^१२२]: पुरस्त्र्यादि


**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** स स्तुति-मात्र-प्रीतः श्री-वृन्दावन-स्वच्छन्द-क्रीडा-रसिको वा । यद् वा, पर-दुःख-कारतो **भगवान्** श्री-कृष्णः **अङ्घ्रिभ्यां** **कुट्टनैः** प्रहारैर् **भग्न-शिरसम्** अत एव **मूर्च्छितं** तत्याज ॥५४॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्*।

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) : अङ्घ्रिभ्यां** **कुटुनैः** प्रहारैर् **भग्न-शिरसं** कालियं तत्याज तच्-छीर्षेभ्यः सहसैवावप्लुत्य तद्-अग्रे तस्थाव् इत्य् अर्थः ॥५४॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) : विससर्जे**ति । सहसैव तन्-मूर्धन्योऽवप्लुत्य तद् अग्रे तस्थाव् इत्य् अर्थः ॥५४॥


______


**॥ १०.१६.५५ ॥**

**प्रतिलब्धेन्द्रिय-प्राणः कालियः शनकैर् हरिम् ।**  
कृच्छ्रात् समुच्छ्वसन् दीनः कृष्णं प्राह कृताञ्जलिः ॥**

**श्रीधर-स्वामी (भावार्थ-दीपिका) :** *न व्याख्यातम्।*

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) : प्रतिलब्धेद्रिय-प्राणः** त्यक्त-**मूर्च्छः** । **कृताञ्जलिर्** इति सर्वाङ्ग-व्यथावत्वाद् दण्डवद्-भूमौ निपत्य प्रणामासमर्थ इति ॥५५॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** विसर्जनेनानन्द-**मूर्च्छा**पगमात् प्रति-**लब्धेन्द्रियादि**-वृत्तिर् इति, तत्त्वार्थः । निज-दुर्मदादि-दोषं हरतिति हरिम्, यतः **कृष्णं** साक्षाद् भगवन्तं कृपा-विशेषेण मनोहरं परमानन्दं चेति तत्त्वार्थः । एवम् अन्यद् अपि ऊह्यम् । **दीनो** गताभिमान आर्तो वा । अत-एवाशक्त्या पत्नीवन् न प्रणनामेति ज्ञेयम् । प्रकृष्टम् आहेति---भगवत्य् एव निज-दोषावर्जनात्, तच् चाग्रे व्यक्तं भावि ॥५५॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** निज-दुर्मदादि-दोषं हरतीति **हरिं** यतः **कृष्णं** साक्षात् भगवन्तं दीनश्चार्तः गताभिमानो वा, आर्तत्वाद् एवाशक्त्या पत्नीवन् न दण्डवत् प्राणनम् इति ज्ञेयं प्रकृष्टं दीन-जनानां वक्तुम् उचितम् आहेति अतो भगवति निज-दोषारोपणम् इति यत् करिष्यते तद् अपि दैन्येनैव स्वस्य तद् अधीनतायाम् एव तात्पर्यात् ॥५५॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्*।

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) : कृच्छ्राद्** इति कष्टाद् एव कथञ्चित् **कृताञ्जलिः** सर्वाङ्ग-व्यथावत्त्वात् न तु भूमौ दण्डवन् निपत्य प्रणाम-समर्थ इति भावः ॥५५॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) : कृच्छ्रात्** कष्टाद् एव **कृताञ्जलिः** कुट्टनैर् अतिव्यथित-गात्रत्वात् साष्टाङ्गं प्रणामं कर्तुम् असमर्थ इति भावः ॥५५॥


______


**॥ १०.१६.५६ ॥**

**कालिय उवाच---**

**वयं खलाः सहोत्पत्त्या तामसा दीर्घ-मन्यवः ।**  
स्वभावो दुस्त्यजो नाथ लोकानां यद् असद्-ग्रहः ॥**

**श्रीधर-स्वामी (भावार्थ-दीपिका) :** यद् असद्-ग्रह इति । **यतः स्वभावोऽसद्-ग्रह**-रूपः । यद् वा, यतः स्वभावाद् असति देहादौ ग्रहः स **दुस्त्यज** इति ॥५६॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** असतां ग्रह इव बन्धकारी मिथ्या-हठ-*रूप* इति वा । **स्वभावः** स्वजाति-धर्मः । *स्वभावस्य* दुराग्रह-रूपत्वम् असम्भवं मत्वार्थान्तरम् आह---यद् वेति । यो **ग्रहो** ब्रह्मणोऽहम् इत्य् आद्यभिनिवेशः । हे **नाथ** हे ईश्वर तम् अपि त्वं खण्डयितुं समर्थ इति भावः ॥५६॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** दीनत्वेनान्यत् स्वयं रचयित्वा वक्तुम् अशक्नुवन् स्व-पत्नीभ्यः श्रुतार्थम् एव । किं वा, तासां तादृशोक्त्यैव प्रसन्नं मत्वा तथैवाह-**वयम्** इति चतुर्भिः । उत्पत्त्या सह जाति-स्वभावेनैवेत्य् अर्थः । **नाथ** हे ईश्वर ! इति त्वद् विहित एव **स्वभाव** इति भावः ॥५६॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** तथवाह---वयम् इति चतुर्भिः । **उत्पत्त्या** सहज-जाति-*स्वभावे*नैवेत्य् अर्थः । **नाथ**, हे ईश्वरेति तम् अपि त्वं खण्डयितुं समर्थोसीति भावः ॥५६॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्*।

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** यद्यतो विरुद्धत्वेन ज्ञातस्यापि रागद्वेषादेर् **ग्रहो** ग्रहणं विदुषाम् अपि किं पुनर् मूडानाम् **अस्माकम्** इति भावः ॥५६॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) : उत्पत्या** सह जाति-स्वाभावेनैवेत्य् अर्थः । यद् यस्मात् **स्वभावाद्** **असतो** रागद्वेषादेर् **ग्रहो** विदुषाम् अपि भवति का कथा **अस्माकं** मूडानाम् इति भावः ॥५६॥


______


**॥ १०.१६.५७ ॥**

**त्वया सृष्टम् इदं विश्वं धातर् गुण-विसर्जनम् ।**  
नाना-स्वभाव-वीर्यौजो-योनि-बीजाशयाकृति ॥**

**श्रीधर-स्वामी (भावार्थ-दीपिका) :** गुणैर् विविधतया सृज्यत इति **गुण-विसर्जनम्** । तत्रापि **नाना-स्वभावादयो** यस्य तत् ॥५७॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** *तत्रापि* गुण-विसर्गत्वेऽपि । **नाना-स्वभावा** अग्नेर् ऊर्ध्व-ज्वलनम् वायोस् तिर्यग् गमनम् इत्य् एवम् आकाराः । नाना-**वीर्याणि** मनुष्येऽन्यद्धस्तिन्यन्यद् इत्य् एवम् । **ओजो**ऽवष्टम्भः, **बीजं** शुक्लादि, **आशयो**ऽभिप्रायः, **आकृतिर्** आकार एते *नानाविधा* यत्र सन्ति तद् इत्य् अर्थः ॥५७॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** तद् एवाभिव्यञ्जयति त्वयेति सार्धेन । ननु, श्री-ब्रह्मणा सृज्यते, न तु मयेत्य् आशङ्क्याह---हे धातर् इति । त्वम् एव तद् रूपेण **सृजसीति** **स्वभावः** शान्तत्वादिः, **वीर्योजसोर्** देहेन्द्रिय-शक्ति-भेदेन भेदः, **योनि-बीजयोश्** च मातृत्व-पितृत्व-भेदेन[^१२३], **आशयो** वासना, **आकृतिः** रूपम्[^१२४] ॥५७॥

[^१२३]: माता-पितृत्व-भेदेन


[^१२४]: स्वरूपं


**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** तद् एवाभिव्यञ्जयति---त्वयेति सार्धेन । ननु, ब्रह्मणा **सृज्यते** न तु मयेत्य् आशङ्क्याह---हे धातर् इति । त्वम् एव तद् रूपेण स्**ऋजसीति** भावः । **स्वाभावः** शान्तत्वादिः **वीर्यौजसोर्** देहेन्द्रिय-शक्ति-भेदेन भेदः **योनि-बीजयोर्** माता-पितृ-भेदेन **आशयो** वासना **आकृतिः** रूपम् ॥५७॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्*।

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** यतो गुणै विविधं सर्जनं सृष्टि यत्र तत् विविधत्वम् आह---नाना स्वभावादयो यस्य तत् ॥५७॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** गुनैर्स् त्वद् अधीनैर् विविधतया सृज्यत इति **गुण-विसर्जनम् इदं विश्वं** तत्रापि **नाना-स्वभावदयो** यस्य तत् स्वभावः शन्तत्वादि **वीर्यौजसोः** शरीरेन्द्रिय-शक्ति-भेदाद्-भेदः **योनि**-बीजयोस्तु माता-पीतृ-भेदात् **आशयो** वासना **आकृतिः** रूपम् ॥५७॥


______


**॥ १०.१६.५८ ॥**

**वयं च तत्र भगवन् सर्पा जात्य्-उरु-मन्यवः ।**  
कथं त्यजामस् त्वन्-मायां दुस्त्यजां मोहिताः स्वयम् ॥**

**श्रीधर-स्वामी (भावार्थ-दीपिका) : जात्या** जन्मनैवोरुर् **मन्युर्** येषां ते **वयं** स्वयं **कथं** **त्यजामः** ॥५८

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** तत्र विश्वस्मिन् । **त्वन् मायाम्** क्रोधादि-रूपेण परिणताम् ॥५८॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) : भगवन्** हे सर्वेश्वर ! इति स्व-कर्मणैव **सर्पा** इति पक्षी निरस्तः-कर्मणाम् अपीश्वरत्वात् । यद् वा, द्वे परम-स्वतन्त्र ! इति कर्मादिनाम् अपि त्वद् अधीनत्वान् निजेच्छा-मात्रेणैव **वयम्** ईदृशा विहिताः, **तत्र** किं वक्तुं वराका वयं शक्नुम इति भावः । यद् वा, हे अनुलघ्य-शासन ! इति, अत **उरु-मन्युमयीं** त्वन् **मायां** **कथं** त्यक्तुं शक्नुम इत्य् अर्थः । स्वयम् इति यदि तां त्वया **त्यज्यामहे**, तद् एव ग्यागः सम्भवतीत्य् अर्थः । ननु, तत् त्यागाय मद् भजनोपायश् चिन्त्यताम्, तत्राह-मोहितास् त्वन् माययैव । यद् वा, **स्वयं** तयैव **मोहिता** इति ॥५८॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) : भगवन्** ! सर्वेश्वरेति स्व-कर्मणा एव **सर्पा** इति पक्ष निरस्तः कर्मणाम् अपीश्वरत्वात् तस्माद् अस्वातन्त्र्येणैवाम् अपराधो **जात** इति भावः । अतः **कथम्** इत्य् अन्यैर् अपि **दुस्त्यजाम्** ॥५८॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** एवं कालिये निःसारिते सद्य एव यमुना शुद्धासीद् इत्य् आह---तदैव सेत्य्-आदि । सा यमुना तदैवामृत-जलाभवत् । कुतः ? भगवतः श्री-कृष्णस्यानुग्रहात् । भगवत्-स्वरूपम् आह---क्रीडा-मनुज-रूपिणः । क्रिडा लीला च मनुज-रूपः नराकृतिश् च ते अस्य स्त इति नित्य-योगे इन्, नित्य-लीलो नित्य-मनुजाकृतिश् च यस् तस्येत्य् अर्थः नराकृति परं ब्रह्म इत्य्-आदि-उक्तेः । नराकृतित्वं द्विभुजत्वम् । द्वन्द-समासादि-षट्के वलयीत्य्-आदिवत् नित्य-योगेऽतिशायने संसर्गे च विवक्षायां मत्वाद्वयो भवन्त्यमी ति दुर्गः ॥५८॥

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) : जात्या** जन्मनैव बहु-कोपाः ॥५८॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) : जात्या** जन्मनैर् वोरुर् महान् **मन्युर्** येषां ते **स्वयं कथं त्यजामः** ॥५८॥


______


**॥ १०.१६.५९ ॥**

**भवान् हि कारणं तत्र सर्व-ज्ञो जगद्-ईश्वरः ।**  
अनुग्रहं निग्रहं वा मन्यसे तद् विधेहि नः ॥**

**श्रीधर-स्वामी (भावार्थ-दीपिका) : हि** यस्मात् तत्र त्वन्-माया-त्यागे **भवान्** एव **कारणम्** इत्य् **अनुग्रहं** **विधेहि** ममाज्ञया खादन्तीति । ईश्वरत्वान् **निग्रहं** वा विधेहीति ॥५९॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** यन् मन्यसे तद् विधेहीति सम्वन्धः । **अनुग्रहम्** प्रसादम् । **निग्रहम्** दण्डम् । सर्वं निज-माया-वैभवादिकम् अस्माकं दैन्यादिकं च जानासीति **सर्वज्ञ** इत्य् अनुग्रहे हेतुः । **जगदीश्वर** इति, परम-स्वतन्त्र इति च निग्रहे । तथा च विष्णु-पुराणे यथाहं भवता सृष्टः \[वि।पु ५.७.७०\] इत्य्-आदि । यद् वा, सर्वज्ञ इति, निग्रहानुग्रहयोः कारणं वेत्सि, जगदीश्वर इति तयोर् एकं **विधेही**ति । सत्य् अपि निग्रह-कारणेऽनुग्रहम् अपि कर्तुं समर्थोसीति भावः ॥५९॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** तद् एवाभिव्यञ्जयति[^१२५]-भवान् इति । **कारणम्** इति त्वया हेतुनैव सा त्याज्या स्याद् इति भावः । **मन्यसे** यम् इच्छसि, तम् एव **विधेही**त्य् अर्थः । तत्र सर्व निज-माया-वैभवादिकम् अस्माकं च दैन्यादिकं जानातीति **सर्वज्ञ** इत्य् **अनुग्रहे** हेतुः, **जगदीश्वरः** परम-स्वतन्त्र इति च **निग्रहे**, तथा च श्री-विष्णु-पुराणे---यथाहं भवता सृष्टः \[वि।पु ५.७.७०\] इत्य्-आदि । अन्यत् तैर् व्यञ्जितम् । यद् वा, अतस् तत्र महद् अपराधे\ऽपि **भवान्** एव कारणम्, लज्जा-भयादिनापराध इति व्यक्तं न निर्दिष्टम्, तच् च त्व एव जानासीत्य् आह---सर्वज्ञ इति ॥ किं वा, किम् अन्यद्-वक्तव्यम्, सर्वं त्वम् एव जानासीत्य् अर्थः । जगताम् ईश्वरः, अतो\ऽयोग्येष्व् अपि निग्रहं कर्तुम् अर्हसीति भावः । अतो यं मन्यसे कर्तुम् इच्छसि, तद् इति तम् । यद् वा, यद् अन्यद् वा मन्यसे, तद् एवास्मान् प्रति विधेहि, तत्रास्माकम् इच्छया किं भवेद् इति भावः ॥५९॥

[^१२५]: स्वयं त्यागाशक्तौ हेतुः


**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** स्वयं त्याग-शक्तौ हेतुः भवान् इति त्वया हेतुना एव सा त्याज्या स्याद् इत्य् अर्थः । **मन्यसे** त्वम् इच्छसि तम् एव **विधेही**त्य् अर्थः । तत्र सर्वं निज-माया-वैभवादिकम् अस्माकं च दैन्यादिकं जानासीति **सर्व-ज्ञः** इत्य् **अनुग्रहे** हेतुः **जगद्-ईश्वरः** परम-स्वतन्त्र इति च **निग्रहे** तथा च विष्णु-पुराणे यथाहं भवता सृष्टः \[वि।पु ५.७.७०\] इत्य्-आदि अन्यत् तैः ।

यद् वा, सर्वज्ञ इत्य् अनुग्रह-निग्रहयोः कारणं वेत्सि जगद्-ईश्वर इति तयोर् एकं विधेहीति वाक्यार्थः तत्र च जगदीश्वर इति सत्य् अपि निग्रह-कारणे अनुग्रहम् अपि कर्तुं शक्नोषीति भावः ॥५९॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्*।

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) : तत्र** मायात्यागे ॥५९॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) : तत्र** माया-त्यागे ॥५९॥


______


**॥ १०.१६.६० ॥**

**श्री-शुक उवाच---**

**इत्य् आकर्ण्य वचः प्राह भगवान् कार्य-मानुषः ।**

**नात्र स्थेयं त्वया सर्प समुद्रं याहि मा चिरम् ।**  
स्व-ज्ञात्य्-अपत्य-दाराढ्यो गो-नृभिर् भुज्यतां नदी ॥**

**श्रीधर-स्वामी (भावार्थ-दीपिका) :** यतो **गोभिर् नृभिश्** च नदी **भुज्यत** इति ॥६०॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) : कार्य-मानुषो** देव-कार्यार्थं धृत-नर-देहः । **अत्र** यमुना-ह्रदे । सार्धेनान्वयः । कार्यं जगद्-धितं तद्-अर्थं स्वेन मानुष-रूपेण प्रकटो यो **भगवान्** । यद् वा, कार्यं क्रीडा लीला, तयैव मानुषो, न तु तद्वद् भौतिक-देह-विषत्वेनेत्य् अर्थः । यद् वा, कार्या निज-प्रेम-भक्ति-विस्तरणादिना सम्पाद्या मानुषा येन मानुषेष्व् अवतारेण तेषाम् एव प्राधान्यात् । अतस् तस्य मूल-स्थाने श्री-वृन्डवने सर्पाणां **स्थितिर्** अनुचितेति भावः । यद् वा, काद् ब्रह्मणो\ऽप्य् आर्याः पूज्यतमा मानुषाः श्री-नन्दादयो यस्य सः । एवं तेषां सुखार्थम् इति भावः । हे **सर्प** ! इति तत्र स्थित्य्-अयोग्यत्वं याने समर्थत्वं चाह ॥६०॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) : इत्य् आकर्ण्य** इति । मया यद् आदिश्यते तद् अनेनावश्यं कार्यम् इति तद् अभिप्रायं ज्ञात्वेत्य् अर्थः । यद् वा, इति ईदृशं दैन्याद् अनुगृहीतं **वचः कार्यं** जगद्-धितं तद् अर्थं **मानुष**-रूपेण प्रकटो यो **भगवान्** । यद् वा, **कार्या** निज-प्रेम-भक्ति-विस्तारणेन सम्पाद्या मानुषा येन, मनुष्यत्वं हि श्री-भगवत् प्रेम-भक्त्यैव सम्पद्यते, अत एव देवानाम् अपि तद्-दुर्लभं प्रार्थ्यं च पूर्वं प्रायः प्रेम-भक्त्य्-अभावे न मनुष्यत्वं न वृत्तम् इव, अधुना श्री-भगवता तत् सम्पाद्यम् इत्य् अर्थः । अतस् तस्य मूल-स्थाने श्री-वृन्दावने सर्पाणां **स्थितिर्** अनुचितेति भावः ।

यद् वा, कात् ब्रह्मणो\ऽपि आर्याः पूज्यतमा मानुषाः श्री-नन्दादयो यस्य सः । एवं तेषां सुखार्थम् इति भावः । हे **सर्प** ! इति तत्र स्थित्य्-अयोग्यतां याने शक्तिञ् च दर्शयति । अत एव स्वस्य **ज्ञात्य्**-आदिभिर् युक्त इति स्व-शब्देन तेषां तादृशं दुर्विषमयत्वं तद्-अधीनत्वं च सूचितम् । त्वम् इति पाठे\ऽपि तस्य महा-दुष्टत्वादि-सूचनेन स एवार्थो\ऽभिप्रेतः । **नदी** प्रवाहवती श्री-यमुनेति त्वद्-अवस्थित्या लोकानाम् अपकारः स्याद् इति भावः ॥६०.६१॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) : इत्य् आकर्ण्य** इत्य् अर्धकम् । मया यद् अदिश्यते तद् अनेनावश्यं कार्यम् इति तद्-उक्त्य्-अभिप्रायं ज्ञात्वेत्य् अर्थः । **कार्यं** जगद्-धितं तद्-अर्थं स्वेन **मानुष**-स्वरूपेण प्रकटो यो **भगवान्** । यद् वा, कार्यं क्रीडा-मनुष्य-लीलयैव मानुषः ।

न तु, तद्वद् भौतिक-देह-विशेषत्वेनेत्य् अर्थः । यद् वा, कार्याः निज-प्रेम-भक्ति-विस्तारणादिना सम्पाद्या मानुषा येन मानुषेष्व् अवतारेण तेषाम् एव प्राधान्यात् अतस् तस्य मूल-स्थाने श्री-वृन्दावने सर्पाणां **स्थितिर्** अनुचितेति भावः ।

यद् वा, कात् ब्रह्मणापि आर्याः पूज्यतमा मानुषाः श्री-नन्दादयोः यस्य सः एवं तेषां सुखार्थम् इति भावः । हे **सर्पे**ति तत्र स्थित्य् अयोग्यतां याने च शक्ति दर्शयति अत एव स्वस्य **ज्ञात्य्**-आदिभिर् युक्त इति स्व-शब्देन तेषां तादृश-दुर्विषमयत्वं तद् अधीनत्वं च सूचितम् ॥६०॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) : कार्यं** क्रीडा मनुष्य-लीला तयैव **मानुषो** न तु तद्वद् भौतिक-देह-विशेषत्वेनापीत्य् अर्थः ॥६०.६७॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) : कार्येषु** ब्रह्म-रुद्रादि-दुष्करेष्व् अपि कालिय-निग्रहादि-कर्मसु **मानुष** एव, न तु तत्-तत्-कृत्य-समुचित-चक्र-पाण्य्-आदि-रूप इत्य् अर्थः । यद् वा, **कार्यं** क्रीडा लिला तेनैव मानुषः लीला-मय-मानुष-स्वरूप इत्य् अर्थः । यद् वा, कस्य ब्रह्मणोऽप्य् आर्यश् चासौ मानुषश् चेति सः । यद् वा, कार्यं मानुषस्येव यस्य सः, यदो **गोभिर् नृभिश्** च **नदी भुज्यते** तट-प्रवाह-गत-घास-पत्र-फल-जलानां भोगौचित्यात् ॥६०॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** इत्य् **आकर्ण्ये**त्य् अर्धकम् । मद् उक्तमयं करिष्यत्येवेति तद् उक्ति-भावं विज्ञातेत्य् अर्थः । **कार्यं** लीला-मानुषेषु यस्य सः तेषां सुखायेति भावः । यद् वा, कार्याः स्व-प्रेम-वैशिष्टयेन सम्पाद्य **मानुषा** येन सः तेष्व् अवतारेण तेषाम् एव प्राधान्यात् ॥६०॥


______


**॥ १०.१६.६१ ॥**

**य एतत् संस्मरेन् मर्त्यस् तुभ्यं मद्-अनुशासनम् ।**  
कीर्तयन्न् उभयोः सन्ध्योर् न युष्मद् भयम् आप्नुयात् ॥**

**श्रीधर-स्वामी (भावार्थ-दीपिका) : न युष्मत्तो भयम् आप्नुयात्** । तस्य युष्माभिर् भयं नोत्पादनीयम् इत्य् आज्ञा ॥६१.६२॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** स्व-शब्देन तेषां तादृश-दुर्विषमयत्वं तद् अधीनत्वं च सूचितम्, यतो गवादिभिर् भुज्यते, न तु सर्पैर् अतस् त्वं याहीति पूर्वेण संबन्धः । मत्तोऽनुशासनं शिक्षा दण्डोऽयत्राध्याये तं **मद् अनुशासनम्** । **सन्ध्योः** सन्ध्ययोः । सायं प्रातर् इत्य् अर्थः । तव पाद-स्पर्शे मम च दण्डे इत्य् आवयोः कीर्तिर् आचन्द्रार्कं स्थास्यतीत्य्---आह य इति । **न** **युष्मद्** ब्**हयम् आप्नुयाद्** इति तेन पद्य-द्वयम् इदं सर्पोच्चाटन-मन्त्र एव ज्ञेयः । तथा चर्ग्वेदस्य मन्त्रान्तरम्

> यमुना ह्रदे हि सो यातो यो नारायण-वाहनः । >
> यदि कालि-कन्दतस्य यदि काकालिकाद् भयम् ॥ >
> जन्म-भूमि-परिक्रान्तो निर्विषे याति कालिकः । इति ।

इतोऽप्य् अस्माद् अपि हेतोः । ममासमन्तान् क्रीडा यत्र तस्मिन् हृदे । आदिना ऋषि-पित्रादयो ज्ञेयाः । इति भाव इति । तवात्र स्थितौ पूर्ववत् कोऽपि नायास्यति स्नानादि तु दूरापास् तम् इत्य् अर्थः ॥६१.६२॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** त्वां प्रति **मम अनुशासनं** नात्र स्थेयम् इत्य्-आदि-लक्षणम् अपि, अस्तु तावद् अत्र क्रीडादिकं **सन्ध्योः** सन्ध्ययोः **कीर्तयन्** **यः** **संस्मरेत्** कीर्तयन् यो भवतीति वा । यद् वा, ग्रीष्म-वर्षा-सन्धौ विलतः प्रथम-निर्गम-समये वर्षा-शीत-सन्धौ च तत्र प्रवेश-समये क्षधार्त्या क्रुद्धेभ्यः सर्पेभ्यो भय-विशेषो भवतीति तद् अपेक्षया तयोर् अपि न **भयम्** **आप्नुयाद्** इत्य् उक्तम् ॥६१॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** त्वं प्रति मद् अनुशासनं नात्र स्थेयम् इत्य्-आदि-लक्षणम् अप्य् अस्तु तावद् अत्र क्रीडादिकं **सन्ध्योः** सन्ध्ययोः **कीर्तयन्** **यः स्मरेत्** तद् एवं नात्रेत्य् आदिपद्य-द्वयं सर्पोच्चाटने मन्त्र एव ज्ञेयः तथा च ऋग्-वेदस्थ-मन्त्रान्तरं

> यमुना-हृदे हि सो जातो यो नारायण-वाहनः । >
> यदि कालिक-दूतस्य यदि काः कालिकाद् भयं । >
> जन्म-भूमि-परिक्रान्तो निर्विषो याति कालिकः ॥ इति ॥६१॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्*।

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** तव मत् पाद-स्पर्शं मम च त्वद् दण्ड इत्य् आवयोः कीर्तिर् आचन्द्रार्कं स्थास्यतीत्य् आह---य इति । **युष्मत्तो भयम् आप्नुयाद्** इति तेन पद्य-द्वयम् इदं सर्पोच्चाटने मन्त्र एव ज्ञेयः । तथा च ऋग्-वेदस्य मन्त्रान्तरं

> यमुमा-हृदे हि सो यातो यो नारायण-वाहनः । >
> यदि कालिक-दन्तस्य यदि काकलिकाद् भयम् ।

जन्म-भूमि-परित्रातो निर्विषो याति कालिकः ॥ इति ॥६१॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** यतो गोभिर् नृभिश् च नदी भुज्यते तट-प्रवाह-गत-तृण-फल-जलानां भोगौचित्यात् ॥६१॥


______


**॥ १०.१६.६२ ॥**

**योऽस्मिन् स्नात्वा मद्-आक्रीडे देवादींस् तर्पयेज् जलैः ।**  
उपोष्य मां स्मरन्न् अर्चेत् सर्व-पापैः प्रमुच्यते ॥**

**श्रीधर-स्वामी (भावार्थ-दीपिका) :** इतोऽपि त्वया निर्गन्तव्यम् इत्य् आह---योऽस्मिन्न् इति । त्वयि स्थिते तन् न सम्भवतीति भावः ॥६२॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** *पूर्व श्लोकस्य व्याख्या द्रष्टव्य ।*

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** ननु, दुष्टानाम् अस्माकं सङ्ग-दोषेण हृदो\ऽयं दुष्टताम् इव गतो\ऽस्ति कथं गो-नृभिर् भुज्यताम् इत्य् आशङ्क्य---तच् छोधनाय वरे तस्मै प्रदत्ते---य इति । **जलैस् तर्पयेद्** इति-विधादि-दोषापगमः सूचितः । **उपोष्य** एकादश्यादाव् उपवासं कृत्वा मां चिन्तयन् **अर्चयेत्** स सर्वैत्रिविधैः **पापैः** प्रकर्षेण वासना-राहित्येन मुच्च्यते । यद् वा, स सर्वैः पापैर् मद्-विमुख-जनैः **प्रमुच्यते**, अवैष्णव-दर्शनादिकं तस्य न स्याद् इत्य् अर्थः ॥६२॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) : जलैस् तर्पयेद्** इति विषापगमः सूचितः **उपोष्य** तीर्थोपवासं कृत्वा मां चिन्तयन् **अर्चयेत्** स सर्वैस् त्रिविधैः **पापैः** प्रकर्षेण वासना-राहित्येन **मुच्यते** ॥६२॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्*।

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** इतोऽपि हेतोस् त्वया निर्गन्तव्यम् एवेत्य् आह---योऽस्मिन्न् इति । त्वयि स्थिते तन् न सम्भवतीति भावः ॥६२॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** तव सच्-चरण-स्पर्शे मम च त्वद् दण्ड इत्य् आवयोर् यशः सदा स्थास्यतीत्य् आह---य इति । न युस्मद् इति तेनेदं पद्य-द्वयं सर्पोच्चाटने मन्त्र-रूपं बोध्यम् ॥६२॥


______


**॥ १०.१६.६३ ॥**

**द्वीपं रमणकं हित्वा ह्रदम् एतम् उपाश्रितः ।**  
यद्-भयात् स सुपर्णस् त्वां नाद्यान् मत्-पाद-लाञ्छितम् ॥**

**श्रीधर-स्वामी (भावार्थ-दीपिका) :** न च तव गरुड-भयं भवेद् इत्य् आह---द्वीपम् इति ॥६३॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** तस्य भयाभावं द्योतयति न चेति । यस्य **सुपर्णस्य** भयात् । **नाद्यान्** मा भक्षिष्यति, अपि तु **मत्-पाद-चिह्नं** दृष्ट्वा नंस्यतीति भावः ॥६३-६७॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** **द्वीपम्** इति बृहत्त्वं बोधयति, रमयतीति **रमणम्** सञ्ज्ञायां कः इति सुखकारित्वं, एतच् च तत्-प्रोत्साहनर्थम् । एतं किञ्चिद् अधिकयो-जन-मात्रम्, तद्-दीपात् प्रामाणेन स्वल्पतरम् इत्य् अर्थः । **उपश्रित** इति नित्यावासत्वं निरस्तम् । **नाद्यात्** न भक्षयिष्यतीत्य् अर्थः, सम्भावनायां वा सप्तमी, स्वयम् एव न खादेद् इत्य् अर्थः । कुतः ? **मत्-पादेन लाञ्छितं** मूर्धसु चक्र-चिह्नैः शाभितम् इत्य् अर्थः । तच् च पूर्वम् एव नृत्य-गति-विलासेन । किं वा, अधुनैव प्रसादी-कृतम् ॥६३॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** रमयतीति **रमणं** संज्ञायां कन् इति सूखकारित्वं एतच् च तत् प्रोत्साहनार्थम् एतं किञ्चिद् अधिक-योजन-मात्रं तद् **द्वीपात्** प्रमाणेन स्वल्पतरम् इत्य् अर्थः । **उपाश्रित** इति नित्यावासत्वं निरस्तं **नाद्यात्** नात्तुं शक्नुयात् यतः **मत् पादे**ति तच् च पूर्वम् एव नृत्यगति-विलासेन किम् वाधुनैव प्रसादी-कृतम् ॥६३॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्*।

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** न च ते गरुडाद् भयं भावीत्य् आह---द्वीपम् इति ॥६३॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** इतोऽपि हेतोस् त्वया निर्यातव्यम् इत्य्---आह योऽस्मिन्न् इति । त्वयि स्थिते तन् न सम्भवेद् इति भावः ॥६३॥


______


**॥ १०.१६.६४ ॥**

**श्री-शुक उवाच**---

**मुक्तो भगवता राजन् कृष्णेनाद्भुत-कर्मणा ।**  
तं पूजयाम् आस मुदा नाग-पत्न्यश् च सादरम् ॥**

**श्रीधर-स्वामी (भावार्थ-दीपिका) :** *न व्याख्यातम्।*

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** एवम् उक्तो नाद्यादित्य् एवम् उक्तः । **तं** श्री-कृष्णम् । **अद्भुत-कर्मणे**ति । कालियाद्-व्रजस्थ-जीवस्य त्राणं कालियस्यापि गरुडात् त्राणम् इति हिंस्य-हिंसकयोर् उभयोर् अपि कल्याणाम् इत्य् अद्भुतं कर्म । कृष्णेनेति स्व-भक्त-गरुडापराधस्य स्व-प्रिय-व्रजस्थ-जीवापराधस्य च कर्षणं परम-भक्त-कालिय-**पत्नीप्री**त्य् अनुरोधात् कृतम् इति भावः । **सादरम्** इति । हे प्रभो दुष्टतायाः परमावधि-रूपे मयि कृपायाः परमावधिर् अर्पितस् त्वया प्रकृताप्राकृत-लोकेषु मद् अन्यः कोऽपि ध्वज-वज्राङ्कुशादि-चिह्नानि स्व-मूर्ध्नि न धत्ते, तद् अहं साम्प्रतं श्री-मद् अङ्गानि मद् दत्त-दंशोत्थ-विष-तापतप्तानि सुगन्ध-शितल-चन्दन-रसेन स-स्त्रीक एव पाणिभिः स्पृशन् लिम्पानि, ततोऽत्र दिव्यासने क्षणम् उपविशेत्य् उपवेश्य स्वाभीष्टं पूरयित्वा लब्ध-भगवत् प्रसादो निर्जगाम् एत्य् आह---दिव्येति सार्ध-द्वयेन ॥६४॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** मुक्तो मूर्धतो\ऽवतरेण परित्यक्तः । यद् वा, विससर्जेति पूर्वम् एव मुक्तो\ऽस्ति, तद् अनुवाद-मात्रम् । **अद्भुत-कर्मणेति** निर्वासन-दमनादिना निगृहीततया प्रसिद्धो\ऽप्य् **आसौ** निज-पूर्व-सुख-वसति-स्थानं प्राप । यद् भयात् स्थानं तत्याज तद् अपगतम्, विशेषतश् च श्री-वैष्णवाग्र्यस्य तस्य सख्यं सम्मान्यत्वं च श्री-**भगवत्** पादाब्ज-चिह्नितो जातम्, किं च, ब्रह्मादि-सेव्य-लक्ष्मी-प्रार्थ्य-तत्-पादाब्ज-रेणुभिस् तादृश
--नृत्य-लीलया पर्याचिताः सर्वे मूर्धानः सफला बभूवुः, तत्र च
सर्वे फणास् तन् नृत्य-गङ्ग-स्थलाः प्रत्य् एकं वृत्ताः । श्री-ब्रह्माद्य् अपेक्ष्य श्री-भगवद् अनुशासनं लब्धम्, तेन च साक्षात् तन्-मधुर-वचनामृतं पीतम्, पश्चात् परम-भक्तवत् पूजादिकं च कृतम्, इत्थं बहिर् दृष्ट्या निग्रहस्याप्य् अनुग्रह-विशेषे क्रोधस्यापि परम-प्रसाद एव पर्यवसानात् । अपि च तादृशापराधिनो\ऽपि तत्र च दमितस्यैव सतो हृदा शरणागति-मात्रेण तादृशानुग्रहात्, किं च, श्री-वृन्दावने यमुना-तीरे सर्वत्र व्रज-जनैः सह स्वच्छन्द-सुख-क्रीडार्थं ततो निःसार्यस्यापि तस्य श्री-वृन्दावनाश्रितस्य निःसारणं साधुनाम् असम्मतम् इति तस्य सहज-दुष्टता-प्रदर्शनाय गो-गोपादीनां तद् विष-जल-पानेन तादृशावस्थायाः पर-दुःख-कारतस्यापि तस्य मूहूर्तं साक्षात् तद्-व्रज-जन-तादृश-दुःख-सहनात्, किं च---चलसि यद्-व्रजाच् चारयन् पशून् नलिन-सुन्दरं नाथ ते पदम् \[भा।पु १०.३१.११\] इत्य्-आदि-गीयमान-परम-सौकुमार्य-पादाब्ज-स्पर्शेन रत्न-निकराचित-तन् मूर्ध-वर्ग-चूर्णनात्, तथा तादृशैश्वर्य-प्रकटन-समये मुनि-सिद्धादि-साक्षाद् एव महा-नृत्य-कौतुकात्, तथापि परिभ्रमद् विलोलत् क्षण-गणेषु गति-कला-रक्षणम् इत्य्-आदिकम् अपि तस्यैवाद्भुत-कर्म त्वम् एवेति दिक् । अलम् अति-विस्तारेण ।

एतद् एव तस्य भगवत्त्वा-विशेष-प्रकटनम् इत्य् आह---भगवतेति । इदञ्चाशेषं सर्वज्ञत्वाच् छ्री-शुखदेवो\ऽवदद् इति श्री-ऋषिः सर्व-दर्शी । उवाचेति सूतोक्तिः । **राजन्** हे बुद्ध्यादिना प्रकाशमानेति, एतद् **अद्भुत-कर्मत्व** सहेतुकतया वुद्ध्यत एवेति भावः । यद् वा, राजन् श्री-भगवद् अनुग्रहेण सद्यो रुधिर-स्राव-ईडादि-निवृत्त्या तत्-पादाब्ज-स्पर्श-विशेषेण देह-शोभा-भव-सम्पत्त्या च द्योतमानः सन्न् इत्य् अर्थः । **पूजयामास** कालियः **नाग-पत्न्यश् च** इति पाठः स्पष्टः । **मुदेति** श्री-भगवत् तत् तद् अनुग्रहानुसन्धानात् पूजा-स्वभावाद् वा, **सादरं** स-प्रेमेति तासां भाव-विशेषोत्पत्तेः । अतस् तासां हस्तैर् एवाम्बरादि-परिधापनं गन्धानुलेपनं च ज्ञेयम् ॥६४॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) : मुक्त** इति विससर्जेत्य् अस्यानुवाद-मात्रं एवम् उक्तो भगवतेति वा पाठः अद्भुत-कर्मणेति निज-पूर्व-सुखवसति-स्थानं प्राप यद् भयात् तत् स्थानं तत्याज तस्यात् तद् अपगं विशेषतश् च श्री-वैष्णवाग्रस्य तस्य सख्यं सम्मान्यत्वं च श्री-भगवत् पादाब्ज-चिह्नतो जातं ब्रह्मादि-सेव्यलक्ष्मी प्रार्थ्य-तत्-पादाब्ज-रेणुभिस् तादृशनृत्य-लीलया च पर्याचिताः सर्वे मूर्धानः सफला बभूवुः श्री-ब्रह्माद्य् अपेक्ष्यं श्री-भगवद् अनुशासनं लब्धम् । तेन च साक्षात् तन् मधुर-वचनामृतं पीतं पश्चात् परम-भक्तवत् पूजादिकं च कृतम् । इतीत्थं बहिर् दृष्ट्या निग्रहस्याप्य् अनुग्रह-विशेषत्वे क्रोधस्यापि परम-प्रसादत्व एव पर्यवसानात् । अपि च तादृशापराधिनोऽपि तत्र दमितस्यैव सतां हृदा शरणागति-मात्रेण तादृशानुग्रहात् चलसि यद्-ब्रजाच् चारयन् पशून् नलिन-सुन्दरं नाथ ते पदम् \[भा।पु १०.३१.११\] इत्य्-आदि-गीयमान-परम-सौकुमार्य-श्री-पादाब्ज-स्पर्शेन रत्न-निकराचित-तन् मूर्ध-वर्ग-चूर्णानात् तादृशैश्वर्य-प्रकटन-समये मुनि-सिद्धादि-श्री-गोपादि-साक्षाद् एव महा-नृत्य-कौतुकात् तत्रापि परिभ्रमद् विलोलत् फण-गणेषु गति-कला-रक्षणाच् चेति दिक् ।

एतच् च तस्य भगवत्ता-विशेष-प्रकटनम् इत्य् आह भगवतेति । इदं चाशेषं सर्वज्ञत्वात् श्री-शुक-देवोऽवदद् इति श्री-ऋषिः सर्व-दर्शी उवाचेति सूतोक्तिः **राजन्** हे बुद्ध्यादिना प्रकाशमानेति एतद् **अद्भुत-कर्मत्वं** सहेतुकं त्वया अवबुध्यत एवेति भावः । **नागः** कालियः **मुदेति** श्री-**भगवत्** तत् तद् अनुग्रहानुसन्धानात् **सादरं** सप्रेम अतस् तासां हस्तैर् एव गन्धानुलेपनादिकं ज्ञेयम् ॥६४॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्*।

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) : अद्भुत-कर्मणे**ति कालियाद् व्रज-स्थजी वस्य त्राणं कालियस्यापि गरुडात् त्राणम् इति हिंस्य-हिंसकयोर् उभयोर् अपि कल्याणम् इत्य् अद्भुतं कर्म **कृष्णेने**ति स्व-भक्त-गरुडापराधस्य च च कर्षणं परम-भक्त-**कालिय-पत्नी**-प्रीत्य् अनुरोधात् कृतम् इति भावः ॥६४॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** न च गरुडात् तव भयं भावीत्य् आह---द्वीपम् इति ॥६४॥


______


**॥ १०.१६.६५ ॥**

**दिव्याम्बर-स्रङ्-मणिभिः परर्ध्यैर् अपि भूषणैः ।**  
दिव्य-गन्धानुलेपैश् च महत्योत्पलम् आलया ॥**

**श्रीधर-स्वामी (भावार्थ-दीपिका) :** *न व्याख्यातम्।*

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** परार्ध्येः बहु-मूल्यैः । नाग-पत्न्यश् च जगन्नाथं श्री-कृष्णं पूजयामासुर् इति वचन-व्यत्यासेन योज्यम् । मणिभिर् इति । कृष्ण-प्रादुर्भाव-काले तद् वक्षस्स्थ एवासीद् यः कौस्तुभः स एव तस्य नर-लीलत्व-शोभा-व्यघाताभावार्थं तद् अलक्षितं कालिय-कोशागारे प्रविष्टोऽभूत् । अत एव बहु-रत्नालङ्कार-प्रदान-समये कालिय-पत्नीभिर् अप्रिचित एव स्वीय-रत्न-विशेष-ज्ञानेन कौस्तुभो दत्तः । तद् उक्तम्

> कौस्तुभाख्यो मणिर् येन प्रविश्य ह्रदम् औरगम् । >
> कालिय-प्रेयसी-वृन्द-हस्तैर् आत्मोपहारितम् ॥

इति गणोद्देश-दीपिकायाम् ॥६५॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** दिव्येत्य्-आदि सार्ध-द्वयकम्[^१२६] । **दिव्ये**त्य् आदि-विशेषणैर् मर्त-लोकीयतो वैशिष्टम्, । किं वा, तस्य सर्वस्व-सारार्पणम् अभिप्रेतम् ॥६५॥

[^१२६]: सार्धकम्


**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** दिव्येति सार्ध-द्वम् । **दिव्येत्य्** आदि-विशेषणैर् मर्त्य-लोकिकतो वैशिष्ट्यम् अत एव माल्यादीनां विष-दोषास्पर्शादिकं च ज्ञेयम् ॥६५॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्*।

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** सादरम् इति पूर्व-श्लोकोक्तेर् । हे प्रभो ! दुष्टतायाः परमावधि-रूपे मयि कृपायाः परमावधिर् अर्पितं त्वया, यद् अहो प्राकृताप्राकृत-लोकेषु मद् अन्यः कोऽपि ध्वज-वज्राङ्कुशादि-चिह्नानि स्व-मूर्धिन न धत्ते तद् अहं साम्प्रतं श्री-मद् अङ्गानि मद् दन्त-दंशोत्पन्न-विष-दाह-तप्तानि सुगन्ध-सुशीतल-चन्दन-रसेन सस्त्रीक एव पाणिभिः स्पृशन्न्न् **अनुलिम्पानि** शृङ्गारजानि चेत्य् अतः क्षणम् अत्रैव **दिव्यासने** उपविशेत्य् उपवेश्य स्व-वाञ्छितं पूरयित्वा लब्ध-भगवत् प्रसादस् ततो निर्जगामेत्य् आह---दिव्येति सार्ध-द्वयेन । **मणिभिर्** इति कृष्ण-प्रादुर्भाव-काले तद् वक्षाः-स्थल एवासीत् यः कौस्तुभ स एव तस्य नर-लिलत्व-शोभा-व्यघाताभावार्थं तदैवालक्षितं कालिय-कोषागार-मध्ये प्रविष्टोऽभूत् अत एव बहु-रत्नालङ्कार-प्रदान-समये कालिय-पत्नीभिर् अपरिचित एव स्वीय-रत्न-विशेष-ज्ञानेन कौस्तुभो दत्तः यद् उक्तम् ।

> कौस्तुमाख्यो मणिर् येन प्रविश्य हृदम् औरगम् । >
> कालिय-प्रेयसी-वृन्द-हस्तैर् आत्मोपहारितः ॥ इति ।

गणोद्देश-दीपिकायां प्रसाद्येति भगवान् अपि कालि-मूर्ध-स्वभय-हस्त-तल-निधानेन तदीय-सर्वाङ्ग-व्यथाम् उपशमयामासेति भावः ॥६५.६७॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** अद्भुत-कर्मणेति कुसुम-सुकुमारयोः पादयोः स्पर्शेन रत्न-निकराचितानां मूर्द्द्नां चूर्णनात् परिभ्रम-विलोलेषु तेषु गति-कलाभिर् क्षणाच् च कालियाद् अव्रजस्य गरुडात् कालियस्य च परित्राणेन हिंस्य-हिंसकयोर् उभयोर् अपि मङ्गल-विधानाच् च ॥६५॥


______


**॥ १०.१६.६६ ॥**

**पूजयित्वा जगन्-नाथं प्रसाद्य गरुड-ध्वजम् ।**  
ततः प्रीतोऽभ्यनुज्ञातः परिक्रम्याभिवन्द्य तम् ॥**

**श्रीधर-स्वामी (भावार्थ-दीपिका) :** *न व्याख्यातम्।*

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** ततः भगवत् पूजानन्तरम् । अब्धेद्वीपं रमणकम् प्रसाद्येति । भगवान् अपि-कालिय-मूर्ध-स्वभय-हस्त-तल-निधानेन तदीय-पर्वाङ्गार्तिमनाश-यद् इति भावः । **गरुड-ध्वजं** **प्रसाद्ये**ति । भो गरुड-वाहन प्रभो सम्प्रत्य् अहं गरुडस्य ज्येष्ठ-भ्रातृर् दासोऽभूवम् अतः कदाचिद्-दूर-देश-गमनेऽहम् अपि वाहनत्वेन स्मर्तव्यः, निमेष-मात्रेणैव शतकोटि-योजन-गामी दासानुदास इति तद् भक्तिर् गम्यते । अतः कालियारूढ एव कंस-निर्दिष्टः कृष्णो मथुरां जगामेति पुराणान्तरे कथा क्वचिद् छूयत इति ॥६६॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** पूजयित्वेत्य् अनुवादः । यद् वा, प्रस्थानार्थं पुनः पुनः **पूजयित्वा**, **जगतो नाथं** पूजयित्वेऽपि तत्-पूजयैवेह लोके परत्र च जगति सर्वत्रैव स्वतो मङ्गलं वृत्तम् इति, तथा **गरुढ-ध्वजं प्रसाद्ये**ति तत् श्री-गरुडाद् अपि[^१२७] भयं समयङ्निवृत्तम्, तत्-प्रसादो\ऽपि सुतराम् अभूद्-रमणक-दीपे च शीघ्रं शुभ-गमनम् इति भावः । ततः पूजनन्तरम् एव, **प्रीतः** सन्तुष्ट-मनाः । यद् वा, तस्मिन् प्रीतो जगन्नाथे जट-प्रेमेत्य् अर्थः । यद्य् अपि तस्य गमनेन कलत्रादि-सहितस्यैव तस्य गमनं स्वत एवायाति, तथापि सकलत्रेति कलत्राणां श्री-भगवति भाव-विशेषम् आलक्ष्य तासां तत्-सम्बन्धेन पुत्रादीनाम् अपि तत्रावस्थितिम् आशङ्क्य तैः सहितः संहत्यैव जगाम---ज्ञात्य् अपत्य-दाराध्यः \[भा।पु १०.१६.६१\] इति श्री-भगवन् निदेशात् ॥६६॥

[^१२७]: गरुडध्वज-प्रसादेनैव श्री-गरुडाद् अपि


**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी):** प्रायस् तेषां सङ्कल्प-सिद्धत्वं च **जगतां नाथं** **पूजयित्वे**ति तत् पूजयैवेह लोके परत्र च जगति सर्वत्रैव स्वतो मङ्गलं वृत्तम् इति । **गरुड-ध्वज** **प्रसाद्ये**ति श्री-गरुडाद् अपि भयं निवृत्तम् इति भावः । **प्रीतः** सन्तुष्ट-मनाः यद् वा, तस्मिन् प्रीतः जात-प्रीतः यद्य् अपि तस्य गमनेन कलत्रादि-सहितस्यैव तस्य गमनं स्वत एवायाति तथापि सकलत्रेति ज्ञात्य् अपत्य-दऋआढ्य इति श्री-भगवन् निर्देशानुवर्तित्वं ज्ञापितम् ॥६६॥

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) : गरुड-द्वजं प्रसाद्ये**ति भो गरुड-वाहन ! प्रभो ! सम्प्रत्य् अहं गरुडस्य ज्येष्ठ-भ्रातुर् दासोऽभूवम् अतः कदाचिद् दूर-देशस्य गन्तव्यत्वे सत्य् अहम् अपि स्व-वाहनत्वेन स्मर्तव्यो निमेष-मात्रेणैव शत-कोटि-योजन-गामी दासानुदास इति तद् उक्तिर् गम्यते ॥६७॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** सादरम् इति पूर्वोक्तेः, हे भगवान् अतिदयालो ! चेद् ब्रह्मादि-दुर्लभानि स्वपाद-चिह्नानि मन्मूर्ध-स्वर्पितानि तर्हि अस्मतकरैर् मण्डनं स्वीकुर्विति दिव्यासने प्रभुमुपवेश्यालङ्कृत्य लब्ध-तत्-प्र्सादो हृदान् निर्जगामेत्य् आह---दिव्येति सार्धाभ्याम् । **परार्धैर्** **अपि** **भूषणैर्** इति जन्म-वेलायां यः कौस्तुभो वक्षस्यासीत् स एव कालिय-कोषे प्रवेश्यास्थात्, स च तत्-पत्नीभिः स्वरत्न-संसर्गेण प्रभवे निवेदित इत्य् आहुः---प्रसाद्येति । **प्रसाद**-वेलायां तन्-मूर्ध-स्वभय-हस्त-प्रदानेन तद्-व्यथायाः क्षतिर् आसीत् । **गरुढ-ध्वजम्** इति गरुडाद्-भयं च न्यवर्ततेति भावः ॥६६॥


______


**॥ १०.१६.६७ ॥**

**स-कलत्र-सुहृत्-पुत्रो द्वीपम् अब्धेर् जगाम ह ।**

**तदैव सामृत-जला यमुना निर्विषाभवत् ।**  
अनुग्रहाद् भगवतः क्रीडा-मानुष-रूपिणः ॥**

**श्रीधर-स्वामी (भावार्थ-दीपिका) :** *न व्याख्यातम्।*

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** तदैव कालिय-निर्गमनावसरे सा यमुना अमृतम् इव स्वादु जलं यस्याः सा । तत्र हेतुः---निर्विषेति । यद् वा, **अमृतं** मोक्षकरं **जलं** यस्याः सा निर्गतं विषं विषवद् दुःख-हेतुः संसारो यया सा । तथा अमृतस्य विषनाशकत्व-प्रसिद्धेः न जलं यमुनावारि साक्षाद्-ब्रह्मैव केवलम् इत्य्-आदि-पुर्णाद्-ब्रह्म-ज्ञानवन् मोक्षदायिनीति भावः ॥६७॥ \[अत्र विश्वनाथः\]

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** क्रीडा-मानुष-रूपिण इत्य् अस्यार्थः---क्रीडार्थम् । अमानुषा गोप-गोपी-प्रभृतयो यद् अवस्तान् **रूपयितुं** निरूपयितुं तत् तत् **क्रीडायाम्** अवधापयितुं शीलं यस्य स तथा तस्य ॥६७॥

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) : ह** स्फुटम् एव, श्री-कालिन्दीतः कालियो नदी-वर्त्मना गङ्गया[^१२८] तत्-समुद्र-गमनस्य सर्वैर् एव साक्षाद् दर्शनात् । तदैव तस्मिन्न् एव क्षणे सा सर्वोपघातक-दुर्विषमय जलापि तत्र हृद-विशिष्टे-प्रदेशे निर्विषतापत्त्यैव तरस्या निर्विषत्वम् उक्तम्, न केवलं निर्विषा, **अमृत-जला** परमम् इष्टतोया च संसार-दुःख-निवर्तक-जलापि वा **अभवत्**, भगवत्, **भगवतो** निज-भगवत्तां प्रकटयत इत्य् अर्थः । अतः **क्रीडा**-युक्तं क्रीडार्थं वा यन् **मानुष-रूपं** तद्वतः, अतस् तद् विचित्र-क्रीडा-सौभाग्यं सा प्राप्स्यतीति भावः । यद् वा, रूपं सौन्दर्यं क्रीडा-युक्त-मनुष्य-सौन्दर्यवत इत्य् अर्थः, अतो **यमुनापि** तद् अनुरूपैव युक्तेति भावः । यद् वा, क्रीडा-मानुषा व्रज-जनास् तान् एव रूपयितुं सुखयितुं शीलम् अस्येति तद् एक-प्रियता तस्य बोधिता, अतस् तेषां सुख-क्रीडार्थम् इति भावः ॥६७॥

[^१२८]: वर्त्मनाज्ञया


**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी): ह** स्फूटम् एव सा सर्वोपघातक-दुर्विषमय-जलापि तत्र हृद-विशिष्टे प्रदेशे निर्विषतापत्यैव तस्या निर्विषत्वम् उक्तम्, न केवल **निर्विषा अमृत-जला** परम-मिष्ट तोया च श्री-भगवच् चरण-संसर्गेण परमानन्द-प्रद-जलापि वाभवत् तादृशं च सामर्थ्यं तस्य न किञ्चिद् अपीत्य् आह---भगवत इति । तत्र प्रयोजनं क्रीडेति **क्रीडा**-युक्तश् चासौ प्रसिद्ध-**मानुषस्य्** एव यद् **रूपम्** आकारस् तद् विद्यते यस्य स च तस्य तया च सा स्व-मानुष्य-लीलौपयिको स्याद् इति भावेनेत्य् अर्थः ॥६७॥

**क्रम-सन्दर्भः, बृहत्-क्रम-सन्दर्भः-** *न व्याख्यातम्***।**

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** अत कालिया-रूढ एवं कंस-निर्दिष्टः कृष्णो मथुरां जगामेति पौराणिकी कथा क्वचित् श्रूयते इति **क्रीडा-मानुष-रूपिण** इति निति योगे इनिः ॥६७॥

इति सारार्थ-दर्शिन्यां हर्षिण्यां भक्त-चेतसाम् ।

दशमेऽस्मिन् षोडशः सङ्गतः सङ्गतः सताम् ॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) : यमुना निर्विषे**ति यद्यपि हृदो निर्विषस् तथापि तस्य यामुनत्वात् तद्-धर्मस् तस्याम् उच्यते इति बोध्यं क्रोडा-प्रधानो **मानुष-रूपी**ति नित्य-योगे मतुत्व्-अर्थीयः मानुषस्य् एव रूपम् आङ्ग-संस्थान-सौष्टव-लक्षणं सौन्दर्यं यस्यास्ति तस्य ॥६७॥

> इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं > संहितायां वैयासिक्यां दशम-स्कन्धे कालिय-मोक्षणं >
> नाम षोदशोऽध्यायः ।

॥१६॥


______


(१०.१७)
