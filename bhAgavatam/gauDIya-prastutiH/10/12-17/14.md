+++
title = "१४"

+++

## ब्रह्मणा कृता भगवतः स्तुतिर् वत्स-वत्सपालानयनं च ।

**॥ १०.१४.१ ॥**

**ब्रह्मोवाच---**

**नौमीड्य तेऽभ्र-वपुषे तडिद्-अम्बराय**

**गुञ्जावतंस-परिपिच्छ-लसन्-मुखाय ।**

**वन्य-स्रजे कवल-वेत्र-विषाण-वेणु-**

**लक्ष्म-श्रिये मृदु-पदे पशुपाङ्गजाय ॥१॥**

**श्रीधर-स्वामी (भावार्थ-दीपिका) :**

चतुर्दशेऽद्भुतं दृष्ट्वा पूर्वागन्तुक-निश्चयम् ।

अनीशः कर्तुम् अस्तौषीत् कृष्णं ब्रह्मा विमोहितः ॥

स्व-कृतापराधेन भिया स-कम्पतया भगवन्-महिमानम् अनवगाहमानस् तावद् दृष्ट-स्वरूपम् एव कीर्तयन्न् आह---**नौमी**ति । हे **ईड्य** ! स्तुत्य, ते तुभ्यं नौमि स्तौमि । द्वितीयार्थे चतुर्थ्यः । अथ वा, नौमीत्य् उक्त्वा प्रस्तुतस्य भगवतः कर्मत्वे ज्ञाते, प्रयोजनापेक्षायाम् एवं-भूतो भगवान् एव प्रयोजनम् इति तादर्थ्ये चतुर्थी । यद् वा, तुभ्यां त्वाम् एव प्रसादयितुं त्वाम् एव स्तौमीत्य् अर्थः । **अभ्रवद्** **वपुर्** यस्य तस्मै । **तडिद्**-वद्-अम्बरं यस्य तस्मै । **गुञ्जाभिर् अवतंसौ** कर्ण-भूषणे परिपिच्छं च बर्हा-पीडं तैर् लसन् मुखं यस्य तस्मै । **वन्याः स्रजो** यस्य तस्मै । **कवलादिभिर् लक्ष्मभिः** श्रीः शोभा यस्य तस्मै । **मृदू पादौ** यस्य तस्मै **पशुपस्याङ्गजाय** ॥१॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** पूर्वस्मिन्न् अध्याये अगन्तुकं सम्प्राप्तं यद् भगवतो वत्स-पालीभूय पुनः सत्य-ज्ञानादि-रूपेण प्रतिभानं तस्य *निश्चयं* किम् इदं कथम् एतद् इति व्यवसितुम् *अनीशो*ऽकल्पः । *विमोहितो* विशेषेण मोहितः ॥\*॥ *अनवगाहमानो* याथातथ्येनाजानत् । छान्दसाश्रयणतो यत्नान्तरं वरम् इत्य् अभिप्रेत्य् आह---अथ वेति । प्रस्तुतस्य प्रसङ्गागतस्य । परानन्द-रसं त्वां विना पुरुषार्थान्तरयित्वासम्भवात्, त्वम् एव *प्रयोजनम्* इति धनाप्तये धनस्येव न हि तत्-प्राप्तये तत्-स्तुतिर् उचितेत्य् अस्वारस्याद् आह---*यद् वेति* । "क्रियार्थोपपदस्य च कर्मणि स्थानिनः" इति चतुर्थी । **अभ्रवन्** मेघवत् श्याम-स्निग्ध-सुन्दरं सर्व-जीव-जीवनानन्दं साभिवर्षं **वपुर्** यस्य तस्मै । **तडिद्-**वत् स-चमत्कारे पीते चञ्चले **अम्बरे** वस्त्रे यस्य तस्मै । अवतंसः कर्ण-पूरे न स्त्रियां शेखरेऽपि च इति मेदिनी । **वन्याः** पत्र-पुष्प-मय्यः । **स्रजो** माला वेत्रं वेतस-दण्डम् । **विषाणं** शृङ्गम् । **मृदू** **लक्ष्म्या** अपि कर-स्पर्शासहौ, पाप-मर्दनशीलौ वा । **पशुपो** नन्दस् तस्याङ्गाज् जायते इति तथा तस्मै । यद् वा, पशुपो नन्दस् तस्याङ्गं मित्रं वसुदेवस् तज्-जाय । यद् वा, पशुपां गोपानां मध्ये गजाय मुख्याय, माने मतङ्गजे मुख्ये वस्तु-भेदे गजोऽचले इति धरणिः । यद् वा, पशुर् वै स देवानाम् इति श्रुतेः । पशवः कर्म-जडास् तान् पान्तीति पशुपा देवास् तेऽङ्गजा यस्य । यद् वा, पशुपो रुद्रः सोऽङ्गं शरीरं यस्य स पशुपाङ्गो ब्रह्मा तं ज्नयतीति तथा । मम जनकायेत्य् अर्थः । अत्र वैकुण्ठीयानर्घ्य-रत्नालङ्कारेभ्योऽपि वृन्दावनीय-**गुञ्जादी**नाम् उत्कर्षः । **वन्या** वृन्दावनीया एव पत्र-पुष्पमय्यः **स्रजो** यस्येति नैः-श्रेयस-वनस्थ-पारिजातादिभ्योऽप्य् उत्कर्षः सूचितः । **कवले**त्य्-आदिना---तदीय-सर्वाचरणेभ्यो गोपाल-चरणस्यैव श्रैष्ठ्यम् । पशुपाङ्ग-जायेति वसुदेवादिभ्यः श्री-नन्द-राजस्य सौभाग्याधिक्यं व्यञ्जितम् इति चक्रवर्ती ॥१॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** नौमीड्येत्य्-आदि । त्वाम् इत्य् अध्याहार्यम् । भयेनातिक्षोभतया त्वाम् इति वक्तुं नाशकत् । ननु, स्तव्य एव स्तूयते, ब्रह्मणस् ते गोपालकोऽहं किं स्तव्यः ? तत्राह---हे **ईड्य** ! भवान् एव स्तव्य इत्य् अर्थः । अन्यत्र स्तवनम् अर्थ-वादः, त्वयि तु सर्वं यथार्थम् एवेति ।

किम्-अर्थं नौषि ? तत्राह---**ते** तुभ्यं त्वत्-प्राप्तये । यद्-अर्थम् इत्य् अवगतं, अहं निराकारं ब्रह्म । तर्हि तथत्वेनैव स्तूयताम् । नेत्य् आह---**अभ्र-वपुषे** मेघ-श्याम-विग्रहाय । **तडिद्-अम्बराय** पीत-वाससे । तर्हि नारायणः स्तूयताम् । सोऽपि तथा न, इत्य् आह---**गुञ्जावतंस-परिपिच्छ-लसन्-मुखाये**त्य्-आदि-विशेषणान्य् आसमाप्तेः । स त्व् एवं न भवति । यद् वा, हे ईड्य ! वपुषे एतद्-रूपाय वपुषे तुभ्यं वपु-रूप त्वद्-अर्थं त्वां **नौमि** । अस्मिन्न् एव वपुषि रतिर् भवत्व् इति फलम् उद्दिश्य नौमि ।

ननु, नारायणाज् जातोऽसि तं त्यक्त्वा कथं परं नौषि ? तत्राह---हे **अभ्र** ! अं नारायणं बिभर्तीति तथा-भूत-नारायणस्यापि भर्तः । नारायणोऽङ्गं \[भा।पु। १०.१४.१४\] इत्य् आदेर् अत्रैव वक्ष्यमाणत्वात् । स व-कार-पाठे, आपो नारा इति प्रोक्ताः \[मनु १.१०\] इत्य्-आदि अपाम् अयनत्वेनापो बिभर्तीति अब्-भ्र-शब्देन नारायण एवोच्यते । हे नारायण
! नारायण-नामा खलु त्वद्-भिन्ना न भवति, त्वयि स्तुते सोऽपि स्तुतः
। यथा तरोर् मूल-निषेचनेन \[भा।पु। ४.३१.१४\] इत्य्-आदि । अब्-भ्र-शब्दह् सम्बोधन-तात्पर्यः । तदा सर्वाणि वपुर्-विशेषणानि ।

**पशुपाङ्गजाय** पशूनां पालं रक्षणं तद्-अर्थम् अङ्गजा चेष्टा यस्य वपुर् इति वपति परमानन्दम् इति जनि-धनि-वपि-प्रभृतिभ्यः ऊसौणादिकः । **तडिद्-अम्बराय** तडिद् इव गौरं चञ्चलं च पीताम्बरं यस्य, यदा पवन-स्पन्दो भवति, तदा दृश्यते, अन्यथा न दृश्यते इति तडिता सहोपमानम् । यद् वा, **वपुषे** वपुर्-निमित्तम् इति वपुषः किम् एतावद् गौरम् इत्य् आह---तड् इदम्, इदं वपुर् अनुस्वाराभावः सन्धि-विवक्षितत्वात् । किं वा, म-कारश् छान्दसः । तट्-शब्देन उच्छ्रितं सर्वोपरि वर्तमानम् इति यावत् । तड् उच्छ्राये इत्य् अतः क्विपि सिद्धेः परात्परम् इत्य् अर्थः । वपुषे कथं-भूताय ? वराय व्रियते वरम् इत्य् अभिलषणीयम् ।

हे **गुञ्जावतंस** ! गुञ्जा अव्यक्त-शब्दस् तस्य अवतंसः । **परिपिच्छल** ! परि परितः पी प्यानं वृद्धिर् यस्य तथा-भूतं **छलं** माया यस्य । पैङ् वृद्धौ ध्यापोर् इति सम्प्रषारणं, क्लीबत्वाद् ह्रस्वः, ग्रामणि-कुलम् इतिवत् पश्चात् समासः । सन्-**मुखाय** सत् प्रसन्नं मुखं यत्र वपुर्-विशेषणम् । सतां भक्तानां मुखं यत्र सन्-मुखम् इति वा ।

अथवा हे ईड्य ! ते तव **मृदु-पदे नौमि** । किम्-अर्थं ? वपुषे वपुर्-अर्थम् । एतद् एव वपुः सर्वदा स्फुरत्व् इति कृते । तदा सर्वं वपुर्-विशेषणम् ॥१॥

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** श्री-भगवतैव नितराम् अनुकम्पितः श्री-चतुर्मुखः परम-मनोहर-रूप-गुण-लीला-वैभवं तम् अवलोक्य परम-प्रेम-रस-निमग्नः, साक्षाद्-दृश्यमानं तद्-रूपम् एवादौ वर्णयन् स्तौति---नौमीति । हे **ईड्य** ! इति त्वम् एव स्तुति-योग्यः, न ब्रह्मा, न च श्री-वैकुण्ठ-नाथो नापि त्वद्-अवतारादयोऽन्ये केचिद् इत्य् अर्थः । पर-ब्रह्मणि त्वय्य् एवावतारिणोऽवतारादेश् चाद्य दृष्टवान् । अतः स्तौमि त्वाम् । किम्-अर्थं ? **ते** तुभ्यं त्वत्-प्राप्त्य्-अर्थम् एवेत्य् अर्थः ।

ननु, ब्रह्म-रूपत्वेणान्तर्यामि-रूपत्वेन च मम स्वतः प्राप्तिर् अस्त्य् एव ? तत्राह---अपो बिभर्तीत्य् अभ्रं नवीन-श्याम-मेघः, तद्वत् स्निग्ध-कृष्ण-कान्तिर् वपुर् यस्य, तडिद्वत् पीतम् अम्बरं यस्य ।

ननु, ईदृशाः श्री-वैकुण्ठेश्वरः श्री-रघुनाथश् चेत्य् आशङ्क्य तद्-वैलक्षण्यार्थम् आह---गुञ्जेत्य्-आदि । परितः पिच्छानि यस्मिन् तत् **परिपिच्छं** बर्हापीडम् । **वन्या** वनोद्भवा नाना-वर्ण-पत्र-पुष्पादि-मय्यः **स्रजो** यस्य तस्मै । तत्र च विशेषतो बाल्य-लीलयाकृष्ट-चित्तस् ताम् एवोद्दिशति---**कवले**ति । तत्र कवलं दध्य्-ओदन-ग्रासो वाम-हस्ते, वाम-कक्षे **वेत्र-विषाणे** जठर-पट-सन्धो **वेणुर्** इति पूर्वोक्तानुसारेण बोद्धव्यम् । तान्य् एव लक्ष्माणि असाधारण-लक्षणानि । अत एव तैः श्रीः शोभा यस्य तस्मै । **मृदु-पद** इति बाल्यम् एवाभिप्रेतं, साक्षात् तद्-अनुक्तिः पितृत्व-गुरुत्व-प्रभुत्वादिना परम-गौरवात् ।

अनुक्तम् अन्यच् छ्री-वृन्दावन-विहारित्वं वन-धातु-विचित्रिताङ्गत्वादिकं च संगृह्णन्न् आह---**पशुपस्य** श्री-नन्दस्य **अङ्गजाय** पुत्राय, तत्-कुमारत्वेन स्वत एव नित्यं तत्-तत्-समवेतत्वाद् इत्य् एतच् छ्री-बाल-गोपाल-रूपं त्वाम् अत्र प्राप्तुं त्वाम् एव नौमीति परम-लालसया प्राग् एव प्रयोजनम् उद्दिष्टम् । स्तवनं चेदम् एवाभिप्रेतम् । एवम् अत्रापि विशेषणानाम् आसाम् उत्तरोत्तरम् उत्कर्षेण प्रतिपदादिकम् आश्चर्य्ं ऊह्यम् ॥१॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** श्री-वृन्दावन-चन्द्राय नमः । एवं यस्य रूपस्य ज्ञात-परमैश्वर्य-माधुर्यस् तद्-रूपम् एव निज-परम-पुरुषार्थत्वेन स्तोतुम् उपक्रमते---नौमीति । हे **ईड्य** ! इति त्वम् एव स्तुति-योग्य इत्य् अर्थः । पर-ब्रह्मणस् तवैश्वर्य-माधुर्ययोर् एवाद्य-सर्व-प्रापञ्चिक-निर्गम-प्रवेश-दर्शनात्, अतः स्तौमि त्वाम् । किम्-अर्थं ? **ते** तुभ्यं त्वां प्राप्तुं, क्रियार्थोपपदस्य च कर्मणि स्थानिनः \[पा। २.३.१४\] इत्य् एधोभ्यो व्रजतीतिवच् चतुर्थी।

ननु, ब्रह्म-रूपेण रूपान्तरेण वा मत्-प्राप्तिः स्यात् ? तत्राह---अपो बिभर्तीत्य् अभ्रं नवीन-श्याम-मेघः, तद्वत् स्निग्धं कृष्ण-कान्ति-वपुर् यस्य, तडिद्वत् पीतम् अम्बरं यस्य तस्मै।

ननु, ईदृशाः श्री-वैकुण्ठेश्वरादयोऽपि सम्भवन्तीत्य् आशङ्क्याह---**गुञ्जे**त्य्-आदि । परितः पिच्छानि यस्य तत्-**परिपिच्छं** बर्हापीडं **वन्या** वनोद्भवा नाना-वर्ण-पत्र-पुष्पादि-मय्यः **स्रजो** यस्य तस्मै । तत्र च विशेषतो बाल्य-लीलयाकृष्ट-चित्तस् ताम् एवोद्दिशति---**कवले**ति । अत्र कवलं दध्य्-ओदन-ग्रासो वाम-हस्ते, वाम-कक्षे **वेत्र-विषाणे** जठर-पट-सन्धौ **वेणुर्** इति पूर्वोक्तानुसारेण बोद्धव्यम् । तान्य् एव **लक्ष्माणि** असाधारण-लक्षणानि । अत एव तैः **श्रीः** शोभा यस्य तस्मै । **मृदु-पद** इति बाल्यम् एवाभिप्रेतं साक्षात् तद्-अनुक्तिः पितृत्व-गुरुत्व-प्रभुत्वादिना परम-गौरवात् अनुक्तम् ।

अन्यद् वृन्दावन-विहारित्वं वन-धातु-चित्रिताङ्गत्वादिकं च संगृह्णन्, सर्वान्ते सर्व-विशेषणाश्रयम् अभीष्टं विशेषणम् आह---**पशुपस्य** श्री-नन्द-राजस्य **अङ्गजाय** पुत्राय तत्-कुमारत्वेन स्वत एव नित्यं तत्-तत्-समवेतत्वाद् इत्य् एतच् छ्री-बाल-गोपाल-रूपं त्वाम् अत्र प्राप्तुं त्वाम् एव **नौमी**ति परम-लालसया प्राग् एव प्रयोजनम् उद्दिष्टम् ॥१॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) :** एवं बहूंश् चतुर्भुजान् दृष्टवान् अपि नराकार-श्रीमन्-नन्दनन्दन-चरणारविन्दम् एव परम-पुरुषार्थतया निश्चिन्त्य विशेषतस् तद्-रूपम् एव स्तोतुम् उपचक्रमे---नौमीति ॥१॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** अथ ब्रह्मणः स्तुतिम् आह---नौमीत्य्-आदि । त्वाम् इत्य् अध्याहार्यम्। भीतस्योक्तौ न्यून-पदता गुणः, त्वां नौमीत्य् अर्थः । ननु, स्तुत्य एव स्तूयते, ब्रह्मणस् ते गोप्य-बालकोऽहं किं स्तुत्यः ? इत्य् आशङ्क्याह---हे **ईड्य** ! भवान् एवेड्यो नान्यः कोऽपीत्य् अर्थः । अन्यत्र स्तवनम् अर्थ-वादः । त्वयि तु सर्वं यथार्थम् एव ।

किम्-अर्थं नौमि ? इत्य् अत आह---**ते** तुभ्यं त्वद्-अर्थं त्वत्-प्राप्तय इत्य् अर्थः । ननु, मत्-स्वरूपम् एव किं यत् प्राप्त्य्-अर्थं स्तौषि ? इत्य् आह---**अभ्र-वपुषे** मेघ-श्याम-विग्रहाय । एवम् एव ते स्वरूपम् । तर्हि नारायण एव नूयताम्, सोऽपि तथा ? नेत्य् आह---**गुञ्जावतंस-परिपिच्छ-लसन्-मुखाये**त्य्-आदि-विशेषणान्य् आसमाप्तेः । स त्व् एवं न भवति, द्विभुजश् च न भवति, नराकृतिः इति । यद् वा, हे ईड्य ! वपुषे ते वपु-रूपाय तुभ्यं पूर्ववत् तादर्थ्ये चतुर्थी, त्वां नौमि ।

ननु, नारायणाज् जातोऽसि तं त्यक्त्वा कथं परं नौषि ? तत्राह---हे **अभ्र** ! अं नारायणं बिभर्तीति तथा, तस्य सम्बोधने नारायणस्यापि भर्तर् इत्य् अर्थः । नारायणोऽङ्गं \[भा।पु। १०.१४.१४\] इत्य् अत्रैव वक्ष्यमाणत्वात् । वपुष इत्य् अस्यैव सर्वाणि विशेषणानि । ते कीदृशाय ? **पशुपाङ्गजाय** नन्द-पुत्राय । **तडिद्** इव गौरम् अम्बरं यस्य । अथवा, यदा पवन-स्पन्दो भवति, तदा दृश्यते, अन्यदा न लक्ष्यते । अति सूक्ष्मत्वाद् गौरत्वाच् च तडिद्-उपमानम् । अथवा, वपुषे वपुर् निमित्तम् इत्य् उपस्थिते वपुषो महनीयत्वे तद् एव कथम् इत्य् आशङ्क्याह---तडिदम्, इदं वपुस् तट् उच्छ्रायवत् उच्छ्रायः सर्वोत्कर्षः ।

ननूच्चैर् इति वाक्यान्तरं हेतुत्वेनोत्थापनीयम् । तद् उच्छ्राये इत्य् अतः क्विपि सिद्धम् । सर्वोच्छ्रितं परात्परम् इत्य् अर्थः । ते कीदृशाय ? सर्व-श्रेष्ठाय । अथवा, वरायाभिमत-फल-दानाय इदं तद् उच्छ्रितम् इत्य् एकम् एव वाक्यान्तरम् । वृ वरणे वादिः प-वर्गीयः । तेनानुस्वारस्य पञ्चमः ।

हे **गुञ्जावतंस** ! गुञ्जि अव्यक्ते शब्दे गुञ्जोऽव्यक्त-शब्दः शब्द-ब्रह्म, अव्यक्तत्वाद् अपौरुषेय इत्य् अर्थः । तस्यापि अवतंस ! श्रुति-शिरोऽवतंस ! प्रत्यक्षतया स्वावतंसः स्वयं न दृश्यत इति शब्द-ब्रह्मागोचर इत्य् अर्थः । हे **परिपिच्छल** ! परि परितः पी प्यानं वृद्धिर् यस्य तत् परिपि । नपुंसकत्वात् ह्रस्वः । परिपि सर्वतो वृद्धं छलं माया यस्य सः सम्प्रत्य् एवानुभूतत्वात् । ध्याप्योर् इति क्विपि प्यैङ् धातोः सम्प्रषारणे पिः । सन्मुखाय सत्सु भक्तेषु मुखाय अभिमुखायेति ते इत्य् अस्य विशेषणम् । वपुषे इत्य् अस्य वा । अथवा ते तव मृदु-पदे **नौमि** । किम्-अर्थं ? वपुषे वपुर्-अर्थम् । एतद् एव वपुर् निरन्तरं स्फुरत्व् इति । काक्वा सर्वाण्य् एव वपुर्-विशेषणानि ॥१॥

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :**

भक्ति-ज्ञान-महैश्वर्य-माधुर्याब्धौ पतन् विधिः ।

अस्तौत् प्रीति-विधौ प्रश्नोत्तरं चोक्तं चतुर्दश ॥

मम रत्न-वणिग्-भावं रत्नान्य् अपरिचिन्वतः ।

हसन्तु सन्तो जिह्रेमि न स्व-स्वान्तर्-विनोद-कृत् ॥

श्रीमद्-गुरु-पदाम्भोज-ध्यान-मात्रैक-साहसम् ।

विधिस् तवाम्बुधेः पारं यियासति मनो मम ॥

निखिल-सच्-चिद्-आनन्द-स्वरूप-मूल-भूतं श्री-गोपेन्द्र-नन्दनं साक्षाद् अनुभूय, तत्रैवोद्भूत-भक्ति-निष्ठस् तम् एव विधि वर्णयति---**नौमी**ति । हे **ईड्य** ! अधुनैव दृष्ट-ब्रह्मादि-स्तम्ब-पर्यन्त-सर्व-स्तुत ! वासुदेव ! सहस्रांशित्वेन परम-स्तव्य ! **ते** तुभ्यं **नौमि** । स्तुत्या त्वाम् अभिप्रैमि पत्ये शेत इतिवद् एतां स्तुतिं तुभ्यं ददामीत्य् अर्थः । यद् वा त्वाम् एव प्राप्तुं प्रसादयितुम् । वा, त्वां नौमि **अभ्र-**तुल्य-**वपुषे** **तडिद्**-**अम्बराये**ति भूतल-सन्ताप-हारित्वं भक्त-चातक-जीवनत्वं च । **गुञ्जा** चूडा-वर्तिनी **अवतंसः पौष्पः** चूडावर्ती श्रोत्रवर्ती च **परिपिच्छम्** उत्कृष्ट-बर्हं चूडाग्र-वर्ति तैर् **लसन्-मुखं** यस्येत्य् असाधारण-लक्षणवत्त्वम् । वैकुण्ठीयानर्घ्य-रत्नालङ्कारेभ्योऽपि वृन्दावनीय-गुञ्जादीनाम् उत्कर्षश् च । **वन्या** वृन्दावनीया एव पत्र-पुष्प-मय्यः **स्रजो** यस्येति निःश्रेयस-वनस्थ पारिजातादीनां निकर्षः । **कवला**दिभिर् **लक्ष्म**भिर् एव **श्रीः** शोभा यस्येति । गोप-बालोचिताचरणस्यैव तदीय-सर्वाचरणेभ्यः श्रैष्ठ्यम् । **मृदु** अतिसुकुमारौ पादौ यस्येति ताभ्यां वन-भ्रमण-दर्शिनां कारुण्य-प्रेम-मूर्च्छोत्पादकत्वम् । **पशुपाङ्ग-जाये**ति श्री-वसुदेवादिभ्योऽपि श्रीमन्-नन्दस्य सौभाग्याधिक्यं व्यञ्जितम् ॥१ ॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :**

चतुर्दशे स्तुतः कृष्णः सर्वेशः परमेष्ठिनः ।

शुद्ध-प्रीति-विधौ प्रश्नोत्तरे च परिदर्शिनौ ॥

अष्टादशार्ण-मन्त्र-राजोपदेष्टृत्वेन गुरुं विश्वैश्वर्य-दातृत्वेन प्रभुम् उपदेश-वेलायां मञ्जु-महिम-दर्शनोत्तरं च गोप-वेषत्वेन दृष्टं कृष्णां विरिञ्चस् तद्-वेषम् एव तावत् स्तौति---नौमीति । हे **ईड्य** ! मञ्जु-महिम-शालित्वेन मम स्तुति-योग्य, **ते** तुभ्यं **नौमि** त्वाम् एव प्राप्तुं, त्वां स्तौमीत्य् अर्थः । पुष्पेभ्यो गाटित्व प्रयोगः कीदृशाय **अभ्रम्** इव वपुर् यस्य । **तडिद्** इवाम्बरं यस्येति । निखिल-ताप-हारित्वं स्व-भक्त-चातक-जीवातुत्वं च सूच्यते, **गुञ्जा** चावतंसश् च पौष्पश् चूडा श्रोत्र-वृत्तिः **परिपिच्छं** मन्त्र-शिखि-शिखण्डश् चूडाग्र-वृत्तिस् तैर् **लसत् मुखं** यस्येति । **वन्या** वृन्दावन-भव-पत्र-पुष्प-मयी **स्रक्** माला यस्य, **कवला**दिभिर् **लक्ष्म**भिः, गोप-चिह्नैः **श्रीः** शोभा यस्य, **मृदू** कोमलौ **पादौ** यस्य, पशुपस्य नन्द-गोपस्याङ्गाज् **जाताय** तद्-औरस्यायेतीत्थं च, तद् उ होवाच हैरण्यो गोप-वेषम् अभ्राभं तरुणं कल्प-द्रुमाश्रितम् । तद् इह श्लोका भवन्ति---

> सत्-पुण्डरीक-नयनं मेघाभं वैद्युताम्बरम् । >
> द्विभुजं ज्ञान-मुद्राढ्यं वनमालिनम् ईश्वरम् ॥

गोप-गोपी-गवावीतम् इत्य्-आदि श्रुति-गीतं स्वयं भगवत्-पर-ब्रह्म गोपाल-रूपम् इह स्तुतम् ॥१॥


______


**॥ १०.१४.२ ॥**

**अस्यापि देव वपुषो मद्-अनुग्रहस्य**

**स्वेच्छा-मयस्य न तु भूत-मयस्य कोऽपि ।\ नेशे महि त्व् अवसितुं मनसान्तरेण**

**साक्षात् तवैव किम् उतात्म-सुखानुभूतेः ॥२॥**

**श्रीधर-स्वामी (भावार्थ-दीपिका) :** ननु, नौमीति प्रतिज्ञाय किं स्वरूपानुवाद-मात्रं क्रियते ? अत आह---अस्यापीति । भो **देव** ! **अस्यापि** सुलभत्वेन प्रकाशितस्यापि **तव वपुषो**ऽवतारस्य **महि** महिमानम् **अवसितुं** ज्ञातुं **कोऽपि** को ब्रह्मा अहम् अपि **नेशे** न शक्नोमि । यद् वा, कश्चिद् अपि नेशे न समर्थ आसीत् । सुलभत्वाय विशेषण-द्वयम् । **मद्-अनुग्रहस्य** ममानुग्रहो यस्मात् तन् मद्-अनुग्रहं, तस्य । किं च, **स्वेच्छा-मयस्य** स्वीयानां भक्तानां यथा यथेच्छा, तथा तथा भवतः । तर्हि किम् इति ज्ञातुं न शक्यते ? अत आह---**न तु भूत-मयस्य,** अचिन्त्य-शुद्ध-सत्त्वात्मकस्य ।

यदास्यैवं, तदा कथं पुनः **साक्षात् तव** केवलस्य **आत्म-सुखानुभूतेर् एव** स्व-सुखानुभव-मात्रस्यावतारिणो गुणातीतस्य महिमानम् **आन्तरेण** निरुद्धेनापि **मनसा** को वा ज्ञातुं समर्थो भवेत् ?

अथवा, भूत-मयस्यापि तु विराड्-रूपस्य तव त्वन्-नियम्यस्य वपुषो महिमानम् एवावसितुं कोऽपि नेशे, तदा साक्षात् तवैवासाधारणस्य नियम्य-नियन्तृ-भेद-रहितस्योक्त-लक्षणस्यास्य महिमानम् अवसितुं कोऽपि नेश इति **किम् उ** वक्तव्यम् ? इत्य् अर्थः ॥२॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** शङ्कते---*नन्व्* इति । *अनुवादः* पुनः पुनः कथनम् । त्वं मा समर्थो भूः, अन्ये तु सन्तीति शङ्कापनोदन-व्याजेनार्थान्तरम् आह---*यद् वा* इति । इहाड-भाव आर्षः । सर्वान् विहाय तवानुग्रहे पक्ष-पातः स्याद् इति चेद् आह---*किं च,* इति । इह प्राधान्ये मयट् । यद्य् एतादृशः, *तर्हि* इति । *अचिन्त्य-शुद्ध-सत्त्वात्मकस्य* ज्ञानं दुर्घटम् इति भावः । यदास्य शुद्ध-सत्त्व-तनोर् एवं महिमा ज्ञातुम् अशक्यः, तदा *को* *वा* ? न **कोऽपी**त्य् अर्थः ।

**भूत-मयस्यापि** ज्ञानं न केवलं शुद्ध-सत्त्वाचिन्त्य-रूपस्यैवेत्य् अभिप्रेत्याह---*अथवा* इति । भूत-मयस्योक्त-लक्षणस्य विराज इत्य् अर्थः । तन् नियम्य-वपुषस् त्वद् आयत्तस्य इत्य् अर्थ । इति---कैमुत्य न्यायेन बोधयति भ्रह्मेति । ननु, भो ब्रह्मन् त्वं जगद्-ऐश्वर्यादि-पतिर् अहं तु वन्य-गोपाल-पुत्रः, त्वं पुरातनोऽहं तु बालः, त्वं वेदार्थ-तात्पर्यज्ञत्वात् परम-विद्वान्-सदाचार-परायणोऽहं तु वत्स-चारकत्वाज् ज्ञान-शुन्य-स्मार्ताचार-गन्धम् अप्य् अजानंस् तिष्ठन् भ्राम्यन्न् अपि ओदन-कवलं भुञ्जानः, त्वं मायी परम-सुखी साक्षात् पश्यसि एवाहं तु त्वन्-माया-मोहितो मनो-दुःखेन वनं पर्यटंस् तव स्तवं कर्तुं नार्हामीति ब्रह्मा तद्-उक्तिम् आशङ्क्य, सत्यम् अज्ञानान् महापराधम् अहम् अकरवम् इति व्यञ्जयन्न् आह---अस्येति । हे **देव** ! **अस्यापि** बाल-चेष्टा-मयस्य प्रकटित-मौग्धस्यापि **तव वपुषो** **महि**मानं **ज्ञातुं नेशे**, **किम् उत** कैशोर-लीलस्य प्रकटयिष्यमाण-महा-चातुर्यस्य वपुषः। **किम् उत** **आत्मनो** **मनसो** या **सुखानुभूतिः,** तस्या निरतिशयानन्द-मयोऽपि वत्स-चारणादिना यादृशं सुखम् अनुभवसि, तस्येति चक्रवर्ती ॥२॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** किं वा, स्तोतव्यं ज्ञातस्यैव वस्तुनः सम्भवति भवन्-महिमा तु न ज्ञायत एव इत्य् आह---अस्यापीत्य्-आदि । हे **देव** ! **अस्य** गोपस्य गोप-बालक-रूपस्य **वपुषः** "चिद्-एक-रूपत्वाद् एक-वचनम्" **महि** महिमानम् **अवसितुं** ज्ञातुं **कोऽपि** ब्रह्माप्य् अहं **न ईशे**, ईशो न भवामि, यतः सर्व एव सत्य-ज्ञानानन्तानन्द-मात्रैक-वपुषः, सर्व एव प्रत्येकं मदादिभिर् वन्द्यमानाः, कथम् एतद् घटताम् इति तव सच्-चिद्-आनन्द-प्रपञ्च-भूतस्य वत्स-वत्सपादि-व्यतिकरस्य महिमा न ज्ञातः । किम्-भूतस्य ? **मद्-अनुग्रहस्य** मम दर्प-हानि-रूपोऽनुग्रहो यत्र, **स्वेच्छा-मयस्य** स्वस्य तवेच्छा स्वेच्छा, तन्-मयस्य, तव नित्येच्छत्वात् तस्यापि नित्यत्वम् । अतो न तु **भुत-मयस्य,** तु-शब्द एवार्थः, **आन्तरेण** समाधि-निश्चलेन **मनसा**पि, अस्तु तावद् वचसा वक्तुम् इति भावः । **आत्म-सुखानुभूतेः** साक्षात् प्रकटीभूतस्य तव सर्वेश्वरेश्वरस्य सान्द्रानन्द-विग्रहस्य महिमा, किम् उत वक्तव्यः । आत्म-सुखं वंशी-विलास-रसस् तत्रानुभूतिर् अनुगता भूतिः सम्पद्यस्य ॥२॥

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** ननु, नौमीति प्रतिज्ञातम् उत्कर्ष-वर्णनम् एव स्तुतिर् नाम । तत् किं स्वरूप-मात्रं वर्ण्यते ? तत्राह---अस्येति । वपुषोऽवतारस्योऽप्य् एकत्वम् अवतार-जात्य्-अपेक्षया । यद् वा, आत्मनः सुखेनानुभूतिः साक्षाज् ज्ञानं तस्या हेतोर् यदान्तरं बाह्य-विषयादि परित्यागेनान्तर्-मुखी-भूतं मनस् तेनापि । **किम् उत साक्षात्** तवावतारिणः । अन्यत् तैर् व्यञ्जितम् । अतस् तव यथा-दृष्ट-रूप-वर्णनम् एव स्तुतिर् इति भावः । यद् वा, यस्य कस्याप्य् एकस्येत्य् अर्थः । **मद् अनुग्रहस्ये**त्य् अधर्मनाशन-धर्म-प्रवर्त्तन-द्वारा ब्रह्म-सृष्टेः पालनान् न तु **भूत-मयस्य** ज्योतिर्मय-देवतान्तर-देहवत् पाञ्च-भौतिकत्व-रहितस्येत्य् अर्थः ।

तर्हि कीदृशस्येत्य् अपेक्षायाम् आह---**आत्म-सुखानुभूतेः** पर-ब्रह्मात्मकस्येत्य् अर्थः । यद् वा, आत्मनः सुखेनानुभूतिः साक्षाज् ज्ञानं तस्या हेतोर् यद् आन्तरं बाह्य-विषयादि परित्यागेनान्तर्-मुखी-भूतं मनस् तेनापि, किम् उत साक्षात् तवावतारिणः । अन्यत् तैर् व्यञ्जितम् । अतस् तव यथाद्दिष्ट-रूप-वर्णनम् एव स्तुतिर् इति भावः । यद् वा, तव देव-वपुषः श्री-वैकुण्ठाधिष्ठातृ-दिव्य-रूपाद् अप्य् अस्य वपुषः श्री-बाल-गोपाल-रूपस्य । यद् वा, अस्य श्री-बाल-गोपाल-रूपिणस् तव **महि कोऽप्य् अवसितुं नेशे**, किम् उतात्म-सुखान्भूतेर् ब्रह्मणः सकाशात् सच्-चिद्-आनन्द-घन-दिव्य-चतुर्भुज-रूपाद् आत्म-सुखानुभूति-स्वरूपस्यात्मनस् तव ब्रह्मणस् तत्त्वस्य न्यूनत्वेन, किम् उतेति न्यायोक्तिर् दिव्य-रूपतोऽप्य् अस्य महिमाधिक्येन तस्याः \[आत्म-सुखानुभूतेः\] सकाशात् स्वत एव महिमाधिक्यता-सिद्धेः ॥२॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** अस्यापीति । तैर् व्याख्यातम् । तत्र *नन्व्* इत्य्-आद्य्-अन्ते उत्कर्ष-वर्णनम् एव हि स्तुतिर् नामेति हेतुर् अध्याहार्यः । तव **वपुष** इति चतुर्थ-चरणाद् अत्रापि तवेति योजनया साधितंस् तव यद् वपुषः कश्चिद् अप्य् अवतारस् तस्येत्य् अर्थः । कीदृशस्यापि तस्य तत्राह---अस्यापीति । जगति सुलभत्वेन प्रकाशितत्वात् तत्रेदन्ता-निर्देशं प्राप्तस्येत्य् अर्थः । **मद्-अनुग्रहस्ये**ति मदीय-सृष्टि-पालकत्वाद् इति भावः । तद् एतन्-मते तु । ननु, **भूत-मयस्ये**ति त-वर्ग-पञ्चम-द्वयादि-भाग-मय एव पाठः, न तु तत्-पञ्चम-प्रथमादि-भाग-मयः, न तु वा तत्-प्रथम-पञ्चमादि-भाग-मयः, उत्तर-व्याख्यायां तयोर् न तु तन्वोर् अस्पर्शात् तस्माद् यत् तु प्रथम-व्याख्यायां न त्व् इति व्याख्यातं, तत् खलु नु-कारस्यैव त-कारार्थतया स्वीकाराज् ज्ञेयम् । **नेशे महि त्व् अवसितुम्** इत्य् अस्मान् नञ्-आयोजनया वा अत्र न तु वितर्कार्थो ज्ञेयः ।

द्वितीयार्थे, ननु, निश्चयार्थो ज्ञेयः । नन्व् इति त-वर्ग-पञ्चमान्तर-पाठस् तु टीकायां मूले च प्राय सर्वत्र दृश्यते, तस्माद् अथवेत्य् अस्य पाठान्तर इत्य् एवार्थो ज्ञेयः, **साक्षात्** तवेति स्वयं भगवतस् तवेत्य् अर्थः । केवलस्येत्य् एव-कार-व्याख्या तत्-तद्-अवतारान् अतीत्य विराजमानस्येत्य् अर्थः । गुणातीतस्येति, तत्र च पुरुष-त्रि-देवीवन् न तु त्रैगुण्य-तत्-तद्-गुण-परिच्छिन्नाधिकारस्येत्य् अर्थः । स्व-सुखानुभूति-मात्रस्यापि तत्-तद्-अवतारित्वं महिमवत्त्वं च, एतस्यैवानन्दस्यान्यानि भूतानि मात्रानुपजीवन्ति \[बृ।आ।उ। ४.३.३२\] इति, को ह्य् एवान्याद् कः प्राण्याद् यद् एष आकाश आनन्दो न स्यात् \[तै।उ। २.७.१\]इति, परास्य शक्तिर् विविधैव श्रूयते स्वाभाविकी ज्ञान-बल-क्रिया च \[श्वे।उ। ६.८\] इति श्रुति-प्रामाण्याद् गम्यते ।

न च "निर्विशेषतया तद् आविर्भाव-विशेषस्य\" ब्रह्मण एव दुर्ज्ञेयताधिक्यम् अत्र प्रतिपाद्यते तथापि भूमन् महिमा-गुणस्य ते \[भा।पु। १०.१४.६\] इत्य्-आद्य्-उत्तर-वाक्य-द्वये स-विशेषस्यैव तद्-आधिक्यं व्याख्यास्यते अर्थवत्य् अत्र विराड्-रूपस्यापि दुर्ज्ञेयत्वोल्लेखः स्वयं भगवति तस्मिन् परम-कैमुत्यं प्रतिपादयति स्म अस्मिन्न् एव पक्षे तनु-भूतमयस्येति चित्-सुख-पाठः । सङ्गच्छते तनुभिः सूक्ष्मैर् आब्रह्म-स्तम्ब-पर्यन्तैर् व्याप्तत्वाद् इति हितद्-व्याख्या । पूर्वस्मिन् पक्षे तु तनु-सूक्ष्मम् अचिन्त्यं यद्-भूतं शुद्ध-सत्त्वात्मकं भगवत्-तत्त्वं तत्-स्वरूपस्येत्य् अर्थः । अस्य महतो भूतस्य \[बृ।आ।उ। २.४.१०\] इति श्रुतेः । लोकनाथो महद् भूतम् इति सहस्र-नाम-स्तोत्राच् च नियन्तृ-नियम्य-भेद-रहितस्येति विराड्-रूपस्य त्वन्-नियम्येत्य् उक्तत्वात्, न तस्य कश्चित् नियन्ता, न च स कश्चिन् नियम्य इति विवक्षया उक्त-लक्षणस्येति अभ्र-वपुर् आदि-विशेषणैर् दर्शि तस्येत्य् अर्थः।

अथ स्व-व्याख्या । ननु, ममैतादृशं स्वरूपम् अनूद्य किं स्तौषीत्य् आशङ्कया स-सम्भ्रमं तत्र निजासामार्थ्यम् आह---अस्यापीति । अस्य जगतो यद् देव-वपुर् आधिदैविक-रूपं नारायणाख्यं तव वपुर् अधुना दर्शितेषु चतुर्भुज-रूपेष्व् एकम् अपि वपुस् तस्यापीति योज्यम् । नारायणोऽङ्ग नर-भू-जलायनात् \[भा।पु। १०.१४.१४\] इति हि वक्ष्यते । **वपुषो** विशेषणानि **मद्-अनुग्रहस्ये**त्य् आदीनि **साक्षात्** **तवैवे**ति पूर्ववत् **आत्मना** स्वयम् एव कर्त्रा **सुखानुभूतिर्** यस्य अनन्य-वेद्यानन्दस्येत्य् अर्थः । यद् वा, अस्य तव यद् देव-वपुर् अधुनादर्शितेषु चतुर्भुजेष्व् एकम् अपि वपुस् तस्यापीति योज्यम् । अर मद्-अनुग्रहस्येति तद्-दर्शनाद् एव हि त्वन्-महिमा जात इति भावः ॥२॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) :** पूर्व-महित्वं दृष्ट्वा विमूढस् तत्-स्तुतिम् उपेक्षमाण इव स-सम्भ्रमम् आह---अस्यापीति ॥२॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** अथ यो यज् जानाति, स तत् स्तोतुम् अर्हति । नाज्ञातस्य स्तवः कर्तुं शक्यत इति । नौमीति यद् उक्तं तद् असम्भाव्यम् इत्य् आशङ्क्याह---अस्यापीति । हे **देव** ! सर्व-विजिगीषा-पर । **अस्यापि** वत्स-पाल-रूपस्य, वपुषश् चिद्-एक-रसत्वाज् जाताव् एक-वचनम्, **महि** महिमानम् **अवसितुं** ज्ञातुं **कोऽपि** ब्रह्माप्य् अहं **नेशे** न समर्थोऽस्मि, यतः सर्व एव चतुर्भुजाः, सर्व एव सत्य-ज्ञानानन्तानन्द-मात्रैक-रस-मूर्तयः, सर्व एव महद्-आदिभिः सेव्यमानाः, अतस् तथाविधस्यास्येति **साक्षाद्**-दृष्टस्य, सर्व-नाम्नो बुद्धि-वृत्तित्वाद् इदं शब्दः खलु वत्स-वत्सपादि-परः । कीदृशस्य ? **मद्-अनुग्रहस्य** मम दर्प-हानि-रूपोऽनुग्रहो यत्र । पुनः कीदृशस्य ? **स्वेच्छामयस्य**, स्वस्य तव इच्छा तन्-मयस्य, तथा प्रकटितस्य, अतो **न तु भूतमयस्य** । तुर् एवार्थः, अव्ययानाम् अनेकार्थत्वात् । अन्तरेणापि समाधि-निश्चलेनापि मनसा साक्षाद् अपरोक्षस्य **आत्म-सुखानुभूतेर्** विग्रह-रूप-परमानन्दावबोधस्य तव तु श्री-कृष्णस्य महि अवसितुं यन् न ईशे, तत् **किम् उत**, आत्मा यत्नो धृतिर् बुद्धिः स्वाभावो ब्रह्म वर्ष्म च अत्र वर्ष्म-परः । तेऽपि सत्य-ज्ञानादि-रूप-मूर्तयः अयं चात्म-सुखानुभूतिर् इति तुल्यत्वाद् अविशेषे साक्षाच्-छब्दः, वस्तुतस् तु तद्-इच्छामयत्वाद् ऐच्छिक्याः प्रकाशिकाख्याया मायाया एव विलासः, अयं तु साक्षात् तथाविधमाय इति विशेषः ॥२॥

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** ननु, भो ब्रह्मन् ! त्वं जगद्-ऐश्वर्याधिपतिः, अहं तु वन्य-गोपाल-पुत्रः । त्वं पुरातनः, अहं तु बालः । त्वं वेदार्थ-तात्पर्य-विज्ञत्वात् परम-विद्वान् सदाचार-परायणः, अहं तु वत्स-चारकत्वात् ज्ञान-शून्यः । स्मार्ताचार-गन्धम् अप्य् अजानंस् तिष्ठन् भ्राम्यन्न् अपि ओदन-कवलं भुञ्जानः । त्वं मायी परम-सुखी साक्षात् परमेश्वर एव, अहं तु त्वन्-माया-मोहितो मनो-दुःखेन वनं पर्यटंस् तव स्तवं कर्तुं नार्हामीति वक्रोक्तिम् आशङ्क्य सत्यम् अज्ञानान् महापराधम् अकरवम् इति व्यञ्जयन्न् आह अस्येति ।

हे **देव** ! **अस्यापि** बाल्य-चेष्टामयस्य प्रकटित-मौग्धस्य तव **वपुषो महि** महिमानम् अ**वसितुं** ज्ञातुं **नेशे** न शक्नोमि, **किम् उत** कैशोर-लीलस्य प्रकटित-महा-चातुर्यस्य वपुषः। वपुषोऽपि महि ज्ञातुं नेशे, किम् उत **तव आत्मनो** मनसो या **सुखानुभूतिस्** तस्या निरतिशय-स्वानन्द-मयोऽपि वत्स-चारणादिना यादृशं सुखम् अनुभवसि तस्येत्य् अर्थः । तथा त्वत्-सहचाराणाम् अपि मनः-सुखानुभूतेर् महि ज्ञातुं नेशे, किम् उत **साक्षात्** **तवैव** **अन्तरेण** प्रत्याहृत्यान्तर्वशीकृतेनापि **मनसा** किम् उतास्थिरेण । तथा को ब्रह्माप्य् अहं नेशे, किम् उतान्ये इति कैमुत्य-पञ्चकम् अज्ञानातिशय-प्रतिपादकं ममापि ज्ञान-सम्भावनायां न शास्त्राभ्यास-तपो-योगादिकं हेतुः । किन्तु कृपा-कटाक्ष-कण एवेति ब्रुवन् वपुर् विशिनष्टि मय्य् अपराधिन्य् अप्य् अनुग्रहो महैश्वर्य-दर्शनोत्थ-मोहोत्तर-काल-दर्शन-दानाद् अनुमितो यस्य तस्य । अनुग्रहे हेतुः ।

**स्वेच्छा-मयस्य** स्वीयानां प्रेम-भक्तिमतां यथा यथा या या इच्छा दिदृक्षा-सिसेविषादिस् तन्-मयस्य भक्त-वत्सलत्वात् तत्-तत्-सम्पादकस्येत्य् अर्थः । अतो मय्य् अपि भक्त्य्-आभासवत्त्वाद् अपराधित्वेऽप्य् अनुग्रह-लेश-प्राप्त्य्-अधिकार इति भावः ।

नन्व् इच्छानुग्रहौ नर-वपुर्-धर्माव् इत्य् अत आह---न तु **भूत-मयस्य** भूत-मयं हि वपुर् जडं, न तु चिन्-मयम् । अत एव ब्रह्म-संहितायाम् उक्तम् अङ्गानि यस्य सकलेन्द्रिय-वृत्तिमन्तीत्य् एतच् च सर्वेन्द्रियवत्त्वं तद् एतस्य गोविन्दस्याङ्गानां यथा-कालम् अन्यान् अवतारान् प्रत्य् एव, न तु साक्षात् तं प्रति स तु स्व-चक्षुर्भ्याम् एव पश्यति स्व-श्रोत्राभ्याम् एव शृणोति स्व-मनसैव विचारयति, न तु स्व-पाणिभ्याम् अपि पश्यतीत्य् आदि विवेचनीयम् ।

अथवा अस्यापि देव-वपुषो देवाकारस्य अधुनैव तया दर्शितस्य वासुदेव-मूतेर् **मद्-अनुग्रहस्य** चतुः-श्लोकी भागवतोपदेष्टृत्वेन मय्य् अनुग्रहवतः स्वीयस्यांशिनस् तवेच्छा-सम्पादकस्य त्वद्-इच्छा-सम्पादकत्वेऽपि न वयम् इव भौतिका इत्य् आह---न तु भूत-मयस्य **महि** महिमानं को ब्रह्मापि स्व-व्यञ्जकान् वेदान् वेद-फलं श्री-भागवतं चाध्यापितोऽप्य् अहं ज्ञातुं नेशे किम् उत साक्षात् तवैव नर-वपुषः सर्वांशिनः स्वयं भगवतः कथम्-भूतस्य आत्मनः ? स्वस्य सुखेषु दधि-चौर्य-गोपिका-स्तन्य-पान-वत्स-चारण-बाल्य-चापल्याद्य्-उत्थेषु स्वावतारान्तरासाधारणेषु अनुभूतिर् यस्य तस्य ॥२॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** ननु, गोप-कुमारे मयि किम्-ऐश्वर्य यत् सर्वज्ञेन जगत्-प्रभुणा विरिञ्चेनापि नूयेहम् इतिवत् तत्र कैमुत्थं दर्शयन्न् आह---अस्यापीति । **देव** सर्वाराध्यः ! अस्येदानीं त्वया प्रकटितस्य घनश्यामादि-लक्षणस्य **वपुषो** वासुदेव-व्यूहस्य **महि** महिमानम् **अवसितुं** बोद्धुं **कोऽपि** विरिञ्चोऽप्य् अहं नैशोसमर्थो नास्मि मत्-सृष्टस्यान्यस्य का कथेति भावः । कीदृशस्य **मद्-अनुग्रहस्य** सापराधेऽपि मयि व्येत्वस्य विमोह इत्य् अनुग्रहो यस्मात् तस्य स्वेच्छा-मयस्य स्वेषां भक्तानां या इच्छास् तन्-मयस्य तद्-अधीनस्य ममापि मृत्यत्वान् महैश्वर्यं मञ्जु महिमानं द्रष्टुं वाञ्छा-भू-देव तत्-पूरकस्येत्य् अर्थः ।

ननु, मायया तद्-वपूः केनचित् तव दर्शितं स्यात् तत्राह न तु **भूत-मयस्ये**ति सत्य-ज्ञानान्तनन्देत्य् आद्य् उक्तेर् विज्ञानानन्द-मयस्येत्य् अर्थः । **आन्तरेण** निरुद्धेनापि मनसा चेद् एवं, तर्हि **साक्षात्** तद्-अंशिनस् तवैव गोप-कुमारस्य महिमानम् अवसितुं **नेशे** इति **किम् उत** वाच्यम् इत्य् अर्थः । तव कीदृशस्येत्य् आह---आत्म-सुखेति । गोप-गोपी-गवावीतम् \[भा।पु। १०.११.२८\] इत्य्-आदि श्रवणादे गोपादि-विशिष्टस्यात्मनः सुखेषु तव सह-क्रीडोद्भूतेषु त्वद् असाधारणेष्व् अनुभूतिर् यस्येति त्वत्-स्वांशानां महिमानं वोद्धुम् असम स्वयं-रूपस्य तव महिमा कथं शक्यो बोद्धुम् इत्य् अर्थः ॥२॥


______


**॥ १०.१४.३ ॥**

**ज्ञाने प्रयासम् उदपास्य नमन्त एव**

**जीवन्ति सन्-मुखरितां भवदीय-वार्ताम् ।**

**स्थाने स्थिताः श्रुति-गतां तनु-वाङ्-मनोभिर्**

**ये प्रायशोऽजित जितोऽप्य् असि तैस् त्रि-लोक्याम् ॥**

**श्रीधर-स्वामी (भावार्थ-दीपिका) :** तर्ह्य् अज्ञाः कथं संसारं तरेयुः ? अत आह---ज्ञान इति । **उदपास्य** ईषद् अप्य् अकृत्वा सद्भिर् **मुखरितां** स्वत एव नित्यं प्रकटितां **भवदीय-वार्तां** स्व-स्व-**स्थान एव स्थितास्** तत्-सन्निधि-मात्रेण स्वत एव **श्रूति-गतां** श्रवणं प्राप्तां **तनु-वाङ्-मनोभिर् नमन्तः** सत्-कुर्वन्तो **ये जीवन्ति** केवलं यद्य् अपि नान्यत् कुर्वन्ति, तैः **प्रायशस् त्रि-लोक्याम्** अन्यैर् **अजितोऽपि** त्वं **जितः** प्राप्तोऽसीति । किं ज्ञान-श्रमेण ? इत्य् अर्थः ॥३॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** यदि ज्ञातुम् अशक्यः, *तर्हि* तदा ऋते ज्ञानान् न मुक्तिः इति श्रुतेर् अज्ञानां कदापि *संसार*-विरामो न भवेद् इति चेत्, अत आह---ज्ञान इति । **ज्ञान**-साधने शम-दमादौ । *इत्य् अर्थ* इति---तव कथैव मोक्षदेति भावः ।

ज्ञाने त्वदीय-स्वरूपैश्वर्य-महिम-विचारे । **स्थाने** निवास एवाव्यग्रतया **स्थिताः**, न तु तीर्थ-यात्रादि-क्लेशान् कुर्वन्तः । **तन्व्**-आदिभिः *सत्-कुर्वन्तः*। तन्वा सत्-कारः श्रवणे समयेऽञ्जलि-बन्धादिः, वाचानुमोदनादिः, मनसा चास्तिक्यादिः । **सन्-मुखरितां** सन्तोऽनृतोक्त्यादि-परिहारार्थं प्रायो मौन-शीला अपि मुखरिता मुखरीकृता यया ताम् ।

यद् वा, भवदीयानां श्री-व्रज-राजादीनां वार्ताम् । यद् वा, **भवदीय-वार्तां** **जीवन्ति** उपजीवन्ति तद्-एक-जीवनत्वेन सद्भ्यः श्रुत्वा श्रावयन्ति । यद् वा, तन्व्-आदिभिस् तत्-तच्-चेष्टयाजित अप्राप्य स्व-प्रकाशेनेन्द्रियाद्य्-अगोचरत्वात् । यद् वा, तन्व्-आदिभिः कृत्वा तैर् **अपि जितोऽसि** तत्-तद्-वृतौ सदा स्फुरसीत्य् अर्थः । यद् वा, तन्व्-आदिभिर् एव साक्षात्-प्राप्तो भवसि । तत्र तन्वा प्राप्तिः स्व-हस्तादिना श्री-पादाब्जादि-स्पर्शादिः, वाचाह्वानादिना समागमनादिः, मनसा च सङ्कल्पेनैव दर्शनादिः । यद् वा, तन्व्-आदिभिः सह **जितस्** तव तन्व्-आदीन्य् अपि तैर् वशीकृतानि । तत्र तनोर् वशीकरणं तद्-भक्त-पार्श्वे सदावस्थित्य्-आदिः, वाचस् तद्-गुण-कथनादिः, मनसश् च तच्-चिन्तनादिर् इति तोषिण्याम् ॥३॥

**---------------------------------------------------------------------------------------------------------------------**

**हेमाद्रि (कैवल्य-दीपिका-टीका) :** तस्मात् साधनान्तरे श्रमं हित्वा जिज्ञासुना भक्तिर् एवानुसर्तव्येत्य् आह---ज्ञान इति । **ज्ञाने** ज्ञान-विषये **प्रयासं** श्रमाद्य्-अनुष्ठानं हित्वा **भवदीयानां** विष्णु-भक्तानां **वार्तां** कथां **नमन्तः** श्रवणादिभिर् आदिर्यमाणा **एव जीवन्ति** । नान्यत् कुर्वन्ति **सन्तो मुखरिता** यया वाचं-यमा अपि सन्तः कथा-सौन्दर्याद् वाचालतां भजन्तीत्य् अर्थः । **स्थान** एव **स्थिताः**, न तु तीर्थ-विशेषे । **श्रुतिः** कर्ण-वेदश् च **प्रायश** इति संशय-वचनं मुक्ति-विशेषार्थम् । यद्यपि तम् अन्यैर् **अजितः**, तथापि कथा-रूप-मर्म-ज्ञानाद् भक्तैर् **जिते** वशीकृतोऽ**सि** ज्ञातोऽसीत्य् अर्थः ॥३॥ \[मु।फ। ६.९\]

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** ज्ञान-योगेनैव यन्-महिमा ज्ञातुं शक्यते, स ते नास्ति । कथं ज्ञातव्य इति चेत्, मम ब्रह्मणो भवान् एव ज्ञानोपदेष्टा, तेनापि किम् अपि नाभूत्, अतो ज्ञानं तन्-महिम-ज्ञान-कारणं न भवतीत्य् आह---ज्ञाने प्रयासम् इत्य्-आदि । **स्थाने** त्वयि **स्थिताः**, त्वयि भावं कुर्वन्त इत्य् अर्थः, स्थानाद् भ्रस्टाः पतन्त्य् अधः \[भा।पु। ११.५.३\] इत्य् उक्तत्वात् । **तनु-वाङ्-मनोभिः** तन्वा प्रणामादिना पूजादिना वा, वाचा उत्कीर्तनादिना, मनसा स्मरणादिना **नमन्तः** सत्-कुर्वन्तः सन्तो **ये जीवन्ति**, **तैस् त्रि-लोक्यां** त्वम् **अजितोऽपि जितो**ऽसीति । **सद्भिर् मुखरितां** साक्षाद् वा भागवतादि-शास्त्र-द्वारा वा, किन्तु **ज्ञाने प्रयासम् उदपास्य** त्यक्त्वा ईषद् अप्य् अकृत्वेति स्वामिनः ॥३॥

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** अतो यथा कथञ्चित् तव भजनेन त्वं वशीक्रियस इत्य् आह---ज्ञान इति। त्वत्-तत्त्व-वेदने "उत्" उच्चैर् अपास्य, तन्व्-आदिभिर् **नमन्तः** सत्-कुर्वन्तः। तत्र तन्वा सत्-कारः श्रवणे समयेऽञ्जलि-बन्धनादिः, वाचानुमोदनादिः, मनसा चास्तिक्यादिः । **सन्-मुखरितां** सन्तोऽनृतोक्ति-सर्वेन्द्रिय-क्षोभ-परिहाराद्य्-अर्थं प्रायो मौन-शीला अपि मुखरिता मुखरीकृता यया तां **भवदीयां** भवदीयानां **वार्ताम्** । परं तैर् व्यञ्जितम् ।

यद् वा, वार्तां **जीवन्ति** उपजीवन्ति जीविकार्थम् एव सद्भ्यः शृण्वन्तीत्य् अर्थः । हे तन्व्-आदिभिस् तत्-तच्-चेष्टय्**आजित** ! अप्राप्य ! स्व-प्रकाशत्वेनेन्द्रियाद्य्-अगोचरत्वात् । यद् वा, तन्व्-आदिभिः कृत्वा तैर् अपि जितोऽसि वशीकृतो भवसि, तत्-तद्-वृतौ सदा परिस्फुरसीत्य् अर्थः । यद् वा, तन्व्-आदिभिर् एव साक्षाद् एव प्राप्तो भवसि । तत्र तन्वा प्राप्तिर् हस्तादिना श्री-पादाब्जादि-स्पर्शनादिना, समनुभवादिर् वाचाह्वानादिना समागमनादिः, मनसा च सङ्कल्पेनैव सन्दर्शनादिः । यद् वा, सहार्थे तृतीया तन्व्-आदिभिः सहितो **जितस्** तव तन्व्-आदीन्य् अपि तैर् वशीकृतानीत्य् अर्थः । तत्र तव तन्वोर् वशीकरणं तद्-भक्त-पार्श्वे सदावस्थित्य्-आदिः, वाचस् तद्-गुण-कथनादि, मनसश् च तच्-चिन्तनादि । अन्यत् समानम् ॥३॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** अत एव भक्तास् तद्-अन्वेषण-श्रमं परित्यज्य भक्ति-विशेष-रूपतया त्वदीय-रूप-गुण-लीला-वार्ताम् एव शृण्वन्ति, तेन वशीकुर्वन्ति च तादृशम् अपीत्य् आह---ज्ञान इति । **ज्ञाने** त्वदीय-स्वरूपैश्वर्य-महिम-विचारे, **स्थाने** सतां निवास एवाव्यग्रतया **स्थिता**, न तु तीर्थ-यात्रादि-क्लेशान् सहन्तः । तन्व्-आदिभिर् **नमन्तः** सत्-कुर्वन्तः। तत्र तन्वा सत्-कारः श्रवणे समयेऽञ्जलि-बन्धनादिः, वाचानुमोदनादिः, मनसा चास्तिक्यादिः । **सन्-मुखरितां** सन्तोऽनृतोक्ति-सर्वेन्द्रिय-क्षोभ-परिहाराद्य्-अर्थं प्रायो मौन-शीला अपि मुखरिता मुखरीकृता यया ताम् । वाहिताग्न्य्-आदिषु \[पा। २.२.३७\] इति निष्ठायाः पर-निपातोऽपि भवदीयां भवदीयानां श्रीमद्-व्रज-राजादीनां वा वार्ताम् । अन्यत् तैः ।

यद् वा, **भवदीय-वार्तां जीवन्ति** उपजीवन्ति तद्-एक-जीवनत्वेन सद्भ्यः श्रुत्वा स्वादयन्तीत्य् अर्थः । हे **तन्व्**-आदिभिस् तत्-तच्-चेष्टय्**आजित** ! अप्राप्य ! स्व-प्रकाशत्वेनेन्द्रियाद्य्-अगोचरत्वात् । यद् वा, तन्व्-आदिभिः कृत्वा तैर् **अपि जितोऽसि** वशीकृतोऽसि तत्-तद्-वृतौ सदा परिस्फुरसीत्य् अर्थः । यद् वा, तन्व्-आदिभिर् एव साक्षात्-प्राप्तो भवसि । अत्र तन्वा प्राप्तिः हस्तादिना श्री-पादाब्जादि-स्पर्शनादिः, वाचाह्वानादिना समागमनादिः, मनसा च सङ्कल्पेनैव दर्शनादिः । यद् वा, सहार्थे तृतीया तन्व्-आदिभिः सहितो **जितस्** तव तन्व्-आदीन्य् अपि तैर् वशीकृतानीत्य् अर्थः । तत्र तनोर् वशीकरणं तद्-भक्त-पार्श्वे सदावस्थित्य्-आदिः, वाचस् तद्-गुण-कथनादिः, मनसश् च तच्-चिन्तनादिः । अन्यत् समानम् ॥३॥

**---------------------------------------------------------------------------------------------------------------------**

**जीव-गोस्वामी (भक्ति-सन्दर्भः (३७) :** भक्ति-मार्गे तु श्रमो न स्यात् । तद्-वशीकारिता-रूपं फलं चापूर्वम् इत्य् आह---ज्ञाने प्रयासम् इत्य्-आदि ।उदपास्य इषद् अप्य् अकृत्वा **स्थाने** निवास एव **स्थिता** अपि यद् ऋच्छया सङ्गतैः सद्भिर् **मुखरितां** स्वत एव नित्यं प्रकटितां **भवदीय-वार्तां** तत् स्वत एव **श्रुति-गतां** श्रवणं प्राप्तां **तनु-वाङ्-मनोभिर्** **नमन्तः** सन्निधि-मात्रेण कुर्वन्तो **ये जीवन्ति** केवलं यद्यपि नान्यत् कुर्वन्ति तैः **प्रायशस्** **त्रि-लोक्याम्** अन्यैर् **अजितोऽपि** त्वं **जितोऽसि** वशीकृतोऽसि । अत एवोक्तं श्री-नृसिंह-पुराणे---

> पत्रेषु पुष्पेषु फलेषु तोयेष्व् >
> अक्रीत-लभ्येषु सदैव सत्सु । >
> भक्त्या सुलभ्ये पुरुषे पुराणे >
> मुक्तौ किम्-अर्थं क्रियते प्रयत्नः ॥ इति ॥३॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) :** यस्माद् एवं तस्माज् **ज्ञान** इति ॥३॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** न तु भो ब्रह्मन् ! ज्ञान-योगेनैव महि ज्ञातुं शक्यते, स ते नास्ति । कथं ज्ञातव्यो भवता ? इति चेत्, मम तु ज्ञानोपदेष्टा श्री-नारायण एव, तथापि तव महिमा न ज्ञातः । अतो भवद्-अनुग्रहं विना ज्ञान-योगेऽपि तत् तव तत्त्व-ज्ञान-कारणं न भवतीत्य् आह---ज्ञाने प्रयासम् इत्य्-आदि । **स्थाने** त्वयि **स्थिता** त्वयि भावं कुर्वन्त इत्य् अर्थः, स्थानाद् भ्रस्टाः पतन्त्य् अधः \[भा।पु। ११.५.३\] इत्य् उक्तेः । ज्ञाने **प्रयासम् उदपास्य** उत्कर्षेण त्यक्त्वा सम्यक् त्यक्त्वेत्य् अर्थः । **तनु वाङ्-मनोभिः**---तन्वा प्रणामादिना, वाचा कीर्तनेन, मनसा स्मरणादिना **भवदीय-वार्ता** भवति, तं देशम् एव प्रणमेद् इति । तन् नेति तृतीया-विभक्तेर् व्यञ्जकता । अथवा, तनु-वाङ्-मनोभिर् **जितोऽसीत्य्** अन्वयः । वार्तां कीदृशीं ? सद्भिर् **मुखरितां श्रुति-गताम्** इति श्रवण-पथ-प्राप्त-मात्र एव तद्-अर्थाद्य्-अवधारणम् अप्य् अनवेक्ष्येत्य् अर्थः ॥३॥

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** ननु, तर्हि तम् एव विदित्वातिमृत्युम् एति \[श्वे।उ। ३.८\] इति श्रुतेर् अज्ञानाल् लोकाः कथं संसारं तरेयुः ? तत्राह---ज्ञान इति । **उदपास्य** ईषद् अप्य् अकृत्वा **सन्-मुखरितां** सन्तो मौन-शालिनोऽपि स्व-माधुर्येण मुखरिता मुखरीकृता यया तां **भवदीयां** भवदीयानां वा **वार्तां** **स्थाने** सतां निवास एव **स्थिताः**, न तु तीर्थान्य् अप्य् अटन्तः सन्तः, **श्रुति-गतां** तत्-सन्निधि-मात्रेण स्वत एव श्रुति-गतां श्रवण-प्राप्तां **तनु-वाङ्-मनोभिर्** आरम्भ-परिसमाप्त्योर् **नमन्तः**, तत्र तन्वा पाणिभ्यां सह शीर्ष्णा भूमि-स्पर्शेन, वाचा कृष्ण-कथायै तद्-आस्वादकेभ्यः वैष्णवेभ्यश् च नम इति वचनेन मनसा श्रुतायाः कथायाः अवधारिकया बुद्ध्या प्रणमन्तो ये **जीवन्ति**, केवलं यद्यपि नान्यत् कुर्वन्ति, तद् अपि तैः **प्रायशस्** **त्रि-लोक्याम्** अन्यैर् **अजितो**ऽपि त्वं **जितोऽपि** वशीकृतोऽपि भवसि । ज्ञानाल् लब्ध-मुक्तिभिस् तु न वशीकृतो भवस्य् अतः संसार-तरणं कथा-श्रोतॄणां किं चित्रम् इति भावः । अतस् त्वत्-कथैक-देश-ज्ञानम् एव त्वज्-ज्ञानं तेन संसारम् अपि तरन्तीति श्रुत्य्-अर्थो ज्ञेय इति भावः ॥३॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** ननु, त्वम् अपि चेन् महिमानं न जानासि, तर्ह्य् अज्ञाः कथं संसारं तरेयुः? श्रुतिस् तु ज्ञानाद् एव तत्-तरणम् आह---ज्ञात्वा देवं सर्व-पाशापहानिः \[श्वे।उ। १.११\]इत्य्-आदिकेति चेत्, तत्राह---अनन्त-स्वरूप-गुण-विभूतेस् तव स्वरूपादि-विषयके कृत्स्ने **ज्ञाने ये प्रयासं** श्रमम् **उदपास्य** परित्यज्य सन्तो मौनिनोऽपि **मुखरिता** यया तां **भवदीयां वार्तां** तन्व्-आदिभिर् **नमन्त** एव केवलं **जीवन्ति** नान्यत् किञ्चित् कुर्वन्तीत्य् अर्थः । स्थाने स्व-निवास एव स्थिता, न तु तीर्थानि पर्यटन्तः, **श्रुति-गतां** तत्-सन्धि-मात्रेण स्वत एव श्रोत्र-प्राप्तां, हे **अजित** ! **त्रि-लोक्याम्** अजितोऽपि त्वं तैस् त्वद्-वार्ता-श्रद्धालुभिः प्रायशो बाहुल्येन **जितोऽसि** वशीकृतोऽसीति त्वद्-वार्तयैव विज्ञातया संसारतो निस्तारात् किं कृत्स्न-विषयकेन ज्ञानेन तस्याशक्यत्वाच् च ॥३॥


______


**॥ १०.१४.४ ॥**

**श्रेयः-सृतिं भक्तिम् उदस्य ते विभो**

**क्लिश्यन्ति ये केवल-बोध-लब्धये ।**

**तेषाम् असौ क्लेशल एव शिष्यते**

**नान्यद् यथा स्थूल-तुषावघातिनाम् ॥**

**श्रीधर-स्वामी (भावार्थ-दीपिका) : भक्तिं** विना ज्ञानं तु नैव सिध्येद् इत्य् आह---**श्रेयः-स्रुतिम्** इति । **श्रेयसाम्** अभ्युदयापवर्ग-लक्षणानां **स्रुतिः** स्रवणं यस्याः, सरस इव निर्झराणाम् । तां **ते** तव **भक्तिम् उदस्य** त्यक्त्वा । श्रेयसां मार्ग-भूताम् इति वा । **तेषां क्लेशलः** क्लेश एव अव**शिष्यते** । अयं भावः---**यथा** अल्प-प्रमाणं धान्यं परित्यज्यान् अन्तः-कण-हीनान् **स्थूलान्**-धान्याभासांस् **तुषान्** वा **अवघ्नन्ति,** तेषां न किञ्चित् फलम् । एवं भक्तिं तुच्छीकृत्य ये केवल-बोधाय प्रयतन्ते, तेषाम् अपीति ॥४॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** भक्तिर् एव ज्ञान-हेतुउर् इत्य् आह---**केवल-बोध-लब्धये** इति । जीवोपाधि-त्यागेन केवलस्य शुद्ध-चिद्-आनन्द-घनस्य तव ज्ञानाय । *अयं भाव* इति । तण्डुल-प्राप्तये धान्यम् इव मुक्त्य्-अवाप्तये भक्तिर् एवादर्तव्येति भावः

______


> भक्त्या माम् अभिजानाति यावान् यश् चास्मि तत्त्वतः । >
> ततो मां तत्त्वतो ज्ञात्वा विशते तद्-अनन्तरम् ॥ \[गीता १८.५५\] > इत्य्-आदिनोक्तेः ।

भक्त्याहम् एकया ग्राह्यः \[भा।पु। ११.१४.११\] इत्य्-आदिनोक्त्या च । तप-आदि-पूर्तेस् तत्-फलस्य ज्ञानस्य च भक्त्य्-अधीनतया तेषां क्लेश एवेति तत्त्वम् ॥४॥

**---------------------------------------------------------------------------------------------------------------------**

**हेमाद्रि (कैवल्य-दीपिका-टीका) :** अथ पञ्चभिर् ज्ञान-योगाद् भक्तिम् उत्कर्षयन् तत्रैकेन भक्तिं विना आत्म-साक्षात्कारो न भवतीत्य् आह---श्रेयः-सृइतिम् इति । **श्रेयः-सृतिं** मुक्ति-मार्गम् **उदस्य** त्यक्त्वा **क्लिश्यन्ति** । शम-दमादीन् अनुतिष्ठन्तः श्राम्यन्ति । **केवल-बोधो** ब्रह्म-ज्ञानम् । **क्लेशलः** श्रम **एव शिष्यते,** न तु ज्ञानं स्वार्थे लच्-प्रत्ययः । मत्-त्र-स्वीयानाम् अपि स्वार्थिकत्वं भू-द्रुमादिवत् ॥४॥ \[मु।फ। ६.७\]

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** तर्हि ज्ञानं किं स्वतः श्रेयः-साधनं न भवति ? अथ किम्, न भवत्य् एवेति ज्ञापयन्न् आह---श्रेयः-सृतिम् इत्य्-आदि । हे **विभो** ! **तव भक्तिम् उदस्य** ये **केवलं बोध-लभ्दये क्लिश्यन्ति**, **तेषां क्लेशलः** क्लेश **एव शिष्यते**ऽवशिष्टो भवति, कर्म-कर्तरि प्रयोगः । भक्तिं कीदृशीं ? **श्रेयः-सृतिं** श्रेयसः सरणिम् । ज्ञानं तु न तथा । केवलं बोधः खलु मोक्षं जनयत्य् एव, कथं क्लेशः ? इति नाशङ्कनीयम्, तस्यापि क्लेशत्वं, भक्ति-शून्यत्वात् । तथा दृष्टान्तः---**यथा** **स्थूल-तुषावघातिनां** क्लेश एव फलं, नान्यत् किम् अपि । कथं भक्त्या मोक्षोऽपि भवति ? तथा च---अकामः सर्व-कामो वा मोक्ष-काम उदार-धीः । तीव्रेण भक्ति-योगेन \[भा।पु। २.३.१०\] इत्य्-आदि भक्तेः काम-द्वयत्वात्, अतो भक्तिर् एव कार्या ॥४॥

**---------------------------------------------------------------------------------------------------------------------**

**सनातन-गोस्वामी (दिग्-दर्षिनी):** \[ह।भ।वि। ११.६०८\] भक्तिं विना तु ज्ञानं नैव सिध्येत्, अथ च केवलं दुःखम् एव स्याद् इत्य् आह---श्रेय इति । **श्रेयसाम्** अभ्युदयापवर्ग-लक्षणानां **सृतिः** स्रवणं यस्याः सरस इव निर्झराणाम् । तां **ते** तव **भक्तिम् उदस्य** त्यक्त्वा । श्रेयसां मार्ग-भूताम् इति वा । **तेषां क्लेशलः** क्लेश **एव शिष्यते** । अयं भावः---**यथा** स्वल्प-प्रमाण-धान्यं परित्यज्यान्तः-कण-हीनान् **स्थूल**-धान्याभासांस् **तुषान्** येऽ**वघ्नन्ति**, तेषां न किञ्चित् फलम्, एवं **भक्तिं** तुच्छीकृत्य **केवल-बोधाय** ये प्रयतन्ते, तेषाम् अपीति ॥४॥

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** एवं यथा-कथञ्चिद् भजनेनापि परम-फलम् उक्तम् । समग्रायाश् च भक्तेर् माहात्म्यं केन वर्ण्यतां ? तथाप्य् एतादृश-भक्ति-परित्यागेनात्म-तत्त्व-ज्ञानार्थ-यत्न-परा महा-दुःखिन एवेत्य् आह---श्रेय इति । **श्रेयसां** सर्वेषाम् **एव सृतिम्** इत्य् अवान्तर-फलत्वेन स्वत एवात्म-ज्ञानम् अपि भवितैव सूचितम् । तथा-भूताम् अपि **उदस्यो**च्चैर् अवहेलया दूरे क्षिप्त्वात्यन्तम् अनादृत्येत्य् अर्थः । **क्लिश्यन्ति** यम-नियमादिभिः । श्रमं कुर्वन्ति, **केवलस्य** शुद्धात्म-तत्त्वस्य **बोध-लब्धये** । यद् वा, कथञ्चिद् अपि भक्त्य्-अमिश्रितस्य बोधस्यात्म-तत्त्व-ज्ञानस्य लब्धये । एव-कारेण स्वर्गादिकं चित्त-शुद्ध्य्-आदिकं च फलं निरस्तम् ।

ननु, योगाभ्यासादि-श्रमेण प्रतिष्ठाया धनस्य वावश्यं लाभो भविता ? तत्राह---**नान्यद्** इति । अन्यत् किञ्चिद् अपि न स्यात् । तत्रोपयुक्तो दृष्टान्तो, **यथा** **स्थूल-तुषावघातेन** लोकैर् मूर्ख इत्य् उपहस्यते, तुषा बुषाणि तेषाम् अप्य् अतिचूर्णितानां नाशः केवल-हस्तादि-वेदनैव स्यात् तद्वद् इत्य् अर्थः । **विभो** ! हे प्रभो
! इत्य् अवश्य-भजनीयतोक्ता । अतस् **तेषां** नरक-पातोऽपि स्याद् इति
भावः । तथा चैकादश-स्कन्धे---

> य एषां पुरुषं साक्षाद् आत्म-प्रभवम् ईश्वरम् । >
> न भजन्त्य् अवजानन्ति स्थानाद् भ्रष्टाः पतन्त्य् अधः ॥ \[भा।पु। > ११.५.३\] इति ॥४ ॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** ननु, तद्-विधां भक्तिं त्यक्त्वा मन्-महिम-पर्यवसान-दर्शनाय तद्-उचित-श्रवण-मननादिभिः कञ्चिज् ज्ञानाभ्यासिनोऽपि दृश्यन्ते ? तत्राह---श्रेय इति । **श्रेयसां** सर्वेषाम् **एव सृतिम्** इत्य् अवान्तर-फलत्वेन स्वत एव ज्ञानम् अपि भवितैवेति सूचितम् । तथा-भूताम् अपि मधुर-रूपादि-वार्ता-मयीं **भक्तिम्** **उदस्यो**च्चैर् अवहेलया दूरे क्षिप्त्वात्यन्तम् अनादृत्येत्य् अर्थः । केवलस्य तद्-विध-भक्ति-शून्यतया स्व-विज्ञता-मात्र-तात्पर्यस्य **बोधस्य लब्धये क्लिश्यन्ति**, तद्-उचित-श्रवण-मननाद्य्-अर्थम् इतस् ततो गमनादिभिर् यम-नियमादिभिश् च श्रमं कुर्वन्ति, **तेषां** **क्लेशल एव शिष्यते**, तेषु तवानुग्रहानुदयाद् इति भावः । एव-कारेण चित्त-शुद्ध्य्-आदिकं फलं च निरस्तम् ।

ननु, योगाभ्यासादि-श्रमेण सिद्धि-लाभस् तु भविता? तत्राह---**नान्यद्** इति । सर्वेषाम् अपि सिद्धीनां मूलं तच्-चरणार्चनं \[भा।पु। ११.१५.३५\] इति न्यायेन । अत एव वक्ष्यते स्वयं श्री-भगवता---

> यस्यां न मे पावनम् अङ्ग कर्म >
> स्थिति-उद्भव-प्राण-निरोधम् अस्य । >
> लीलावतारेप्सित-जन्म वा स्याद् >
> वन्ध्यां गिरं तां बिभृयान् न धीरः ॥ \[भा।पु। ११.११.२०\]

इति तत्रोपयुक्तो दृष्टान्तः---**यथा** **स्थूल-तुषावघातिनो** लोकैर् मूर्खा इत्य् उपहस्यन्ते, तुषा बुषाणि तेषम् अप्य् अतिचूर्णितानां नाशः केवलं हस्तादि-वेदनैव च स्यात् तद्वद् इत्य् अर्थः । **विभो** ! हे प्रभो ! इत्य् अवश्य-भजनीयतोक्ता ॥४॥

**---------------------------------------------------------------------------------------------------------------------**

**जीव-गोस्वामी (भक्ति-सन्दर्भः (३७) :** वस्तुतस् तु---श्रेयः-सृतिम् इति । टीका च---**भक्तिं** विना नैव ज्ञानं सिध्यतीत्य् आह **श्रेय** इति । **श्रेयसाम्** अभ्युदयापवर्ग-लक्षणानां सृतिर् यस्याः सरस इव निर्झराणां तां **ते** तव भक्तिम् **उदस्य** त्यक्त्वा **तेषां** **क्लेशल एवावशिष्यते** । अयं भावः । यथाल्प-प्रमाणं धान्यं परित्यज्यान्तः-कण-हीनान् **स्थूल**-धान्याभासान् **येऽवघ्नन्ति**, तेषां न किञ्चित् फलम् । एवं भक्तिं तुच्छीकृत्य ये **केवल-बोधाय** प्रयतन्ते तेषाम् अपि । इत्य् एषा ।

अत्र **विभो** इतिवत् केवल-शुद्ध इत्य् अपि सम्बोधनम् । असौ दृश्यमानः क्लेशलः सन्न्यासादीन्य् एवेति च ज्ञेयम् । श्री-गीतासु च श्री-भगवान् उवाच, अमानित्वम् अदम्भित्वं \[गीता १३.७\] इत्य्-आदिकं ज्ञान-योग-मार्गम् उपक्रम्य, मध्ये, तत्त्व-ज्ञानार्थ-दर्शनं \[गीता १३.११\] इति समाप्याह---एतज् ज्ञानम् इति प्रोक्तम् अज्ञानं यद् अतोऽन्यथा \[गीता १३.११\] इति । ततो भक्ति-योगं विना ज्ञानं न भवतीत्य् अर्थः । ततोऽन्तेऽप्य् उक्तं---मद्-भक्त एतद् विज्ञाय मद्-भावायोपपद्यते \[गीता १३.१८\] इति । अन्यत्र च---

> अश्रद्दधानाः पुरुषा धर्मस्यास्य परन्तप । >
> अप्राप्य मां निवर्तन्ते मृत्यु-संसार-वर्त्मनि ॥ \[गीता ९.३\] इति ।

अस्य, सततं कीर्तयन्तो मां \[गीता ९.१४\] इत्य्-आदि-पूर्वोक्त-लक्षणस्येत्य् अर्थः । अत एवास्फुट-भक्तीनां मुद्गलादीनाम् अपि कृतचरी साधन-भक्तिर् अनुसन्धेया ॥४॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) :** ननु, केचिद् भक्तिम् अपि परित्यज्य ज्ञाने प्रयतमाना दृश्यन्ते ? तत्राह---श्रेयः-सृतिम् इति ॥४॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** ननु, तर्हि किं ज्ञानं स्वतः-साधनं न भवति ? अथ किम्, न भवत्य् एवेत्य् आह---श्रेयः-सृतिम् इत्य्-आदि । हे **विभो** ! **ते** तव **भक्तिम्** **उदस्य केवल-बोध-लब्धये ये क्लिश्यन्ति**, **तेषां** **क्लेशलः** क्लेश एव **शिष्यते**व्, अवशिष्टो भवति । श्यामादित्वात् स्वार्थे ल-प्रत्ययः । **नान्यत्** कैवल्यादि---भक्ति-सनाथेनैव ज्ञानेन कैवल्यं जन्यत इति नियमात् । भक्तिं कीदृशीं ? **श्रेयः-सृतिं** श्रेयसः सरणिम् । ज्ञानं तु न तथा । तत्र दृष्टान्तः---**यथा स्थूल-तुषावघातिनां** स्थूल-तुषावघाते हि क्लेश एव केवलम् । परेषाम् अपि कर्ण-काटवम् ॥४॥

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** श्रवण-कीर्तनादिनाम् एकतरयापि भक्त्या कृतार्थी-भवन्ति । यद् उक्तं नृसिंह-पुराणे---

> पत्रेषु पुष्पेषु फलेषु तोयेष्व् >
> अक्रीत-लभ्येषु सदैव सत्सु । >
> भक्त्या सुलभ्ये पुरुषे पुराणे >
> मुक्त्यै किम् अर्थं क्रियते प्रयत्नः ॥ इति ।

तद् अपि **ये** तां परिहाय ज्ञाने प्रयासवन्तस् तेषां दुःखम् एव फलतीत्य् आह---श्रेयसाभ्युदयापवर्ग-लक्षणानां सृतिः सरणं यस्याः सरस इव निर्झराणां तां तव भक्तिम् उदस्येति श्री-स्वामि-चरणानां व्याख्या । श्रेयांसि ज्ञान-कर्मादि-नाना-साधन-साध्यानि फलानि ययैव स्युस् तां **भक्तिं** त्यक्त्वेत्य् अर्थः । **तेषाम्** असौ **बोधः क्लेशलः** क्लेशं लाति ददातीति सः । **शिष्यते** पर्यवसितो भवति । तत्र दृष्टान्तः---**स्थूल-तुषावघातिनाम्** अल्प-प्रमाणं तण्डुलं परित्यज्य यतस् ततः परिश्रम्यानीय पर्वत-प्रमाणं स्थूल-तुष-पुञ्जं सञ्चिन्त्य तस्यान्तः-करण-हीन-धान्याभासस्यावघातं कुर्वतां जनानां **यथा** स स्थूल-तुषः क्लेशलः **केवलं** हस्तादि-वेदना-मात्र-फल-प्रदः ॥४ ॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** सुकरां **भक्तिम्** अननुष्ठाय कृत्स्न-ज्ञाने प्रयतमानानां क्लेशे भवतीत्य् आह---**श्रेयसाम्** अभुदयापवर्ग-लक्षणानां **श्रुतिः** प्रस्रवो यस्याः निर्झराणाम् इवाक्षयत् सरसः तां **ते** भक्ति त्वद् वार्ताश्रवणादिकाम् **उदस्य ये केवल-बोध-लब्धये क्लिश्यन्ति तेषाम् असौ बोधः क्लेशलः सन्न् एव शिश्यते** क्लेशं लाति ददातीति सः **यथा**ल्प-प्रमाणं तण्डुलचयं विहाय **तुष**-राशिम् **अवघ्नतां** स तद्राशिः क्लेशलस् तद्वत् ॥४॥


______


**॥ १०.१४.५ ॥**

**पुरेह भूमन् बहवोऽपि योगिनस्**

**त्वद्-अर्पितेहा निज-कर्म-लब्धया ।**

**विबुध्य भक्त्यैव कथोपनीतया**

**प्रपेदिरेऽञ्जोऽच्युत ते गतिं पराम् ॥**

**श्रीधर-स्वामी (भावार्थ-दीपिका) :** भक्त्यैव ज्ञानं नान्यथेत्य् अत्र सद्-आचारं प्रमाणयति---पुरेहेति । हे **भूमन्न्** ! अपरिच्छिन्न
! **इह** लोके **पूर्वं योगिनोऽपि** सन्तो योगैर् ज्ञानम् अप्राप्य पश्चात्
**त्वद्-अर्पितेहास्** त्वय्य् अर्पिता लौकिक्य् अपीहा **चेष्टा** यैस् ते **निज-कर्म-लब्धया**, त्वद्-अर्पितैर् निजैः कर्मभिर् लब्धया । त्वय्य् अर्पिता ईहा निजानि कर्माणि च तैर् लब्धयेत्य् एकं पदं वा। **कथोपनीतया** कथया त्वत्-समीपं प्रापितया **भक्त्यैव विबुध्य** विश्व-व्यापकं आत्मानं ज्ञात्वा **अञ्जः** सुखेनैव **ते परां गतिं** प्राप्ताः ॥५॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** इत्य् अत्र अस्मिन् स्थले । पृथक् पृथक्-समासे श्रमाद् आह---एक-पदं वेति । परां गतिं जीवन्-मुक्ति-रूपां परां भक्तिं वेति ॥५॥

**---------------------------------------------------------------------------------------------------------------------**

**हेमाद्रि (कैवल्य-दीपिका-टीका) :** उक्तेऽर्थे सदाचारं प्रमाणयति---**पुरा** इति । हे **भूमन्** व्यापिन् ! **योगिनो**ऽपि इत्य् **अपि**-शब्दाद् योगेन विलम्बितां सिद्धिम् आलोक्य भक्ति-श्रिता इत्य् उक्तम् । **त्वद्-अर्पिता** इति विशेषण-त्रयेण तत् तु वाङ्-मनोभिर् इत्य् एतद् विवृतम् । तत्र **ईहा** मनश् चेति मनसो व्यापार उक्तः । **निज-कर्मे**ति कायस्य । **कथा** इति वाचः । **उपनीता** निकटीकृता भक्त्यैव न साधनान्तरेण । **विबुध्य** ब्रह्मास्मीति निश्चयेन ज्ञात्वा । **अञ्जः** सुखेन **परां गतिं** यतः परां गम्यं नास्ति । **ते** **अच्युतस्य** गतिम् अच्युत-स्थानम् ॥५॥ \[मु।फ। ६.१०\]

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** भक्ति-जनितं ज्ञानं हि ज्ञानम् । तस्योपास्योपासकत्व-ज्ञान-रूपं, तेनैव निःश्रेयसाव् आप्तिर् इति दर्शयति---पुरेत्य्-आदि । हे **भूमन्** श्री-कृष्ण ! **इह** निःश्रेयस-लिप्सया **योगिनश्** चिरं योगाभ्यासे कृत-परिश्रमाः, नित्य-योगे इन्, योगैर् अकृतार्थाः सन्तः पश्चात् त्वय्य् **अर्पितानीहानीहा** चेष्टा-मात्रं देह-मात्राणि निज-कर्माणि शुभाशुभ-कर्माणि च तैर् **लब्धया भक्त्यैव विबुध्य** उपास्यत्वेन त्वां बुद्ध्वा **अञ्जः** सुखेन **ते परां गतिं** चरणारविन्द-लक्षणं परमं पदं **प्रपेदिरे** । गतिश् चरणम् । गम्यतेऽनेनेति, करण-बोधिकोक्तिः । **कथोपनीतया** कथा तव गुणानां गानं श्रवणं वा तयोपनीतया, अतः केवलेन योगेन न भवन्तीति भावः ॥५॥

**---------------------------------------------------------------------------------------------------------------------**

**सनातन-गोस्वामी (दिग्-दर्षिनी):** \[ह।भ।वि। ११.५८८\] भक्त्यैव वैकुण्ठ-प्राप्तिर् नान्यथेत्य् अत्र सद्-आचारं प्रमाणयति---पुरेति । **भूमन्** ! हे अपरिच्छिन्न-माहात्म्य ! **इह** लोके **पूर्वं योगिनोऽपि** सन्तो योगैर् ज्ञानम् अप्राप्य पश्चात् **त्वद्-अर्पितेहाः**, त्वय्य् अर्पिता लौकिक्य् **अपीहा** चेष्टा यैस् ते, **निज-कर्म-लब्धया**, त्वद्-अर्पितैर् निजैः कर्मभिर् धर्म-लक्षणैर् लब्धया । अर्पिता लौकिक्य् अपि ईहा च निज-कर्माणि च तैर् लब्धयेत्य् एकं वा पदम् । **कथोपनीतया** कथया त्वत्-समीपं प्रापितया ।

यद् वा, कथया उपस्थापितया कथा-प्रधानयेत्य् अर्थः । यद् वा, कथा-प्रवर्तितयेत्य् अर्थः । **भक्त्यैव विबुध्य** तत्त्वं ज्ञात्वा **अञ्जः** सुखेनैव **ते परां** परमां गम्यत इति **गतिं** गम्य-पदं प्राप्ताः ॥५॥

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** श्रेयः सृतित्वं च न केवलं वाङ्-मात्रेण, किन्तु पूर्वं बहुशोऽनुभूतम् एवास्तीत्य् आह---पुरेति । हे **भूमन्** ! हे अपरिच्छिन्न-माहात्म्येति त्वद्-भक्तेर् एतद्-युक्तम् एवेति भावः । **योगिनो** मुक्ता अपि **ते** तव **कथोपनीतया** **त्वत्**-**कथा**-श्रवण-कीर्तनादि-रूपयेत्य् अर्थः । तत्र साधनम् आह---त्वद् इति ।

यद् वा, ननु, तथापि परम-गति-प्रापिका भक्तिर् दुर्घटा ? तत्राह---कथेति । त्वल्-लीला-कथनेनोपनीतया संस्कृतया ।

यद् वा, ते कथया कीर्त्योपनीतया त्वन्-माहात्म्येन प्रवृत्तितयेत्य् अर्थः । **पराम्** उत्कृष्टाम् । हे **अच्युतेति** । यतस् तव भक्त्या कथञ्चिद् अपीष्ट-सिद्धेश् च्युतिर् नास्त्य् एवेति भावः । अथवा, **भक्त्यैव** योगिनस् त्वत्-सङ्गिनः सन्तस् ते तव **पराम्** उत्कृष्टां **गतिं** पदं श्री-वैकुण्ठ-लोकादि-लक्षणं प्रेम-लक्षणं वा गतिं **विबुध्य** परम-फलत्वेनावधार्य ताम् एव प्राप्ताः । अन्यत् समानम् ॥५॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** श्रेयः-सृतित्वं च न केवलं वाङ्-मात्रेण, किं तु पूर्वं बहुशोऽनुभूतम् एवास्तीत्य् आह---पुरेति । तैर् व्यञ्जितम् एव तत्र लब्धया---

> धर्मः स्वनुष्ठितः पुंसां विष्वक्सेन-कथासु यः । >
> नोत्पादयेद् यदि रतिं श्रम एव हि केवलम् ॥\[भा।पु। १.२.१४\]

इति न्यायेन कथा-रुचि-रूपया त्वत्-समीपं प्रापितया सतां प्रसङ्गाद् इत्य् आदौ, तज्-जोषणाद् आश्व् अपवर्ग-वर्त्मनि श्रद्धा रतिः \[भा।पु। ३.२५.२५\] इत्य् अनुसारेण कथनीय-रुचि-रूपया आत्मानं परमात्मनं त्वां विज्ञाय, भक्तिर् विरक्तिर् भगवत्-प्रबोधः \[भा।पु। ११.२.४३\] इति न्यायेन प्रेम-वृद्धि-क्रमतोऽनुभूय **पराम्** अन्तरङ्गां तव **गतिं** सामीप्यं **प्रपेदिरे** प्रपत्ति-सहितं प्रापुर् इत्य् अर्थः । **भूमन्**! हे अपरिच्छिन्न-माहात्म्येति, त्वद्-भक्तेर् एतद्-युक्तम् एवेति भावः । हे **अच्युत** इति, यतस् तव भक्त्या कथञ्चिद् अपीष्ट-सिद्धेश् च्युतिर् नास्त्य् एवेति भावः । यथोक्तं काशी-खण्डे---

> न च्यवन्तेऽथ यद् भक्त्या महत्यां प्रलयापदि ।\ > अतोऽच्युतः स्मृतो लोके त्वम् एको विष्णुर् अव्ययः ॥ इति ॥५॥

**---------------------------------------------------------------------------------------------------------------------**

**जीव-गोस्वामी (भक्ति-सन्दर्भ (९६) :** हे **भूमन्**, **इह** लोके **पूर्वं बहवो योगिनोऽपि** सन्तो योगैर् ज्ञानम् अप्राप्य पश्चात् त्वयि **अर्पितेहा** लौकिक्य् अपि चेष्टा । तथा **अर्पितानि** यानि **निजानि कर्माणि,** तैर् **लब्धया** कथा-रुचि-रूपया, पुनश् च **कथोपनीतया** त्वत्-समीपं प्रापितया कथनीय-रुचि-रूपया **भक्त्यैव अञ्जः** सुखेन **विबुध्य** आत्म-तत्त्वम् आरभ्य श्री-भगवत्-तत्त्व-पर्यन्तम् अनुभूय तव **पराम्** अन्तरङ्गां **गतिं** प्राप्ताः । श्री-गीतोपनिषत्सु च, अहं सर्वस्य प्रभवो मत्तः \[गीता १०.८\] इत्य्-आदिभिः शुद्धां भक्तिम् उपदिश्याह---

> तेषाम् एवानुकम्पार्थम् अहम् अज्ञानजं तमः ।

\ऽ नाशयाम्य् आत्मभावस्थो ज्ञानदीपेन भास्वता ॥ \[गीता १०.११\] इति ॥५॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) :** किं च, पुरेहेति । **निज-कर्म**-**लब्धया** कथा-रुचि-रूप-**कथोपनीतया** रुचि-रूपया आत्म-तत्त्वम् आरभ्य श्री-भगवत्-तत्त्व-पर्यन्तम् अनुभूय **ते** तव **पराम्** अन्तरङ्गां **गतिं** सामिप्यं **प्रपेदिरे** । स-प्रपत्तिकं प्रापुर् इत्य् अर्थः ॥५॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** अत्र प्रमाणं दर्शयन्न् आह---पुरेह भूमन्न् इत्य्-आदि । हे **भूमन्** ! सर्वोपरि विराजमान ! इह निःश्रेयस-लिप्सायां **योगिनश्** चिरं योगं कृताभ्यासा अपि योगैर् अकृतार्थाः सन्त इत्य् अपेर् अर्थः । पश्चात् **त्वय्य् अर्पितेहास्** त्वय्य् अर्पित-मोह-मात्रं यैस् तथा सन्तो **निज-कर्म-लब्धया** त्वयीहार्पण-रूपं यन् निजं कर्म, तेन **लब्धया** प्राप्तया **भक्त्यैव विबुध्य** जाग्रद्-दृशां लब्ध्वा, हे **अच्युत** ! **ते** तव **परां गतिं** तव निजं धाम **प्रपेदिरे** । भक्त्यैवेत्य् एव-कारोऽन्य-योग-व्यवच्छेद-परः, न ज्ञानादिनेत्य् अर्थः । भक्त्या कीदृश्या ? **कथोपनीतया**, तव कथा-मात्रेणैव प्रस्तुतयेत्य् अनायास-साध्यत्वम् । एतेन, तेषाम् असौ क्लेशल एव शिष्यते \[भा।पु। १०.१४.४\] इति यद् उक्तं, तत् स-प्रमाणम् एव ॥५॥

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** एवं श्लोक-द्वयेनान्वय-व्यतिरेकाभ्यां भगवत्-प्राप्तौ भक्तिम् एव स्थिरीकृत्य तत्र सद्-आचारं प्रमाणयति---पुरेति । हे **भूमन्** प्रभो ! **इह** जगति **योगिनो** भक्ति-योगवन्तः एवं **त्वय्य् एवार्पिता ईहा** चेष्टा यैस् त्वद्-भक्त्य्-अर्थम् एव सर्वेन्द्रिय-व्यापारं कुर्वाणा इत्य् अर्थः । भक्ति-योग-श्रद्धावतां वर्णाश्रम-कर्मान् अधिकारान् निज-कर्म-श्रवण-कीर्तितनाद्य् एव, तेन लब्धया विशेषस् तु कथया श्रुत-कीर्तित-स्मृतया **उप** आधिक्येन **नीतया** प्रापितया **भक्त्या** प्रेम-लक्षणयैव **विबुध्य** विज्ञाय त्वद्-रूप-गुण-लीलादिकम् अनुभूयेत्य् अर्थः । **परां** प्रेमवत् पार्षदत्व-लक्षणां **गताः** प्राप्ताः ।

यद् वा, यथा केवल-बोधो यथा केवल-योगश् चेत्य् अत्र सद्-आचारं प्रमाणयति---पुरेति । बहु-कालं योगिनो भूत्वापि योगं निष्फलं ज्ञात्वा त्वयि अर्पिता ईहा चेष्टा च निज-कर्म च ताभ्यां लब्धया भक्त्या ज्ञान-मिश्रयैव विबुध्य त्वां ज्ञात्वा ॥५॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** अत्र सद्-आचारं दर्शयति---पुरेति । हे **भूमन्** ! **इह** जगति **पुरा बहवोऽपि योगिनो** योगैस् त्वत्-साक्षात्कार-सम्प्राप्य **त्वय्य्** अर्पिताभ्याम् **ईह-निज-कर्मा**भ्यां **लब्धया भक्त्या कथोपनीतया** **त्वद्**-वार्ता-विवृद्ध्या त्वां **विबुध्या**नुभूय **ते परां गतिं** स्थानम् **अञ्जः प्रपेदिरे** प्राप्ताः । ईहा लौकिकी चेष्टा, निज-कर्म वैदिकम् अग्निहोत्रादि, ताभ्यां लब्धया कर्मोपसृष्टयेत्य् अर्थः ॥५॥


______


**॥ १०.१४.६ ॥**

**तथापि भूमन् महिमा-गुणस्य**[^१७] **ते**

[^१७]: भगवत्-सन्दर्भ रेअद्स् *महिमागुणस्य* (इ।ए।, *महिमा
    अगुनस्य*)


**विबोद्धुम् अर्हत्य् अमलान्तर्-आत्मभिः ।**

**अविक्रियात् स्वानुभवाद् अरूपतो ह्य्**

**अनन्य-बोध्यात्मतया न चान्यथा ॥**

**श्रीधर-स्वामी (भावार्थ-दीपिका) :** एवं तावत् स-गुण-निर्गुणयोर् उभयोर् अपि ज्ञानं दुर्घटम् इति त्वत्-कथा-श्रवणादिनैव त्वत्-प्राप्तिर् नान्यथेत्य् उक्तम् । इदानीं यद्यपि उभयोर् अविशेषेण दुर्ज्ञेयत्वम् उक्तं **तथापि** गुणातीतस्य ज्ञानं कथञ्चिद् भवेन् न तु सगुणस्य तव अचिन्त्यानन्त-गुणत्वाद् इति श्लोक-द्वयेन स्तौति---तथापीति । हे **भूमन्** ! अपरिच्छिन्न-**गुणस्य ते महिमा अमलैर् अन्तरात्मभिः** प्रत्याहृतेन्द्रियैर् **विबोद्धुं** बोध-गोचरी-भवितुम् **अर्हति** योग्यो भवति । अथवा विबोद्धुं ज्ञातुम् अर्हति अर्ह्यते शक्यत इत्य् अर्थः । यद् वा, महिमेति महिमानं कश्चिद् बोद्धुम् अर्हतीत्य् अर्थः । कथं ? स्वानुभवाद् आत्माकारान्तः-करण-साक्षात्कारात् ।

नन्व् अन्तः-करणम् अपि स-विकारम् एव विषयीकरोतीति कथम् आत्माकारता तस्य ? इत्य् अत आह---**अविक्रियादी**ति । विक्रिया विशेषाकारस् तद्-रहितात् । विशेष-परित्याग एवात्माकारतेत्य् अर्थः । नन्व् अन्तःकरण-साक्षात्कार-विषयत्वेऽनात्मत्व-प्रसङ्गः स्याद् अत आह---**अरूपत** इति । रूपं विषयः । अविषयात् । वृत्ति-विषयत्वम् एवात्मनो न फल-विषयत्वम् । अतो नायं दोष इति भावः । कथं तर्हि स्फूर्तिः ? अनन्य-बोध्यात्मतया स्व-प्रकाशत्वेनैव, न त्व् अन्यथा इदं तद् इति विषयत्वेनेत्य् अर्थः । अथवा मा सर्वतोऽन्तरङ्गा लक्ष्मीर् अप्य् अगुणस्य ते महि महिमानम् अमलैर् अन्तर्वृत्तिभिर् इन्द्रियैर् अपि तथा यादृग् वस्तुतस् तेन रूपेण विबोद्धुं किम् अर्हति ? नार्हत्य् एवेत्य् अर्थः । कथं तर्ह्य् अर्हति ? तद् आह---**स्वानुभवाद्** इत्य्-आदिना । उक्तार्थम् एवैतत् ॥६॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** हे **भूमन्** भूः प्रादुर्भावस् तद् उक्तै तन् मधुर-रूप-प्रादुर्भाववन् । **अगुणस्य** प्राकृत-गुण-रहितस्य तव **महिमा** महित्वं बृहत्त्व-रूप एको धर्मः । मदाय महिमानं च परब्रह्मेति शब्दितम् । वेत्स्यस्यनुगृहीतं ने इति मत्स्यावतारे त्वद् उक्तेः, सा ब्रह्मणि स्वमहिमन्य् अपि नाथ मा भूत् इति ध्रुवोक्तेश् च महिम-शब्देन प्रसिद्धं परं ब्रह्म-स्वयम् एव विवाध्या भवितुम् **अर्हति** । पश्यते ओदनः स्वयम् एवेतिवत् कर्मणः कर्तृत्वम्, यथा कुठारः स्वयम् एव वृक्षां छिनत्तोत्य् अत्र करणस्य कर्तृत्वं विवक्षितम् । कस्मान् निमित्तात् । **अमलैः** शुद्धैर् **अन्तरात्मभिः** । स्व-कर्मकाद् अनुभवट् ।

*नन्व्*, अनुभवः खल्व्-अन्तः करण-वृत्तिः सा च सूक्ष्म-हेह-विकारमयी । नीर्विकारं ब्रह्म कथं विषयी-कुर्यादित्य् अत आह---**अविक्रियात्**, न विद्यते विकारो यथ तथा-भूतात् । विकारो हि माया-धर्मः स च विषयोपरमे कथं स्याद् इति लिङ्ग-देहाभाव एव व्यञ्जितः ।

ननु, तद् अपि ब्रह्मणोऽविषयत्वेनानुभव-विषयानौचित्याद् अतः पुनर् विशिनष्टि-**अरूपतः**, रूपं विषयस् तद् इतराद् विषयाकारत्व-रहिताद्-ब्रह्माकारादित्य् अर्थः । ब्रह्मणो ब्रह्माकारानुभव-विषयत्वं न दोष इति ।

नन्व्, अस्ति किं तद्-बोधः प्रकारान्तं तत्राह---**अनन्य**-बाध्यम् **आत्म**-स्वरूपं यस्य तत्-तथा । स **विबोध्यो** भवितुम् **अर्हती**त्य् अवगन्तव्यम् । गुणातीतस्य निर्गुणस्य । सकर्मकस्याकर्मकत्वापादनम् *अनुचितं* मत्वार्थान्तरम् आह---अथ वेति । अत्रापि कर्त्रर्थक-प्रत्ययस्य कर्मत्वापादनं छान्दसाश्रयणं विना न सम्भवेद् इत्य् अस्वरसात्प्रकारान्तरम् आह---यद् वेति । इहापि द्वितीयार्थे प्रथमा ज्ञेया । आशङ्कते---नन्व् इति । इत्य् अर्थ इति तात्पर्यम् । पुनर् आशङ्कते---नन्व् इति । इत्य् अर्थः इति---अविषयत्वात् तस्येति भावः । वृत्ति-विषय-ज्ञेया । आशङ्कते---नन्व्, इति तात्पर्यम् । पुनर् आशङ्कते---नन्व्, इति । इत्य् अर्थ इति---अविषयत्वात् तस्येति भावः । वृत्ति-विषय-त्वम् इति फल-व्याप्यत्वम् एवास्य शास्त्रकृद्भिर् निवारितं वृत्ति-व्याप्यत्वम् एवास्य स्वीकृतं श्रौत-सम्मतम् । तथा चोक्तं विद्यारण्यैः---

> बुद्धि-तत्स्थ-चिद्-आभासौ द्वावेतौ व्याप्नुतो घटम् । >
> तत्राज्ञानं धिया नश्यदाभासन-घटः-स्फुरेत् ॥ इति ।

इयं व्यवस्थानात्मनि, आत्मनि तु---

> भ्मण्य-ज्ञान-नाशाय वृत्तिर् व्याप्तिर् अपेक्षिता । >
> स्वयं स्फुरण-रूपत्वान् नाभासस् तत्र युज्यते ॥

इति मनुष्यादिर् ज्ञातुं न शक्नोतीति नाद्भुतं किन्तु तद् अर्धाङ्ग्य् अपि लक्ष्मीः सापि ज्ञातुं न कल्पेति । इत्य् अर्थ इति---काकूक्त्या लभ्योऽर्थ इति । यद् वा---जिज्ञासुः कर्म-योगेन भक्त्या चामलैर् अन्तर्मुखैर् ब्रह्मादिभिः सम्पादितात् अविक्रियात् । विक्रियाभेद-हेतुर् जीवे सोपाधिस् तद् भागत्याग-रूपाद-विरुद्ध-चिद्-आनन्द-स्वरूपानुभवान् महावाक्य-प्रमाणज-प्रमारूपाद् विशेषेण प्रत्यग् अभेदेनापरोक्षतया **बोद्धुम् अर्हति** । **अरूपत्** इति---रूप्यते प्रकाश्यतेऽनेनेति रूपं चिद्-आभासः, वृतौ तत्-सत्त्वेऽपि स्व-प्रकाशे तद् अनुपयोगे तद् अज्ञानावरण-निवृत्ताव् एव वृत्तेर् उपक्षीणतया तज् ज्ञानं स्व-प्रकाशतयैव नेदन्तयेति भावः ॥६॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** एवम्-भूतास्ते गुणा येषां कथयैव भक्तिर् उपद्यते, उत्पन्नया च तया सुखेन त्वत्-पद-प्राप्तिः, तथापि तव **गुण-महिमा** किं वक्तुं शक्यते ? नैवेत्य् आह---तथापीति । हे **भूमन्** अपरिच्छिन्न ! **ते** तव गुणस्य महि महिमानं विरोद्धुं मार्हति कोऽपीति शेषः । स कीदृशः **अमलं** निर्मलमन्तः अन्तः-करणम् आत्म-देहश् च तैर् विशिष्टोऽपि, विशेषणे तृतीया तर्हि किं मम गुण-महिमा अबोध्य एव ? तत्राह **अनन्य-बोध्यात्मतया बोद्धुम् अर्हति**, **न चान्यथा** । अन्यैर् भक्ति-व्यतिरिक्तैर् योगादिभिर् बोध्यः स चासौ आत्मा स्वरूपञ्चेति स तथा, न तथा अनन्य-बोध्यात्मा तस्य भावस् तत्तातया अन्य-प्रकारेण बोद्धुं नार्हत्य् एव । महि कीदृशम् ? **अविक्रियाद्** अविक्रिया ह्रास-वृद्धि-रूपा ताम् अततीति विक्रियात् न विक्रियात् अविक्रियात्, कुतः ? **स्वानुभवात्** स्व-प्रकाशाद् धेतोः, **अरूपतो**ऽनिरूप्याद् धेतोः । रूप्यत इति रूपम् । अनिरूप्यत्वं कुतः ? अनन्य-बोध्यात्मतयेति वा, अनन्य-बोध्यात्मतया हेतुत्वं द्रढयति---**न चान्यथा**, नान्यप्रकारेणेत्य् अपरोऽर्थः । यद् वा, अगुणस्य प्राकृत-गुण-रहितस्य तव महि **महिमा** ब्रह्म **अमलान्तर्-आत्मभिः** पुरुषैस् **तथा** येन प्रकारेणैव विरोद्धुम् अपि प्रापि । कदा ? अर्हति योग्ये काले अर्हः प्रशंसायाम् इति शतॄ कोऽसौ प्रकारः ? तत्राह अविक्रियाद् इत्य्-आदि । त्रयो हेतवः प्रकाराः अनन्य-बोधयात्मतया च, न चान्यथा, एवम् आदिभिर् विशिष्टैर् एव विरोद्धम् अपि, न तु इदम् इत्थम् इति भावेन स्वरूप-निर्देशेन । न तु त्वम् अनुभूयमान-श्री-विग्रहः कदापि बोध्य इति निर्गलितोऽर्थः ।

यद् वा, आत्मभिर् आत्मभूतैर् अपि योगीन्द्रैर् अप्य् अमलान्तः अमलान्तः-करणेऽपि । कीदृशे ? अर्हति योग्ये । अतो ब्रह्मापि वरम् एवं प्रकारेण निर्वक्तुं शक्यते, तथापि न त्वम् इत्य् अर्थः । अथवा, तव महि माहात्म्यं विरोद्धुं मा लक्षीर् अहर्ति, नान्यः कीदृशी ? अमला कैर् अर्हति ? अन्तर्-आत्मभिर् अन्तः-करणैः, अन्तः-करणैर् अमलेति वा । कुतः ? स्वानुभवात् । कीदृशात् ? अविक्रियाखण्डात्, अरूपतोऽनिरूप्यात् रूप्यत् इति रूपम्, अनन्य-बोध्यात्मतया च सापि अनन्य-बोध्यात्मा अन्यथा न च अन्यथा तां विनेत्य् अर्थः, न च कोऽप्य् अर्हतीति ।

यद् वा, तव महि अगुणस्य प्राकृत-गुण-रहितस्येति पूर्ववत् कोऽपि विरोद्धुं मार्हतीति पूर्ववद् एव, किन्तु अनर्हत्वे हेतुः-अविक्रियात् स्वानुभवाद् अरूपतो ब्रह्मणो हेतोः ब्रह्मैव तव महिमा, तस्या विक्रियत्वदीनां हेतुत्वात्, अनन्य-बोध्यात्मकतया च हेतु-भूतया स्वयम् एव भवता बुध्यते, न चान्यैर् इति भावः । अन्यथा तु न, च-कारस्त्व् अर्थः । अन्य-प्रकारेण नेत्य् अर्थः ॥६॥

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** ईदृशं तव भक्ति-माहात्म्यं भजनीयस्य च तव **महिमा** केन वक्तुं शक्यतां ? अहो अस्तु तावद् गुणिनस् तव, त्वद्-एक-गुणस्यापि माहात्म्यं तत्त्वतो ज्ञतुम् अपि न शक्यत इत्य् आह । यद् वा, ईदृशे भक्ति-माहात्म्ये सत्य् अपि ज्ञाने परमाग्रहश् चेत्, **तथाप्य्** अनन्त-कल्याण-गुण-महोदधेस् तव ज्ञानं न स्याद् एव । कथञ्चिद् कस्यचिद् एकस्य तद्-गुणस्य माहात्म्य-ज्ञानं कस्यापि जनस्य भवेद् इत्य् आह---तथापीति । **ते** गुणाः करुणा-लक्षणास् तस्यापि महि **महिमा**, तस्य मा लक्ष्म्यः सम्पदः इत्य् अर्थः । ताः कश्चिद् **विबोद्धुम्** **अर्हति** । यद् वा, मा लक्ष्मीर् एव श्री-राधा-रूपा, बाल्येऽपि नित्य-लीलापेक्षयोक्तम् इदं, तथा तत्त्वतः । यद् वा, तेन प्रकारेण महि माहात्म्यं विशेषेण बोद्धुम् अर्हति ।

तत् प्रकारम् एवाह---**स्वानुभवात्** स्वस्य तद्-अनुभवतः परम-दयालोर् भगवतः स्वस्मिन् कारुण्य-विशेष-सम्पत्तेः । कृत्भावात् ? निर्विकारात् सम्पूर्णाद् इत्य् अर्थः । स कीदृशोऽनुभव इत्य् अपेक्षायाम् आह---**अनन्य-बोध्यात्मतया**त्मैक-ज्ञेय-स्वरूपत्वेनारूपतो रूप्यत इति रूपम् अनिरूप्याद् इत्य् अर्थः, न त्व् अन्यथा, स्वानुभवस्य व्यतिरेकेण विबोद्धुम् अर्हतीत्य् अर्थः । एवं श्री-भगवद्-गुणस्यापि ब्रह्म-रूपत्वम् अभिप्रेतम् ।

यद् वा, तद्-अनुभवतः कदा स्याद् इत्य् अपेक्षायाम् आह---स्व-प्रकाशतयानिरूप्याद् इति । तद् वक्तुं न शक्यत इत्य् अर्थः । अथवा त्वद्-गुणस्याप्य् एकस्य माहात्म्यं कथम् अपि ज्ञातुं न शक्यत इत्य् आह---मा लक्ष्मीर् अप्य् **अविक्रयात् स्वानुभवाद् अपि विबोद्धुम् अर्हति** किं ? काक्वा, अपि तु नैवेत्य् अर्थः । तत्र हेतुत्वेन सम्बोधनम्, **भूमन्** ! हे सर्वतोऽपरिच्छिन्न-माहात्म्येति । किं चानन्य-बोध्यात्मतया अ-काराख्यस्य विष्णो रूपतस् तत्-स्वरूपत्वात् इत्य् अर्थः । गुण-गुणिनोर् अभेदात् । न त्व् **अन्यथा** । अत्र च मिथ्यात्वं नास्तीत्य् अर्थः । अत एवोक्तं श्री-यामुनाचार्य-पादैः---उपर्य् उपर्य् अब्ज-भुवोऽपि पुरुषान्[^१८]इति ॥६॥

[^१८]: स्तोत्र-रत्नम् १६।

    > उपर्य् उपर्य् अब्ज-भुवोऽपि पूरुषान्


    >
    > प्रकल्प्य ते ये शतम् इत्य् अनुक्रमात् ।


    >
    > गिरस् त्वद्-एकैक-गुणावधीप्सया


    >
    > सदा स्थिता नोद्यमतोऽतिशेरते ॥१६॥


**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** तद् एवं यद्यपि ज्ञाने प्रयासम् इत्य्-आदिना ज्ञान-मात्रस्यामृतत्वम् उक्तं, तथाप्य् अस्ति विशेष इत्य् आह---तथापीति द्वाभ्याम् । **अगुणस्य** क्वचिद् अधिकारिणि अप्रकाशित-गुणस्य सतः **विबोद्धुं** बुद्धौ प्रकाशितुं पचेर् विक्लिति-विक्लेदनावत् कर्म-निष्ठो विकारादिः कर्तृ-निष्ठश् च, तस्य हेतुत्व-लक्षणो भावः । सर्वम् अकर्मक-धातोर् गौणी-मुख्य-भावेन वाच्यो भवति अन्तर्-भूत-ण्य्-अर्थत्वात् । अतो बुध-धातोर् अपि प्रकाश-मात्रत्वम् इन्द्रिय-करण्क-प्रकाश-हेतुत्वं च विद्यते । तद् एवं कर्म-निष्ठ-प्रकाश-मात्र-विवक्षया ओदनः पचतीतिवत् विबोद्धुम् अर्हतीत्य् अपि स्यात् **अर्हति** अर्ह्यत इत्य् अन्येन बोध-गोचरीकर्तुं शक्यत इत्य् अर्थः । अन्य-कर्तृक-गोचरी-करणाय योग्यो भवतीत्य् उक्तेस् तथैव तात्पर्यात् महि महिमानम् अपि, सुपां सुलुग् इत्य्-आदिना सुभावात् **अनन्य-बोध्यात्मतया** चिद्-एकाकारांशेन जीवेशयोर् अभेद-भावनया । अन्यत् तैः ।

तत्र वृत्तिर् निर्विषयं चित्तम् एव फलं च विषयाकार-चिद्-आभास-युक्तं तद् एवेति ज्ञेयम् । यद् वा, यद्यपि भक्त्यैव विबुद्ध्येत्य् उक्तं **तथाप्य्** अनन्त-कल्याण-गुण-महोदधेस् तव सम्यग् ज्ञानं न स्याद् एव, किं तु कस्यचिद् एकस्य त्वद्-गुणस्य माहात्म्य-ज्ञानं कस्यापि जनस्य यत् किञ्चिद् एव भवेद् इत्य् आह---तथापीति । **ते** गुणाः करुणादि-लक्षणास् तेषाम् एकोऽपि तस्य महि **महिमा** तस्य मा लक्ष्म्यः सम्पदः इत्य् अर्थः । ताः कश्चिद् विबोद्धुम् अर्हति, तच् च **स्वानुभवात्** स्वानुभवं स्व-कीयानुशीलनम् अनुसृत्य यथा स्वानुभवः, तथा न तु सर्वथेत्य् अर्थः ।

कथम्-भूतात् कृत्-भावात् **अविक्रियात्** अभिलाषान्तर-शून्यात् स कीदृशोऽनुभवः ? इत्य् अपेक्षायाम् आह अनन्य-बोध्यात्मतया आत्मैक-ज्ञेय-स्वरूपत्वेन, अरूप्यत रूप्यत इति रूपः अनिरूप्याद् इत्य् अर्थः । **न चान्यथे**ति न स्वानुभव-व्यतिरेकेण न च स्वानुभवातिरेकेण विबोद्धुम् अर्हतीत्य् अर्थः । एवं श्री-भगवद्-गुणस्यापि ब्रह्म-रूपत्वम् अभिप्रेतम् ॥६॥

**---------------------------------------------------------------------------------------------------------------------**

**जीव-गोस्वामी (भगवत्-सन्दर्भः ४) :** यत्र योग्यता-वैशिष्ट्येनाविर्भाव-वैशिष्ट्यं वक्तुं ब्रह्माविर्भावे तावद् योग्यताम् आह---तथापीति । यद्यपि ब्रह्मत्वे भगवत्त्वे च दुर्ज्ञेयत्वम् उक्तम्, **तथापि** हे **भूमन्** स्वरूपेण गुणेन चानन्त **ते** तवागुणस्य अनाविष्कृत-स्वरूप-भूत-**गुणस्य** यो **महिमा** महत्त्वं बृहत्त्वं, ब्रह्मत्वम् इति यावत् । अथ कस्माद् उच्यते ब्रह्म बृंहति बृंहयति च \[अ।शि।उ। ३.५\] इति श्रुतेः । स तव महिमा **अमलान्तर्-आत्मभिः** शुद्धान्तः-करणैर् गुणैर् **विबोद्धुम् अर्हति**, तेषां बोधे प्रकाशितुम् अर्हति, समर्थो भवतीत्य् अर्थः ।

कस्मान् निमित्तात्? तत्राह---**स्वानुभवात्** शुद्ध-त्वं-पदार्थस्य बोधात् ।

नन्व् अनुभवः खल्व् अन्तः-करणस्य वृत्तिः । सा च स्थूल-सूक्ष्म-देह-विकार-मय्य् एव सती, कथं निर्विकारत्वम्-पदार्थः विषयं कुर्वीत ? तत्राह---**अविक्रियात्** त्यक्त-तत्-तद्-विकारात् ।

ननु, विषयाकार एवानुभवो विषयम् उपाददीत । शुद्ध-त्वम्-पदार्थस् तु न कस्यापि विषयः स्यात्, प्रत्यग्-रूपत्वात् । तत्राह---**अरूपतः** रूप्यते भाव्यते इति रूपो विषयः, तद्-आकारता-रहितात्। [^१९]^अ^देह-द्वयावेश-विषयाकारता-राहित्ये सति स्वयं
शुद्ध-त्वं-पदार्थः प्रकाशत इति भावः।

[^१९]: ^अ-५ब्^वृत्ति-विषयत्वम् एवात्मनो, न तु फल-विषयत्वम् । अतो
    नायं दोषो इति भावः । वृत्तिर् हि वर्तमान-मात्रं फलं तु
    तत्-तद्-भेदाकारतयैव । ननु कथम् आत्माकारान्तः-करणे
    भगवत्-स्वरूप-भूतस्य ब्रह्मणः स्फूर्तिः ।
    तत्राह---अनन्य-बोध्यात्मतया चिद्-आकारता-साम्येन
    स्व-शुद्धात्मैक्य-भावना-बोध्य-स्वरूपतया । तथा चिन्तने
    स्वात्मनि स्वयम् एव तत् प्रकाशत इत्य् अर्थः । (जदव्पुर् एदितिओन्)


ननु, सूक्ष्म-चिद्-रूपत्वम्-पदार्थानुभवे कथं पूर्ण-चिद्-आकार-रूप-मदीय-ब्रह्म-स्वरूपं स्फुरतु ? तत्राह---**अनन्य-बोध्यात्मतया** चिद्-आकारता-साम्येन शुद्ध-त्वं-पदार्थैक्य-बोध्य-स्वरूपतया ।^५ब्^ यद्यपि तादृग्-आत्मानुभवानन्तरं तद्-अनन्य-बोध्यताकृतौ साधक-शक्तिर् नास्ति, तथापि पूर्वं तद्-अर्थम् एव कृतया सर्वत्राप्य् उपजीव्यया साधन-भक्त्य्-आराधितस्य श्री-भगवतः प्रभावाद् एव तद् अपि तत्रोदयत इति भावः ।

तद् उक्तं **वदन्ती**त्य्-आदि-पद्यानन्तरम् एव---

> तच्-छ्रद्दधाना मुनयो >
> ज्ञान-वैराग्य-युक्तया । >
> पश्यन्त्य् आत्मनि चात्मानं >
> भक्त्या श्रुत-गृहीतया ॥ \[भा।पु। १.२.१२\] इति।

सत्यव्रतं प्रति श्री-मत्स्यदेवोपदेशे च---

> मदीयं महिमानं च >
> परं ब्रह्मेति शब्दितम् । >
> वेत्स्यस्य् अनुगृहीतं मे

सम्प्रश्नैर् विवृतं हृदि ॥ \[भा।पु। ८.२४.३८\] इति ॥६॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) :** तथापि भूमन् यद्यपि विबुध्येत्य् उक्तम् । तथापि तव कथञ्चिन् निर्विशेष-ज्ञानं स्याद् अपि ॥६॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** एवं-भूतास् तव गुणा येषां कथयैव भक्तिर् उत्पद्यते, उत्पन्नया च तया सुखेन त्वत्-पद-प्राप्तिः, तथापि किं तव गुण-महिमा इयान् एवेति वक्तुं न शक्य एव ? इत्य् आह---तथापीत्य्-आदि । हे **भूमन्** ! अपरिच्छिन्न-वैभव ! **ते** **गुणस्य** ऐश्वर्यादि-गुण-षट्कस्य महिमानं **विबोद्धुम् अर्हति** न समर्थो भवति कश्चिद् इति शेषः । **अमलानि** निर्मलानि **अन्तर्** अन्तः-करणानि आत्मा च येषां, तैर् विशिष्टोऽपि । विशेषणे तृतीया।

अथवा, आत्मानश् चेति बहु-वचनम् एव । आत्मा च आत्मा च आत्मा च आत्मान इत्य् एक-शेषः । धृति-बुद्धि-स्वभावा आत्मानः । आत्मा यत्नो धृतिर् बुद्धिः स्वभावः इत्य्-आद्य्-उक्तेः । पूर्ववत् तृतीया ।

महि कीदृशं ? **अविक्रियात्**---विक्रिया विक्रिया विकारस् ताम् अततीति विक्रियात्, न तथा अविक्रियात् विकार-शून्यम् इत्य् अर्थः । तर्हि किं बोध्यं न भवति ? तत्राह---**स्वानुभवाद् अनन्य-बोध्यात्मतयैव बोद्धुम् अर्हति**, स्वे भक्तास् तेषाम् अनुभवः स्वानुभवो भक्तानुभवस् तस्मात् । **अनन्य-बोध्यात्मतया** तन्-मात्र-बोध्यात्मकत्वेन बोद्धुम् **अर्हति**, **न चान्यथा** नान्य-प्रकारेण । कुतः ? **अरूपतः**, अनिरूपणात् हेतोः । "रूप निरूपणे" रूपणं रूपम्, न रूपोऽरूपस् तस्मात् । यद् वा, अमलान्तर्-आत्मभिः सात्वतैर् अगुणस्य प्राकृत-गुण-रहितस्य तव महिमा तथा तेनैव प्रकारेणापि प्राप्तः ।

कस्मिन् काले ? अर्हति योग्ये काले भक्ति-सम्पन्नतायां सत्याम् । "अर्ह" प्रशंसायाम् इत्य् अतः शतृ-प्रत्यये रूपम् । कोऽसौ प्रकारः ? इत्य् एवाह---अविक्रियात् अविकारात् स्वानुभवात् अरुपतश् चेत्य् अस्य पूर्ववन् निरुक्तिः । अनन्य-बोध्यात्मतया च भक्तैर् विना नान्येषां बोध्यस् तस्य भावस् तत्ता तया च, अत एव प्रकाराः, न चान्यथेत्य् उपसंहारः ।

अथवा, तव महिमा ब्रह्म अमलान्तर्-आत्मभिः पुरुषैस् तथार्हति, योग्ये काले बोद्धुम् अपि, न तु भवान् दृश्यमान-श्री-विग्रहस् तथा बोद्धुम् अपि । इति तम् एव प्रकारम् आह---अविक्रियाद् इत्य्-आदि पूर्ववत् ।

अथवा, आत्मभिर् आत्म-भूतैर् योगिभिस् तथा तेनैव प्रकारेणापि । कुत्र ? विमलान्तर् विमलेऽन्तः-करणे । कीदृशे ? अर्हति योग्ये । अन्यत् पूर्ववत् ।

अथवा, तव महि महिमानं मा लक्ष्मीर् वहति नान्यः । कीदृशी ? आत्मभिर् यत्न-धृति-बुद्धि-वर्त्मभिर् अन्तर्-विमला अन्तः-शुद्धिमती । कुतः ? स्वानुभवात् । कीदृशात् ? अविक्रियात् अखण्डात्, अरूपात् रूप्यत इति रूपम् । अनिरूप्याद् इत्य् अर्थः । सैवार्हति, नान्य इति को नियमः ? तत्राह---अनन्य-बोध्यात्मतया, तां विनान्येषाम् अबोध्य-स्वरूपतया, न चान्यथा, नान्येन प्रकारेण, सैवार्हति, नान्यः कोऽपीत्य् एवं-रूपेण प्रकारेण यावत् ॥६॥

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** एवं यद्यपि केवलया प्रेम-भक्त्यैव तव साक्षाद् एतत्-स्वरूपानुभवो भवति, तथापि केवल-ज्ञानस्य विगीतत्वाद् भक्ति-मिश्र-ज्ञानम् अपि तव निर्विशेष-ब्रह्म-स्वरूपानुभवे कारणं भवति, किन्तु ज्ञानं च मयि संन्यसेद् इति तद्-उक्तेर् ज्ञानं संन्यासानन्तरम् एवेत्य् आह---तथापीति । यद्यपि केवला भक्तिर् न स्यात्, तद् अपीत्य् अर्थः ।

हे **भूमन्** ! भूः प्रादुर्भावस् तद्-युक्त-मधुरैतद्-रूप-प्रादुर्भाववन् ! **अगुणस्य** प्राकृत-गुण-रहितस्य तव **महिमा** महत्त्वं बृहत्त्व-रूप एको धर्मः---

> मदीयं महिमानं च परं ब्रह्मेति शब्दितम् । >
> वेत्स्यस्य् अनुगृहीतं मे सम्प्रश्नैर् विवृतं हृदि ॥ \[भा।पु। > ८.२४.३८\]

इति त्वद्-उक्तेः, सा ब्रह्मणि स्व-महिमन्य् अपि नाथ \[भा।पु। ४.९.१०\] इति ध्रुवोक्तेश् च महिम-शब्देन प्रसिद्ध परं ब्रह्म **विबोद्धुं** स्वयम् एव विबोध्यो भवितुम्, **अर्हति** पच्यते ओदनः स्वयम् एवेतिवत् कर्मणः कर्तृत्वं, यथा कुठारः स्वयम् एव वृक्षं छिनत्तीत्य् अत्र करणस्य कर्तृत्वं विवक्षितं कम्सान् निमित्तात् ? **अमलैः** शुद्धैर् **अन्तर्-आत्मभिः** **स्वानुभवात्** स्व-कर्मकाद् अनुभवात् ।

नन्व् अनुभवः खल्व् अन्तः-करण-वृत्तिः सा च सूक्ष्म-देह-विकार-मयी निर्विकारं ब्रह्म कथं विषयीकुर्याद् इत्य् अतो विशिनष्टि---**अविक्रियात्** न विद्यते विक्रिया विकारो यत्र तथा-भूतात् विकारो हि माया-धर्मः स च मायोपरमे कुतः स्यात् ? इति लिङ्ग-देहाभाव एव व्यञ्जितः ।

ननु, तद् अपि ब्रह्मणोऽविषयत्वेनानुभव-विषयत्वानौचित्याद् इत्य् अतः पुनर् विशिनष्टि, **अरूपतः** रूपं विषयस् तद्-इतरात् विषयाकारत्व-रहितात् ब्रह्माकाराद् इत्य् अर्थः । ब्रह्मणा ब्रह्माकारानुभव-विषयत्वं न दोष इति ।

नन्व् अस्ति किं तद्-बोधे प्रकारान्तरं ? तत्राह---**अनन्य-बोध्य आत्मा** स्वरूपं यस्य तत् तया नैवान्यथा स विबोध्यो भवितुम् अर्हतीत्य् अन्वयः । यथा विषयाकारानुभव एव शब्द-स्पर्शादीन् विषयीकरोति, न ब्रह्म, तथैव ब्रह्माकारानुभव एव ब्रह्म-विषयीकरोति न शब्दादीन् इत्य् अर्थः ॥६॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** ननु, भक्त्या विबुध्येत्य् उक्तेर् ज्ञानस्यापेक्ष्यत्वात् तत्-प्रयास-त्यागः कथं ? तत्राह---तथेति । हे **भूमन्** ! यद्यपि एवं, **तथापि** हे **गुणस्य** कारुण्याद्य्-एकतमस्य बहु-पल्लवस्यैवैकस्यापि **महिमा** माहात्म्य-सम्पदः कश्चिद् अतिप्रयासी विद्वान् **अमलैर्** विशुद्धैर् **अन्तर्-आत्मभिर्** अन्तः-करण-वृत्तिभिर् **विबोद्धुम् अर्हति**, न तु सर्वः ।

> चतुर्मुखायुर् यदि कोऽपि वक्ता >
> भवेन् नरः क्वापि विशुद्ध-चेताः । >
> स ते गुणानाम् अयुतैकम् अंशं >
> वदेन् न वा देववर प्रसीद ॥ इति वाराहात् ।

ननु, चक्षुषां रूपम् इव मनसा तन्-महिमा बोध्यास्ते किं तच् छुद्ध्या ? इति तत्राह---न **चान्यथे**ति शुद्धिं विना तद्-बोधो नेत्य् अर्थः । तच्-छुद्धिश् चापेक्ष्या आहार-शुद्धौ सत्त्व-शुद्धिः, सत्त्व-शुद्धौ ध्रुवा स्मृतिः \[छा।उ। ७.२६.२\] इत्य्-आदि-श्रवणात्, कस्मान् निमित्ताद् इत्य् आह---**स्वानुभवात्** स्व-कर्तृकाद् अनुभवात् यथा स्वानुभवस् तथैव, न तु सर्वथेत्य् अर्थः । कीदृशात् ? **अरूपतः** रूपं विषयस् तद्-रहितात् शब्द-स्पर्शादि-विषय-संसर्ग-शून्याद् इत्य्-आदि । **अविक्रियात्** गुणान्याभिलाषो विक्रिया, तद्-रहितात् । तथानुभवे प्रकारम् आह---**अनन्ये**ति । नान्यैर् उपनिष-भिन्नैः प्रमाणैर् बोध्य आत्मा स्वरूपं यस्य तत्तया घ्राणेन गन्ध इवोपनिषदैव तद्-गुणो बुध्यते इत्य् अर्थः । तथा च कृत्स्न-ज्ञाने प्रयासं हित्वा भक्तिर् एकाङ्गापि कार्या, तया विसतन्तुवद् अन्तर्-गत-ज्ञानया हृद्-विशुद्धि-पूर्वा तत्-पद-प्राप्तिर् इति भावः ॥६॥


______


**॥ १०.१४.७ ॥**

**गुणात्मनस् तेऽपि गुणान् विमातुं**

**हितावतीर्णस्य क ईशिरेऽस्य ।**

**कालेन यैर् वा विमिताः सुकल्पैर्**

**भू-पांशवः खे मिहिका द्युभासः ॥**

**श्रीधर-स्वामी (भावार्थ-दीपिका) : गुणात्मानो** **गुणानाम्** आत्मनो गुणाधिष्ठातुस् **ते** तव पुनर् **गुणान्** **विमातुम्** एतावन्त इति गणयितुम् **अपि के ईशिरे** समर्था बभूवुर् दूरतस् तद्-विशेष-वार्ता । कथम्-भूतस्य तव ? अस्य विश्वस्य **हिताय** पालनाय बहु-गुणाविष्कारेणावतीर्णस्य । ननु, **कालेन** निपुणैः किम् अशक्यं ? अत आह---कालेनेति । **वा**-शब्दो वितर्के । **सुकल्पैर्** अतिनिपुणैर् बहु-जन्मना महता कालेन **भू-परमाणवो विमिता** विशेषेण गणिता भवेयुः । तथा **खे** नभसि **मिहिका** हिम-कणा अपि तथा **द्यु-भासो** दिवि नक्षत्रादि-किरण-परमाणवोऽपि ॥७॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** निपुणाह् सर्वं कर्तुं समर्था इत्य् आशाङ्कते---*नन्व्* इति । प्रालेयं मिहिकाः चाथ इत्य् अमरः । *दिवि* भासन्त इति **द्यु-भासः** **गुणा आत्मा** स्वरूपं यस्य तसेति गुणानां नित्यत्वम् अप्राकृतत्वं चोक्तम् । *तथा* च ब्रह्म-तर्के---गुणैः स्वरूप-भूतैस् तु गुण्य् असौ हरिर् ईश्वरः इति । **ईशिरे** इहाम्-अभावस् त्व् आर्षः। किं च---

> सत्त्वादयो न सन्तीशे >
> यत्र च प्राकृता गुणाः । >
> स शुद्धः सर्व-शुद्धेभ्यः >
> पुमान् आद्यः प्रसीदतु ॥ \[वि।पु। १.९.४४\] इति वैष्णवे च । >
> मां भजन्ति गुणाः सर्वे >
> निर्गुणं निरपेक्षकम् । >
> सुहृदं सर्व-भूतानां

\ऽ साम्यासङ्गादयो गुणाः ॥\[भा।पु। ११.१३.४०\] इत्य् एकादशे वक्ष्यति चेति तोषणी ॥७॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** वरम् अविक्रियाद् इत्य्-आदि प्रकारेण ब्रह्मापि निर्वक्तुं शक्यते, तथापि न ते गुणा इत्य् आह---गुणात्मन इत्य्-आदि । **ते** तव **गुणात्मान्ः** सच्-चिद्-आनन्दादि-गुणानाम् आत्मनः कृपा-मैत्री-प्रभृतिकान् **गुणान्** **विमातुं क ईशिरे**? न केऽपीत्य् अर्थः । ममेति किं ब्रह्मणो नारायणस्य वा ? तराह---अस्य पुरो दृश्यमानस्य हिताय भक्तानाम् मङ्गलायावतीर्णस्य ॥७॥

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** विशेषतः स्वयम् अवतीर्णस्यास्य तव गुणानां माहात्म्यम् इयत्त्वम् अपि न केनचिद् अपि ज्ञातं स्याद् इत्य् आह---गुणात्मन इति । **गुणानाम् आत्मनश्** चेतयितुः पूर्वम् अप्रकटनेन प्रसुप्तानाम् अपि गुणानाम् अधुना प्रकटनेन प्रबोधनाद् **गुणान्** प्रकटयत इत्य् अर्थः । तथाभूतस्यापीति गुणानां व्यक्ततया विमान-योग्यतोक्ता, विशेषेणैतावन्-माहात्म्या इयत् सङ्ख्यावन्तश् चेति मातुं गणयितुं **क ईशिरे** ? अपि तु न केऽपीत्य् अर्थः । तत्र हेतुः---अस्य जगतः सर्वेषाम् एव जीवानां **हितायावतीर्णस्य** । अयम् अर्थः---यस्य जीवस्य येन यथा हितं स्यात्, तथासौ गुणस् तद्-अर्थं प्रकटयितुम् अपेक्ष्यते, तत्र जीवानाम् आनन्त्यं, तत्र च तत्-तत्-स्वभावानाम् आनन्त्यं, तत्राप्य् अवस्थादि-भेदेनानन्त्यं, अतस् तद्-अर्थं गुणानाम् अपि आनन्त्यं, तत्-तद्-विध-भेदेन च परमानन्त्यं स्याद् एवेति तद्-गणना न सम्भवेत् । **यैर् विमितास्** तेऽपि नेशिरे इति पूर्वेणान्वयः । **भू-पांश्व्**-आदीनां यथोत्तरं सूक्ष्मतयानन्त्यं ऊह्यम् ॥७॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** गुणात्मान इति । तत्र पूर्वस्मिन्न् अर्थे पूर्वैर् अवतारिका उत्तरस्मिंस् त्व् इयं यथा विशेषतः स्वयम् अवतीर्णस्यास्य तव गुणानां माहात्म्यम् इयत्त्वम् अपि न केचिद् अपि ज्ञातुं स्याद् इत्य् उपक्रमवत् श्री-कृष्ण एवावान्तर-प्रकरणस्याप्य् अर्थं पर्यवसाययति---गुणेति । यद् वा, **गुणानाम् आत्मनश्** चेतयितुः पूर्वम् अवतारान्तर-जगत्य् अप्रकटनेन प्रसुप्तानाम् अपि गुणानाम् अधुना प्रकटनेन प्रबोधनात् । **गुणान्** प्रकटयत इत्य् अर्थः । यद् वा, गुणा आत्मानः स्वरूप-भूता यस्येति नित्यत्वम् अप्राकृतत्वं चोक्तम् । तथा च ब्रह्म-तर्के---

> गुणैः स्वरूप-भूतैस् तु गुण्य् असौ हरिर् ईश्वरः । >
> न विष्णोर् न च मुक्तानां क्वापि भिन्नो गुणो मतः ॥ इति ।

तथा श्री-विष्णु-पुराणे---

> सत्त्वादयो न सन्तीशे यत्र च प्राकृता गुणाः । >
> स शुद्धः सर्व-शुद्धेभ्यः पुमान् आद्यः प्रसीदतु ॥ \[वि।पु। > १.९.४४\] इति । >
> ज्ञान-शक्ति-बलैश्वर्य-वीर्य-तेजांस्य् अशेषतः । >
> भगवच्-छब्द-वाच्यानि विना हेयैर् गुणादिभिः ॥ \[वि।पु। ६.५.७९\] > इति ।

पाद्मोत्तर-खण्डे---

योऽसौ निर्गुण इत्य् उक्तः शास्त्रेषु जगद्-ईश्वरः ।

> प्राकृतैर् हेय-संयुक्तैर् गुणैर् हीनत्वम् उच्यते ॥ \[प।पु। > ६.२५५.३९\]

एकादशे च---

> मां भजन्त्य् अगुणाः सर्वे निर्गुणं निर्विशेषकम् । >
> सुहृदं सर्व-भूतानां साम्यासङ्गादयो गुणाः ॥[^२०]\[भा।पु। > ११.१३.४०\]

[^२०]: मां भजन्ति गुणाः सर्वे निर्गुणं निरपेक्षकम्

    सुहृदं प्रियम् आत्मानं साम्यासङ्गादयोऽगुणाः ॥ इति श्लोकस्य
    स्वरूपम् आकरे दृश्यते ।


व्याख्यातं च तैर् एव---अगुणा गुण-परिणामा न भवन्ति, किं तु नित्या इत्य् अर्थः । विशेषेण एतावन्-माहात्म्या इयत्-सङ्ख्यावन्तश् चेति मातुं गणयितुं **के ईशिरे** ? अपि तु न कोऽपीत्य् अर्थः। तत्र कैमुत्यम् अस्य जगतः सर्वेषाम् एव जीवानां हितायावतीर्णस्य तद्-अर्थं प्रकटित-गुणस्यापि अयम् अर्थः---यस्य जीवस्य येन यथा हितं स्यात्, तथासौ गुणस् तद्-अर्थं प्रकटयितुम् अपेक्ष्यते, तत्र जीवानाम् आनन्त्यं, तत्र च स्वभावानाम् आनन्त्यं, तत्राप्य् अवस्थादि-भेदेनानन्त्यं, अतस् तद्-अर्थं गुणानाम् अपि आनन्त्यं, तत्-तद्-विध-भेदेन परमानन्त्यं स्याद् एवेति । तद्-गणना न सम्भवेत्, किम् उत काल-देशाद्य्-अपरिच्छिन्ने स्व-लोके विहरत इति **यैर्** **विमितास्** तेऽपि न ईशिरे इति पूर्वेणान्वयः । यद्यपि **भूपांस्** त्व् आदीनाम् अपि यथोत्तरं सूक्ष्मतयानन्त्यं, तथापि श्री-सङ्कर्षणादि-ज्ञानेन तद्-गणनम् अपि सम्भाव्यते, ब्रह्माण्डेन परिच्छिन्नत्वात् । अनन्त-कोटि-ब्रह्माण्ड-परमाणु-प्रमाणाश्रय-रोम-कूप-विवर-गवाक्षस्य महा-पुरुषस्याप्य् अंशिनस् तव तत् कथं स्यातिति भावाह् ।

श्लोक-द्वयेऽस्मिन् स-गुणस्य श्री-कृष्णस्यैव महिम्नि दुर्बोधतातिशयो दर्शितः तस्माद् अप्य् अनेन कृत-विवृताव् अस्यापि देव-वपुष इत्य् अत्र निर्गुणस्य ब्रह्मणो नासाव् अङ्गीकृतः । एतद्-द्वयानुसारेण विराट्-प्रस्तावस् तु स्वतो बहिर्-भूत एवेति सोऽपि नादृतः । तस्मात् तैर् अप्य् अस्यापीत्य् आदि-श्लोक-द्वय-व्याख्या-द्वयम् इति पूर्व-पक्षतया दर्शयित्वा, श्लोक-द्वये त्व् अस्मिन्न् उत्तर-पक्षः कृत इति नासामञ्जस्यं मन्तव्यम् ॥७॥

**---------------------------------------------------------------------------------------------------------------------**

**जीव-गोस्वामी (प्रीति-सन्दर्भः ११७) :** तद् एतद् दिङ्-मात्र-दर्शनं, यत आह---**गुणात्मन** इत्य्-आदि । स्पष्टम् ॥७॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) : गुणात्मन** इति । **हितावतीर्णस्य** कृपया प्रकटित-गुणस्यापि ॥७॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** वरम् अविक्रियाद् इत्य्-आदि प्रकारेण तव महिमा ब्रह्मा च ज्ञातुं शक्यते, तथापि न तवावतारस्य मत्स्यापि रूपस्यापि **गुणान् विमातुं क ईशिरे**? न केऽपीत्य् अर्थः । भवतस् तु यन् नेशेरंस् तत् किम् उतेत्य् अर्थः । तव कीदृशस्य ? **हितावतीर्णस्य** हितं स्व-शक्ति-प्राकट्यं, क इत्य् अस्य किं-शब्दस्य यच्-छबेन पुनः प्रतिनिर्देशं करोति । **कालेन यैर्** वेत्य् आदि । सुकल्पैर् योग्यैः सर्वज्ञैर् इति यावत् । अन्यत् सुगमम् ॥७॥

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** अप्राकृत-कल्याण-गुण-मयं तवेदं भगवत्-स्वरूपं तु प्रेम-भक्त्या विना विज्ञातुं केऽपि माया-सिन्धूत्तीर्णा अपि विद्यावन्तोऽपि न शक्नुवन्ति यद् इमे जगज्-जना अस्मद्-आदयस् त्वां पश्यतोऽपि न जानन्तीति किं वक्तव्यं ? तव महा-मधुरान् गुणान् अपि सङ्ख्यातुम् अपि न शक्नुवन्ति तन्-माधुर्यानुभव-वार्ता दूरे वर्तताम् इत्य् आह---गुणा आत्मानः स्वरूप-भूता यस्येति गुणानां नित्यत्वम् अप्राकृतत्वं चोक्तम् । तथा च ब्रह्म-तर्के---गुणैः स्वरूप-भूतैस् तु गुण्य् असौ हरिर् ईश्वरः इति । **अपिस्** त्व्-अर्थे । **गुणात्मनस्** तु तव **गुणान् विमातुम्** एतावन्त इति गणयितुं **क ईशिरे**शक्नुवन्ति, अपि तु नैव आम्-अभाव आर्षः। अस्य विश्वस्य हिताय संसार-रोग-निवृत्तये अवतीर्णस्य । **वे**ति वितर्के **यैः** **सुकल्पैर्** अतिनिपुणैः सङ्कर्षणादिभिर् **भू**-परमाणवो रेणवोऽपि **विमिता** गणितास् तथा ततोऽप्य् अधिकाः **खे** **मिहिका** हिम-कणा अपि तथा ततोऽप्य् अधिका **द्यु-भासो** दिवि सूर्यादीनां किरण-परमाणवस् तथापि ते सङ्कर्षणाद्या यान् अद्यापि गायन्तो गायन्तः सीमानं नैवाप्नुवन्तीत्य् अर्थः । यद् वा, गुणे त्रिगुण-मये जगति आत्मा पालनार्थं मनो यस्य तथाभूतस्यापि तव गुणान् विमातुं न ईशिरे किं पुनर् गुणातीत-महा-चमत्कारि-दधि-चौर्यादि-क्रीडात्मन इति ॥७॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** समस्तानां गुणानां ज्ञानं तु कस्यापि न भवेत् तेषाम् अनत्याद् इत्य् आह---गुणात्मनः इति, **गुना आत्मानः**, समस्त-कल्याण-गुणात्मकोऽसौ \[वि।पु। ६.५.६४\] इत्य्-आदि-श्री-वैष्णवात् । स्वरूपान् अतिरेकिणो यस्य तस्य **ते गुणान् विमातुं** सङ्ख्यातुम् अपि के **ईशाञ्चक्रिरे** ? आम्-अभाव आर्षः । तद्-अनुभव-वार्ता तु दूरेऽस्त्व् इत्य् अर्थः । कीदृशस्य ? अस्य जगतो **हितायावतीर्णस्य** । ननु, निपुणैः **कालेन** किम् अशक्यं ? तत्राह---कालेनेति । **वे**ति वितर्के । **यैः** **सुकल्पैर्** अतिनिपुणैर् महता कालेन **भू-पांसवः** पृथ्वी-परमाणवो **विमिताः** सङ्ख्याता भवेयुः । **खे** नभसि **मिहिका** हिम-कणा **दिवि भासो** नक्षत्र-किरणाश् च तैर् अपि शेषादिभिस् त्वद्-गुणा विमिता नेति ॥७॥


______


**॥ १०.१४.८ ॥**

**तत् तेऽनुकम्पां सुसमीक्षमाणो**

**भुञ्जान एवात्म-कृतं विपाकम् ।**

**हृद्-वाग्-वपुर्भिर् विदधन् नमस् ते**

**जीवेत यो मुक्ति-पदे स दाय-भाक् ॥**

**श्रीधर-स्वामी (भावार्थ-दीपिका) :** तस्माद् भक्तिर् एव सङ्गच्छत इत्य् आह---तत् तेऽनुकम्पाम् इति । **सुसमीक्षमाणस्** तव कृपा कदा भविष्यतीति बहु-मन्यमानः स्वार्जितं च कर्म-फलम् अनासक्तः सन् **भुञ्जान** एव, नातीव-तप-आदिना क्लिश्यन्न् एवं **यो जीवेत स** **मुक्तौ दाय-भाग्** भवति । भक्तस्य जीवन-व्यतिरेकेण दाय-प्राप्ताव् इव मुक्तौ नान्यद् उपयुज्यत इति भावः ॥८॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** यतस् त्वम् अनन्त-कल्याण-गुण-निलयो भजतां मोक्षदोऽसि *तस्माद् भक्तिर् एवे*ति । तद् इत्य् उक्तार्थः । **हृद्-वाग्-वपुर्भिर्** इत्य् अनेन साष्टाङ्ग-नतिर् लक्ष्यते---

> दोर्भ्यां पदाभ्यां जानुभ्याम् उरसा शिरसा दृशा । >
> मनसा वचसा चैव प्रणामोऽष्टाङ्ग ईरितः ॥ \[ह।भ।वि। ८.३६०\]इति > लक्षणात् ।

इति भाव इति । भक्तिं कुर्वतो जीवतोऽपि मोक्षो, देहावसाने तु **तच्** छङ्कैव नास्तीति भावः । **भुञ्जान** एव समये दुःखं सुखं च भगवद्-**अनुकम्पा**-*फलम्* एवेदम् इति जानन् । पिता यथा स्व-पुत्रं समये दुग्धं पाययति, निम्बं च भक्षयति । आश्लिष्य चुम्बति, पाणि-तलेन प्रहरति चेत्य् एवं मम हिताहितं पुत्रस्य पितेव मत्-प्रभुर् एव जानाति, न त्व् अहम् । मयि तद्-भक्ते नास्ति काल-कर्मादीनां केषाम् अप्य् अधिकार इति, स एव कृपया सुख-दुःखे भोजयति च स्वं सेवयति चेति विमृश्य, यथा चरेद् बाल-हितं पिता स्वयं तथा त्वम् एवार्हसि नः समीहितुं \[भा।पु। ४.२०.३१\] इति पृथुर् इव प्रत्यहं भगवन्तं विज्ञापयन् हृद्-आदिभिर् नमस्कुर्वन् नातीव क्लिष्यन् यो जीवेत, स मुक्तिश् च **पदं** च तयोर् द्वन्द्वैक्यं, तस्मिन् संसार-मुक्तौ त्वच्-चरण-सेवायां चेत्य् आनुषङ्गिक-मुख्य-फलयोर् **दाय-भाग्** भवति, यथा पुत्रस्य *दाय-प्राप्तौ* *जीवनम्* एव कारणं, तथा *भक्तस्य* जीवने । तच् च भक्ति-मार्ग-स्थितिर् एव दृतय इव श्वसन्त्य् असु-भृतः \[भा।पु। १०.८७.१७\] इति वेद-स्तुत्य्-उक्तेर् इति विश्वनाथः ॥८॥

**---------------------------------------------------------------------------------------------------------------------**

**हेमाद्रि (कैवल्य-दीपिका-टीका) :** एवं ज्ञान-योगाद् उत्कर्षम् उक्त्वोपसंहरति---**तद्** इति । **तत्** तस्माद् **आत्म-कृतं** स्व-कर्म-**विपाकं** विविध-फलं **भुञ्जान** एव, न त्व् अन्यायारभमाणः । **दाय-भाग्** इति वाचो-युक्त्या **मुक्तेर्** दायवद् अनपह्नुवनीयत्वाद् आवश्यकत्वम् उक्तम् ॥८॥ \[मु।फ। ६.११\]

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** अतो भक्तिर् एव श्रेयस्करी, यद्-अर्थं भक्त-हितायावतरसि, अतः सैव कार्येत्य् आह---तत् तेऽनुकम्पाम् इत्य्-आदि । एवं-भूतः सन् **यो जीवति**, **स ते दाय-भाक्** । कुत्र ? पदे चरणारविन्दे अमुक्ति अकैवल्यं यथा भवति तथा, नित्य-पार्षदः सन् चरणारविन्द-सेवी भवति ॥८॥

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) : सुसमीक्षमाणः** सुष्ठ्व्-अपेक्षमाणः । एव-शब्दो यथापेक्षम् अग्रेऽप्य् अनुवर्तनीयः । **आत्मना कृतम्** अजितम् इत्य् अवश्य-भोग्यतोक्ता । अतस् तत्र सुख-दुःखादिकं न मन्तव्यम् इति भावः । **विपाकं** विविध-कर्म-फलम् । **हृद्-वाग्-वपुर्भिर्** नमो विदधद् इति तत्रैवासक्तिः कार्या, नान्यत्रेति भावः । **मुक्ति-पदं** मोक्षो महा-काल-पूरं वा । यद् वा, मुक्ति-रूपं पदं श्री-वैकुण्ठाख्यं स्थानं पादाब्जं वा । यद् वा, अ-कार-प्रश्लेषेण न मुक्तिर् भक्तानां यस्मात् । यन् माहात्म्यामृतार्णव-निमज्जनेन मुक्तिर् लवणाम्बु-कणवत् तुच्छीक्रियते । तस्मिन् पदे पादाब्जे तत्-प्रेम-लक्षणे वा **दायो** दानम्, तद्-**भाक्** तद्-दाता भवतीत्य् अर्थः । **हृद्-वाग्-वपुर्भिर्** इत्य् अस्यात्रैव वान्वयः । ततश् च हृदा दाय-भाक् सङ्कल्प-मात्रेणैवान्येभ्यो मुक्ति-पदं ददाति, तथा वचन-मात्रेण देह-स्पर्शनादिना चेत्य् ऊह्यम् ॥८॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** तत् त इति । एव-शब्दो यथाऽपेक्ष्यम् अग्रेऽप्य् अनुवर्तनीयः **आत्मना** **कृतम्** अजितम् इत्य् अवश्य-भोग्यतोक्ता । अतस् तत्र सुख-दुःखादिकम् अमन्यमान इत्य् अर्थः । **विपाकं** विविध-कर्म-फलम् । पुरेह भूमन्न् \[भा।पु। १०.१४.५\] इत्य्-आदि-रीत्या तद्-विध-कथयाभिरुचिती-कृताय तुभ्यं **हृद्-वाग्-वपुर्भिर् नमो विदधद्** इति तत्र त्व् आसक्तिं कुइर्वन्न् इति भावः । उपलक्षणं चैतद् दैन्यात्मकस्य भक्तान्तरस्य **मुक्ति**-नामकं **पदं** चरणारविन्दं,

> येनापवर्गाख्यम् अदभ्र-बुद्धिः >
> भेजे खगेन्द्र-ध्वज-पाद-मूलं \[भा।पु। १.१८.१६\] इति प्रथमे ।

यद् वा, अत्र सर्गो विसर्गश् च \[भा।पु। २.१०.१\] इत्य् आदौ नवम-पदार्थ-रूपाया मुक्तेर् अपि पदे आश्रये दशम-पदार्थ-रूपं, दशमे दशमं लक्ष्यं \[भावार्थ-दीपिका १०.१.१\] इत्य्-आदि-निर्णीते त्वयि स **दाय-भाक्** भवति भ्रातृ-वण्टन इव त्वम् एव तस्य दायत्वेन वर्तसे, अतो वराक्या मुक्तेर् वा का वार्तेत्य् अर्थः । अत्र तद्-व्याख्यायां नान्यद् इति बुद्धि-पौरुषादिकं निषिद्धं तद् विनापि जीवतः पुत्रस्य दाय-प्राप्ते अत्रापि जीवत्वं भक्ति-मार्ग-स्थितत्वं ज्ञेयम् । दृतय इव श्वसन्त्य् असु-भृतः \[भा।पु। १०.८७.१७\] इत्य्-आद्य्-उक्तेः ॥८॥

**---------------------------------------------------------------------------------------------------------------------**

**जीव-गोस्वामी (भक्ति-सन्दर्भः (३०३) :** तद् एतद्-वन्दनं यथा---तत् तेऽनुकम्पाम् इति । यस्माद्, गुणात्मनस् तेऽपि गुणान् विमातुं \[भा।पु। १०.१४.७\] इत्य्-आदिना तादृशत्वम् उच्यते । **तत्** तस्मात् । **नमो** नमस्कारम् । **मुक्ति-पदे** नवम-पदार्थस्य मुक्तेर् अपि आश्रये परिपूर्ण-दशम-पदार्थे । यद् वा, मुक्तिर् इह पञ्चम-स्थ-गद्यानुसारेण[^२१] प्रेमैव, तत्-पदे तद्-विषये परिपूर्ण-भगवल्-लक्षणे त्वयि **दाय-भाग्** भवति । भ्रातृ-वण्टन इव त्वं तस्य दायत्वेन वर्तस इत्य् अर्थः । मुक्ति-मात्रं तु सकृन् नमस्कारेणैवासन्नं स्यात् । यथा विष्णु-धर्मे---

[^२१]: ५.१९.२० द्रष्टव्यः ।


> दुर्ग-संसार-कान्तारम् अपारम् अभिधावताम् । >
> एकः कृष्णे नमस्कारो मुक्ति-तीरस्य देशिकः ॥ इति ।

**तत् ते** इत्य् अत्र **सुसमीक्षमाणः** इति टीका । यद् वा प्रतिक्षणं निरुपाधि-कृपयैव प्रभुणा तथा तथा क्रियमाणाम् **अनुकम्पां** सुष्ठु-रूपाम् ईक्षमाणस् तत्रानन्दीभवन् तां सम्यक् पश्यन् विभावयन् तथा **हृदा** यद् वा **वाचा** यद् वा **वपुषा** नमो विदधज् जन इत्य्-आदि व्याख्या ज्ञेया । नमस्कारेऽप्य् अपराधाश् चैते परिहर्तव्याः विष्णु-स्मृत्य्-आदि-दृष्ट्या । ये खलु एक-हस्त-कृतत्व-वस्त्रावृत-देहत्व-भगवद्-अग्र-पृष्ठ-वाम-भागात्यन्त-निकट-गर्भ-मन्दिर-गतत्वादि-मयाः ॥८॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) : तत् ते** इति ॥८॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** अतः केऽपि ते तत्त्वं न जानन्त्य् एव बहिरङ्गत्वात् । भक्तास् तु यत् किञ्चिज् जानन्ति अन्तरङ्गत्वात् । न यावद् इति तत्-प्रशंसाम् आह---तत् तेऽनुकम्पाम् इत्य्-आदि । **तत्** तस्मात् **ते** तव्**आनुकम्पाम्** अनुग्रहं सुष्ठु सम्यक्त्-प्रकारेणेक्षमाणोऽनुभवन् । सर्वे दर्शनार्था ज्ञानार्थाः । **हृद्-वाग्-वपुर्भिस्** ते तुभ्यं **नमो** विदधत् काय-वाङ्-मनोभिर् भजन् **यो जीवेत** जीवति, **स मुक्ति-पदे** मुक्ति-लक्षणे नित्य-पार्षद-रूपे **दाय-भाक्** । अथवा, अमुक्ति अकवैलयं यथा स्यात् तथा पदे चरणारविन्दे दाय-भाक् । ममोपास्यम् इदम् एवेति मम-कार-परस्परं दाय-भाग् भवति । अथवा, मुक्ति-पदे मुक्ति-रूपे पदे स दाय-भाक् खण्डन-कृद् भवति । दो अवखण्डदे इति घञि रूपम् । इतः परं मुक्ति-सुखम् अन्यन् नास्तीति निश्चिनोति ।

ननु, कथम् एवं पूर्व-कर्म-भोगे दुर्निवारे सति तेन बाध्यमानो हृद्-वाग्-वपुर्भिर् जनो मां भजताद् इत्य् आह **आत्म-कृतं** **विपाकम्** अभुञ्जान एव । तवानुकम्पानुभवेनैव तस्य प्रारभ्द-क्षयात् तद्-अभोगः ॥८॥

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** तद् एवम् अन्यत् सर्व-साधनं परित्यज्य भक्तिम् एव कुर्वंस् त्वां लभते इति प्रकरणार्थोऽवगतस् तत्र कीदृशः सन् कुर्याद् इत्य् अपेक्षायाम् आह---तत् ते इति । यस्माद् एवं **तत्** तस्माद् **आत्म-कृतं विपाकं** धर्मस्य ह्य् आपवर्गस्य नार्थोऽ र्थायोपकल्पते \[भा।पु। १.२.९\] इत्य् अत्र प्रतिपादयितुं भक्तेर् अप्य् अननु, संहितं फलं सुखं, तद्-अपराध-फलं दुःखं च **भुञ्जान** एव तं तव्**आनुकम्पां** सुष्ठु-**सम्यग्-ईक्षमाणः** समये प्राप्तं सुखं दुःखं च भगवद्-अनुकम्पादि-फलम् एवेदम् इति जानन् । पिता यथा स्व-पुत्रं समये समये दुग्धं निम्ब-रसं च कृपयैव पाययति । आश्लिष्य चुम्बति पाणि-तलेन प्रहरति चेत्य् एवं मम हिताहितं पुत्रस्य पितेव मत्-प्रभुर् एव जानाति, न त्व् अहं । मयि त्वद्-अभक्ते नास्ति काल-कर्मादीनां केषाम् अप्य् अधिकार इति स एव कृपया सुख-दुःखे भोजयति च स्वं सेवयति चेति विमृश्य, यथा चरेद् बाल-हितं पिता स्वयं तथा त्वम् एवार्हसि नः समीहितुं \[भा।पु। ४.२०.३१\] इति । पृथुर् इव प्रत्य् अहं भगवन्तं विज्ञापयन् हृदादिभिर् नमस्कुर्वन् नातीव क्लिष्यन् **यो जीवेत स मुक्तिश् च पदं** च तयोर् द्वन्द्वैक्यं तस्मिन् संसारान् मुक्तौ त्वच्-चरण-सेवायां चेत्य् आनुषङ्गिक-मुख्य-फलयोर् **दाय-भाग्** भवति, यथा पुत्रस्य दाय-प्राप्तौ जीवनम् एव कारणं तथा भक्तस्य जीवनं तच् चेह भक्ति-मार्गे स्थितिर् एव, दृतय इव श्वसन्त्य् असु-भृतो यदि तेऽनुविधा \[भा।पु। १०.८७.१७\] इत्य् उक्तेर् इति भावः ॥८॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** तस्माज् ज्ञाने प्रयासं हित्वा भक्तिर् एव यथा-शक्ति कार्येत्य् आह---तद् इति । **ते अनुकम्पा** कदा स्याद् इति सुष्ठु **समीक्षमाणः** **आत्म-कृतं** स्वार्जितं **विपाकं** कर्म-फलं सुख-दुःखं स्वामिनैव पायस-निम्ब-रसं पित्रेव हितेच्छुना दत्तं **भुञ्जान** एव **ह्रद्**आदिभिर् **नमो विदधत्** कुर्वन् व्रतादिभिर् नातीव क्लिश्यन् **यो जीवेत** सत्-सम्प्रदाये तिष्ठेत्, **स मुक्तिश्** च **पदं** च तयोर् द्वन्द्वैक्यं तस्मिन् मोक्षे तद्-अङ्घ्रि-सेवने च **दाय-भाक्** भवेत्, जीवन्न् एव हि पितुः सम्पत्तौ दायं भजेन् नाजीवन्न् एव वेदोक्त-तद्-भक्ति-वर्त्मनि तिष्ठंस् तद्-अङ्घ्रि-दाय-भाक् नान्य इति भावः ॥८॥


______


**॥ १०.१४.९ ॥**

**पश्येश मेऽनार्यम् अनन्त आद्ये**

**परात्मनि त्वय्य् अपि मायि-मायिनि ।**

**मायां वितत्येक्षितुम् आत्म-वैभवं**

**ह्य् अहं कियान् ऐच्छम् इवार्चिर् अग्नौ ॥**

**श्रीधर-स्वामी (भावार्थ-दीपिका) :** तद् एवं स्तुत्वा भगवन्तं क्षमापयितुं स्वापराधं निवेदयति---पश्य इति । हे **ईश** ! **मेऽनार्यं** दौर्जन्यं **पश्य** । यद् **अहं** **मायिनाम्** अपि **मायिनि** विमोहके **त्वय्य् अपि** स्व-**मायां** प्रसार्य **आत्म-वैभवम्** आत्मैश्वर्यम् **ईक्षितुम् ऐच्छम्** अभिलषितवान् । अहो एवं कर्तुं त्वय्य् अहं **कियान्** ? न किञ्चित् । **यथाग्नेर्** उद्भूता ज्वाला **अग्नौ** न किञ्चित् तद्वद् इति ॥९॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** तत् तदा । **ईक्षितुं** द्रष्टुम् । **अहं** तु भक्ति-लेशम् अपि न कुर्वेऽपि त्व् अपराध-पुञ्जम् इति सानुशयम् आह---हे **ईश** ! इति ॥९॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** भक्ताभावे यद् दूषणं, तत्-स्वाचरितेनैव दर्शयति---पश्येश इत्य्-आदि । **त्वय्य् अपि** **परमात्मनि** आत्मनोऽपि ब्रह्मणोऽपि परे ॥९॥

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) : पश्ये** इत्य् **अनार्यस्य** प्राकट्यादिकं बोधितम् । हे **ईश** ! इति स्व-प्रभौ तत्र च **अनन्ते** अपरिच्छिन्न-माहात्म्ये, तत्राप्य् **आद्ये** पितरि, तत्रापि **परमात्मनि** परम-गुरौ, हृदि सर्व-वेद-प्रकाशनात्, तत्रापि **मायिनाम्** अपि **मायिनि**, तत्रापि **त्वयि** श्री-कृष्णेऽपीति **माया**-विस्तारणस्यायोग्यता, तत्रापि यथोत्तरम् आधिक्येनोक्ता । आत्मनस् तव **वैभवं** माहात्म्यम् **ईक्षितुम्** **ऐच्छं**, द्रष्टुं मञ्जु-महित्वम् अन्यद् अपि \[भा।पु। १०.१३.१५\] इत्य् उक्तेः । **हि** निश्चये खेदे वा । **कियान्** इति यद्यपि एवं तत्त्वतोऽपराधो न स्यात् । तथाप्य् एवम् अपि कर्तुं को वा वराकोऽहम् ? इत्य् अर्थः ॥९॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** तत्र ज्ञानस्याप्रयोजकत्वे स्वम् एव दृष्टान्तीकुर्वंस् तत्रैव स्वापराधम् अपि क्षमापयितुम् उपक्रमते---पश्य इति । आर्यः सुजनः, तस्य भाव आर्यं, तत् तु विज्ञत्वम् अपि क्रोडीकरोति । अतस् तद्-विपरीतं दौर्जन्यं मूढत्वं च्**आनार्यं** **पश्य** इति तस्य प्राकट्यादिकं बोधितम् । तत्र **ईशे** स्व-प्रभौ, तत्र च **आद्ये** पितरि, **त्वय्य् अपि** इति दौर्जन्यम्, **अनन्ते** अपरिच्छिन्न-महिमनि, **परमात्मनि** आत्मनोऽप्य् आत्मनीति मूढत्वं तत्-तद्-अज्ञानत्वेऽपि **मायि-मायिनि** **मायां** **वितत्य** इति परम-मूढत्वम् । किं तत् ? **आत्मनस्** तव **वैभवं** माहात्म्यम् **ईक्षितुम् ऐच्छं**, यद् द्रष्टुं मञ्जु-महित्वम् अन्यद् अपि \[भा।पु। १०.१३.१५\] इत्य् उक्तेः । **हि** निश्चये ।

ननु, मम माहात्म्यं द्रष्टुं चेत् तर्हि को दोषः ? तत्राह---त्वन्-माहात्म्यं द्रष्टुं तत्रापि मायां वितत्य द्रष्टुं **कियान्** को वराकोऽहम् ? इत्य् अर्थः । कियत्त्वे दृष्टान्तः **अग्नौ अर्चिर्** **इव** इति। यद् वा, आत्मनः स्वस्य वैभवं द्रष्टुम् इति दैन्येन पूर्वार्थम् आच्छाद्य प्रोक्तम् ॥९॥

**---------------------------------------------------------------------------------------------------------------------**

**लोचन-रोचनी २.४.१९****\[अपराधात् विषादः\]:** आर्यः सुजनः, तस्य भाव आर्यं, अतस् तद्-विपरीतं दौर्जन्यम् **अनार्यम्** । किं तत्? **आत्मनस्** तव **वैभवं** माहात्म्यम् **ईक्षितुम् ऐच्छं** यत्, द्रष्टुं मञ्जु महित्वम् \[भा।पु। १०.१३.१५\] इत्य्-उक्तेः । नन्व् एवं चेत्, तर्हि को दोषः ? तत्राह---त्वन्-माहात्म्यं द्रष्टुं तत्रापि **मायां वितत्य** द्रष्टुं **कियान्** को वराकोऽहम् इत्य् अर्थः । कियत्त्वे दृष्टान्तः---**अग्नौ अर्चिर् इव** इति ॥१९॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) :** पशेति, आर्यः सुजनस् तस्य भाव आर्यं, तेन विज्ञत्वम् अपि गम्यते । तद्-विपरीतं मूढत्वं च तत् तद् दौर्जन्यम् आह---**आद्य** **त्वय्य्** **अपि** इति । मूढत्वम् **अनन्ते** **परात्मनि** इति परम-मूढत्वं **मायि-मायिनि** **मायां** **वितत्य** इति यद्यपि द्रष्टुं मञ्जु महित्वं \[भा।पु। १०.१३.१५\] इत्य् उक्तं, तत्रापि स्व-गर्वः पर्यवस्यतीत्य् आह---**आत्मे**इति । **कियत्त्वे** दृष्टान्तः---**अग्नौ अर्चिर् इव** इति । विष्णोस् तु त्रीणि रूपाणि \[सात्वत-तन्त्र\] इत्य्-आद्य्-अनुसारेण प्रथम-पुरुषतया स्तौति ॥९.१०॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** ननु, त्वम् अपि यद् भक्तत्वाद् दाय-भाग् एवासि ? मैवं, यदि भक्त एवाभविष्यम्, तदा कथम् एवम् अतिमौग्ध्यं मेऽभविष्यद् इति स्व-मौग्ध्यं प्रदर्शयति---पश्येश मे इत्य्-आदि । हे **ईश** ! **मे** मम **अनार्यं** मौढ्यं **पश्य** । किं तत् ? इत्य् आह---**त्वय्य् अपि** इति त्वयापि **अनन्ते आद्ये परमात्मनि मायां** **वितत्य आत्म-वैभवम् ईक्षितुम् ऐच्छं** **मायिनाम् अपि मायिनि** मायिनोऽपि मोहयितुं समर्थे । नन्व् **अहम्** इव त्वम् अपि एकोऽसि ? नेत्य् आह---हि इत्य्-आदि । **हि** निश्चितम् । **अहं कियान्** क्षुद्र एव ? तत्र दृष्टान्तः---**अग्नौ** सति **अर्चिर् इव**, अग्न्य्-आद्य्-अपेक्षया अर्चिः क्सुद्र इव ॥९॥

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** अहं तु भक्ति-लेशम् अपि न कुर्वे, प्रत्युतापराध-पुञ्जम् एवेति सानुतापम् आह---पश्य इति । हे **ईश** ! **मे अनार्यम्** आर्यः सुजनो विज्ञश् च, तस्य भाव आर्यं, तद्-विपरीतम् अनार्यं दौर्जन्यं मौढ्यं च **पश्य** इत्य् अवधार्य समुचितं दण्डं क्षमां वा कुरुष्व, अन्यथा मादृशानां दौर्जन्य-मौढ्ये एव वर्धिष्येते इति भावः । किं तद् दौर्जन्यं मौढ्यं च ? इत्य् अत आह---**आद्ये** स्व-कारणत्वात् पितरि, तत्रापि **त्वयि** सुखेन सहचरैः सह भुञ्जान एवेति दौर्जन्यम् **अनन्ते** अपरिच्छिन्नैश्वरे **परात्मनि** **आत्मनो**ऽप्य् आत्मनीति मूढत्वं **मायि-मायिनि** इति परम-मूढत्वम् । एवम्-भूतेऽपि त्वयि **मायां** प्रसार्य आत्मैश्वर्यम् **ईक्षितुम्** **अहम् ऐच्छं** । **हि** अहो अहं त्वयि **कियान्** किम्-परिमाणकः **अर्चिर्** ज्वाला यथा **महाग्नेर्** उद्भूय तम् एव दग्धुम् इच्छेत् ॥९॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** भक्तस् त्वयि दाय-भाक् अहं त्व् अपराधीति सानुतापि आह---पश्य इति। हे **ईश** ! मे **अनार्यं** दौर्जन्यं मौढ्यं च **पश्ये**त्य् विचार्य दण्डं क्षमां वा कुर्व् इत्य् अर्थः । ते द्वे दर्शयति---**आद्ये** स्व-कारणत्वात् पितरि **त्वयि** सखिभिः सह सुखेन भुञ्जान इति दौर्जन्यम्, **अनन्ते** अनवच्छिन्नैश्वर्य-**परात्मनि** **मायिनाम्** अपि **मायिनि** विमोहके इति विमूढत्वम् । ईदृशो **मायां** **वितत्य अहम्** **आत्मनस्** तव **वैभवम्** ऐश्वर्यम् **ईक्षितुम्** **ऐच्छम्** । अहो **त्वय्य्** एवं कर्तुम् **अहं कियान्** ? न किञ्चित्, यथा **अग्नेर्** उद्भूत्**आर्चिर्** ज्वाला तस्मिन्न् अकिञ्चित् तद्वत् ॥९॥


______


**॥ १०.१४.१० ॥**

**अतः क्षमस्वाच्युत मे रजो-भुवो**

**ह्य् अजानतस् त्वत्-पृथग्-ईश-मानिनः ।**

**अजावलेपान्ध-तमोऽन्ध-चक्षुष**

**एषोऽनुकम्प्यो मयि नाथवान् इति ॥**

**श्रीधर-स्वामी (भावार्थ-दीपिका) :** **रजो-भुवो** रजसो जातस्य, **अतो**ऽ**जानतोऽ**त एव **अजावलेपान्ध-तमोऽन्ध-चक्षुषः** अजोऽहं जगत्-कर्ताहम् इति मदेन गाढ-तमो-रूपेणान्धीभूते नेत्रे यस्य, अतस् **त्वत्तः पृथग्-ईश-मानिनः** । अन्यत्र प्रभुत्वेन वर्तमानोऽपि **मयि** नाथे सति **नाथवान्** मद्-भृत्य एवायम् अत एषोऽ**नुकम्प्य** इति मत्वा **क्षमस्व** इत्य् अर्थः ॥१०॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** यतस् त्वं महान्, अतो हेतोः **क्षमस्व**, क्षान्तिर् महीयसी इत्य् उक्तेः । अतो राजसत्वात् । अत एवाज्ञत्वाद् एव । ध्वान्तं गाढान्ध-तमसम् इत्य् अमरः । *अन्धीभूत*-नेत्रस्य नष्ट-ज्ञानस्य । अतो ज्ञान-हीनस्य **अजानत** इत्य् अत्र सामान्यतोऽज्ञस्य । इह तु विशेषतोऽज्ञस्येति न पुनर् उक्तिः । *इत्य् अर्थ* इति---अपराधेऽप्य् अज्ञ-भृत्योपरि कृपैवोचितेति भावः ॥१०॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** तस्माद् अयं ममापराधः क्षन्तव्य एवेत्य् आह---अत इत्य्-आदि । न केवलं ममापराध-क्षमापनम् एव मेऽभिमतम्, अपि त्व् अयम् अनुग्राह्योऽपि । तत्र हेतुम् आह---**मयि नाथवान्** **इति** यद् भृत्यत्वाद् भृत्यापराधः स्वामिनैव क्षम्यते ॥१०॥

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** अतो मद्-अतितुच्छत्वान् निजात्यन्त-माहात्म्याच् च क्षमस्व । अतितुच्छत्वम् एव दर्शयति---रज इत्य्-आदि-विशेषणैः । अप्य्-अर्थे **हि**-शब्दः सर्वैर् एवान्वेति । हे **अच्युत** इति । यथा कथञ्चिद् अपि प्रपन्नस्य सर्वेऽपराधाः क्षम्यन्त इत्य्-आदि माहात्म्यतः कथम् अपि कुतोऽपि कदापि च्युतिर् नास्ति यस्येत्य् अर्थः । **एषो**ऽहम् **अनुकम्प्यः** । कथं ? **नाथवान्** इति दास इत्य् एवम् । ननु, परमेष्ठिनस् तव दास्यं किम्-अर्थं ? तत्राह---**मयि** भगवति निमित्ते त्वद्-एक-प्राप्त्य्-अर्थम् इत्य् अर्थः । अन्यत् तैर् व्याख्यातम् । यद् वा, तत्र तत्र हेतुः---**अजया** मायया **अवलेपो** व्याप्तिः । स एव वा **अन्धतमस्** तेन **अन्ध-चक्षुषः** ॥१०॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) : अत** इत्य् अस्य टीकायां प्रभुत्वेनेति प्रभुं-मन्यत्वेनेत्य् अर्थः । यद् वा, **अतो** ममातितुच्छत्वात् तवातिमहत्त्वाच् च **क्षमस्व** । अतितुच्छत्वम् एव दर्शयति---**रजो भुव** इत्य्-आदिभिः । **अजानत** इति तमोऽंशश् च व्यञ्जितः । पश्यताम् अपि मच्-**चक्षुषां** च ताभ्याम् एव सगर्वत्वम् आन्ध्यं च जातम् इत्य् आह---**अज-** इति । **हि** प्रसिद्धौ, त्वम् अपि जानासीति भावः । हे **अच्युत** ! इति त्वम् एवाच्युत-नामा । अतः सकृद् एव प्रपन्नो यः इत्य्-आदि---रूप-व्रताद् अपि तवाच्युतिर् योग्यैव अस्माकं च तन्-नामतानर्हत्वाद् एव तादृश-च्युतिर् अपि न सम्भवतीति भावः । **एषो**ऽहम् **अनुकम्प्यः** । कथं ? **नाथवान्** इति दास इत्य् एवम् । ननु, परमेष्ठिनस् तव दास्ये किम्-अर्थं ? तत्राह---**मयि** भगवति निमित्ते मद्-एक-प्राप्त्य्-अर्थम् इति ॥१०॥

**---------------------------------------------------------------------------------------------------------------------**

**जीव-गोस्वामी (लोचन-रोचनी** **२.४.२४) : \[****अपराधेन दैन्यम्\]** **अजो** जगत्-कर्ताहम् इति मदेन गाढ-**तमो**-रूपेण **अन्धीभूत-नेत्रस्य**, अतस् **तत् पृथग् ईश-मानिनः** । अन्यत्र प्रभुं-मन्यत्वेन वर्तमानोऽपि । त्रयोऽहम् **अनुकम्प्यः** । कथं ? **नाथवान्** दास इत्य् एवम् । ननु, परमेष्ठिनस् तव दास्यं किम्-अर्थं ? तत्राह---**मयि** भगवति निमित्तं मद्-एक-प्राप्त्य्-अर्थम् इत्य् अर्थः ॥१०॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) :** *पूर्व श्लोकस्य व्याख्या द्रष्टव्या।*

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** तस्माद् अयं मेऽपराधः क्षन्तव्य एवेत्य् आह---अतः क्षमस्वेत्य् आदि । अतः क्षुद्रत्वात् क्षुद्रयापराधो महद्भिः क्षम्यत एव । हे **अच्युत** ! **रजो-भुवो मे** मम **अजावलेपान्ध-तमः क्षमस्व** । अजा अविद्या तत्-कृतो योऽवलेपो गर्वः, स एवान्ध-तमो गाढं तमः, समासान्त-विधेर् अनित्यत्वाद् अज-भावः । अत एवान्ध-चक्षुषः । अत एव अज्ञानतस् त्वन्-महिमानम् इत्य् अर्थः । कुतः ? **त्वत्-पृथग्-ईश-मानित्वात्** । अजावलेपान्ध-**तमोऽन्ध-चक्षुष** इत्य् एकं वा पदम्, तदा क्षमस्वेत्य् अस्य कर्माध्याहार्यम् । क्षमायां युकितिं वक्ति---**मयि नाथवान्** इति । मदीय एवायम् इति कृत्वा स्वामिना **हि** *भृत्यापराधः क्षम्यते* ॥१०॥

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** दौर्जन्योचितस्य दण्डस्य मौढ्योचितायाः क्षमायाश् च सम्भवेऽपि महा-कृपालोस् तव क्षमैवोचितेत्य् आह---अत इति । हे **अच्युत** ! यतस् त्वं महा-कृपालुत्वादि-गुणेभ्यश् च्युति-रहितः । अहं च महा-नीचः । अतो ममापराधं **क्षमस्व** । नीचे दयाधिके स्पर्धेति नीतेर् इति भावः । महा-नीचत्वम् आह---**रजो-भुवः**, श्लेषेण रजसो धूलेः पुत्रस्य । अत एव अज्ञस्यात एव **त्वत्तः पृथग्** एव ईशोऽहम् इत्य् अभिमानवतः । **ईश-मानित्वं** विवृणोति---**अजावलेपः** अजन्यत्व-मद एव्**आन्ध-तमः** समात्सान्ताभाव आर्षः । तेनान्धानि चक्षूंषि यस्य तेन मयि त्वत्-कारुण्य-चन्द्रोदयेनैव मद्-गर्व-तमस्य् अपहृते सति त्वं दृश्यो भविष्यसि, नान्यथेति भावः । केन विचारेण क्षमे ? इति चेत् तत्राह---**एष** ब्रह्मा **अनुकम्प्यः** मद्-अनुकम्पार्हः, यतोऽन्यत्र नाथत्वाभिमानवान् अपि **मयि** तु **नाथवान्** दास एव । यद् वा, मौढ्यान् मय्य् अपि स्वातन्त्र्यं कुर्वन्न् अपि वस्तुतो मन्-मायाधीनत्वाद् अधीन एवेति मत्वा । पर-तन्त्रः पराधीनः परवान् नाथवान् इत्य् अमरः ॥१०॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** दण्डोऽपि मयि क्षमैव ते महा-कृपालुत्वाद् भविष्यतीत्य् आह---अत इति । हे कारुण्याद् **अच्युत** ! **रजो-भुवो** रजो-गुणाश्रयस्य अतो**ऽजानतो**ऽज्ञस्य अज-परेश-पुत्रो जगत्-कर्ताहम् इति **योऽवलेपो** गर्वस् तद्-रूपेणान्ध-तमसेन गाढ-तिमिरेण समासान्ताभाव आर्षः । **अन्धानि चक्षूंषि** यस्य अतस् **त्वत्-पृथग्-ईश-मानिनो मे** अपराधं **क्षमस्व** । केन विमर्शेन क्षमे ? तत्राह---**एष** विरिञ्चो ममानुकम्प्यः, यतोऽन्यत्र स्वतन्त्रत्वेन वर्तमानोऽपि **मयि** मद्-अन्तिके **नाथवान्** पर-तन्त्रो भृत्य एवेत्य् अर्थः । पर-तन्त्रः पराधीनः परवान् नाथवान् इत्य् अमरः ॥१०॥


______


**॥ १०.१४.११ ॥**

**क्वाहं तमो-महद्-अहं-ख-चराग्नि-वार्-भू-**

**संवेष्टिताण्ड-घट-सप्त-वितस्ति-कायः ।**

**क्वेदृग्-विधाविगणिताण्ड-पराणु-चर्या-**

**वाताध्व-रोम-विवरस्य च ते महित्वम् ॥**

**श्रीधर-स्वामी (भावार्थ-दीपिका) :** ननु, ब्रह्माण्ड-विग्रहस् त्वम् अपीश्वर एव ? इति चेत् तत्राह---क्वाहम् इति । **तमः** प्रकृतिः, **महान्** महत्-तत्त्वम्, **अहङ्कारः**, **खम्** आकाशः, **चरो** **वायुः**, **अग्निः**, **वार्** जलम्, **भूश्** च । प्रकृत्य्-आदि-पृथिव्य्-अन्तैर् एतैः संवेष्टितो यो**ऽण्ड-घटः** स एव तस्मिन् वा स्व-मानेन स्**अप्त-वितस्तिः कायो** यस्य सोऽहं **क्व** ? क्व **च ते महित्वं** ? कथम्-भूतस्य ? **ईदृग्-विधानि** यान्य् **अविगणितान्य् अण्डानि**, त एव परमाणवः, तेषां **चर्या** परिभ्रमणं तद्-अर्थं **वाताध्वानो** गवाक्षा इव **रोम-विवराणि** यत्र तस्य तव । अतोऽतितुच्छत्वात् त्वयानुकम्प्योऽहम् इति ॥११॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** *ब्रह्माण्डं विग्रहे* वपुषि यस्य स त्वं ब्रह्माण्डाविर्भावयितापीश्वर इ*ति चेद्* भवद्-उक्तिः स्यात्, तत्र तद्-उक्तौ ब्रह्माह । तद्-अन्तर्गत-प्रतीतेस् तस्मिन्न् अण्डे घटे वा । वितस्तिर् द्वादशाङ्गुलम् इत्य् अमरः । द्वौ क्व-शब्दौ महद्-अन्तरं सूचयतः । **ईदृग्-विधानि** मत्-स्वरूप-भूत-ब्रह्माण्ड-सदृशानि, मद्-अधिकरणी-भूताम्बु-सदृशानि वा । त एवेति विधेयापेक्षं पुंस्त्वम् । तद्-अर्थं भ्रमणार्थम् । वातायनं गवाक्षोऽथ इत्य् अमरः । यतस् त्वं महान्, **अहं** न अतो हेतोः । तेन ममैश्वर्यं पराक्रमो वा त्वां प्रति शलभस्य गरुडं प्रतीव न गणनार्हम् इति भावः ॥११॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** त्वं ब्रह्माण्डाधिकारी, अहं गोप-बालकः । कथं मयि नाथवान् ? इत्य् आह---क्वाहम् इत्य्-आदि । अत्यन्तासम्भावनायां **क्व**-द्वयम् । हे नाथ ! सम्यग् उक्तम्, किन्तु यद्य् अहम् अधुना कोटि-कोटि-ब्रह्माण्डाधिकारिणो मद्-अतिरिक्तान् प्रत्येक-बालक-पदोपसेविनो नालोकयिष्यम्, तदायं सन्देहोऽभविष्यद् इति मद्-वाक्यार्थः ॥११॥

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** अहो ममातितुच्छतमत्वाद् अहं परम-महत्तमे त्वय्य् अपराधं क्षमापयितुम् अपि नार्हामीत्य् आह---क्वाहम् इति । ब्रह्माण्डस्य घट-रूपकत्वं श्री-भगवन्-माहात्म्यापेक्षयातितुच्छत्वाभिप्रायेण । **महित्वं** माहात्म्यं, अतः स्वयम् एवानुकम्पां कर्तुम् अर्हसीति भावः ॥११॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** अहो अतितुच्छतमोऽहं परम-महत्तमं त्वां क्षमापयितुम् अर्हामि, यत आस्तां तावत् सर्व-प्रपञ्च-व्यापक-वासुदेवत्वं सर्व-प्रपञ्च-नाथत्वेऽपि त्वत्तो मम बह्व्-अन्तरम् इति वक्तुं सङ्कर्षण-विशेष-महत्-स्रष्टृ-प्रथम-पुरुषत्वेन स्तौति---क्वाहम् इति । ब्रह्माण्डस्य घट-रूपकत्वं स्वल्प-कालत एव नश्वरताभिप्रायेण कायस्य **सप्त-वितस्ति**त्वं निकृष्ट-पुरुषत्व-विवक्षया महा-पुरुषस्य तु नव-वितस्तित्वम् अवात मुहुः सृष्टि-प्रलययोर् निष्क्रम-प्रवेशाभ्याम् **ईदृग्-विधेत्य्**-आद्य्-उक्तं **रोम-विवरत्वम्** । तद् उक्तं श्री-विष्णु-पुराणे---यस्यायुतायुतांशांशे विष्णु-शक्तिर् इयं स्थिता \[वि।पु। १.९.५३\] इति **महित्वं** माहात्म्यम् । अतः स्वयम् एवानुकम्पां कर्तुम् अर्हसीति भावः ॥११॥

**---------------------------------------------------------------------------------------------------------------------**

**जीव-गोस्वामी (भगवत्-सन्दर्भ (३०\]** तद् एवं परिच्छिन्नस्यैव तद्-आकारस्य विभुत्वं पुनर्-विद्वद्-अनुभवेनोक्त-न्यायेन दर्शयितुं प्रकरणम् आरभ्यते । तत्रैकादश-पद्यान्य् आह---**क्वाहम्** इति स्पष्टम् ॥११॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) :** विष्णोस् तु त्रीणि रूपाणीत्य् आद्य् अनुसारेण प्रथम-पुरुषतया स्तौति---क्वाहम् इति ॥११॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** ननु, त्वं ब्रह्माण्डाधिकारी जगत्-स्रष्टा । अहं गोप-बालकः । कथं मयि नाथवान् असि ? मैवम् । कोऽहं क्षुत्रतमः ? तथा हि, यद् इदं ब्रह्माण्डं तत्र पेश्यां पक्षिपोत इवाहं **सप्त-वितस्ति**-मात्रम् । एवं-विधानन्त-कोटि-ब्रह्माण्डानि पराणु-रूपेण यद् रोम-कूपेषु तथा-भूतस् त्वम् असीत्य् आह---क्वाहं तमो-महद् इत्य्-आदि । **अहं क्व**, तव **महित्वं च क्व**, अहं कीदृशः ? **तमः**-शब्दो गुण-त्रय-परः । तेन प्रकृतिर् एवोच्यते । तम-आदिभिः खादिभिश् च संवेष्टितो योऽण्ड-घटो ब्रह्माण्ड-भाण्डं तत्र सप्त-वितस्ति-मात्रः **कायो** यस्य सः, तथा ते । कथम्-भूतस्य ? **ईदृग्-विधान्य्** उक्त-प्रकाराण्य् **अविगणितान्य्** असङ्ख्यानि यान्य् **अण्डानि** ब्रह्माण्डानि तान्य् एव पराणवः परमाणवस् तेषां **चर्या** सञ्चरणं तस्य **वाताध्व**वद् गवाक्षवद् **रोम-विवरा** यस्य । एतेन परिच्छिन्नवद् दृश्यमाणोऽपि परिमाण-त्रय-विलक्षणः परिच्छिन्नोऽपि व्यापकश् चेति तव महित्वं क्व ? अहं वा क्वेत्य् असम्भावनाधिक्ये क्व-द्वयम् । तस्मान् ममायम् अपराधः क्षम्यताम् ॥११॥

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** ननु, विश्व-स्रष्टातिप्रसिद्ध एव न त्वम् ईश-मानी मम तु किम् ऐश्वर्यं तद् ब्रूहीत्य् अत आह---क्वेति । **तमः** प्रकृतिश् च महांश् च **अहम्** अहङ्कारश् च **खम्** आकाशं **चरो** वायुश् च **अग्निश्** च **वार्** जलं च **भूश् चे**त्य् एभिस् तत्त्वैः संवेष्टितो योऽण्ड-घटस् तस्मिन् पातालादि सत्य-लोकास् तैः स्व-मानेन **सप्त-वितस्तिर्** निकृष्ट-लक्षणः **कायो** यस्य सो**ऽहं क्व**, **ईदृग्-विधान्य्** यान्य् **अविगणितान्य् अण्डानि** तान्य् एव परमाणवस् तेषां **चर्या** निष्क्रम-प्रवेश-रूपं परिभ्रमणं तद्-अर्थं **वाताध्वा**नो गवाक्षा **इव रोम-विवराणि** यस्य तस्य तव **महित्वम्** ऐश्वर्यं क्वेति ? महत्-स्रष्ट्रा प्रथम-पुरुषेण कृष्णस्यैक्य-विवक्षयोक्तम् । तेन ममैश्वर्यं विक्रमो वा त्वां प्रति शलभस्य गरुडं प्रतीव न गणनार्हम् इति भावः ॥११॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** ननु, जगद्-अण्ड-विग्रहः सर्व-कर्ता त्वम् अपीश्वरोऽसीति चेत्, तत्राह---क्वाहम् इति । **तमः** प्रकृतिर् महान् **अहम्** अहङ्कारः, **खं** नभः, **चरो** वायुः, **अग्निस्** तेजः, **वार्** जलम्, **भूश् चे**त्य् एतैस् तत्त्वैः संवेष्टितो यो**ऽण्ड**---घटः, तस्मिन् पातालादि-सत्यान्ते स्व-मानेन **सप्त-वितस्तिर्** निकृष्टः **कायो** यस्य सो**ऽहं क्व**, **क्व च ते महित्वं**, कीदृशस्येत्य् आह---**ईदृग्-विधानि** यान्य् **अविगणितान्य् अण्डानि** ते एव पराणवस् तेषां चर्या प्रवेश-निर्गम-रूपः परिभ्रमस् तद्-अर्था **वाताध्वा**नो गवाक्षा **रोम्णां विवराणि** यस्येति कारणोदयशयेनैक्य-विवक्षयैतत् । तथा च गरुडे शलभस्य् एव त्वयि मे वैभवम् इति ॥११॥


______


**॥ १०.१४.१२ ॥**

**उत्क्षेपणं गर्भ-गतस्य पादयोः**

**किं कल्पते मातुर् अधोक्षजागमे ।**

**किम्-अस्ति-नास्ति-व्यपदेश-भूषितं**

**तवास्ति कुक्षेः कियद् अप्य् अनन्तः ॥**

**श्रीधर-स्वामी (भावार्थ-दीपिका) :** अपि च **गर्भ-गतस्य** शिशोः **पादयोर्** **उत्क्षेपणं** **मातुः किम्** अपराधाय भवति लोके ? **अस्ति-नास्ति-व्यपदेशा**भ्यां भावाभाव-शब्दाभ्यां स्थूल-सूक्ष्म-कार्य-कारण-शब्दैर् वा **भूषितम्** अभिहितम्, एतेषां शब्दानां भुवि विषय उषितं स्थितम् इति वा । सर्वं वस्त्व् इत्य् अर्थः । हे **अधोक्षज** ! **तव कुक्षेर् अनन्तर्** बहिः **कियद्** अपि किञ्चिन्-मात्रम् अपि किम् अस्ति ? न किञ्चिद् अस्तीत्य् अर्थः । अतः सर्वस्य तव कुक्षि-गतत्वेन ममापि तथात्वान् मातृ-वद् अपराधः सोढव्य इति भावः ॥१२॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** अनुकम्प्यत्वे कारणान्तरम् आह---*अपि चे*ति । इन्द्रिय-गोचरी-भूत-पदार्थानाम् अस्तित्वे व्यपदेशेऽपि तद्-अगोचराणां परमाण्व्-आदीनां नास्तित्व-**व्यपदेशो** मा भूद् इत्य् एतद् अर्थम् आह---*स्थूलेत्*य्-आदि । **भूषित**-शब्दस्य कथने वृत्तेर् अनुपलब्धेः प्रकारान्तरेण व्याचष्टे---*एतेषां* किम् **अस्ति नास्ती**त्य् एतेषाम् । *भुवि* *लोके*, एकत्वं सामान्याभिप्रायं, भूः स्थान-मात्रे कथितो धरण्याम् अपि योषितीति मेदिनी ।

इत्य् अर्थ इति---वस्तु-मात्रस्य लोकान्तर्-गतत्वाद् इति तात्पर्यम् । अक्षेभ्योऽधोऽधोक्षजम् इन्द्रिय-विषयं ब्रह्माण्डं तज् जनयति जानाति वेत्य् **अधोक्षजस्** तत्-सम्बुद्धौ, तथा हे सर्व-जनक सर्वज्ञ वेति । एतेन सर्वज्ञस्य तव ज्ञापनम् अपि पुनर् उक्तिर् एवेति सूचितम् । यद् वा, अन्तर् मध्ये न विद्यते यत् तद् **अनन्तः**, सह सुपा इति शास्त्रात् समासः । अन्तर्-मध्येऽर्थेऽव्ययम् ।

इत्य् अर्थ इति---सर्व-जनकत्वात् तवेति भावः । अतः सर्व-जनकत्वात् । तथात्वात् तव **कुक्षि-गतत्वात्** । इति भावः इति---*मातृवद्* आनन्द एव विधेयो, न तु कोप इति तात्पर्यम् । अत्र विश्वनाथः---ममापराराधोऽवश्यं *सोढव्यो* यतस् त्वं माता सर्वस्य त्वत्-कुक्षि-गतत्वात् पिताहम् अस्य जगतो माता धाता पितामहः \[गीता ९.१७\] इति त्वद्-उक्तेः ॥१२॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** तर्ह्य् अयम् अपराधः क्षमापयितुम् अशक्य एव ? नैवम् इत्य् आह---उत्क्षेपणम् इत्य्-आदि । **उत्क्षेपणं कुक्षि-गतत्वात्** सर्वस्य त्वं माता, तर्हि कथम् अयम् अपराधो न क्षन्तव्यः ? ॥१२॥

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** किं च, मादृशैः क्रियमाणोऽप्य् अपराधस् त्वयि न घटेतैवेत्य् आह---उत्क्षेपणम् इति । **अधोक्षज** ! हे शकटस्याधस् तदीयेऽक्षे पुनर् जातोपम ! तथा च श्री-हरि-वंशे---

> अधोऽनेन शयानेन शकटान्तर-चारिणा । >
> राक्षसी निहता रौद्रा शकुनी-वेश-धारिणी ॥३०॥ >
> पूतना नाम घोरा सा महा-काया महा-बला । >
> विष-दिग्ध-स्तनं क्षुद्रा प्रयच्छन्ती जनार्दने ॥३१॥ >
> ददृशुर् निहतां तत्र राक्षसीं वन-गोचराः । >
> पुनर् जातोऽयम् इत्य् आहुर् उक्तस् तस्माद् अधोक्षजः ॥\[ह।वं। > २.१०१.३०-३२\] इति ।

व्याख्यातं च तदीय-टीका-कारैः---अधः शकटस्याक्षे पुनर् जात इवेत्य् अधोक्षजः, इत्य् अनेन व्रज-राज-कुमारता-प्रतिपादनेन महा-लीलत्व-सूचनात् । आगसोऽकल्पने हेत्व्-अन्तर-गर्भं सम्बोधनम् । लोके हि लीलावन्तः कृत-महापराधस्यापि चौरादेर् अपराधं क्षान्त्वा प्रत्युत प्रसादं कुर्वाणा दृश्यन्ते भवता इति तात्पर्यम् ॥१२॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** किं च, मादृशैः क्रियमाणोऽप्य् अपराधस् त्वयि न घटेतैव, यतस् तादृशानन्त-कोटि-ब्रह्माण्ड-नाथोऽपि त्वम् अस्मत्-कृपयैतद् एक-ब्रह्माण्डम् अपि मातेवोदरे विधाय विराजस इति द्वितीय-पुरुष-भेद-हिरण्य-गर्भान्तर्यामि-प्रद्युम्न-विशेष-पुरुषत्वेन स्तौति---उत्क्षेपणम् इति । **अधोक्षजे**ति, स्व-नियम्यत्वेन अधः कृतम् अक्षजम् इन्द्रियं सामर्थ्यं येन हे तादृशेति, ममेन्द्रियस्यापि त्वद्-वशत्वान् न मयि मूढे दीनेऽपराधो गृहीतव्य इति भावः । **कुक्षि**-शब्देनात्र समष्टि-जीवस्य सूक्ष्म-देह-रूप-हिरण्य-गर्भ-स्थूल-देह-रूप-विराजोर् व्यापकोऽचिन्त्य-शक्ति-मयस् तद्-देह एवोच्यते ।

यद् वा, **गर्भ-गतस्य** गर्भ-प्रविष्टस्येति अतिगूढता द्योतिता यथा तस्य, तथैव ममेत्य् अर्थः । तस्य **पादयोर् उत्क्षेपणं**, ताभ्यां ताडनं यथा **मातुर्** जठरे मातुर् आगसेऽपराधायेति **किं कल्पते** ? किं तु न कल्पते, न मन्यते, अपि तु हर्षाय भवति, मम गर्भोऽस्तीति जीवन्त्य् एवेत्य् अर्थः, तथा त्वयापि माननीयं नापराधायेति भावः ।

ननु, स तद्-उदर-स्थो वर्तते त्वं किं ममोदरे तिष्ठसि ? इति चेत्, तत्राह---किम् अस्तीति । अस्तीदम् इति मीमांसकाः वदन्ति । नास्तीति साङ्ख्या वदन्ति । विशेषेण **अपदेश**-मात्र-**भूषितं** वन्ध्या-पुत्रवत् इत्य् अनीश्वर-साङ्ख्या वदन्ति । एतैः शास्त्र-वादैः प्रत्यक्षतश् च यद् भूषितं प्रकाशितं तत् **कियद्** **अपि** **तव** हिरण्य-गर्भान्तर्यामिणः पुरुषस्य **कुक्षेर्** उदरस्य **अनन्तर्** बहिर् एव्**आस्ति** किं वद, **नास्त्य्** एव बहिः सर्वाधिष्ठानत्वात् अहम् अपि तर्ह्य् एवास्मीति अपराधः क्षन्तव्यः इति भावः ।

यद् वा, अस्ति नास्ति व्यपदेशेन कथनेन भूषितं स्व-स्व-मत्या शोभितं, तद् अन्यद् अपि कियत् अस्मद्-आदिकं सर्वम् अपि तव कुक्षेर् बहिर् नास्त्य् एवेत्य् अर्थः । अस्ति जन्म नास्ति नाशो व्ययो नास्त्य् एवेत्य् अर्थः । भूषितम् इति ॥१२॥

**---------------------------------------------------------------------------------------------------------------------**

**जीव-गोस्वामी (भगवत्-सन्दर्भ (३१) :** अतः सर्वस्य **तव कुक्षि-गतत्वेन** ममापि तथात्वान् मातृवद् अपराधः *सोढव्य* इति भावः॥१२॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) :** द्वितीय-पुरुषतया स्तौति---उत्क्षेपणम् इति ॥१२॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** ननु, कथम् एतावान् अपराधः क्षन्तव्यः ? सत्यं यद्यपि महान् एवायम् अपराधस् तथापि त्वयि करुणामये नापराधाय कल्पत इति सदृष्टान्तम् आह---उत्क्षेपणम् इत्य्-आदि । त्वद्-उदर-वर्तित्वात् त्वं सर्वस्यैव मातेत्य् आह---किम् अस्तीत्य् आदि । **अस्ति नास्ति व्यपदेश-भूषितम्** अस्ति नास्तीति यो व्यपदेशस् तस्य भूर् भूमिस् तत्त्र उषितं स्थितं यत् **कियत्** यत् किञ्चित् तत् तव **कुक्षेर् अनन्तर्**-बहिर् इति यावत्, तत्र किम् अस्ति नैवेत्य् अर्थः । भावाभाव-रूपं यत् किञ्चित् तत् सर्वं त्वत्-कुक्षाव् एवेति यावत् । अतो **मातृ-गर्भ**-स्थ-शिशोः **पादो**त्क्षेपो मातरि, यथा **आगसे** न **कल्पते**, तथा ममापीति क्षन्तुम् उचित एवायम् अपराधः ॥१२॥

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** किं च, ममापराराधोऽवश्यं *सोढव्यो* यतस् त्वं मातेति द्वितीय-पुरुषेण पद्मनाभेन सहैक्यं भावयन्न् आह---उत्क्षेपणम् इति । **गर्भ-गतस्य** शिशोः **पादयोर् उत्क्षेपणं मातुः किम्** अपराधाय भवति, नैव **अस्तीति नास्ती**ति वा **व्यपदेशेन भूषितं** परमतं विखण्ड्य स्व-मत-स्थापनं समुचितोपपत्तिभिः सत्यत्वेन मिथ्यात्वेन वा सु-स्थिरी-कृतं वस्तु जगद्-रूपं **कियद् अपि** एकत्व-भुवनात्मकम् अपि, किं तव **कुक्षेर् अनन्तर्**-बहिर् अस्ति, अपि त्व् अन्तर् एव अतो ममापि त्वत्-**कुक्षि**-गतत्वात् पुत्रस्य **मात्रा** त्वया अपराधः सोढव्य एव । पिताहम् अस्य जगतो माता धाता पितामहः \[गीता ९.१७\] इति त्वद्-उक्तेर् इत्य् अर्थः ॥१२॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** किं चावश्यं *सोढव्यस्* त्वया ममापराध इत्य् आह---उद् इति । **गर्भ-गतस्य** बालस्य **पादयोर् उत्क्षेपणं किं मातुर् आगसे**ऽपराधाय **कल्पते** ? नैव । कथं मे गर्भगः ? तत्राह---अस्तीति **व्यपदेशश्** चेतन-वाचि-शब्दः, नास्तीति व्यपदेशस् तु जड-वाची, तयोर् भुवि विषये उषितं स्थितं चिज्-जडात्मकं जगत् तव **कुक्षेर्** **अनन्तर्**-बहिः **कियद् अपि** किञ्चिद् अपि **किम् अस्ति नास्त्य्** एवेत्य् अर्थः । अस्ति-नास्ति-शब्दयोर् एवम् अर्थता ज्योतींषि विष्णुर् इत्य् आदौ श्री-वैष्णवे प्रसिद्धा । अतो जगद्-अन्तः-पातिनो ममापि त्वत्-कुक्षि-गतत्वान् मात्रा त्वया अपराधः सोढव्य एव । पिताहम् अस्य जगतो माता धाता पितामहः \[गीता ९.१७\] इति त्वद्-उक्तेर् एव । एतच् च गर्भोदशयेनैक्य-विवक्षया ॥१२॥


______


**॥ १०.१४.१३ ॥**

**जगत्-त्रयान्तोदधि-सम्प्लवोदे**

**नारायणस्योदर-नाभि-नालात् ।**

**विनिर्गतोऽजस् त्व् इति वाङ् न वै मृषा**

**किन्त्व् ईश्वर त्वन् न विनिर्गतोऽस्मि ॥**

**श्रीधर-स्वामी (भावार्थ-दीपिका) :** किं च, विशेषतोऽपि त्वत्तो मम जन्म प्रसिद्धम् इत्य् आह---जगत्-त्रयेत्य्-आदि । **जगत्-त्रयस्यान्ते** प्रलये य **उदधी**नां **संप्लवः** संश्लेषः, तस्मिन्न् उदे उदके नारायणस्योदरे **नभिः**, तस्य **नालाद् अजो** **विनिर्गत इति** या **वाक्** सा तावन् **मृषा** न भवति । **वै** निश्चितम् । तथापि **तु**, हे **ईश्वर** ! त्वत्तोऽहं **किं** न **विनिर्गतो** नोत्पन्नोऽस्मि ? अपि तु त्वत्त एवोत्पन्न इत्य् अर्थः ॥१३॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** सर्व-जन-प्रख्यात-प्रवृत्तम् आह---किं चेति । *विशेषतः* सर्वापेक्षया । *त्वत्तो* भवतः । **नालात्** पद्म-दण्डात्, नालं नाली-पद्मदण्डे इति सात्वतः । तावद् इदानीम् । *इत्य् अर्थ* इति---तव नाभ्युद्भूत-कज्जाज् जातोऽपि त्वत्त एव जात इति भावः ॥१३॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** ननु, सर्वस्य कुक्षि-गतत्वेनैव यथाहं सर्वस्य माता, तथा तवापि, ततो यदा सर्वस्यापराधः क्षम्यते, तदा तवापि क्षन्तव्य इत्य् आह---जगत्-त्रयेत्य् आदि। अहं त्वत्त एव जातः, सर्वेषाम् इव नान्यः पिता मेऽस्ति । अतः सर्व-जीव-साम्यं कुतो ममेति । अन्यच् च---काचिन् माता कश्चित् पिता, त्वं तु मे पिता च माता च, अतः क्षन्तव्य एवायम् अपराधः ॥१३॥

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** विशेषतश् च साक्षात् पित्रा त्वया पुत्रस्य ममापराधः क्षन्तव्य एवेत्य् आह---जगद् इति । **नालं** कमल-दण्डः, तेन कमलं लक्ष्यते । यद् वा, नलिने तु नलं मतम् इति विश्वोक्तेर् नलं कमलं स्वार्थे तद्धितः, तस्मात् । यद् वा, तदीय-मध्य-भागाद् इत्य् अर्थः। **तु**-शब्देनान्यतो विशेषं बोधयति । साक्षात् तस्माद् एवोत्पन्नत्वात् । अत एव **वि**-शब्दश् च, तत्रापि **निर्गत** इति चिरम् उदरान्तः-स्थितिः सूचिता । हे **ईश्वर्**एति पुनर् भगवति पितृ-दृष्टिम् अयोग्यां मन्वानो भक्त्या प्रभुत्वेन सम्बोधयति । यद् वा, हे ईश्वर ! नारायणाद् विनिर्गमेऽपि त्वत्त एव **विनिर्गतो**ऽहम् ईश्वरत्वान् नारायणेन महा-भेदाद् इत्य् अर्थः ॥१३॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** विशेषतश् च कृपया पितॄणाम् अपि प्राप्तेन त्वया क्षन्तव्यम् एवेति द्वितीय-पुरुष-भेदान्तराऽनिरुद्ध-विशेष-विराड्-अन्तर्यामि-पुरुषत्वापि स्तौति---जगद् इति । **जगत्-त्रयस्य** सावरण-ब्रह्माण्डस्यान्ते प्राकृत-प्रलये तद्-अवसान इत्य् अर्थः । तत्र ब्राह्म-कल्पादौ यद्-उदधि-सम्प्लवस्योदम् अवशिष्टम् उदकं तत्रेत्य् अर्थः । इति तेषाम् अभिप्रायः । यद् वा, जगत्-त्रयस्य योऽन्तः सर्वाधो-भागः, तत्र तद्-**उदधि**-**सम्प्लवोद**कं गर्भोदकाख्य एकार्णवस् तत्रेत्य् एवार्थः । व्याख्यान्तरं ब्रह्मणो जन्म-कालं ब्राह्म-कल्पादिकं न बोधयतीति उदर-शब्दस् तदानीं तद्-गतं सर्वं सूचयति । नालं कमल-दण्डः, तेन कमलं लक्ष्यते । यद् वा, नलिने तु नलं मतम् इति विश्व-कोषान् **नलं** कमलं स्वार्थे तद्धितः, तस्मात् । **तु**-शब्देनान्यतो विशेषं बोधयति । विनापि मातृ-व्यवधानम् उत्पन्नत्वात् । अत एव **वि**-शब्दश् च, अत एव **निर्गत** इति चिरम् उदरान्तः-स्थितिः सूचिता । हे **ईश्वरे**ति पुनर् भगवति पितृ-मातृ-दृष्टिम् अयोग्यां मत्वा ॥१३॥

**---------------------------------------------------------------------------------------------------------------------**

**जीव-गोस्वामी (भगवत्-सन्दर्भ (३२) :** किं च, विशेषतस् तु त्वत्तो यज् जन्म प्रसिद्धम् इत्य् आह---जगद् इति । तथापि त्वत् त्वत्तः किं तु नोत्पन्नोऽस्मि ह अपि तु त्वत्त एवोत्पन्नोऽस्मीत्य् अर्थः ॥१३॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) :** तत्र स्वस्य विशेषतः पुत्रत्वम् एव स्थापयति---जगत्-त्रयेति ॥१३॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** ननु, सर्वस्य कुक्षिगतत्वेन यथाहं माता, तथा तवापि, ततो यदा सर्वस्यैवापराधः क्षम्यते, तदा तवापि क्षन्तव्य इति चेत् सर्वेषां तव कुक्षिगतत्वं परम्परया, मम तु साक्षाद् एवेति विशेषं दर्शयन्न् आह---जगत्-त्रयान्त इत्य्-आदि । **जगत्-त्रया**स्ते महा-प्रलये य **उदधि-संप्लवस् तस्योदके** नारायणस्योदर-**नाभि**-**नालाद् विनिर्गतो**ऽस्मि, जातओऽस्मि।

ननु, त्वम् **अज** एव, कथं जातोऽस्मीत्य् उच्यते ? नैवम् इत्य् आह---अजस्त्विति **वाक्**, **वै** प्रसिद्धम्, **न न मृषा** ? अपि तु मृषैव । अजस्त्वम् एव नाहम्, नु भो **ईश्वर** ! त्वद्-विनिर्गतोऽस्मि, त्वत्त एव जातोऽस्मि, नाजः, अतः सर्व-जीव-साम्यं ममेति वाक्यार्थः ॥१३॥

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** ननु, पुत्रो हि मातुः कुक्षेर् उद्गच्छति, न तु सदा कुक्षाव् एव तिष्ठतीति चेद्, अत आह---**जगत्-त्रय**स्यान्ते प्रलये य **उदधीनां सम्प्लवः** एकी-भावस् तद्-उदके **अजस् त्व्** इत्य् अन्यो **निर्गतो**ऽस्तु **न वास्त्व्** इत्य् अर्थः । नु भोस् तद् अपि त्वत्तोऽहं न विनिर्गतः? अपि तु निर्गत एवेत्य् अर्थः ॥१३॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** ननु, मातुः कुक्षेर् निर्गतः पुत्रो भवति त्वं, कदा मत्-कुक्षेः निर्गतः ? तत्राह---**जगत्-त्रयस्या**न्ते प्रलये य **उदधीनां सम्प्लवः** एकी-भावस् तद्-उदके नारायणस्योदरे **नाभिस्** तस्य **नालाद् अजो** ब्रह्मा **विनिर्गत** इति **वाक्** । **वै** निश्चये । **मृषा न** भवति । तथा सति हे **ईश्वर** त्वत्तः किम् अहं न विनिर्गतः ? अपि तु निर्गत एवेत्य् अर्थः ॥१३॥


______


**॥ १०.१४.१४ ॥**

**नारायणस् त्वं न हि सर्व-देहिनाम्**

**आत्मास्य् अधीशाखिल-लोक-साक्षी ।**

**नारायणोऽङ्गं नर-भू-जलायनात्**

**तच् चापि सत्यं न तवैव माया ॥**

**श्रीधर-स्वामी (भावार्थ-दीपिका) :** तर्हि नारायणस्य पुत्रः स्यास् त्वं, मम किम् आयातं तत्राह---नारायणस् त्वम् इति । न हीति । काक्वा त्वम् एव **नारायण** इत्य् आपादयति । कुतोऽहं नारायणः ? इति चेत्, अत आह---सर्व-देहिनाम् आत्मासीति । एवम् अपि किं नारायणो न भवसि ? नारं जीव-समूहोऽयनम् आश्रयो यस्य, स तथेति । त्वम् एव **सर्व-देहिनाम् आत्मत्**वान् नारायण इति भावः । हे **अधीश**, त्वं नारायणो न हि ? इति पुनः काकुः । अधीशः प्रवर्तकः । ततश् च नारस्यायनं प्रवृत्तिर् यस्मात्, स तथेति पुनस् त्वम् एवासाव् इति । किं च, त्वम् **अखिल-लोक-साक्षी** अखिलं लोकं साक्षात् पश्यसि । अतो नारम् अयसे जानासीति त्वम् एव नारायण इत्य् अर्थः ॥१४॥

नन्व् एवं नारायण-पद-व्युत्पत्तौ भवेद् एवं तत् त्व् अन्यथा-प्रसिद्धम् इत्य् आशङ्क्याह---**नारायणोऽङ्गम्** इति । नराद् उद्भूता येऽर्थास् तथा नराज् जातं यज् जलं, तद् अयनाद्यो नारायणः प्रसिद्धः, सोऽपि **तवैवा**ङ्गं मूर्तिः । तथा च स्मर्यते,

> नराज् जातानि तत्त्वानि नाराणीति विदुर् बुधाः । >
> तस्य तान्य् अयनं पूर्वं तेन नारायणः स्मृतः ॥ इति ।

तथा,

> आपो नारा इति प्रेक्ता आपो वै नर-सूनवः । >
> अयनं तस्य ताः पूर्वं तेन नारायणः स्मृतः ॥ इति च ।

ननु, मन्-मूर्तेर् अपरिच्छिन्नायाः कथं जलाश्रयत्वं ? अत आह---**तच् चापि** **सत्यं** नेति ॥१४॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** *तर्हि* भगवन्-नाभि-कमलोद्भूतत्वे, स्याः *त्वं* भवेः । *मम* नन्दनन्दनस्य किम् आगतं ? तत्र तदा । इति भाव इति । सर्वात्मन *एव* मात्रात्म-पदार्थत्वम् इति तात्पर्यम् । पुनर् अर्थान्तरेणापि तत् समर्थयति---अधीश इति । त्वम् एव नन्दात्मज-रूप एवासौ **नारायण** इति । *पुनस्* तथैवाह---किं चेति । इत्य् अर्थ इति---सर्वज्ञत्वात् त्वम् एव स इति *भावः* । यशोदा-सूनुर् आशङ्कते---*नन्व्* इति । *व्युत्पत्तौ* व्युत्पादने । एवम् उक्त-प्रकारेणाप्य् अर्थो भवेद् एव । तत् नारायणत्वं भगवतः । *अन्यथा* उक्तार्थ-व्यतिरेकेण *प्रसिद्धं* न त्व् अनेन पूर्वोक्त-व्युत्पादनेन । आशङ्क्य स्वयम् एव शङ्कित्वा पुनर् आह---एतद् अर्थ-स्वीकारे भगवान् आशङ्कते---नन्व् इति । *अपरिच्छिनाया* देश-काल-वस्तु-*परिच्छेद*-त्रय-शून्यायाः, **तच् चापि जलाश्रयं** वपुर् अपि ॥१४॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** ननु, ब्रह्मन् ! यस्य नाभेर् उद्भूतोऽसि, स तु नारायण एव । नाहं ते पितेत्य् आह---नारायणस् त्वम् इत्य्-आदि । ननु, भो ब्रह्मन् ! **नारायणो**ऽपि नाहं, त्वम् अपि तस्य नाभि-नाले नाभूः, सर्वं तन्-मायिकम्, अतो मत्-पुत्रतापि ते मृषा इत्य् आशङ्क्याह---**तच् चापि सत्यं**, तत् सकलं सत्यम् एव, नैव **माय**या कृतम्, भवल्-लीलाया मायिकत्वाभावात् । अतस् त्वद्-**अङ्गम्** **एव नारायणः**, तद्-उद्भवत्वाद् अहम् अपि ते पुत्रः । अतः पुत्रस्य ममापराधः क्षन्तव्य एवेति निर्गलितोऽर्थः ॥१४॥

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) : अङ्गं** तवैव रूपम् एकम् । ननु, नर-भू-जलायनाद् उपाधेर् नारायण इति चेत्, तर्ह्य् उपाधेर् असत्यतया नारायणत्वस्याप्य् असत्यता प्रसज्येत ? तत्राह---तद् अपि जलं सत्यम् एव, न च तव मायया । यथ्**आङ्गं** **सत्यं**, तथा तद् अपीति **अपि**-शब्दार्थः । त्वल्-लीलायाः सत्यतयायतस्य तथा तद्-उपकरणत्वेन, अत एव श्री-भगवद्-अवतारान् नराज् जातत्वेन च जलस्यापि सत्यता सिद्धेः, अतो मायिकत्वाभावेन तस्यापरिच्छिन्नत्वान् नारायण्स्याप्य् अपरिच्छिन्नत्वं स्वत एवाव्याहतम् । अथवा, नारायणाद् अप्य् अधिकतमं श्री-कृष्णस्य महिमानम् अनुभूय तस्य नारायणत्वोक्त्या भीतः स-सम्भ्रमम् आह---**नारायणस् त्वं** नेति । हे **अधीश** ! ब्रह्माण्ड-मण्डलाधीश्वर ! त्वं नारायणो न भवसि । **हि** यतो **नर-भू-जलायनाद्** यो नारायणः, स च तवाङ्गम् अंशः ।

> भूतैर् यदा पञ्चभिर् आत्म-सृष्टैः >
> पुरं विराजं विरचय्य तस्मिन् । >
> स्वांशेन विष्टः पुरुषाभिधानम् >
> अवाप नारायण आदि-देवः ॥ \[भा।पु। ११.४.३\]

इत्य् उक्तत्वात् नारायणोऽत्रावतारी श्री-पुरुषोत्तमः पुरुषाभिधानम् अवाप । जल-शायी नारायणो बभूवेत्य् अस्यार्थः । यन्-मित्रं परमानन्दं पूर्णं ब्रह्म सनातनं \[भा।पु। १०.१४.३२\] इति वक्ष्यमाणत्वात् कृष्णस् तु पूर्णः पुरुषोत्तम एव । अत एव त्वम् **अखिल-लोक-साक्षी**, अखिला लोका भुवनानि, येषु तान्य् अखिल-लोकानि ब्रह्माण्डानि तेषां साक्षी, क्वेदृग्-विधाविगणिताण्ड-पराणु-चर्या \[भा।पु। १०.१४.११\] इत्य्-आद्य्-उक्तत्वात् । तदैव वृन्दावनान्तर् ब्रह्माण्ड-कोटीनां स्वयम् एव दृष्टत्वाच् च । नारायणस् त्व् एकस्यैवास्य ब्रह्माण्डस्य इत्य् अतः सर्व-देहिनां सर्वे देहिनो व्यष्टि-जीवो येषु ते सर्व-देहिनो वैराजास् तेषाम् अनन्त-कोटि-ब्रह्माण्ड-वर्ति-समष्टीनाम् **आत्मासि** । शेषं पूर्ववत् ।

ननु, ---

> ब्रह्मा तद्-उपधार्याथ सह देवैस् तया सह । >
> जगाम स-त्रि-नयनस् तीरं क्षीर-पयो-निधेः ॥ >
> तत्र गत्वा जगन्नाथं देव-देवं वृषाकपिम् । >
> पुरुषं पुरुष-सूक्तेन उपतस्थे समाहितः ॥ \[भा।पु। १०.१.१९-२०\]

इति विराद्-अन्तर्यामिनः क्षीराब्धि-शायिनो नारायणाख्यस्य पुरुषस्यैवोपस्थानात् तस्यैव कृष्ण-रूपेणावतरणात् कृष्ण एव नारायणाख्यः पुरुष इत्य् अवसीयते । तत् कथं त्वं नारायणो नेत्य् उच्यते ? सत्यम् । बाढम् अत्रावधीयताम् ।

> जगृहे पौरुषं रूपं भगवान् महद्-आदिभिः । >
> सम्भूतं षोडश-कलम् आदौ लोक-सिसृक्षया ॥ >
> यस्याम्भसि शयानस्य योग-निद्रां वितन्वतः । >
> नाभि-ह्रदाम्बुजाद् आसीद् ब्रह्मा विश्व-सृजां पतिः ॥ >
> यस्यावयव-संस्थानैः कल्पितो लोक-विस्तरः । >
> तद् वै भगवतो रूपं विशुद्धं सत्त्वं ऊर्जितम् ॥ \[भा।पु। > १.३.१-३\] >
> पश्यन्त्य् अदो रूपम् अदभ्र-चक्षुषा >
> सहस्र-पादोरु-भुजाननाद्भुतं \[भा।पु। १.३.४\]

एषाम् अर्थः---भगवान् श्री-पुरुषोत्तम आदौ सर्गादौ स्व-वीक्षया सृष्टैर् महद्-आदिभिर् लोक-सिसृक्षया पौरुषं रूपं जगृहे प्रादुश्चकार । कृत्भावं ? सम्भूतं षोडश-कलं,

> अणिमा महिमा प्राप्तिः प्राकाम्यं लघिमेशिता । >
> तथा कामावशायित्वं वशितेत्य् अष्ट-सिद्धयः ॥\[वि।पु। ६.५.७४\] इत्य् > अष्ट । >
> ऐश्वर्यस्य समग्रस्य वीर्यस्य यशसः श्रियः । >
> ज्ञान-वैराग्ययोश् चैव षण्णां भग इतीङ्गना ॥\[वि।पु। ६.५.७४\] > इति षट् । >
> लीला-कृपाभिधौ विष्णोः स्व-परार्थौ गुणाव् उभौ । >
> लीला स्वस्यैव सौख्याय परेषां तु कृपा स्मृता ॥ इति द्वौ ।

एताः षोडश-कला गुणा यत्र, तत् इदम् आद्यं तु महतः पुरुष-रूपम् उक्तम् । द्वितीयं त्व् अण्ड-संस्थितं पुरुष-रूपम् आह---यस्येति । ब्रह्माण्ड-सृष्ट्या तद्-अनुप्रवेशेनाम्भसि शयानस्य यस्य नाभि-ह्रदाम्बुजाद् ब्रह्मासीत् । कीदृशात् ? नाभि-ह्रदाम्बुजस्यावयववैः कर्णिका-पत्रादिभिर् लोक-विस्तरः कल्पितस् तस्मात् । कथम्-भूतं नारायण-रूपं ? तद् आह---तद् वा इति । न ह्य् अम्भः-शायिनः सकाशात् क्षीराब्धि-शायी सोऽन्योऽवतारो मन्तव्यः । यत् तस्यैव लोक-पद्म-प्रविष्टत्वात् । तल् लोक-पद्मं स उ एव विष्णुः प्रावीविशत् सर्व-गुणावभासं \[भा।पु। ३.८.१५\] इति तृतीय-स्कन्धे **हि** कथितं पुरुषस्यास्यस, एव प्रथमं देवः कौमारं सर्गम् आस्थितः \[भा।पु। १.३.६\] इत्य्-आद्या कल्क्य्-अन्ता द्वाविंशत्य्-अवताराः प्रोक्ताः । ततः कृष्णस्यापि तद्-अन्तः-पातित्वेन पुरुषावतारत्वे प्राप्ते विशेषम् आह---एते चांश-कलाः पुंसः कृष्णस् तु भगवान् स्वयं \[भा।पु। १.३.२८\] इति पुंसः पुरुषस्यैते कुमाराद्या अंश-कलास् तद्-विवेकस् तैर् एव कृतः ।

कृष्णस् तु भगवान् इति । तु-शब्दो भिन्नोपक्रमे । यो भगवान् पौरुषं रूपं जगृहे, स एव कृष्णः । तत्रापि स्वयं स्वातन्त्र्येण, न तु दीपाद् उत्पन्न-दीपवत् इति न्यायेन । न तस्यान्यतः प्रादुर्भूतत्वम् । किन्तु मुख्य-दीप-स्थानीयत्वम् एव कृष्णस्य । तथा च ब्रह्म-संहितायां---

> यस्यैक-निश्वसित-कालम् अथावलम्ब्य >
> जीवन्ति लोम-विलजा जगद्-अण्ड-नाथाः । >
> विष्णुर् महान् स इह यस्य कला-विशेषो >
> गोविन्दम् आदि-पुरुषं तम् अहं भजामि ॥ \[ब्र।सं। ५.३०\] इति ।

इत्य् अस्यावतारि-वरस्याप्य् अवतार-मध्ये गणनं नान्य-लीलाद्य्-अवतार-माधुरी-विशेषापेक्षया ।

ननु, भवतु कृष्णस्य सर्वथा पूर्णत्वम् । क्षीराब्धि-शायिनश् चतुर्थ-व्यूहानिरुद्धत्वेन पद्म-पुराण-मोक्ष-धर्मादिषु कथितत्वात् कथम् अंशत्वं ? सत्यम्, वासुदेवादयश् चत्वारो व्यूहा अस्यासमोर्ध्व-माहात्म्य-भरस्य कृष्णस्यापेक्षयांश-विशेषा एव, तत्राप्य् अनिरुद्धादयो नितराम् एव यस्य महा-नारायणस्यामी व्यूहाः, तस्याप्य् आविर्भाव-पदं कृष्ण इत्य् उक्तम् एव, यस्यैक-निश्वसित \[ब्र।स्। ५.४८\] इत्य्-आदिना यच् चोक्तं क्षीराब्धि-शायिन उपस्थानात् स एव कृष्ण इति, तत्र क्षीराब्धि-तीर एव तद्-अनुग्रहस्य देवैः सुलभत्वात् तथोक्तम्, न तु तद्-अवतारत्व-विवक्षया । अनुग्रहाय देवानां तत्र सन्निहितो हरिः इति पाद्मादिषूक्तत्वत् । वस्तुतस् तु देवानां तत्रोपस्थानात् सर्वैः स्वरूपैः सम्भूय श्री-पुरुष एवावतीर्ण इति निरूपितम् एव । एतच् च श्री-स्वामि-पादानाम् अपि सम्मतम् एव । तथा च, अथाहम् अंश-भागेन \[भा।पु। १०.२.९\] इत्य् अत्र तैर् व्याख्यातम्---अंशेन पुरुष-रूपेण भागो मायाया भजनम् ईक्षणं येन तेन इति ॥१४॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** अङ्गं तवैव रूपम् एकम्, अतो मुख्यस्य नारायणस्य तवाङ्गत्वाद् एव, तस्य च नारायणत्वं नाराश्रयत्वे, न तु गौणम् इत्य् आह---तच् चेति । अतोऽचिन्त्य-शक्त्त्यैव तद्-विग्रहस्य परिच्छिन्नापरिच्छिन्नत्वं, न तु नाराश्रयत्वेन नार-परिच्छिन्नत्वम् इति भावः । अन्यत् तैः । तत्र तच् चेति जलाद्य्-आश्रयत्वम् इत्य् अर्थः । यद् वा, पुनस् तत्-प्रस्ताव-व्याजेन तादृशे श्री-कृष्ण एवावान्तर-प्रकरणम् इदं पर्यवसाययति---**अधीश** ईशो महत्-स्रष्टा प्रथमः पुरुषः । हे स्वयं भगवत्त्वात् तस्याप्य् उपरि-विराजमान ! यथोक्तं द्वितीये---आद्योऽवतारः पुरुषः परस्य \[भा।पु। २.६.४१\] इति तैर् व्याख्यं च---परस्य भूम्नः पुरुषः प्रकृति-प्रवर्तकः । यस्य सहस्र-शीर्षा इत्य् उक्तो लीला-विग्रहः स आद्योऽवतारः इति । अतो नराणां तृतीय-पुरुष-भेदानां तत्-तद्-भूत-स्थानां तथा तत्-तद्-अण्ड-संस्थितानां द्वितीय-पुरुष-भेदानां च समूहो नारम्, तच् च तत्-समष्टि-रूपो महत्-स्रष्टैव । ततस् तस्याप्य् अयनं प्रवृत्तिर् यस्मात् इति त्वम् एव मुख्यो नारायण इत्य् अर्थः । अतः सर्व-**देहिनाम्** **आत्मा** सर्व-भूत-स्थ-तृतीय-पुरुषः । तथ्**आखिल-लोक-साक्षी** अण्ड-स्थ-द्वितीय-पुरुषः, तथा **नर-भू-जलायनात्**, नराज् जातानि तत्त्वानीत्य् \[भ।स्। ३५\] अनुसारेण ये नर-भुवो महद्-आदयस् तत्-साहित्य-पाठाज् जलं च नर-प्रभवम् एव । ततो आपो नाराः इत्य्-आद्य्-अनुसारेण तद्-रूपश् च यः कारण-जलार्णवस् तद्-आश्रयत्वात् प्रथम-पुरुषश् च यो **नारायणः**, स **त्वं हि** निश्चितम् । किन्तु तत्-तद्-रूपो नारायणस् तवाङ्गं त्वं पुनर् अङ्गीत्य् अर्थः । यथोक्तम्---

> विष्णोस् तु त्रीणि रूपाणि पुरुषाख्यान्य् अथो विदुः । >
> एकं तु महतः स्रष्टृ द्वितीयं तन्तु-संस्थितम् । >
> तृतीयं सर्व-भूत-स्थं तानि ज्ञात्वा विमुच्यते ॥\[सात्वत-तन्त्र\] > इति ।

अतस् त्वद्-अङ्गोत्पन्नत्वाद् अपि तवैव पुत्रो भवेयम् इति भावः । एवम् एव द्वितीये, भूमेः सुरेतर \[कृष्।स्। ६३\] इत्य् आदौ, कलया सित-कृष्ण-केशः जात \[भा।पु। २.७.२६\] इत्य् अत्र श्री-ब्रह्म-वाक्ये यः सित-कृष्ण-केशः, यत्र तत्-तद्-वर्ण-सूचकौ सित-कृष्णौ केशौ देवैर् दृष्टौ सोऽपि यस्यांशेन स स्वयम् एव जातः सन्न् इत्य् अर्थः । सित-कृष्ण-केशत्वं च मोक्ष-धर्मीय-नारायणोपाख्यान-दर्शित-नाना-रश्मि-च्छवि-मयत्वात् । तथा च सहस्र-नाम-भाष्य-धृतं भारतीयं भगवद्-वचनम्---

> अंशवो ये प्रकाशन्ते मम ते केश-संज्ञिताः । >
> सर्वज्ञाः केशवं तस्मान् माम् आहुर् मुनि-सत्तम ॥ इति ।

एवम् एव च प्रथमे---

> जगृहे पौरुषं रूपं भगवान् महद्-आदिभिः । >
> सम्भूतं षोडश-कलम् आदौ लोक-सिसृक्षया ॥ >
> यस्याम्भसि शयानस्य योग-निद्रां वितन्वतः । >
> नाभि-ह्रदाम्बुजाद् आसीद् ब्रह्मा विश्व-सृजां पतिः ॥ >
> यस्यावयव-संस्थानैः कल्पितो लोक-विस्तरः । >
> तद् वै भगवतो रूपं विशुद्धं सत्त्वं ऊर्जितम् ॥ \[भा।पु। > १.३.१-३\] >
> पश्यन्त्य् अदो रूपम् अदभ्र-चक्षुषा >
> सहस्र-पादोरु-भुजाननाद्भुतं \[भा।पु। १.३.४\]

इत्य् उक्त्वा, स एव प्रथमं देवः कौमारं सर्गम् आश्रितः \[भा।पु। १.३.६\] इत्य्-आदिना द्वाविंशत्य्-अवतारांश् च प्रोच्य कृष्णस्यापि तद्-अन्तः-पातित्वेन साधारण्ये प्राप्ते विशेषम् आह---एते चांश-कलाः पुंसः कृष्णस् तु भगवान् स्वयं \[भा।पु। १.३.२८\] इति । एषाम् अर्थः भगवान् परम-पुरुषोत्तमः लोकानां ब्रह्माण्डानां सिसृक्षया हेतुना पौरुषं रूपं जगृहे प्रादुश्चकार । कथम्-भूतं ? महद्-आदिभिः सम्भूतं मिलितम् अन्तर्-भूत-महद्-आदि-तत्त्वं प्रलयादौ, सोऽन्तः शरीरेऽर्पित-भूत-सूक्ष्मः \[भा।पु। ३.८.११\] इति तृतीय-स्कन्धात् षोडश-कलं,

> श्रीर् भूः कीर्तिर् इला लीला कान्तिर् विद्येति सप्तकम् >
> विमलाद्या नवेत्य् एता मुख्याः षोडश-शक्तयः ॥

इति भक्ति-विवेकोक्तेस् ताः षोडश-कला यस्य तत् । इदम् आद्यं पुरुष-रूपम् उक्त्वा द्वितीयम् आह---यस्याम्भसीति । ब्रह्माण्ड-सृष्ट्या तद्-अनुप्रवेशेन अम्भसि प्रलय-कालीन-गर्भोदके शयानस्य यस्य कीदृशान् नाभि-ह्रदाम्बुजाद् इत्य् अत आह---यस्याम्भसीति । यस्य नाभि-ह्रदाम्बुजस्य किं स्वरूपं पौरुषं रूपं तद् वै प्रसिद्धौ विशुद्ध-सत्त्वाख्य-स्वरूप-शक्ति-विशेषाभिव्यक्तत्वात् । को ह्य् एवान्यात् \[तै।उ। २.७.१\] इत्य्-आदि-श्रुतेः । तस्याकारम् आह---पश्यन्त्य् अद इति । तस्यावतारान् आह---स एव गर्भोद-शायि-पुरुष एवेति । अथात्रैव तस्य पुरुषस्याप्य् अवतारिणं श्री-भगवन्तं परिचाययति---एत इति । पुंसः पुरुषस्य एते कौमार-सर्गाद्याः अंश-कला, तद्-विवेकस् तत्र तैर् एव कृतः, कृष्णस् तु भगवान् \[भा।पु। १.३.२८\] । तु-शब्दो भिन्नोपक्रमे । यः पौरुषं रूपं जगृहे, श्री-कृष्ण एव स इत्य् अर्थः । तत्रापि स्वयम् आत्मनैव, न तु तत्-प्रतिरूपत्वेन दीपाद् दीपवत्, एवं च स्वयं श्री-स्वामि-पादैर् अपि, अथाह्म् अंश-भागेन इत्य् अत्र व्याख्यातम्---अंशेन पुरुष-रूपेण भागो मायाया भजनम् ईक्षणं येन तेन सर्वथा परिपूर्ण-रूपेण इति विवक्षितम् इति । तथा च वर्ण्यते श्री-वसुदेवेन, यस्यांशांशांश-भागेन विश्वोत्पत्ति-लयोदयाः\[भा।पु। १०.८५.३१\] इति तैर् एव व्याख्यास्यते च, यस्यांशः पुरुषः, तस्यांशो माया इत्य्-आदि । यथा ब्रह्म-संहितायां श्री-कृष्ण-स्तवे---

> यस्यैक-निश्वसित-कालम् अथावलम्ब्य >
> जीवन्ति लोम-विलजा जगद्-अण्ड-नाथाः । >
> विष्णुर् महान् स इह यस्य कला-विशेषो >
> गोविन्दम् आदि-पुरुषं तम् अहं भजामि ॥ \[ब्र।सं। ५.३०\] इति ।

तस्मात् साधूक्तं नारायणोऽङ्गम् इति । दृष्टं च तथैव, तावत् सर्वे वत्स-पाला इत्य् आदौ वक्ष्यते च, अद्यैव त्वद्-ऋतेऽस्य \[भा।पु। १०.१४.१८\] इत्य् आदौ ।

अथ प्रकृतम् अनुसरामः । ननु, मायिक-जलान्तः-पातेन तद् अपि ममाङ्गम् । किम् उ जगद् इव मायिकं ? नहि नहीत्य् आह---तच् च तवाङ्गं सत्यम् एव, न तु माया मायिकम् इत्य् अर्थः । अपीति सम्भावितम् एवेदम् इत्य् अर्थः ॥१४॥

**---------------------------------------------------------------------------------------------------------------------**

**जीव-गोस्वामी (भगवत्-सन्दर्भ (३३) :** ननु, यद्य् अहं प्रलयोदधि-शायी नारायणः स्यां, तर्हि मत्तस् त्वम् उत्पन्नोऽसीत्य् अपि घटते । तत् त्व् अन्यथैवेत्य् आशङ्क्याह---नारायण इति । हे **अधीश**
! ईशस्य सर्वान्तर्यामिणो नारायणस्याप्य् उपरि वर्तमान ! हे भगवन् !
इत्य् अर्थः । **हि** निश्चितम् । स **नारायणस् त्वं नासि**, किन्तु नारायणोऽसौ तवैवाङ्गम् अंशः । यद्यपि एवम्, अथापि मम तद्-अङ्गोत्पन्नत्वाद् **अङ्गिनस्** त्वत्त एवोत्पत्तिर् इति भावः ।

कथम् असौ नारायण उच्यते ? कथं वा मम तस्माद् वैलक्षण्यं ? तत्रह---योऽसौ **देहिनाम् आत्मा** अन्तर्यामि-पुरुषः । अत एव नारस्य जीव-समूहस्य अयम् आश्रयो यत्रेति तस्य नारायणत्वं, साक्साद् भगवतस् तव तु तद्-अन्तर्यामितायाम् अप्य् औदासीन्यम् इति भावः । किं च, **अखिल-लोक-साक्षी**, यस्मात् अखिलं लोकं साक्षात् पश्यति, तस्मात् । नारम् अयते जानातीति नारायणोऽसौ, त्वं पुनस् तेनांशेनैव तद्-द्रष्टा, न तु साक्षाद् इति तस्माद् विलक्षण इत्य् अर्थः ।

तर्हि स नारायणस् त्वं न भवसीति ममाप्य् अन्यथा नारायणत्वम् अस्तीति भवताभिप्रेतं, तत् कथं ? इत्य् अस्योत्तरं तेनैव सम्बोधनेन व्यञ्जयति, अधीशेति । ईशः प्रवर्तकः । ततश् च नारस्य अयनं प्रवृत्तिर् यस्मात्, स नारायणः । ततोऽप्य् अधिकैश्वर्याद् अधीशस् त्वम् अपि नारायणः । यथा मण्डलेश्वरोऽपि नृपतिस् तेषाम् अधिपोऽपि नृपतिर् इति । श्री-कृष्णस्यैव साक्षात्-स्वयं-भगवत्त्वेन तस्माद् अपि परत्वं कृष्ण-सन्दर्भे प्रबन्धेन दर्शयिष्यते।

ननु,

> नराज् जातानि तत्त्वानि नाराणीति विदुर् बुधाः । >
> तस्य तान्य् अयनं पूर्वं तेन नारायणः स्मृतः ॥ \[भ।स्। ३५\] इति > ।

तथा,

> आपो नारा इति प्रोक्ता आपो वै नर-सूनवः । >
> अयनं तस्य ताः पूर्वं तेन नारायणः स्मृतः ॥\[भ।स्। ३३\]

इति तस्यापि नारायणत्वम् अन्यथा-प्रसिद्धम् इत्य् आशङ्क्याह---**नर-भू-जलायनात् तच् चापी**ति । नराद् उद्भूता येऽर्थास् तथा नराज् जातं यज् जलं, तद्-अयनात् यच् च तच् चापि नारायणत्वं भवति ।

तर्हि कथं प्रसिद्धि-परित्यागेनान्यथा निर्वक्षि ? इत्य् अत आह---सत्यं नेति । तत्-प्रलयोदधि-जलाद्य्-आश्रयत्वं **सत्यं** **न**, किन्तु तथा-ज्ञानं तवैव मायेत्य् अर्थः । मायात्र प्रतारण-शक्तिः, माया दम्भे कृपायां च इति विश्व-प्रकाशात् । दुर्वितर्क्य-स्वरूप-शक्त्यैव परिच्छिन्नापरिच्छिन्नायास् त्वन्-मूर्तेर् जलादिभिर् अपरिच्छेदाद् इति भावः

______


श्लोक-चतुष्टयेऽस्मिन् यस्य नारायणस्यान्ततं मद्-आदिकं सर्वम् एव जगत्, सोऽपि तवान्तर्भूत इति तात्पर्यम् । नारायणस्य तादृशत्वे मन्त्र-वर्णः---

> यच् च किञ्चिज् जगत् सर्वं दृश्यते श्रूयतेऽपि वा ।

अन्तर् बहिश् च तत् सर्वं व्याप्य नारायणः स्थितः ॥\[नारा १३\] इति ॥१४॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) :** नारायणस् त्वम् । यद् वा, अधीश-प्रथम-पुरुषस्याप्य् उपरि वर्तमानो **नारायणस्** **त्वम्** । नराणां द्वितीय-तृतीय-पुरुष-भेदानां समूहो नारम् । तत्-समष्टि-रूपः प्रथम-पुरुष एव तस्याप्य् अयनं प्रवृत्तिर् यस्मात् सः । अतः स्**अर्व-देहिनाम् आत्मा** यस् तृतीय-पुरुषः, यश् च्**आखिल-लोक-साक्षी** द्वितीय-पुरुषः, यश् च **नर-भू-जलायनात्** प्रथम-पुरुषो नारायणः सन्न् असि, किन्तु स स तव्**आङ्गम्**, त्वं पुनर् अङ्गीत्य् अर्थः ॥१४॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** ननु, भो ब्रह्मन् ! तथापि नारायणाद् एव जातोऽसि । कुतो मत्त इत्य् उच्यते ? सत्यं, त्वं च नारायणः, यस्माद् अहम् अभवम्, स तवाद्य्-अवतारश् च । नारायण इत्य् अभिन्नत्वात् त्वद्-उत्पन्न एवेति श्री-कृष्णस्यैव मूर्ति-विशेषो नारायण एव, यतस् त्वं स्**अर्व-देहिनाम् आत्मासि, अखिल-लोक-साक्षी चासि** ।

ननु, तर्हि यस्य नाभि-नालात् त्वम् उत्पन्नोऽसि, स तावत् क्व ? इत्य् आशङ्क्याह---नारायणोऽङ्गम् इत्य्-आदि । स **नारायणः** खलु तव्**आङ्गं** मूर्तिर् आद्यावतारत्वात् । ननूभयोर् एव नारायणत्वे कथं त्वज्-जनकस्य मद्-अङ्गत्वम् इत्य् आह---**नर-भू-जलायनात्** । नारायण-शब्दस्य व्युत्पत्ति-द्वयम्---नर-भूर् नरोत्पत्तिः, जलं च । तद्-अयनात् तत्-स्थानात् । एकस् त्वं नरोत्पत्त्य्-अयनान् नारायणः, नर-शब्दोऽत्र जीव-परः । अन्यस् तवाङ्गं जलायनात्, आपो नारा इति \[भ।स्। ३३\] प्रोक्ताः, इति तेन सर्वे जीवा नारं, तद्-अयनात् त्वं नारायणः, जल-शायित्वात् तवाङ्गं नारायण इत्य् एष विशेषः ।

ननु, जल-शायित्वं तस्य मायिकं ? नेत्य् आह---तच् चापि सत्यम्, तज्-जल-शायित्वं तस्य च सत्यम् । सत्य-लीलात्वात् तवैव । न तव माययैव । अतः पूर्वोक्तं त्वद्-उद्भवत्वं मम सिद्धम् ॥१४॥

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** तर्हि त्वं नारायणस्य पुत्रः स्याः ? तेन मम किं ? तत्राह---नारायणस् त्वं नहीति काक्वा नारायणो भवस्य् एवेत्य् अर्थः । हे **अधीश** ! ईशानाम् अप्य् अधिपते! विष्टभ्याहम् इदं कृत्स्नम् एकांशेन स्थितो जगत् \[गीता १०.४१\] इति त्वद्-उक्तेः **सर्व-देहिनाम् आत्मासि** आत्मत्वाद् एव्**आखिल-लोक-साक्षी च**, स च नारायणो जीव-मात्रान्तर्यामिवाद् आत्मा साक्षी चेत्य् अतस् त्वद्-एकांश एव सोऽवगम्यते इति त्वम् एव स इत्य् अर्थः ।

ननु, ब्रह्मन्न् अहं कृष्ण-वर्णत्वात् कृष्ण-नामा वृन्दावन-स्थः, स तु नार-शब्दोक्त-जल-स्थत्वान् नारायण-नामेत्य् अतः कथम् अहम् एव सः ? इति तत्राह---**नर-भू-जलायनात्** ।

> आपो नारा इति प्रोक्ता आपो वै नर-सूनवः । >
> अयनं तस्य ताः पूर्वं तेन नारायणः स्मृतः ॥\[भ।स्। ३३\]

इति निरुक्तेर् नरोद्भूत-जल-वर्तित्वात् यो **नारायणः** स तव्**आङ्गं** त्वद्-अंशत्वाद् इति भावः । अतस् तत्-कुक्षि-गतोऽप्य् अहं त्वत्-कुक्षि-गत एव । किं च, स्वेच्छामयस्य न तु भूत-मयस्येत्य् उक्त्या तव बाल-वपुर् वासुदेव-वपुश् च सच्-चिद्-आनन्द-मयत्वेनैव वर्णितं तथा तच् चाप्य् अङ्गं नारायणाख्यं **सत्यं**, सर्व-काल-देश-वर्ति-शुद्ध-सत्त्वात्मकम् एव, न तु वैराज-स्वरूपम् इव **मायया** मायिकम् इत्य् अर्थः । च-काराद् अन्यद् अपि मत्स्य-कूर्माद्य्-अङ्गं सत्यम् ॥१४॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** ननु, भव त्वं नारायणस्य पुत्रः, तेन मे नन्द-सूनोः किम् आगतं ? इति तत्राह---नारायणस् त्वं न हीति काक्वा त्वं नारायणो भवस्य् एवेत्य् अर्थः । कुतः ? इत्य् अत्राह---**सर्व-देहिनाम् आत्मा** व्यापको यद् **असि** नारं जीव-समूहम् अयसे व्याप्नोषीति तद्-व्युत्पत्तिः । अखिलेति---**अखिलान् लोकान् साक्षात्** पश्यसीति नार जीव-समूहम् अयसे जानासीति तद्-व्युत्पत्तिः ।

ननु, नारायण-पदस्य व्युत्पत्तिर् अन्यथेति चेत् तत्राह **नारायणोऽङ्गम्** इति । **नर-भू-महद्**-आदि-तत्त्व-वर्गस् तत्-सह-पाठाज् जलं च तद्-उद्भवम् एव कारणाम्भस् तद्-अयनात् तद्-वर्तित्वात् यो नारायणः ख्यातः प्रथम-पुरुषः सोऽपि तवाङ्गं त्वत्-स्वांश एव । एवम् आह स्मृतिः---

> नराज् जातानि तत्त्वानि नाराणीति विदुर् बुधाः । >
> तस्य तान्य् अयनं पूर्वं तेन नारायणः स्मृतः ॥ इति ।

तथा,

> आपो नारा इति प्रेक्ता आपो वै नर-सूनवः । >
> अयनं तस्य ताः पूर्वं तेन नारायणः स्मृतः ॥ इति च ।

हे **अधीश** ! ईश्वरेश्वर स्वयं भगवन् ! तथा च महद्-आदि-तत्त्वान्तस्थः कारणोद-शय एव गर्भोद-शयानो मत्-पिता तस्य च त्वद्-अंशांशत्वात् त्वत्-सन्तानोऽहम् अस्मीति क्षन्तव्यं मद्-आग इति भावः । तच् च नारायणाख्यं त्वद्-अङ्गं **सत्यं** पारमार्थिकं सर्व-देश-काल-वृत्ति-चिद्-घनम् एव, **न तु मायया** वैराज-स्वरूपम् इव मायिकं नेत्य् अर्थः । अपिर् अत्र सम्भावनायाम् इदम् एव सम्भावितम् इत्य् अर्थः ॥१४॥


______


**॥ १०.१४.१५ ॥**

**तच् चेज् जल-स्थं तव सज् जगद्-वपुः**

**किं मे न दृष्टं भगवंस् तदैव ।**

**किं वा, सुदृष्टं हृदि मे तदैव**

**किं नो सपद्य् एव पुनर् व्यदर्शि ॥**

**श्रीधर-स्वामी (भावार्थ-दीपिका) :** अपरिच्छेदम् एवोपपादयति---तच् चेद् इति । जगद्-आश्रय-भूतं **तव** तद् **वपुर् जल-स्थम्** इत्य् एवं यदि सत् सत्यं स्यात् तर्हि **तदैव** कमल-नाल-मार्गेणान्तः प्रविश्य संवत्सर-शतं विचिन्वतापि मया, हे **भगवन्न्** अचिन्त्यैश्वर्य ! तत्र **किम्** इति **न दृष्टं ? हृद्य्** अपि **किम्** इति **नो व्यदर्शि** न दृष्टं ? **तदैव** तपः-करणानन्तरं **सपद्य् एव सुदृष्टम्**, अतो मायैव । अतस् त्वन्-मूर्तेर् देश-विशेष-परिच्छेदः सत्यो न भवतीत्य् अर्थः ॥१५॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** तदैव प्रलयोत्तर-काले एव । तत्र जले । चक्षुर्-विषयं तन् नेत्य् आह---किन्त्व् इति । तदा तदात्वेऽन्तःकरण-दृश्यत्वे इति यावत् । पुनस् **तदैवे**ति व्याख्यातम् एवात्र । यतः कादाचित्कोऽतो हेतोर् *मायैव* भावाभाव-विषयिणी मात्रात्म इति लक्षणात् *सत्यं* नेत्य् *अर्थः* । यतो मात्रात्मतो हेतोः । इत्य् अर्थ इति---न हि सिकता-तोयस्य शीतत्वादि ज्ञातुं शक्यम् असत्यत्वाद् एवम् अत्रापि वपुषो मात्रात्मत्वे तत्-*परिच्छेदस्य* सुतरां मायात्वम् इति भावः ॥१५॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** यदि सत्यं तत् तदा कथं नेदृशी ? इत्य् आह---तच् चेद् इत्य्-आदि । तव तु वपुर् जल-स्थम् एव सद् इति चेत्, तदा कथं न मया दृष्टं ? अतस् तस्य जलस्थता अनित्या, न तु तद्-वपुः । त्वद्-विग्रहस्य देश-काल-परिच्छिन्नता तु न सत्या, व्यापकत्वात् । व्यापकत्वं च द्वेधा---परिच्छिन्नाकारम् अपरिच्छिन्नाकारं च । परिच्छिन्नाकारं च द्वेधा---एकतयानेकतया च । तद् एवाह---**किं वा**, **हृदि सुदृष्टं** तत्राप्य् अनियतत्वम्, व्यापक-धर्मत्वात् । अत आह---**किं वा**, **नो पुनर्** यद् अदर्शि ? किं वा, **सज् जगद्-वपुः** सन्ति जगन्ति यत्र **तत्** सज्-जगत् । **जल-स्थम्** एव तत् तदा कथं **न मे दृष्टं** ? हृदि सुदृष्टं **चेत्** तदा कथं पुनर् नो **व्यदर्शि** ? अतो जले वा हृदये वा कुत्रापि तत् नियतं न भवति । किं वा, तव वपुः किं जल-स्थं नैव ? कीदृशं ? सज्-जगच् चेतयति भुवनम् इति चेत् यदि जल-स्थम् अभविष्यत्, तदा किं न मे दृष्टम् इत्य्-आदि पूर्ववत् । यद् वा, जल-स्थं तव वपुर् जगन्-निवासत्वेन जगद् इत्य् उपचारः । सत् सत्यं, तर्हि त्वया कथं न दृष्टं ? तत्राह---हे **भगवन्** ! अचिन्त्य-महिमन् ! मया न दृष्टं तत् किं वा, ? तेन किं वा, इत्य् अर्थः । किं वा, सुदृष्टं हृदि हृदये दृष्टं तेन वा किं ? तेन चेत् स तदा कथं पुनर् नो व्यदर्शि वा किं ? अतो मद्-दर्शने नासद् इति नैव । वस्तुतः सद् एव तद् इत्य् अर्थः ॥१५॥

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** सत्यत्वम् एवोपपादयति---तद् इति । प्राकृत-जलस्थम् अहो बहिर् दृष्ट्यापि नैव दृष्टम् इत्य् आह---किं वेति । सु-शब्देन तप तप इत्य् आज्ञा-श्रवण-रूप-मात्र-दर्शनम् । तदैवेत्य् अनेन च महा-प्रयासतश् चिर-कालेनैव दृष्टम् इति सूच्यते । न च प्रयास-साध्यम् अपीत्य् आह---किं नो इति । **हृद्य्** अपि **किम्** इति न **दृष्टम्** इति । **पुनर्** इति श्री-ब्रह्मणे वरं दत्त्वा ध्याने वा सुकृद्-आत्मानं दर्शयित्वा श्री-भगवत्य् अन्तर्हिते सति तद्-विरहाकुलो ब्रह्मा पूर्ववत् तद्-दर्शनार्थं पुनर् अपि तपश् चक्रे, तथापि हृदि न ददर्शेति सूचयति---**सपद्य्** एवेति, कालान्तरे स्वत एव हृदि दृष्टम् इति परिच्छेद-परिवार-साहित्यादिनादर्शि **नो किं** ? अपि तु दृष्टम् **एव** । एवं श्री-**भगवद्-वपुष** इव तत्-क्रीडा-परिच्छद-जलादेर् अपि स्व-प्रकाशत्वम् अभिप्रेतम् । यद्यपि जलाद्य्-उपाधेर् असत्यत्वेऽपि सदा तत्-सम्बन्धाभावेऽपि सदा सत्यं नारायणत्वं सुसिध्येद् एव, तथापि तल्-लीलाया नित्यत्वादिना तत्-परिकरादेर् ऐप् सत्यताद्य्-अपेक्षया तथा व्याख्यायते ॥१५॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** सम्भावनाम् एव दर्शयति---तच् चेद् इति । **तत्** तव सत् पारमार्थिक-सत्यम् एव **वपुर् जल-स्थं चेत्** तत **एव जगद्** इति जगद्-आत्मकं **चेत्** तत् तदा **किं** मया समष्टि-जीवतया सर्व-जगद्-आत्मकेनापि **न दृष्टं** ? तथा **किं वा**, **हृदि** तृतीयोक्तानुसारेण दृढ-समाधि-योग-विरूढ-बोधेन मया सु सुष्ठु, नातः परं परम यद् भवतः स्वरूपं \[भा।पु। ३.९.३\] इत्य्-आदि तत्रत्य-मद्-उक्तानुसारतः सच्-चिद्-आनन्द-घनत्वेन दृष्टं ? वा-शब्दस्यान्वयात् **पुनश् च किं वा**, बहिर् वृत्तौ सत्यां नो **व्यदर्शी**ति ॥१५॥

**---------------------------------------------------------------------------------------------------------------------**

**जीव-गोस्वामी (भगवत्-सन्दर्भः (३४) :** तन्-मूर्तेर् जलादिभिर् अपरिच्छेदे स्वानुभवं प्रमाणयति---तच् चेद् इति । जगद्-आश्रय-भूतं नारायणाभिधं तव तद्-**वपुः जल-स्थम्** एवेत्य् एवं यदि सत् सत्यं स्यात्, तर्हि **तदैव** कमल-नाल-मार्गेणान्तः प्रविश्य संवत्सर-शतं विचिन्वतापि मया, हे **भगवन्न्** अचिन्त्यैश्वर्य, **तत् किम्** इति **न दृष्टं** ?

यदि च तद्-वपुर् माया-मात्रं, माया स्याच् छाम्बरी-बुद्ध्योर् इति त्रिकाण्ड-शेष-रीत्या मिथ्याभिव्यञ्जक-कला-विशेष-दर्शित-मात्रं स्यात्, तर्हि **किं वा**, रूढ-समाधि-योग-विरूढ-बोधेन मया **हृदि तदैव** सुष्ठु सच्-चिद्-आनन्द-घनत्वेन दृष्टं ? समाध्य्-अनन्तरं **किं वा**, **पुनः सपद्य् एव नो व्यदर्शि** न दृष्टं ? अतस् त्वन्-मूर्तेर् माया-मयत्वं देश-विशेष-कृत-परिच्छेदश् च सत्यो न भवतीत्य् अर्थः । एतद्-व्याख्यान-निदानं तृतीय-स्कन्धेतिहासो द्रष्टव्यः ॥१५॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) : तच् चेज् जल-स्थम्** इत्य् आद्य् अष्टकम् ॥१५॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** जलस्थस्य नारायण-रूपस्य सत्यत्वं पुनः प्रतिपादयन्न् आह---तच् चेत् जलस्थम् इत्य्-आदि । **तत्** प्रसिद्धं **जल-स्थं** नारायणाक्यं **वपुः** सत् सत्यम् । कीदृशं ? चेतयति सर्वम् इति **चेत्** । पुनः कीदृशं ? **सज् जगत्** सन्ति जगन्ति यत्र तत् तथा । तर्हि तन् नारायणाख्यं माययैव न, अपि तु सत्यम् एवेत्य् अर्थः । ननु, तस्य सत्यत्वे किं प्रमाणं ? इत्य् आह---**किं मे न दृष्टं** न ज्ञातं ? अपि तु दृष्टं ज्ञातम् एवेति, मद्-अनुभव एव प्रमाणम् । सत्यं चेद् भवता कथं न विलोकितं ? तत्राह---हे **भगवन्** ! **तदैव सपद्य् एव** साक्षाद् एव **पुनर् व्यदर्शि**, अपि त्व् अदर्शि । अतोऽनुभवेन प्रत्यक्षणं च सिद्धम् एव, तत् सत्यत्वम् ॥१५॥

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** ननु, नारायण-स्वरूपं तत् यदि शुद्ध-सत्त्वात्मकं, तर्हि प्राकृते गर्भोद एव परिच्छिन्नं कुतः सदा दृश्यते ? न हि सर्व-व्यापकस्य तस्य गर्भोद-मात्र-परिच्छेदः सम्भवेत् तत्र तस्य तज्-जलस्थत्वम् एव न नियतम् इत्य् आह---तत् नारायणाख्यं **वपुस् तव सज् जगत्** सत् वर्तमानं जगत् यत्र तत् **जल-स्थम्** एव **चेत्** तर्हि कमल-नाल-मार्गेणान्तः प्रविश्य संवत्सर-शतं विचिन्वतापि मया हे **भगवन्न्** अविचिन्त्य-योग-मायैश्वर्य् ! किं न दृष्टं ?

ननु, **तत्** तत्र जल एव स्थितं त्वया त्व् अज्ञानान् **न दृष्टम्** इति चेत्, तदा त्वां ध्यायता मया **तदैव हृद्य्** अपि सुष्ठु **किं वा**, दृष्टं तत्-क्षण एव तत्रापि **किं पुनर् न व्यदर्शी**त्य् अतस् तद्-वपुस् तव जल-स्थत्वेन परिच्छिन्नम् अप्य् अचिन्त्य-शक्त्या स्व-कुक्षी-कृत-जगत्कत्वेनापरिच्छिन्नं च सर्वत्रैव देशे काले च वर्तमानम् एवापि त्वदीय-योग-मायया आवरण-प्रकाशाभ्याम् एव दृश्यते, न दृश्यते चेत्य् अवगतम् ॥१५॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** ननु, गर्भोदे शयानस्य न पारमार्थिकं परिच्छिन्नत्वात् विभु परमाणु च तथा स्वीक्रियते एवं कारणोदे शयानस्याचित्-तत्त्वं न स्याद् इति चेत्, तत्राह---यच् चेद् इति । तन् नारायणाख्यं **वपुस्** **तव** सद् विद्यमानं **जगद्** यत्र तादृशं **चेज् जल-स्थम् एव** तर्हि **मे** मया कमल-नाल-मार्गेणान्तः प्रविश्य संवत्सर-शतं विचिन्वता तदा **किं न दृष्टं**, हे **भगवन्** अतर्कैश्वर्य ! ननु, तस्मिन् जल एव स्थितम् अज्ञानात् त्वया न दृष्टम् इति **चेत्**, ध्यायता मया **तदैव हृदि किं वा**, सुष्ठु दृष्टं **सपदि** तत्-क्षण एव पुनः किं नो **व्यदर्शि** न दृष्टम् इति तथा च जल-स्थम् अपि तद्-वपुः कुक्षि-गतं जगत्कं विभु चेति पारमार्थिकं तत् एवं च कारणोद-शयं च व्याख्यातं कृपौदासीन्ये एव दर्शनादर्शनयोर् हेतु एव भावः ॥१५॥


______


**॥ १०.१४.१६ ॥**

**अत्रैव माया-धमनावतारे**

**ह्य् अस्य प्रपञ्चस्य बहिः-स्फुटस्य ।**

**कृत्स्नस्य चान्तर् जठरे जनन्या**

**मायात्वम् एव प्रकटीकृतं ते ॥**

**श्रीधर-स्वामी (भावार्थ-दीपिका) :** अपि च, यदि जलादि-**प्रपञ्चः** सत्यः स्यात्, तर्हि तेन तव परिच्छेदो भवेत् । स तु माया-विलसित इति त्वयैव दर्शितम् इत्य् आह श्लोक-त्रयेण---हे **माया-धमन** मायोपशमन ! **अत्रैवावतारे** **बहिः स्फुटस्या**पि स्व-**जठर**-मध्ये **जनन्याः** प्रदर्शनेन ॥१६॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** इहैव विमर्शेन तम् एवार्थम् आह---*अपि चेति* । *तेन* **प्रपञ्चेन** । *स तु* प्रपञ्चस् तु । *विलसितः* प्रकाशितः ॥१६॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** सज्-जगद् इति यद् उक्तं तन् मृषा, मम वपुषि कथं जगद् उद्वर्ततां ? तत्राह---अत्रैवेत्य्-आदि । अस्तु दूरत उदाहरणम् । हे **माया-धमन** **! बहिः स्फुटस्या**प्य् अस्य कृत्स्नस्य **प्रपञ्चस्यान्तर्**-**जठरे** **मायत्वं** **प्रकटीकृतं** **जनन्या** इति चतुर्थ्य्-अर्थे षष्ठी । एवं नारायण-वपुषि यज् जगत्, तद् अपि मायैव । यद् वा, तस्य विश्वस्यान्तर्-जठरे**ऽवतारे** सति बहिः स्फुटस्य मायात्वम् आदर्शितम् । बहिर् यद् दृश्यते, तन् मायिकम् । नान्तः । तद् एव नारायण-वपुस् त्वय्य् **एव** जनन्यै च दर्शितम् ॥१६॥

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** ननु, तर्हि तज्-जलादि-सत्यत्ववज् जलादिमयस्यास्य प्रपञ्चस्यापि सत्यता घटेत, तथा सति च सच्-छास्त्रेण सद्-अनुभवेन च विरुद्ध्येत ? सत्यम् । प्रपञ्चोऽयं मायिक एवेत्य् आह---अत्रैवेति द्वाभ्याम् ।

**माया-धमनो** योऽ**वतरस्** तस्मिन् नित्य-तद्-अवतार-सम्बन्धिनां सर्वेषाम् अप्य् अमायिकत्वं, तथैतद् अवतारोपासकानाम् अपि मायापगमादिकम् अभिप्रैति । किं च, अपि-अर्थे **एव**-शब्दो माया-धमनावतारेऽपि । **हि** निश्चितम् । **मायात्वं प्रकटीकृतम्** इति परम-मायिकत्वं सूचयति । **ते जनन्या** श्री-यशोदया प्रकटीकृतम् इति परमाप्तत्वेन तत्र प्रामाण्यं च । अपि-अर्थे च-कारः, **कृत्स्नस्यापि** । किं वोक्त-समुच्चये । त्वद्-**अन्तर्-जठरे** वर्तमानस्य चेति दृष्टान्तः । सिद्धस्य साध्यान्तिके निर्देशात् । अयम् अर्थः---सत्यतया साक्षाद् अनुभूतस्यापि तस्य क्षणान्तेऽदर्शनाद् यथा स्वान्तिकेन्द्रजालिकादिवन् मायिकत्वं, तथा तादृशस्य **बहिः-स्फुटत्वेन** वर्तमानस्यापि मायिकत्वम् एव सङ्ग-च्छेतेति तया श्री-नन्दादिष्व् अभिव्यञ्जितम् इत्य् अर्थः । एतच् च स्तन्य-पाने जृम्भया विश्व-दर्शनावसर इति बोद्धव्यम् । यद् वा, श्री-ब्रह्मणः सर्वज्ञत्वात् सम्प्रति श्री-भगवद्-अनुग्रह-विशेषाच् च तद्-वार-द्वय-वृत्त-ज्ञानम् एव वृत्तम् । ततश् च जनन्या तद्-द्वारा तस्यां प्रदर्शनेन त्वया व्यक्तीकृतम् इत्य् अर्थः॥१६॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** ननु, पूर्व-रीत्या जगतस् तद्-अन्तर् अपि स्थितत्वात् तद्वत् पारमार्थिक-सत्यत्वं कथं न स्यात् ? तत्राह---अत्रैवेति । पूर्वोक्ते मायाधिष्ठातरि नारायण-देहे समाधि-मात्रानुभूते मया पूर्वं तद् असत्यत्वम् अनुभूतं, बहिर्-दृष्ट्य्-अनुभूते जगति नेति । आस्ताम् **अत्रैव माया-धमना**र्थम् **अवतारे** स्वयं भगवत्तया प्रकाशे **हि** निश्चितम् अस्य **कृत्स्नस्य प्रपञ्चस्य** जगतस् त्वत्तो **बहिः-स्फुटस्य** दृश्यमानस्य तथा तव **जठरे**ऽपि स्फुटस्य दृश्यमानस्य सर्वम् अनुभूतवत्या **ते** तव **जनन्या**पि कर्त्र्या **मायात्वं** मायिकत्वम् एव **प्रकटीकृतं** व्यञ्जितम् अहं ममासाव् इत्य् आदौ तथापि, यन्-माययेत्थं कुमतिः स मे गतिः \[भा।पु। १०.८.४२\] इत्य् अनेन यद्यप्य् अहं ममासाव् इत्य्-आदि तथापि यन्-माययेत्थं स्व-सुतान्तर्-जगद्-दर्शन-रूपा कुमतिर् मम जाता स **एव** मम गतिर् इत्य् अर्थ एव हि तत्-तत्-सम्बन्धः । अतस् तद् अपि तवाङ्गं न जलाद्य्-आश्रयं नापि जगद् इति निश्चितं तत्र त्वम् एवं दृष्टान्त इति व्याजेन पुनः श्री-कृष्ण-विग्रहम् एव परम-तत्त्व-रूपत्वेन साधयति---अत्रैवेति त्रिभिः ।

माया-धमनावतार ! इति तत्-सम्बन्ध-मात्रं न सोढम् अघादीनाम् अपि तत्-सम्बन्धापाकरण-दृष्टेर् इति भावः । तच् च युक्तं स्वयं भगवत्त्वेन परात् परत्वात् तथा चैकादशे, नारायणे तुरीयाख्ये भगवच्-छब्द-शब्दिते \[भा।पु। ११.१५.१६\] इत्य् अत्र व्याख्यातं तैर् एव---

> विराड् हिरण्यगर्भश् च कारणं चेत्य् उपाधयः । >
> ईशस्य यन्त्रिभिर् हीनं तुरीयं तत् पदं विदुः ॥ इति ।

**अस्य** बहिः-स्फुटस्य प्रपञ्चस्य निजान्तर्-जठरे जनन्यास् तां प्रति दर्शनेनेत्य् अर्थः । मायात्वं पूर्वोक्तं यत् तदीय-जलादि-प्रपञ्चाश्रयत्वस्य मायिकत्वं तद् एव व्यक्तीकृतम् । यद् वा, विशेषेण तात्पर्यं जगद् इदं बहिर् एव स्फुटं नान्तरित्यस्यार्थस्येति अथो\ऽमुष्यैव ममार्भकस्य यः कश्चनौत्पत्तिक आत्म-योग इति तथैव स्वाभाविकाचिन्त्य-शक्ति-मय-परिच्छेदा परिच्छेद-निर्णयात् देव-मायात्वस्य परिहारत्वाच् च श्री-शुकेन, न चान्तर् न बहिर् यस्य \[भा।पु। १०.९.१३\] इत्य्-आदिना तादृशत्व-निर्णयात् जगतः स्वाभाविकम् एव त्वद्-आश्रयकत्वं न सम्भवतीति भावः ॥१६॥

**---------------------------------------------------------------------------------------------------------------------**

**जीव-गोस्वामी (भगवत्-सन्दर्भः (३५) :** अत्र तच् चापि सत्यं \[भा।पु। १०.१४.१४\] इत्य् अत्र, तच् चापि अङ्गं सत्यम् एव, न तु विराड्वन् मायेति । तच् चेज् जलस्थे \[भा।पु। १०.१४.१५\] इत्य् अत्र च, तज्-जलस्थं सद्-रूपं तव वपुर् यदि जगत् स्यात्, प्रपञ्चान्तः-पाति स्यात् इति व्याकुर्वन्ति, तस्माद् एवं नारायणाङ्गकस्य भगवद्-विग्रहस्य विश्वोऽपि प्रपञ्चोऽन्तर्भूत इति स्वयं भगवता दर्शितम् । श्रीमत्या जनन्यैवानुभूतम् इत्य् आह---अत्रैवेति ।

**अत्रैव** तावत् श्री-कृष्णाख्ये मायोपशमनेऽवतारे प्रादुर्भावे, **बहिश् चान्तर्-जठरे च स्फुटस्य** दृष्टस्य **कृत्स्नस्य** जगतः सम्बन्धे पूर्वोक्तं यन् **मायात्वम्**, **प्रपञ्च**-कृत-त्वत्-परिच्छेद्यत्वस्य **मिथ्यात्वम्** । तज्-**जनन्या** जनन्यै **ते** त्वया **प्रकटीकृतं** दर्शितम् । तस्माद् भवान् जगद्-अन्तःस्थ **एव**, जगत् तु भवद्-बहिर्-भूतम् इत्य् एवं **माया-धर्मः** । वस्तुतस् तु दुर्वितर्क्य-स्वरूप-शक्त्या मध्यमत्वेऽपि व्यापकोऽसीति भावः ॥१६॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** ननु, तस्य सज्-जगत्त्वं त्वया कथम् अवगतं ? तस्य तन्-मायिकम् एव ? मैवम् । यस्यांशांशेन सृज्यते देव-तिर्यङ्-नरादयः \[भा।पु। १.३.५\] इत्य् उक्तेस् तस्य सर्व-बीजत्वाद् अन्ते च सर्वश्रयत्वात् स एव भुवन-द्रुमः, त्वद्-उदरे यज् जगत् तद् एव न माया त्वं तु केवल-घनानन्द इत्य् आह---अत्रैव माया-धमनेत्य्-आदि । हे **माया-धमन ! अत्रैवावतारे बहिः स्फुटस्य कृत्स्नस्य प्रपञ्चस्यान्तर्-जठरे** जठरस्यान्तर्-**जनन्यै मायात्वं** दर्शितम् । बहिर् वर्तमानत्वेऽपि यद् अन्तर्-वर्तित्वं प्रपञ्चस्य तन् मायैव । जनन्याः चतुर्थ्य्-अर्थे षष्ठी । नारायणान्तर्-वर्तित्वं तु तस्य सर्गादौ महा-प्रलये चेति तव तस्यायम् अपि भेदोऽन्यः ॥१६॥

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** ननु, यस्यैव जगतोऽन्तर्-वर्तिनि जले तद् वपुः स्थितं तद् एव जगत् तत्-कुक्षौ तिष्ठतीत्य् असङ्गतं न हि गृहस्यान्तर्-वर्तिनि घटे तद् एव गृहं तिष्ठेद् इत्य् अतः शुद्ध-सत्त्वात्मक-वपुषि तस्मिन्न् अस्मान् मायैकाद् अन्यद् अमायिकम् अन्यद् एव वा जगद् भवेद् इत्य् अवसीयते । एवं च सति न त्वं मत्-कुक्षि-गत इत्य् आशङ्क्य कुक्षि-गतस्य जगतो बहिः-स्थ-जगद् ऐक्यं वदन्न् एव मायिकत्वं प्रतिपादयति द्वाभ्यां---अत्रैवेति ।

हे **माया-धमन !** मायोपशमक ! **अस्य बहिः स्फुटस्यैव प्रपञ्चस्य कृत्स्नस्यापि अन्तर्-जठरे** प्रदर्शनया इति शेषः । **अनन्याः** जननीं श्री-यशोदां प्रतीत्य् अर्थः । **मायात्वं** मायिकत्वम् अतो दुस्तर्क्य-योगमायैव त्वद्-वपुर् जगद्-अन्तर्-वर्त्य् अपि सर्व-जगद्-व्यापकं युगपद् **एवे**ति ध्वनिः । तेन साक्षात् तवापि कुक्षि-गतोऽहम् अधुनापि वर्ते इति साक्षात् त्वम् अपि मन्-मातेत्य् अनुध्वनिः ॥१६॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** ननु, जगद्-अन्तर्-वर्ति-जल-स्थं वपुः कुक्षि-गतं जगत्कम् इति विरुद्धः ? तत्राह---अत्रैवेति । हे **माया-धमन !** प्रकृति-नियन्तः ! **अत्रैव** स्वयं भगवत्य्-**अवतारे अस्य कृत्स्नस्य प्रपञ्चस्य** त्वज्-**जठराद् बहिः स्फुटस्य** दृश्यमानस्यान्तर्-जठरे **जनन्याः** श्री-यशोदायास् तां प्रति प्रदर्शयता **ते** त्वया **मायात्वम्** अचिन्त्य-शक्तित्वम् **एव प्रकटीकृतम्** । मया विज्ञातम् । तथा च त्वद्-वपुषो जगद्-अन्तः-स्थत्वम् **अन्तर्**-गत-जगत्कत्वं चेति द्वयम् अचिन्त्य-शक्ति-सिद्धम् इत्य् अधुनापि मे त्वत्-कुक्षि-स्थत्वात् मात्रेवापराधः सोढव्य इति भावः ॥१६॥


______


**॥ १०.१४.१७ ॥**

**यस्य कुक्षाव् इदं सर्वं सात्मं भाति यथा तथा ।**

**तत् त्वय्य् अपीह तत् सर्वं किम् इदं मायया विना ॥**

**श्रीधर-स्वामी (भावार्थ-दीपिका) :** ननु, बहिः सत एवान्तर्-जठरे प्रतिबिम्बोऽस्तु, कुतः सर्वथा मायात्वं ? तत्राह---यस्येति । **यस्य तव कुक्षौ सर्वम् इदं यथा भाति**, **तत् सर्वम् इहापि** बहिर् **अपि तथैव** भाति । **किं** च, **सात्मं** त्वत्-सहितं तद् इदं सर्वं **त्वयि** **मायया विना** किं घटते ? अयं भावः---त्वयि प्रतिबिम्बश् चेद् बाह्याद् विलोमतया प्रतीयेत, न तु तद् अस्ति, तव चादर्श-स्थानीयस्य त्वयि प्रतीतिर् न स्यात् । अतः सर्वथा मिथ्यात्वम् एवेति ॥१७॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** अत्राशङ्कते *नन्व्* इति । सतो विद्यमानस्य । तत्र आक्षेपे । अद्भुतम् आह---किं चेति । अयं भाव इति । तद् विलोमतया दर्शनम् । यत् तस् त्वम् अप्य् अत्र प्रतीयसे अतो हेतोः । न हि प्रतिबिम्बाधिकरणम् अपि प्रतिबिम्बावलोकने युगपत् प्रतीयतेऽन्यथादर्शेऽप्य् आदर्शः प्रतीयते इति तात्पर्यम् ॥१७॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** तज् जगत् तु न मायेति प्रपञ्चयति---यस्येत्य्-आदि । यस्य नारायणस्य कुक्षौ इदं सर्वं विश्वं सा जननी आ आत्मम् आत्मानम् अभिव्याप्य । आत्मं समान-लक्षणो दीर्घत्वं, व्रजं सहात्मानं \[भा।पु। १०.८.३९\] इति पूर्वोक्तेः । **यथा भाति**, **तथेहि** बहिर् **अपि तद्** विश्वं **सा** च भाति, **तत्** तु अये हे कृष्ण ! **मायया विना किं** घटत इति शेषः । यद् वा, **आत्मं** त्वत्-सहितं तवैव **कुक्षौ** विश्वं भाति, बहिर् अपि च त्वत्-सहितं भाति । अतः प्रति विश्वतया **त्वयि** भातीत्य् अपि न घटते, न ह्य् आदर्शः प्रतिविश्वं लभते, नापि प्रतिविश्वः प्रातिलौम्यं जहाति । **इदं सर्वं हि** अनुलोमम् एव दृश्यते । अतः किम् इदं त्वय्य् अचिन्त्य-परमैश्वर्ये किम् अपि विस्मय-करं न भवति । किम् अपि प्रश्न-भूतस्योत्तरं मायया विना यद् भवति, तद् एवेदम् । तत् तु लीलैव, तेन वक्ष्यमाण-वासे रास-विलासे च नानेव या लीला, सापि न माया इति भावः ॥१७॥

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** ननु, अस्यैव प्रतिबिम्बत्वेन तस्य मिथ्यात्वम् आस्ताम् अयं सदा साक्षाद्-अनुभूयमानः सत्य एवेति चेत्, तत्राह---यस्येति । **सात्मं** सात्मकम् । अन्यत् तैर् व्याख्यातम् । यद् वा, अयम् अपि सत्यः । सोऽपि सत्य इति द्वयम् एव सत्यम् अस्तु ? तत्राह---**यस्ये**ति । सर्वथा द्वयोर् एक-रूपत्वेन बिम्ब-प्रतिबिम-न्यायापत्त्यैकस्य मिथ्यात्वम् एव सेत्स्यतीति भावः । यद् वा, सर्वथैक-रूपस्य प्रपञ्चयस्याश्रवणाप्रसिद्धेर् एको मिथ्यैव कल्पते । यदि वा वक्तव्यं, क्वेदृग्-विधाविगणिताण्ड- \[भा।पु। १०.१४.११\] इत्य्-आदि-वचनतः प्रपञ्चस्य बाहुल्यं मन्तव्यम् इति । तथापि सर्वेषाम् एव सत्यतया भगवदीयानाम् अन्येषां च प्राकृतानां विभूतेः साम्यम् एवापद्यते । तच् चायुक्तम् । किं च, सतां स्वप्न-मनोरथादिवन् मिथ्यात्वानुभवेन बहुल-श्रुति-स्मृत्य्-आदि-वचनैश् च विरोधः स्याद् इति सर्वथास्य मायिकत्वं युक्तम् एव । अत एवोक्तं---**तत् सर्वम्** इति ॥१७॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** तद् एवोपपादयति---यस्येति । **यस्य** सावरणस्य ब्रह्माण्डस्य **कुक्षाव् इदं सर्वं सात्मं** त्वत्-सहितं **भाति**, तद्-ब्रह्माण्डम् **इह** एतद्-रूपे **त्वय्य् अपि** भाति, तत् तस्मात् दुस्तर्कत्वान् **मायया विना किं** सम्भवति ? तेन त्वत्-सम्बन्धाभावान् न सम्भवत्य् एवेत्य् अर्थः । तस्माच् च न्**एदं** त्वम् इव पारमार्थिकं सद् इति भावः ॥१७॥

**---------------------------------------------------------------------------------------------------------------------**

**जीव-गोस्वामी (भगवत्-सन्दर्भः (३६) :** माया-धर्मेनेति यद् भवता कृपया दृष्ट-प्रमाणेऽपि श्री-विग्रहे सर्वोऽपि प्रपञ्चोऽन्तर्भूत इति दर्शितं तत् सत्यम् एवेति द्योतनार्थं भगवत्य् अप्य् अन्यथा प्रतीति-निरसनार्थं च पूर्वम् एवार्थम् उपपादयति---यस्येति । **यस्य** तव **कुक्षौ सर्वम् इदं सात्मं** त्वत्-सहितं **यथा भाति**, **तत् सर्वम् इह** बहिर् अपि तथैव **त्वयि** भातीत्य् अन्वयः

______


अयम् अर्थः---स्वस्य व्रजेऽन्तर्भूतता-दर्शनेनैव समं व्रजस्य स्वस्मिन्न् अन्तर्-भूततां दर्शयन् तच् चान्तर् बहिर् दर्शनं किं, स्वप्न एतद् उत देवमाया \[भा।पु। १०.८.४०\] इत्य् आदौ श्री-जनन्या एव विचारे स्वाप्निकत्व-मायोलत्व-बिम्ब-प्रतिबिम्बत्वानाम् अयोग्यत्वाद् एकम् एवेत्य् अभिज्ञापयन्, किं स्वप्न इत्य् आदाव् एव, यः कश्चन औत्पत्तिक आत्मयोग \[भा।पु। १०.८.४०\] इत्य् अनेन चरम-पक्षावसितया दुर्वितर्क-स्वरूप-शक्त्यैव मध्यम-परिमाण-विशेष एव सर्व-व्यापकोऽस्मीति स्वयम् एव भवान् जननीं प्रति युगपद् उभयात्मकं निज-धर्म-विशेषं दर्शितवान् । अत एव द्वितीये, गृह्णीत यद् यद् उपबन्धम् अमुष्य माता इत्य् आदौ प्रतिबोधितासीत् \[भा।पु। २.७.३०\] इत्य् उक्तम् । तस्मात् तव कुक्षौ सर्वम् इदं यथा भाति, इह बहिर् अपि **तथा**, तद्-अन्तर्भूतोऽपि तद्-व्यापकोऽसीति प्रकारेणैव तव **मायया** स्व-याथार्थ्यावरण-शक्त्या **विना किं** सम्भवति ? नैव सम्भवतीत्य् अर्थः ॥१७॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** त्वत्-कुक्षि-गतं यज् जगत् तन् मायेति यद् उक्तं, तत् प्रकारानरेण पुनः स्थापयति---यस्या कुक्षाव् इत्य्-आदि । **इदं** बहिः स्थितं विश्वं सर्वे **सात्मं**, सान्तर्यामि चिज्-जडात्मकं, **यस्य कुक्षौ यथा तथा** याथातथ्येन भाति तन् नारायणाख्यं च वस्तु दृश्यमाणं **त्वयि भाति** । अत **इहापि** त्वयि **तत् सर्वं** जगत् सर्वांश-परिपूर्णे सर्वांशान्तर्गतस्यान्तर्भावः । इत्य् **अपि** तवैव प्रकाशिकाया मायायाः शक्तेर् विलास इत्य् आह---**किम् इदं मायया विना**, प्रकाशिका नाम मायैवैतत् सर्वं, न कुहकम् इत्य् अर्थः । यद् वा, यस्य तव कुक्षौ इदं विश्वं सा तव जननी, आ आत्मम् आत्मानम् अभिव्याप्य । अव्ययी-भावे समान-लक्षण-दीर्घे, अध्यात्मवद् यथा भाति, व्रजं सहात्मानं \[भा।पु। १०.८.३९\] इत्य् उक्तेः । तथा तत् सर्वं जगज्-जननी च बहिश् चभाति, **इह**-शब्दो बहिर्-अर्थः । तत् तु अयि हे श्री-कृष्ण ! मायया विना किम् इदं माया-वैभवम् एवैतत् । यद् वा, किम् इदं किम् एतद् इति सन्देःअः पुनर् मायया विना कोऽर्थः ? मायया विना यद् भवति, तद् एवेदम् इति निश्चयः । इदं मिथ्या न भवति, किन्तु स्व-योग-शक्ति-वैभवम् एवैतत् ।

यद् वा, **सात्मम्** आत्मना सहितम् । आत्म-शब्दः सम्बोध्यस्य नारायणाख्य-मूर्ति-परः नारायण-सहितम् इत्य् अर्थः । कुतः ? स हि सज्-जगद्-वपुर् इत्य् उक्तः, स त्वय्य् एव वर्तते, तेन जगच् च त्वद्-उदर एव पूर्व एवार्थो यथा भाति, तथा इहापि बहिर् अपि, तत् सर्वं किम् इदं मायया विना ? माया-शब्दो न मिथ्या-परः, अपि तु ऐच्छिकी प्रकाशिकाख्या मायेति या पूर्वम् आख्याता, तस्या एव विलसितम् एतत् । न मिथ्या न च बहिर् गतस्य विश्वस्य प्रति विश्वस् तथा सति प्रातिलौम्यम् अस्याद्रक्ष्यत् । न हि प्रतिविश्वः प्रातिलौम्यं जहाति, नापि विधान्तरं, असम्भवात् । तत उक्त-प्रकार-योग-शक्ति-विलसितम् एवेति ॥१७॥

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** कुक्षिस्थ-बहिःस्थयोर् जगतोर् अनयोः सर्वथैवाभेदाद् एवैक्यम् ऐक्याद् एव कुक्षि-स्थस्य मायिकत्वम् अवधारितम् इत्य् आह---यस्य तव कुक्षौ इदं विश्वं यथा भाति तथैव इह बहिर् अपि स्थितं विश्वं **भाति** । ननु, बहिः-स्थितस्य **कुक्षौ** प्रतिबिम्ब एवायं ? तयाह---**सात्मं** त्वत्-सहितम् एव, न हि दर्पणे दर्पणो दृश्यते इति भावः । तेन बहिः-स्थितं मायिकम् एव विश्वं त्वत्-कुक्षौ दृष्टं, **त्वयी**ति **यथा** कुक्षि-गतं विश्वं त्वद्-अधिकरणकः, **तथा** बहिष्थम् अपि विश्वं त्वद्-अधिकरणकम् इत्य् अर्थः । **तत्** तस्माद् वैलक्षण्य-गन्धस्याप्य् अभावात्, **इदं** जठर-गतं विश्वं **किं मायया विना**, **अपि** तु मायिकम् एव । अत्र त्वज्-जनन्य्-अनुभवो मद्-अनुभवश् च प्रमाणम्, अतो मायिक-जगन्-मध्य-वर्त्य् अहं त्वत्-कुक्षि-गत एव भवामीति मुहुर् विज्ञाप्यते, उत्क्षेपणं गर्भ-गतस्य \[भा।पु। १०.१४.११\] इत्य्-आदि । अतः क्षमस्वेति भावः ॥१७॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** ननु, उज्ज्वले सद्-विग्रहे बहिस्थम् एव जगत् प्रतिबिम्बितं मन्-मात्रा दृष्टं मुखम् इव मुकुरे, न तु तद्-अन्तस् तद् अस्तीति, तत्राह---यस्येति । **यस्य ते कुक्षाव् इदं** विश्वं **यथा भाति**, तथैवेह त्वत्-कुक्षेर् बहिर् अपि **भाति**, तच् च **सात्मं** त्वत्-सहितम् इति प्रतिबिम्बो निरस्तः । नहि मुकुरे मुकुरो दृश्यते, **त्वयी**ति **तथा** कुक्षि-स्थं विश्वं त्वद्-आधारकं तथा बहिष्ठम् **अपी**ति **तत्** तस्माद् वैलक्षण्य-लेशस्याप्य् अभावात् तद् **इदं** **सर्वं** द्विविध-दर्शनं **किं मायया** अविचिन्त्य-शक्त्य्-अशक्त्या **विना** भवति, तयैवैतद् भवतीत्य् अर्थः ॥१७॥


______


**॥ १०.१४.१८ ॥**

**अद्यैव त्वद्-ऋतेऽस्य किं मम न ते मायात्वम् आ-दर्शितम्**

**एकोऽसि प्रथमं ततो व्रज-सुहृद्-वत्साः समस्ता अपि ।**

**तावन्तोऽसि चतुर्भुजास् तद् अखिलैः साकं मयोपासितास्**

**तावन्त्य् एव जगन्त्य् अभूस् तद् अमितं ब्रह्माद्वयं शिष्यते ॥**

**श्रीधर-स्वामी (भावार्थ-दीपिका) :** अपि च, न केवलं जनन्या ममापि तथैव दर्शितम् इत्य् आह---अद्यैवेति । **त्वद्-ऋते** त्वां विना **अस्य** विश्वस्य **मायात्वं** त्वया ममैव च, **तद् अप्य्** **अद्यैव किं न दर्शितं** ? किन्तु दर्शितम् एव । तथा हि, **एकोऽसी**त्य्-आदि । **तत् ततो** मया सह्**आखिलैस्** तत्त्वादिभिर् **उपासितास्** **तावन्तश् चतुर्-भुजा असि** । **जगन्ति** ब्रह्माण्डानीति प्राग् अनुक्तम् अपि दृष्टम् इति ज्ञातव्यम् ॥१८॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** इहैवान्यद् आह---अपि चेति । तथैव मातृवत् । तत् तद्-अनु ॥१८॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** इमम् एवार्थं प्रपञ्चयति---अद्यैव ते इत्य्-आदि । **ते** त्वया **अद्यैवास्य** विश्वस्य **मायात्वं** **मम** मह्यं **न आदर्शितं** ? दर्शितम् एव, किन्तु **त्वद्-ऋते** त्वां विना । त्वं तु माया-बहिर्-भूत एव । अतस् त्वद्-ऋते इति मिलितस्यैव सर्वस्य त्वद् इति पञ्चम्य्-अन्तेन निर्देशः । एवं चेन् मायात्वं कस्य यद् दर्शितं तद् एवेत्य् आशङ्क्याह---तद् **अखिलैः** सार्धं **ममोपासितास् तावन्त्य् एव जगन्त्य्** **अभूर्** इति यत् तन् माया अखिलैस् तत्त्वादिभिः सह मायोपासिताः । तेन हि, सत्य-ज्ञानानन्तानन्द- मात्रैक-रस-मूर्तयः \[भा।पु। १०.१३.५४\] इति यत् पूर्वम् उक्तं, तेन सह सङ्गतिः । अतो बालादि-रूपं शुद्ध-चैतन्यम् एव । अत आह---**तद् अमितं ब्रह्माद्वयं शिष्यते** । तद्-बालादि-रूपम् अमितम् अपरिच्छिन्नं ब्रह्म अद्वयं शिष्यते । तव वैभवत्वेनैव द्वितीय-शून्यं सत् शिष्यत इत्य् अर्थः । ननु, ब्रह्मणः कथम् इदं घटताम् । नानात्वम् अपि मे मद्-अभिन्नत्वात् शुद्ध-चैतन्यम् एव यद् उच्यते इति नाशङ्कनीयम्, यतोऽस्य विग्रहस्य तथैव काचिच् छक्तिः, वस्तु-महिमनि हेत्व्-अन्तरापेक्षा न क्रियते ॥१८॥

**---------------------------------------------------------------------------------------------------------------------**

**सनातन-गोस्वामी (दिग्-दर्षिनी):** \[बृ।भा। २.४.१६४\] **अस्य** प्रपञ्चस्य यन् **मायात्वं** मिथ्यात्वं, तच् च स्वप्न-मनोरथादौ माया-मये\ऽत्र प्रपञ्चे वर्तमानाद् अपि तथा विचित्र-बहुल-रूपतया तत्र तत्र दृश्यमानाद् अपि त्वत्तो विनैवेति **न किं मे** मां प्रति **अद्य** त्वया **आदर्शितं** सम्यग्-बोधितम् अपि तु त्वां विनैवेत्यादर्शितम् । यतः स्वयं त्वं यद् भवसि तत् तत् सर्वं सत्यम् एव पर-ब्रह्म-रूपत्वाद् इत्य् आह---**एको\ऽसीति । प्रथमम्** एक एवासीः, आसीः सामीप्ये वर्तमाना, ततः पश्चाद् **व्रज-सुहृदः** गोप-बालका वत्साश् च **समस्ता** अप्य् असि । ततश् च तैः कार्य-कारण-रूपैर् **अखिलैः साकं** मया मत्-सहितैर् उपमिताश् **चतुर्भुजास् तावन्तः** वत्स-बाल-परिमिता एवासीः । एवं प्रत्येकं निखिल-ब्रह्माण्ड-कार्य-कारण-वर्ग-सेवितत्वेन, तावन्ति वत्स-बाल-परिमितान्य् एव **जगन्ति** ब्रह्माण्डानि **अभूः** । **तत्** ततः **अमितम्** अपरिच्छिन्नं **ब्रह्म अद्वयम्** एकम् एव **शिष्यते** पश्चात् पर-ब्रह्म-रूपस् त्वम् एक एवावशिष्टो\ऽभूर् इत्य् अर्थः । तेषां सर्वेषाम् एकत्वेनैव दर्शनात् ॥१८॥

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** ननु, सर्वं तत् तन् मायिकं चेत्, तर्हि तत्रात्र च वर्तमानस्य ममापि मायिकतैव प्रसज्येत, न प्रपञ्चान्तर्गतत्वेऽपि तव भावकानां च सत्यता त्व् अधुना साक्षान् मयैवानुभूतेति पुनर् मायिक-पक्षम् एवानुसृत्य साहङ्कारम् आह---अद्यैवेति । यद् अस्य प्रपञ्चस्य **मायात्वं**, तच् च त्वत्तः स्वप्न-मनोरथादौ माया-मये प्रपञ्चे वर्तमानाद् **अपि** तथा विचित्र-बहु-रूपतया दृश्यमानाद् अपि विनव्येत्य् **अद्यैव किं ते त्वया मं नादर्शितं**, न सम्यग् दर्शितं ? अपि तु दर्शितम् एवेत्य् अर्थः । कथं ? तत्राह---**एकोऽसीत्य्-**आदिना । **सुहृदः** सखायो बालाः । न च तत्-तन्-मायिकामायिकम् इत्य् आह---तत् तद् यद् **अभूस् तत्** सर्वम् **अमितं** बालक-वत्सादि-भेदेन परिच्छिन्नत्वेऽप्य् अपरिच्छिन्नम् एव । **अद्वयं** तत्-तन्-नाना-विधत्वेऽप्य् एकम् एवातो ब्रह्मैव शिष्यते स्वयं पर्यवस्यति, सत्य-ज्ञानानन्तानन्द-मात्रैक-रस-मूर्तयः \[भा।पु। १०.१३.५४\] इत्य्-आदि-स्वरूपतया दर्शनात् ॥१८॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** जनन्य्-अनुभवोऽप्य् आस्ताम् इत्य् आह---अद्यैवेति । त्वत्-पदेनात्र साक्षाद्-रूपं बाल-वत्स-**चतुर्भुजा**दि-लक्षणं साक्षात्-तद्-रूपम् अपि उच्यते---पुरोवद् आब्दं क्रीडन्तं ददृशे सकलं हरिं \[भा।पु। १०.१३.४०\] इति,

> तावत् सर्वे वत्स-पालाः पश्यतोऽजस्य तत्-क्षणात् । >
> व्यदृश्यन्त घन-श्यामाः पीत-कौशेय-वाससः ॥ \[भा।पु। > १०.१३.४६\] इति,

सत्य-ज्ञानानन्तानन्द-मात्रैक-रस-मूर्तयः \[भा।पु। १०.१३.५४\] इति चोक्तत्वात् अस्येत्य् अनेन चात्र तद् अन्यद् उच्यते---

> आत्मादि-स्तम्ब-पर्यन्तैर् मूर्तिमद्भिश् चराचरैः । >
> नृत्य-गीताद्य्-अनेकार्हैः पृथक् पृथग् उपासिताः ॥ \[भा।पु। > १०.१३.५१\]

इति-आदौ, स्व-महि-ध्वस्त-महिभिर् \[भा।पु। १०.१३.५३\] इति-उक्तत्वात् साकं मयेत्य् अनेन स्वाधिष्ठान-ब्रह्माण्डस्यापि तद्-अन्तः-पातो विवक्षितः । ततश् च **त्वद्-ऋते** त्वां त्वत्-साक्षाद्-रूप-बाल-**वत्स**-चतुर्भुजाद्यं च विना यद् **अखिलं दर्शितम् अस्य** जगतस् त्वन्-महिम-ध्वस्त-महिमतया दर्शितस्य किं मायिकं न सम्यग् दर्शितं, किन्तु दर्शितम् एवेत्य् अर्थः ।

अथ सर्वम् एव तद् दर्शितं विवृणोति---**एकोऽसीत्य्**-आदिना । तत्र मायिकामायिक-सर्व-दर्शनाद्य्-अन्तः-स्थितं यद् **ब्रह्म** तद् **अपि** एतद् एवेति द्योतितं, न स्थानतोऽपि परस्योभय-लिङ्गं सर्वत्र हि \[वे।सू। ३.२.११\] इति न्यायात् । वक्ष्यते च स्वयम् एव, अहो भाग्यम् अहो भाग्यं \[भा।पु। १०.१४.३२\] इत्य्-आदिना ॥१८॥

**---------------------------------------------------------------------------------------------------------------------**

**जीव-गोस्वामी (भगवत्-सन्दर्भः (३७) :** मयाप्य् एवम् एवानुभूतम् इत्य् आह---अद्यैवेति । **अद्यैव ते त्वया किम् अस्य** विश्वस्य **त्वद्-ऋते** त्वत्तो बहिर् **मायात्वं** माययैव स्फुरणं भवतीति मम मां प्रति न दर्शितं ? अपि तु दर्शितम् एव । एतन् नराकार-रूपात् त्वत्तो बहिर् एवेदं जगद् इति यन् मुग्धानां भाति । तन्-माययैवेत्य् अर्थः । कथम् एतद् आकार-रूपस्य मम तादृशत्वं ? तत्राह---**एकोऽसी**ति । **व्रज-सुहृदादि**-रूपं यद् यस्माद् आविर्भूतं, तत् तद् **अखिलम्** अधुना तिरोधान-समये येन पुनर् अनेन श्री-विग्रह-रूपेणावशिष्यते, तद् **अद्वयं** **ब्रह्मै**वेत्य् अर्थः । अशेष-प्रापञ्चिकाप्रापञ्चिक-वस्तूनां प्रादुर्भाव-स्थिति-तिरोभाव-दर्शनेन तल्-लक्षणाक्रान्तत्वाद् इति भावः । ततश् चास्य ब्रह्मत्वे सिद्धे व्यापकत्वम् अपि सिध्यतीति तात्पर्यम् ॥१८॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** नन्व् इदं कुत्रोपयुज्यते ? सत्यम् । किं नाना भवति ? न हि सत्यस्य नानात्वम् इति न्यायात् । नैवम् इत्य् आह---अद्यैव त्वद्-ऋते इत्य्-आदि । **अद्यैव** इदानीम् एव **त्वद्-ऋते** त्वां विना त्वद्-बहिरङ्गस्यास्यापराद्धुर् मम मह्यं **मायात्वं** **किम् आदर्शितं** ? न । यद् दर्शितं तत् किं माया, कुहकं ? नेत्य् अर्थः । कुतो न मायात्वं ? तत्राह---**एकोऽसि प्रथमं**, तन् मायैव, न एकात्वं सजातीय-शून्यत्वं तव स्वरूपम् एव, ततो **व्रज-सुहृद्-वत्सा** इति यत् **तद् अपि** न कुहकं ? नेत्य् अर्थः । कुतो न मायात्वम् ? तत्राह---एको\ऽसि प्रथमम्, तन् मायैव, न एकात्वं सजातीय-शून्यत्वं तव स्वरूपम् एव, ततो व्रज-सुहृद्-वत्सा इति यत् तद् अपि न कुहकम् । कुतः ? तत्राह---**तावन्तश् चतुर्भुजा असि**, त्वम् एव स्थितायाम् । सत्य-ज्ञानानन्तानन्द- मात्रैक-रस-मूर्तयः \[भा।पु। १०.१३.५४\] इत्य्-आद्य्-उक्तेः । कथं कुहकं ? तद् इत्य् अव्ययम् । **तत् ते अखिलैर्** महद्-आदिभिः सार्धं **मयोपासिता** इति यत् तद् अपि न कुहकम्, तेषां मम च तथा तथा भवितुम् असामर्थ्यात् । स्वयम् एव भवता तथा तथा भूतम् इति कुहकम् । **तावन्त्य्** एव जगन्त्य् **अभूर्** इति चेत्, तद् अपि न कुहकम् अभूर् इत्य् उक्तेस् तेषां त्वत्वात् तद् अपरं पश्चाद् **अद्वयं ब्रह्म** भवान् एक एव यत् तद् अपि न कुहकम्, ब्रह्मत्वात् । अतः पूर्वं यद् उक्तं, किम् इदं मायया विना \[भा।पु। १०.१४.१७\] इति यत् तद् एवेति तत् सत्यम् एवेति वाक्यार्थः ॥१८॥

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** किं च, त्वत्-कुक्षि-गतं जगत् बहिः-ष्ठं तवादि-पुरुषस्य रोम-कूप-गतं च जगत्-सहस्रं सर्वं मायोपादानकत्वान् मायिकम् एवेत्य् एतावत् काल-पर्यन्तं मया अवधारितम् एव, किन्तु अतर्क्य-महा-महैश्वर्यस्य तव त्वदीय-स्वरूप-शक्त्य्-आत्मकं चिन्-मयम् अपि जगत्-सहस्रम् अस्तीत्य् अद्यैवानुभूतम् इत्य् आह---अद्यैव अस्य मञ्जु-महिमनि मद्-दृष्टस्य जगत्-सहस्रस्य **किं त्वद्-ऋते** जगत् सहस्र-सम्बन्धि किं वस्तु त्वद्-विना-भूतं, अपि तु सर्वम् एव त्वत्-स्वरूप-भूतम् एवेत्य् अर्थः । अत एव **मम** मां प्रति **ते** त्वया **अस्य न मायात्वम् आदर्शितं**, किन्तु चिन्मयत्वम् एव दर्शितम् इति भावः ।

कुतः ? इत्य् अत आह---एकोऽसीति । **प्रथमम्** **एकस्** त्वम् **असि**, ततः स्वरूप-शक्त्यैव **व्रज-सुहृदो** बालाः **वत्साः** **समस्ता अपि** त्वम् **एवाभूः**, ततो योग-माययैव तान् आच्छाद्य प्रकाशाः स्वरूप-शक्ति-मयाश् **चतुर्भुजास्** त्वम् **अभूः** ।

कीदृशाः ? **अखिलैर्** आत्मादि-स्तम्ब-पर्यन्तैश् चिन्मयैर् एव मया मादृशेन ब्रह्मणापि चिन्मयेनैवोपासितास् ततश् च **तावन्त्य्** एव **जगन्ति** चिन्मय-ब्रह्माण्डान्य् अभूः, तत् तओ योग-मायैव त्वद्-इच्छया तान् सर्वान् आच्छाद्य प्रकाशितम् **अमितम्** अपरिमित-सौन्दर्यम् अनुपम-**ब्रह्म**-पूर्णम् **अद्वयम्** एकं **शिष्यते**, सम्प्रत्य् अपि मद्-भाग्याद् योग-मायया मद्-दृष्टीः प्रत्यनावृतम् एव भवान् वर्तत इत्य् अर्थः ।

अत्र त्वम् अभूस् त्वम् अभूर् इति निर्देशेन व्रज-सुहृद्-आदीनां जगद्-अन्तानां भगवता माया-शक्तिं विनैवाविर्भावितत्वाच् चिन्-मयत्वम् अवधारणीयम् । माययाभूर् इत्य् अनुक्तेस् त्वद्-ऋते किम् इत्य् उक्तेश् च जगतां तु सुतराम् एव ॥१८॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** अपि च त्वत्-कुक्षौ ततो बहिश् च जगत् त्वन्-मात्रा दृष्टं, तव कारणोदशयस्य रोम-कूपेषु च जगत्-कोटयः परिभ्रमन्ति, तत् सर्वं त्वन्-मायया त्रिगुणया विरचितम् इत्य् एतावत् कालं मया निश्चितम् एव । अद्य त्वद्-विचिन्त्य-पराख्य-शक्तेस् तव विज्ञानानन्द-मयो निर्विकारः सर्गोऽस्तीत्य् अनुभूतम् इति सरोमाञ्चं निवेदयति---अद्यैवेति । **अस्य** मञ्जु-महिमनि दृष्टस्य वासुदेव-निवहस्य सम्बन्धि तत्रत्य-परिच्छद-रूपं वस्तु **किं त्वद्-ऋते** त्वां विना-भूतं, अपि तु त्वद्-आत्मकम् एव सर्वम् इत्य् अर्थः । **मम** मां प्रति **ते** त्वया अस्य सन्निवहस्य **मायात्वं नादर्शितं**, किन्तु पराख्य-शक्ति-मयत्वम् एव दर्शितम् इत्य् अर्थः । कथम् इत्य् आह---**प्रथमम्** एकत्वम् **असि**, ततो **व्रज-सुहृदां** बालाः **समस्ता** **वत्सा अपि** त्वम् **एवाभूः**, ततस् तान् आच्छाद्य प्रकाशितास् **तावन्तश् चतुर्भुजास्** त्वम् **अभूः** । कीदृशास् ते मया लक्ष्म्या **साकम्** **अखिलैस्** तत्त्वैर् **उपासिताः**, **तावन्ति जगन्ति** विज्ञान-मयान्य् अण्डानि चाभूः, **तत्** ततस् तानि सर्वाण्य् आच्छाद्य **अमितम्** अन्तर्गत-तत्-सर्वत्वाद् विभु **ब्रह्मावशिष्यते अद्वयम्** इति प्राग्वत्, अत्र त्वद्-ऋते किं त्वम् अभूस् त्वम् अभूर् इति निर्देशान् मायया अभूर् इत्य् अनुक्तेश् च पराख्य-शक्त्यैव व्रज-सुहृद्-आदि-जगद्-अन्ततया नन्दसूनोर् आविर्भावो दर्शितः। एष खलु नारद-पाञ्चरात्रे शुद्ध-सर्ग-शब्देनोच्यते, शुद्ध-सर्गम् अहं देव ज्ञातुम् इच्छामि तत्त्वतः इत्य्-आदिभिः ॥१८॥


______


**॥ १०.१४.१९ ॥**

**अजानतां त्वत्-पदवीम् अनात्मन्य्**

**आत्मात्मना भासि वितत्य मायाम् ।**

**सृष्टाव् इवाहं जगतो विधान**

**इव त्वम् एषोऽन्त इव त्रिनेत्रः ॥**

**श्रीधर-स्वामी (भावार्थ-दीपिका) :** ननु, ब्रह्मंस् तव मया दर्शितं शुद्धम् एव चैतन्यं कथं प्रपञ्चवन् माया ? इत्य् उच्यते, सत्यम्, किन्त्व् अद्वितीये त्वयि नानात्वं गुणावतार-मत्स्याद्य्-अवतारेष्व् इव कार्य-वशेन स्वतन्त्र-माया-निबन्धनम् इत्य् आह श्लोक-द्वयेन---अजानताम् इति । **त्वत्-पदवीं** तव स्वरूपम् **अजानताम् अनात्मनि** प्रकृतौ स्थित **आत्मैव** त्वम् **आत्मनैव** स्वातन्त्र्येण **मायां** **वितत्य भासि** । कथं ? **जगतः सृष्टाव् अहम्** **इव** ब्रह्मेव, **विधाने** पालने च **एष** **त्वम्** **इव**, **अन्ते त्रि-नेत्र** इवेति ॥१९॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** भगवतः शङ्कान्तरम् आह---*नन्व्* इति । स्वीकृत्य किञ्चिद् आह---*सत्यं*, *किं त्व्* इति । *स्वतन्त्र-माया-निबन्धनं* स्वाधीन-माया-हेतुकम् । त्रिनेत्रो रुद्रः ॥१९॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** एतद् अजानन्तो हि मुह्यन्तीत्य् आह---अजानताम् इत्य्-आदि । **त्वत्-पदवीम् अजानतां** त्वन्-महिमानम् अविदुषां मध्ये **अनात्मनि** अनात्मीये भक्तं भवे आत्मना स्वयम् एव **मायां वितत्य भासि**, यद्यपि सर्व एव ते महिमानम् अभिज्ञास् तथापि भक्तेषु मायां न करोषि । भक्तास् तव माया-हता न भवन्तीत्य् अर्थः । **मायाम्** एवाह---**सृष्टौ अहम् इव**, वस्तुतस् तु त्वम् एव सृजसि, पासि, लुम्पसि च । "अहं विद्वान् अहम् एव जगत्-कर्ता" इति यद् अभिमानम् आवहामि, **विधाने** पालने **एष** **त्वं** विष्णु-रूपी यः, त्वाम् अचक्षानस् त्वम् **अन्ते त्रिनेत्रः** । एतेषां पार्थक्यं हि मायया ॥१९॥

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** ईदृश-त्वन्-माहात्म्यान् अभिज्ञेषु त्वद्-अभक्तेषु त्वम् अन्यथैव स्फुरसीत्य् आह---अजानताम् इति । उक्तां **तव पदवीं** तत्त्वं भक्ति-मार्गं वा **अनात्मनि** जडे देहे **आत्मा** स्वयम् एव त्वम् **आत्मना** जीव-रूपेण प्रकाशसे । ननु, जीवेश्वरयोः परम-वैलक्षण्यं श्रुति-स्मृति-प्रतिपाद्यमानं ते कथं नावगच्छन्ति ? तत्राह---**वितत्य** **मायाम्** इति । अभक्तत्वेन त्वन्-माया-मोहितत्वाद् इत्य् अर्थः । अत एव **जगत्-सृष्टि**-निमित्तं **योऽहं स इव भासि** । एवम् अग्रेऽपि । **एष** त्वम् इति मन्वन्तर-पालकावतार-श्री-विष्णुना सहाभेदाद्य्-अभिप्रायेण---अहम् एव ब्रह्मा विष्णुः शिवश् चेति ते जानन्तीत्य् अर्थः । सृष्ट्य्-आदि-प्रयोजन-निर्देशेन तेषाम् अज्ञतैव दर्शिता । सृष्ट्य्-आदि-कर्तृत्वेन जीवतः परम-वैलक्षण्येऽपि तत्-तद्-अभिमानात् सृष्ट्य्-आदि-क्रमापेक्षया ब्रह्मादि-क्रमेण निर्देशः । यद् वा, यथा सृष्ट्य्-आदि-निमित्त-महद्-आदि-रूपेण मायां **वितत्य** भासि तथेत्य् अर्थः, तत् ततस् तवैव सृष्ट्य्-आदि-कर्तृत्वात्---जन्माद्य् अस्य यतः \[वे।सू। १.१.२\] इत्य्-आद्य्-उक्त्या ॥१९॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** तद् एवं गुणावतार-लीलावतारेष्व् अपि त्वम् एव मूलम् इत्य् आह---अजानताम् इति द्वाभ्याम् । **त्वम्** इत्य् अस्य **भासी**त्य् अनेनान्वयः कर्तुः । क्रियान्वयस्यैव मुख्यत्वात् **विधाने** पालने **एष इव** एतत्-कार्य-परिच्छिन्न इव पालन-मात्र-कर्तेवेत्य् अर्थः । विष्णोस् तद्-ऐक्यान् न ब्रह्मादिवत् तन्-नामोक्तिर् इति ज्ञेयम् । यथा द्वितीये श्री-ब्रह्मणैवोक्तम्---

> सृजामि तन्-नियुक्तोऽहं हरो हरति तद्-वशः । >
> विश्वं पुरुष-रूपेण परिपाति त्रि-शक्ति-धृक् ॥ \[भा।पु। २.६.३१\] > इति ॥१९॥

**---------------------------------------------------------------------------------------------------------------------**

**जीव-गोस्वामी (भगवत्-सन्दर्भः (३८) :** ननु, सृष्ट्य्-आदौ ब्रह्म-विष्णु-महेश्वरा भिन्ना एव कारण-भूताः, तथा स्थितौ केचिद् अन्येऽवताराश् च, तत् कथं ममैवं सर्व-कारणत्वम् उच्यते ? तत्राह---अजानताम् इति ।

**त्वम्** इत्य् अस्य **भासी**त्य् अनेनान्वयः, कर्तृ-क्रिययोर् अन्वयस्यैव प्राथमिकत्वात् । कर्त्रा चात्र त्वम् इत्य् एव मध्यम-पुरुषेण युज्यते । तस्माद् अत्र नेव-शब्दः सम्बध्यते, किन्त्व् "एष" इत्य् अत्रैव । ततश् च श्री-विग्रहोऽयं वाच्यः, स्वयं भगवत्त्वेनास्य गुणावतारत्वाभावात्, अद्यैवत्वद्-ऋतेऽस्य \[भा।पु। १०.१४.१८\] इत्य् अनेनाव्य्ववहित-वचनेन विरुद्धत्वाच् च ।

तस्माद् अयम् अर्थः---**त्वत्-पदवीं** तव तथाभूतं स्वरूपम् **अजानताम्** अजानतः प्रति । **आत्मा** तत्-तद्-अंशि-स्वरूपस् त्वम् एव । **आत्मना** तत्-तद्-अंशेन, **मायां सृष्ट्य्**-आदि-निमित्त-शक्तिम् । **अनात्मनि** जड-रूपे महद्-आद्य्-उपादाने प्रधाने । **वितत्य** प्रवर्त्य, तत्-तत्-कार्य-भेदेन भिन्न इव भासीत्य् अर्थः ।

कथं ? जगतः सृष्टाव् अहं ब्रह्मैव, **विधाने** पालने **एष इव** एतत्-कार्य-परिच्छिन्न इव, पालन-मात्र-कार्य इवेत्य् अर्थः, अन्ते **त्रि-नेत्र** इवेति । वस्तुतस् त्वम् एव तत्-तद्-रूपेण वर्तसे, मूढास् तु त्वत्तस् तान् पृथक् पश्यन्तीति भावः । यतो द्वितीये ब्रह्म-वाक्यम्---

> सृजामि तन्-नियुक्तोऽहं हरो हरति तद्-वशः ।

विश्वं पुरुष-रूपेण परिपाति त्रि-शक्ति-धृक् ॥\[भा।पु। २.६.३२\] इति

______


अतो भगवत्-स्वरूपैकत्वेन न ब्रह्मादिवद् विष्णुर् इवेति निर्दिष्टम् ॥१९॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** किन्तु ये तु तन्-महिमानं न जानन्ति, ते मायैवेयम् इति वदन्ति, न पुनर् अनिर्वचनीयं तव स्व-योग-शक्ति-विलसितं तथा-विधम् एवेति दर्शयन्न् आह---अजानतां त्वत्-पदवीम् इत्य्-आदि । **त्वत्-पदवीं** तव वर्त्म **अजानतां** जनानाम् अज्ञानतो जनान् अनादृत्य । अनादरे षष्ठी । अना अपुरुष ईश्वरस् **त्वम् आत्मा** चेद् **आत्मना** इच्छा-शक्त्या **आत्मनि** स्वभावे **मायां** योग-मायां नामैच्छिकीं प्रकाशिकाख्यां शक्तिं **वितत्य भासि** । त्वत्-पदवीम् अजानन्तस् ते तन् न विदन्तीति तेष्व् अनादरः ।

ननु, तर्हि विश्व-सृष्ट्य्-आदि-लीलापि प्रकाशिकायाः शक्तेर् विलसितम् एवास्तु, न त्व् आवरिकायाः ? नैवेत्य् आह---**सृष्टाव् इवाहम्** इत्य्-आदि । **जगतः** सृष्ट्य्-आदौ योऽस्माकम् अभिमानः, स त्व् आवरिकाया एव प्रभावोऽस्मद्-आदि-रूपेण त्वम् एव करोषि, तत् तु तव लीलैव, न कुहकम् । यथा वत्स-वत्सपादयस् त्वद्-रूपा एव न कुहकम्, अहं ब्रह्माख्यः कश्चन, **विधाने** पालने त्वम् इव विष्णुर् इव विष्णुर् नाम कश्चन, अन्ते नाशे **त्रि-नेत्रे** इति रुद्राख्यः कश्चनेति । वस्तुतस् तव लीलैव, न तु कुहकम् इदम् । तद्वद् वत्सपालादिकं तद् दर्शितं तद् अपि न कुहकम् । तत् ते ऐच्छिकाख्य-प्रकाशिका योग-मायैव सृष्ट्य्-आद्य् अप्य् अस्मद्-आदि-रूपेण त्वम् एव करोषि । तत्रास्मद्-आदीनां योऽभिमानः, स एवावरिकाख्याया विलसितम्, न त्व् अस्मद्-आदिस् त्वद्-रूपत्वात्, यथा वत्सपादय इत्य् अन्योन्योपमा-व्यङ्ग्या तेन नेदं ते कुहकम् इति पूर्वानुवादः ॥१९॥

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** दुर्गम-महिम्नस् तव चिन्मय-जगतां वार्ता दूरे तावद् आस्ताम् । बहिर्मुखानां मते तु त्वम् अपि मायोपाधिर् मायामय एव भवसीत्य् आह---अजानताम् इति । **त्वत्-पदवीं** त्वत्-प्रापकं वर्त्म भक्ति-योगम् **अजानतां** ज्ञान-मानिनां तु मतं **त्वम् अनात्मनि** प्रकृतौ स्थित एव **आत्मै**व त्वम् **आत्मनै**व स्वातन्त्र्येणैवेति तव जीवाद् विशेषः **मायां वितत्य**इव **भासि**, आकार-शून्योऽप्य् आकारवत्त्वेन भातो भवसि । **सृष्टौ** रजो-गुणेन यथाहं, **विधाने** पालने सत्त्वेन **एष** त्वं विष्णुर् इव, अन्ते तमसा **त्रि-नेत्रो** रुद्र इवेति निराकारस्याप्य् आत्मना मायिकाकारा यथा ब्रह्म-विष्णु-रुद्राः, तथा मायिकम् एव जलस्य नारायण-रूपम् अवताराश् च सर्वे मायिक-रूपा माययैव वत्स-बाल-चतुर्भुजादीन् क्षणिकान् दर्शयामासेति ते प्राहुर् इत्य् अर्थः ॥१९॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** ननु, ब्रह्मन् ममत्थं भावम् अन्ये न वदन्ति यथा त्वम् आत्थेति चेत् सत्यं येषु तवात्यन्तिकी कृपा त एवंतं विदन्ति अन्ये त्व् ईश्वरः कश्चिद् अस्ति स जगत्-कार्यार्थी ब्रह्मादि-रूपः सृष्टय् आदि । वामनादि-रूपस् तु सुर-साहाय्यञ्च करोतीत्य् एतावद् एव जानन्ति नान्यद् इत्य् आह---अजानताम् इति द्वाभ्याम् । **त्वत्-पदवीं** त्वत्-पराख्य-शक्ति-विलास-सिद्धान्त-पद्धतिम् अजानताम् अनुपासित-तज् ज्ञानां तान् प्रत्यग् आत्मनि प्रकृती नियन्तृतया **आत्मा** स्वयम् अवस्थितस् **त्वम् आत्मना** स्वातन्त्र्येण **मायां** ताम् एव **वितत्य** **भासि**, कथं ? **जगतः** **सृष्टाव् अहं** विरिञ्चिर् **इव** **विधाने** पालने **एष** त्वम् इव विष्णुना सहाभेदान्नामान् उल्लेखः अन्ते विनाशे **त्रि-नेत्रो** रुद्र इव ॥ १९ ॥


______


**॥ १०.१४.२० ॥**

**श्रीधर-स्वामी (भावार्थ-दीपिका) :** **सुरेषु** उपेन्द्रः । **ऋषिषु** परशुरामः । **नृष्व्** **अपि** रामः ॥२०॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) : सुरेषु** *उपेन्द्रः* । **ऋषिषु** *परशुरामा*दिः । तथैव देवादिष्व् इव । **तिर्यक्षु** वाराहादिः । **यादःसु** मत्स्यादिः । यादांसि जल-जन्तवः इत्य् अमरः । **असतां** रावणादीनाम् ॥२०॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** एवं नानावतारोऽपि ते एव पृथक्त्वेन यया भासते, सा माया । वस्तुतस् तु त्वं सुरादिर् न भवसि । अत उक्तं, स वै न देवासुरः \[भा।पु। ८.३.२४\] इत्य्-आदि । तत्-तद्-भावस् तु मायेत्य् आह---सुरेष्व् इति । एष तव **जन्म** प्रादुर्भावः । स खलु **असतां दुर्मद-निग्रहाय च**, तेषु यत् पार्थक्यं, यश् च चतुर्जातीयावतारस् तन् माया । **नरेषु** पृथ्व्-आदिषु । न तु एते मे दृष्टाः सत्य-ज्ञानानन्तानन्दादि-विशेषण-विशिष्टा वा नास्ति न माया ।

नन्व् अहम् अपि नरत्वम् अङ्गीकृतवान् अस्मीति नैवं तवैतत् स्वरूपम् एव, नराकृति परं ब्रह्म, गूढं परं ब्रह्म मनुष्य-लिङ्गं \[भा।पु। ७.१५.५८\] इत्य् उक्तम् । यस्माद् एते सत्य-ज्ञानानन्तानन्दादि-मूर्तयः प्रादुर्भूताः, तस्य तव नरत्वे का कथेति पूर्वापर-सङ्गतिः ॥२०॥

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** तेषाम् अपि हिताय निरुपाधिक-करुणया त्वं बहुधावतरसीत्य् आह---सुरेष्व् इति । **अजनस्य**---जननं जनः, न विद्यते जनो जन्म-लक्षण-संसारो भक्तानां यस्मात् तस्य ।**दुर्मदः**---«अहं शास्त्रार्थ-ज्ञो योगाभ्यास-रतः सिद्धः» इत्य्-आदि-रूपः । तस्य **निग्रहाय** निरसनाय, तत्-तल्-लीला-श्रवणेन भक्त्या स्वत एव तद्-अपगमात् । न केवलं तेषाम् एव हितार्थं साधूनां सन्तोषणार्थम् अपीत्य् आह---**सद्** इति । असद्-दुर्मद-निग्रहेण सद्-धर्म-प्रवर्तनं तथा तत्-तन्-मधुर-लीलादि-प्रकाशनम् एव तत्-स्व**नुग्रहस्** तस्मै।

ननु, असत्सु कथम् ईदृशी कृपा ? तत्राह---**प्रभो** ! हे परम स्वतन्त्रेत्य् अर्थः । **विधातः** ! हे तत्-तद्-अवतार-कर्तर् इति प्रकृतोपयोगित्वाद् अवतारित्वेन सम्बोधनम् । अथवा माया-मोहितत्वात् ते त्वद्-अवतारेषु जीववद् दृष्टिं च कुर्वन्ति, जन्मादि श्रवणात् । तत्त्वतस् तु वयम् इव ते तव प्रादुर्भाव-रूपा एवेत्य् आह---सृष्टाव् इति सार्धेन । सृष्ट्य्-आदि-निमित्तं यथा वयं त्रयस् तथा तेऽपि तत्-तद्-अर्थम् अतो न जीववत् तेषां जन्मादीत्य् अर्थः । ततश् च **सुरेषु** धर्मादिषु श्री-नर-नारायणादयो ज्ञेयाः । अथवा, तर्हि भक्तेषु कथं भासीत्य् अपेक्षायां त्वद्-ऋते \[भा।पु। १०.१४.१८\] इत्य् उक्तम् । तत् सत्यत्वम् एव दर्शयन्न् आह---सृष्टाव् इत्य्-आदि । सृष्ट्य्-आदि-निमित्तं ब्रह्मादि-रूपेण तत्-तद्-अर्थं च श्री-नर-नारायणादि-रूपेण त्वम् एव तेषु भासीत्य् अर्थः । तद्-अर्थं प्रपञ्चान्तर्गतम् अपि त्वां ते सत्यम् एवानेकम् अपि एकम् एव जानन्तीति भावः ॥२०॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** अजनस्य प्राकृतवज् जन्म-रहितस्य स्वरूप-शक्त्या स्वयम् आविर्भावात्, तच् च केवलं भक्त-परिपालनायेति माया-कार्यानासक्तिम् आह---असताम् इति । **प्रभो**
! हे अविचिन्त्य-शक्ति-युक्त ! **विधातः** ! हे अनन्तावतार-कर्तः !
अत्राजानताम् इत्य् आदौ या टीकावतारिका । ननु, ब्रह्मन्न् इत्य् आद्या तत्रायम् अभिप्रायः ईश्वरः खलु स्वाधीनया मायया प्रपञ्च-विलक्षणं शुद्ध-सत्तात्मकं स्व-विग्रहादिकं भजति, ततस् तत्राविष्टश् च न भवति शुद्ध-सत्त्वस्य स्वच्छत्वेन शुद्ध-चैतन्य-तादात्म्यापन्नत्वात् तद्-रूपम् एव तत् सर्वम् । जीवस् त्व् ईश्वराधीनया माययाधीनीकृतः प्रपञ्चात्मकं रजस्-तमो-मयं विग्रहादिकं प्राप्नोति, ततस् तत्राविष्टश् च भवति } रजस्-तमसोर् अस्वच्छत्वेन चिद्-रूपत्वानाविष्काराज् जड-रूपम् एव तत् सर्वम् इत्य् अतो भवेद् एव वैलक्षण्यम् इति । किं तु माया-शब्दस्य स्वरूप-शक्ति-वाचित्वेनापि प्रतिपादयिष्यमाणत्वात् तन्-मत-स्व-मतयोर् एकत्वम् एव दर्शयिष्यते ॥२०॥

**---------------------------------------------------------------------------------------------------------------------**

**जीव-गोस्वामी (भगवत्-सन्दर्भः (३९) :** एवं यथा गुणावतारास् तथान्येऽप्य् अवतारा इत्य् आह---सुरेष्व् इति । **अजनस्य** जन्मेत्य् अनेन प्रादुर्भाव-मात्रं जन्मेति बोधयति ॥२०॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** एवं तव मत्स्याद्य्-अवतारा अपि न कुहकम् । ऐच्छिक्या एव प्रकाशिकाया योग-शक्तेर् विलसितम् एवास्मद्-आदिवत् स वत्सपादिवद् इत्य् आह---सुरेष्व् ऋषिष्व् ईशेत्य्-आदि । **सुरेषु** यज्ञादि-रूपेण, **ऋसीषु** नर-नारायणादि-रूपेण, **नृसू** पृथ्व्-आदि-रूपेण, **तिर्यक्षु** वराहादि-रूपेण, **यादःसु** मत्स्य-कूर्मादि-रूपेण **अजनस्यापि** तव जन्म प्रादुर्भावोऽसतां **दुर्मद-निग्रहाय**, **सद्-अनुग्रहाय च** । हे **ईश** ! कर्तुम् अकर्तुम् अन्यथा कर्तुं समर्थ ! **प्रभो** सर्वेश्वरेश्वर ! सर्व-**विधातः** ! विधा विधिस् तस्मात् प्रयोजनाद् एव विधा प्रकारस् ततो वा, विधातर् इति सम्बोधनं वा, न तु तत् कुहकम् । पूर्ववत् प्रकाशिकाख्य-योग-शक्ति-विलसितम् एव ॥२०॥

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** अतस् तैः स्व-भक्तानां पराभवाभावार्थं यत् स्व-पदवी-ज्ञापनं प्रायस् तद्-अर्थम् एव तव सर्वेऽवतारा इत्य् आह---सुरेष्व् इति । **असताम्** असाधूनां वयम् एव ज्ञानवन्त इति यो दुष्टो मदस् तस्य **निग्रहाय** सतां भक्तानां स्वीय-सच्-चिद्-आनन्द-मय-रूप-गुण-लीलानुभावनयानुग्रहाय । यद् उक्तं---सत्त्वं न चेद् धातर् इदं निजं भवेत् \[भा।पु। १०.२.३५\] इत्य्-आदि ॥२०॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) : अजनस्या**पूर्व-देह-योग-शून्यस्य ते सुरादिषु **जन्म** **सुरेषु** वामनः, **ऋषिषु** भार्गवः, **नृषु** श्री-रामचन्द्रः, **तिर्यक्षु** क्रोडः, **यादःसु** मत्स्यः ॥२०॥


______


**॥ १०.१४.२१ ॥**

**को वेत्ति भूमन् भगवन् परात्मन्**

**योगेश्वरोतीर् भवतस् त्रिलोक्याम् ।**

**क्व वा कथं वा कति वा कदेति**

**विस्तारयन् क्रीडसि योगमायाम् ॥**

**श्रीधर-स्वामी (भावार्थ-दीपिका) :** ननु, च स्वातन्त्र्ये कथं कुत्सितेषु मत्स्यादिषु जन्म ? कथं वा वामनाद्य्-अवतारे याच्ञादि कार्पण्यं ? कथं वास्मिन्न् एव कदाचिद् भय-पलायनादि ? अत आह---को वेत्तीति । अन्वर्थैः सम्बोधनैर् दुर्ज्ञेयत्वम् एवाह---**भूमन्न्** इत्य्-आदिभिः । **भवत** **ऊतीर्** लीलास् **त्रि-लोक्यां को वेत्ति** **? क्व वा**, **कथं वा**, **कदा वा**, **कति वा** ? इति । अचिन्त्यं तव **योग-माया**-वैभवम् इति भावः ॥२१॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** अत्राशङ्कते---*नन्व्* इति । अतः अत्र । *अन्वर्थैर्* अर्थानुगतैर् यथार्थैर् इति यावत्। **क्व** कुत्र । **कथं** केन प्रकारेण । **कदा** कस्मिन् काले । **कति** कियत् सङ्ख्यका **ऊतीः** करोति चक्रे करिष्यति वेत्य् अर्थः । इति भाव इति---अघटन-घटना-पटीयस्या मायातोऽपि योग-माया प्रबला, परास्य शक्तिर् विविधैव श्रूयते \[श्वे।उ। ६.८\] इत्य्-आदि-श्रुतेर् इत्य् अर्थः । \[विश्वनाथ-टीका\] ॥२१॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *नन्व्* एवं कथं घटतां ब्रह्मणो नराकृतित्वं, यद् उच्यते इति न वक्तव्यम् । अतस् त्वम् अचिन्त्यानुभावोऽसि । तव महिमानं को **वेत्तीत्य्** अर्थः । हे **भूमन्**! **भगवन्** ! **परात्मन्** ! **योगेश्वर** ! इति चत्वारि विशेषणानि सम्बोधन-पराण्य् अचिन्त्य-महिमा-ख्यापकानि । यतस् त्वं **योग-मायां** भुवि तन्वन् **क्रीडसि** भूमन्न् इत्य् अपरिच्छिन्नत्वे, **क्वे**ति भगवन्न् इत्य् अचिन्त्य-महिमत्वे, **कथम्** इति परात्मनः सर्वेषां पुरुषादीनाम् अपि आत्मन्न् इति, **कती**ति योगेश्वरेति नाना-रूपत्वे, **कदेति** तस्मात् तव महिमा कैर् अपि वक्तुं न शक्यते । तवावताराणां वा नित्यत्वादिकं कैर् निरस्यताम् ॥२१॥

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** *ननु*, तर्हि त्वद्-अवतार्ण् कस्यापि जीववद् अत्यन्त-लौकिकी चेष्टा नोपपद्यते ? तत्राह---को वेत्तीति । **भूमन्** अपरिच्छिन्न ! **भगवन्** सर्वैश्वर्य-युक्त ! **परात्मन्** सर्वान्तर्-निगूढ ! **योगेश्वर** दुर्घट-घटन-समर्थ ! सम्बोधनानाम् एषां यथोत्तरं दुर्ज्ञेयत्वे श्रैष्ठ्यं ऊह्यम् । **योग-माया** सच्-चिद्-आनन्द-विलास-रूपो भगवच्-छक्ति-विशेषः, तां विस्तारयन्न् इति तद्वतीनाम् अपि सत्यता सूचिता । एतच् च श्री-भागवतामृतोत्तर-खण्डे विस्तरतोऽस्ति । अन्यत् तैर् व्याख्यातम् । यद् वा, योग ऐश्वर्यं तद्-युक्तां मायां, भक्तेषु कृपाम् । एवं **ऊती**नाम् अप्य् ऐश्वर्यमत्त्वेनानन्तत्वेन चाज्ञेयत्वं युक्तम् एवेति भावः ।

यद् वा, **कथं** तथाद्यापि दुर्वासना ग्रस्ता बहवो दृश्यन्ते ? तत्राह---**को वेत्ती**ति । तव योग-माया-विस्तारणेन तत्-तल्-लीलानां दुर्वितर्क्यत्वात् ते प्रायो मुह्यन्त्य् एवेत्य् अर्थः । तच् चाचितम् एवेति सम्बोधन-चतुष्टयेनोक्तम् एव । एवं भगवतो दुर्वितर्क्यत्वात् तल्-लीलानाम् अपि दुर्वितर्क्यत्वं सिद्धम् एव । तत्-तल्-लीला तत्त्व-ज्ञानाय त्वद्-भक्तान् प्रपन्नाः सन्त एव ते निस्तरन्ति, न चान्यथेति भावः ॥२१॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** एवं सर्वम् इव निरूप्य सम्भ्रमेणाह---को वेत्तीति । **भूमन्** ! हे अपरिच्छिन्न ! **भगवन्** ! हे सर्वैश्वर्य-युक्त ! **परमात्मन्** ! हे सर्वान्तर्यामिन् ! सर्व-कारण-स्वरूपेति वा । **योगेश्वर** ! हे स्वाभाविक-योग-शक्त्या सर्व-काल-व्यापक ! भवत **ऊतीर्** लीला अहो विस्मये **क्व कथं वा**, **कति वा**, **कदा वा** स्युर् इति **को वेत्ति**, किं त्व् अपरिच्छिन्नत्वाद् अपरिच्छिन्नानाम् आधारं सर्वैश्वर्य-युक्तत्वात्, तासां प्रकारं परमात्मत्वात्, तासाम् इयत्तां सर्व-काल-व्यापकत्वात् तद्-अवसरम् अपि त्वम् एव वेत्सीत्य् अर्थः । तत्र सर्वत्र हेतुः---**योग-मायां** महा-स्वरूप-शक्तिम् इति ॥२१॥

**---------------------------------------------------------------------------------------------------------------------**

**जीव-गोस्वामी (भगवत्-सन्दर्भः (४०) :** ननु, ब्रह्मन् किम् अत्र विचारितं भवता ? यद् एकस्या एव मम मूर्तेर् व्यापकत्वे सत्य् अन्यासां दर्शन-स्थानं न सम्भवति ? इति । तथा जड-वस्तूनां घटादीनाम् एव प्राकट्य-प्रकारो लोके दृष्टः, कथं तद् इतर-स्वभावानां चिद्-वस्तूनां मम श्री-मूर्त्य्-आदीनां ? इति । यथा यावत्यो विभूतयो मम भवता दृष्टाः, तावतीभिर् एव भवान् विस्मितो, नापराः सन्तीति सम्भावयन्न् इव तत्-परिमितताम् अधिगतवान् अस्ति ? इति । तथा ये ममांशाः पूर्वं बाल-वत्सादि-रूपाः, त एव चतुर्भुजा अभवन्न् इति कस्यापि रूपस्य कदाचिद् उद्भवः कस्यापि कदाचिन् न ? इति । किं च, सत्य-ज्ञानानन्तानन्दैक-रस-मूर्तित्वाद् युगपद् एव सर्वम् अपि तत्-तद्-रूपं वर्तत एव, किन्तु यूयं सर्वदा सर्वं न पश्यथेति तत्र च यौगपद्यं कथं ? इति तत्राह---को वेत्तीति ।

**क्व वा**, **कथं वा**, **कति वा**, **कदा वा**, **योग-मायां** दुस्तर्क्यां चिच्-छक्तिं विस्तारयन् तथा तथा प्रवर्तयन् क्रीडसीति भवत **ऊतीर्** लीलास् **त्रि-लोक्यां** **को वेत्ति**? न कोऽपीत्य् अर्थः । यस्यामतं तस्य मतं मतं यस्य न वेद सः \[केन।उ। २.३\] इति भावः ।

अत्र दुर्ज्ञेयता-पुरस्कृतेनैव सम्बोधन-चतुष्टयेन चतुर्षु युक्तिम् आह---हे **भूमन्** ! क्रोडीकृतानन्त-मूर्त्य्-आत्मक-श्री-मूर्ते ! अयं भावः---एकम् अपि मुख्यं भगवद्-रूपं युगपद् अनन्त-रूपात्मकं भवति। तथैवाक्रूरेण स्तुतं, बहु-मूर्त्य्-एक-मूर्तिकं \[भा।पु। १०.४०.७\] इति । तथा श्रुतिः---एकं सन्तं बहुधा दृश्यमानम् इति ।

ततो यदा यादृशं येषाम् उपासना-फलोदय-भूमिकावस्थानं, तदा तथैव ते पश्यन्ति। तथा च, प्रज्ञान्तर-पृथक्त्ववद् दृष्टिश् च तद् उक्तिं \[वे।सू। ३.३.५०\] इत्य् अत्र ब्रह्म-सूत्रेमध्व-भाष्यम्, उपासना-भेदाद् दर्शन-भेद इति दृष्टान्तश् च । यथैकम् एव पट्टवस्त्र-विशेष-पिच्छावयव-विशेषादि-द्रव्यं नाना-वर्णमय-प्रधानैक-वर्णम् अपि कुतश्चित् स्थान-विशेषाद् दत्त-चक्षुषो जनस्य केनापि वर्ण-विशेषेण प्रतिभातीति । अत्राखण्ड-पट्ट-वस्त्र-विशेषादि-स्थानीयं निज-प्रधान-भासान्तर्-भावित-तत्-तद्-रूपान्तरं श्री-कृष्ण-रूपं, तत्-तद्-वर्ण-च्छवि-स्थानीयानि रूपान्तराणीति ज्ञेयम् । यथा श्री-नारद-पञ्चरात्रे---

> मणिर् यथा विभागेन नील-पीतादिभिर् युतः । >
> रूप-भेदम् अवाप्नोति ध्यान-भेदात् तथा विभुः ॥ इति ।

मणिर् अत्र वैदुर्यं नील-पीतादयस् तद्-गुणाः । तद् एवं क्वेत्य् अस्य युक्तिर् उक्ता। एवम् एव श्री-वामनावतारम् उपलक्ष्य श्री-शुक-वाक्यम्---

> यत् तद् वपुर् भाति विभूषणायुधैर् >
> अव्यक्त-चिद्-व्यक्तम्म् अधारयद् धरिः । >
> बभूव तेनैव स वामनो बटुः >
> संपश्यतोर् दिव्य-गतिर् यथा नटः ॥ \[भा।पु। ८.१८.१२\]

अर्थश् चायम्---यद् वपुः शरीरं न केनापि व्यज्यते या चित् पूर्णानन्दस् तत्-स्वरूपम् एव यद् विभूषणायुधैर् भाति । तद् वपुस् तदा प्रपञ्चेऽपि व्यक्तं यथा स्यात् तथा अधारयत् स्थापितवान् । पुनश् च तेनैव वपुषा वामनो बटुर् बभूव हरिः । एव-कारेण परिणाम-वेषान्तर-योगादिकं निषिद्धम् । कदा ? पित्रोः सम्पश्यतोः । तेनैव वपुषा तद्-भावे हेतुः । दिव्याः परम् अचिन्त्याः, यद् गतं भवच् च भविष्यच् च \[बृ।आ।उ। ३.८.३\] इत्य्-आदि-श्रुतेः । स्वस्मिन्न् एव नित्य-स्थितान् नाना-संस्थानां प्रकाशना-प्रकाशन-रूपा गतयश् चेष्टा यस्य सः ।

तत्रालक्सित-स्वधर्म-मात्रोल्लासांशे दृष्टान्त-लेशः, यथा नट इति । नटोऽपि कश्चिद् आश्चर्यतमः दिव्या परम-विस्मापिका गतिर् हस्तक-रूपा चेष्टा यस्य तथाभूतः सन् । तेनैव रूपेण वैषम्यादिकम् अनुरीकृत्यापि नानाकारतां यथा दर्शयति । स्वर्ग्यो नटो वा दिव्य-गतिः । ततश् च तत्-तद्-अनुकरणं तस्यात्यन्त-तद्-आकारम् एव भवति । अत्र परमेश्वरं विना अन्यस्य सर्वांशे तादृशत्वाभावात् न च दृष्टान्ते खण्डत्व-दोषः प्रपञ्चनीयः । यथा भक्षित-कीट-परिणाम-लाला-जात-तन्तु-साधनोऽप्य् ऊर्ण-नाभः परमेश्वरस्य जगत्-सृष्टाव् अनन्य-साधकत्वे दृष्टान्तः श्रूयते, यथोर्ण-नाभिर् हृदयाद् \[भा।पु। ११.९.२१\] इत्य्-आदि तद्वत् ।

तद् एवं श्री-ब्रह्मणापि सर्व-रूप-सद्-भावाभिर्पायेणैवोक्तम्---

> त्वं भक्ति-योग-परिभावित-हृत्-सरोज >
> आस्से श्रुतेक्षित-पथो ननु, नाथ पुंसाम् । >
> यद् यद्-धिया त उरुगाय विभावयन्ति >
> तत् तद् वपुः प्रणयसे सद्-अनुग्रहाय ॥ \[भा।पु। ३.९.११\] इति ।

प्रणयसे प्रकर्षेण नयसि प्रकटयसि । श्रुतेक्सित-पथ इत्य् अनेन कल्पनाया निरस्तत्वात्। सर्व-रूपत्वेऽपि भक्तान् अभिरुचित-रूपत्वेऽपवादः श्री-कर्दम-वाक्येन---

> तान्य् एव तेऽभिरूपाणि रूपाणि भगवंस् तव । >
> यानि यानि च रोचन्ते स्व-जनानाम् अरूपिणः ॥ \[भा।पु। ३.२४.३०\]

यानि यानि च त्वदीय-स्व-भक्तेभ्यो रोचन्ते तानि नान्येव तव रूपाणि ते तव अभिरूपाणि योग्यानि, नान्यानीत्य् अर्थः । अन्यानि च, यादृशं रन्तिदेवाय कुत्सित-रूपं प्रपञ्चितं तादृशानि ज्ञेयानि । तादृशस्य च मायिकत्वेअम् एव हि तत्रोक्तम्---

> तस्य त्रि-भुवनाधीशाः फलदाः फलम् इच्छताम् । >
> आत्मानं दर्शयाञ्चक्रुर् माया विष्णु-विनिर्मिता ॥ इति \[भा।पु। > ९.२१.१५\]

टीका च---त्रि-भुवनाधीशाः ब्रह्मादयः मायास् तदीय-धैर्य-परीक्षार्थं प्रथमं मायया वृषलादि-रूपेण प्रतीताः सन्त इत्य् अर्थः । इत्य् एषा ।

अनभिरूपत्वे हेतुः । अरूपिण इति । प्राकृत-रूप-रहितस्येति । टीका च---अप्राकृतत्वेन कुत्सितत्वासम्भवाद् इति भावः ।

अथ प्रकृत-पक्षस्य कथं वेत्य् आदित्रय-युक्तयेऽवशिष्टं सम्बोधन-त्रयं व्याख्यायते । हे **भगवन्न्** अचिन्त्य-शक्ते! अचिन्त्यस्य भगवन्-मूर्त्य्-आद्याविर्भावस्यान्यथा-नुपपत्तेर् अचिन्त्या स्वरूप-शक्तिर् एव कारणम् इति भावः । इयं **कथं** वेत्य् अस्य युक्तिः ।

तथा, हे **परमात्मन्**! परेषां प्रत्येकम् अप्य् अनन्त-शक्तीनां पुरुषाद्य्-अवताराणाम् **आत्मन्न्** अवतारिन्, त्वयि तु तेषां सुतराम् अनन्तत्वात् । तद्-आविर्भाव-विभूतयः कति वा वाङ्-मनसोऽगोचरत्वम् आपद्येरन्न् इति भावः । इयं कति वेत्य् अस्य युक्तिः ।

तथा हे **योगेश्वर**! एकस्मिन्न् अपि रूपे नाना-रूप-योजना-लक्षणाया योग-नाम्न्याः स्वरूप-शक्तेस् तया वा ईशन-शील । अयं भावः---यथा तव प्रधानं रूपम् अन्तर्-भूतानन्त-रूपं तथा तवांश-रूपं च, ततश् च यदा तव यत्रांशे तत्-तद्-उपासना-फलस्य यस्य रूपस्य प्रकाशनेच्छा, तदैव तत्र तद् रूपं प्रकाशसे इति । इयं **कदे**त्य् अस्य युक्तिः ॥४०॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** ननु, त्वम् एवेदं वेत्सि, किम् उतान्येऽपीत्य् आशङ्क्य न कोऽपि तव लीलां वेत्तीत्य् आह---को वेत्तीत्य्-आदि । हे **भूमन्** ! देशतोऽपरिच्छिन्न ! विश्वव्यापक हे **भगवन्** ! अचिन्त्य-सर्वैश्वर्य-सम्पन्न ! हे **परात्मन्**, अनन्त-गुण-कर्मन् ! हे **योगेश्वर** ! कालतोऽपरिच्छिन्न ! तव **ऊतीर्** लीलाः । अहो आश्चर्यम् । **क्व वा को वेत्ति** ? देशतोऽपरिच्छिन्नत्वात् । **क्वेत्य्** असिद्धम् । अथवा, **को वेत्ति**, अचिन्त्य-परमैश्वर्यत्वात् । **कति वा** को वेत्ति ? अनन्त-गुण-कर्मत्वात् । **कदा वा** को वेत्ति ? कालतोऽपरिच्छिन्नत्वात् इति । देश-प्रकार-सङ्ख्या-काल-वचनैः क्वेत्य्-आदिभिश् चतुर्भिर् भूमन्न् इत्य्-आदि-सम्बोधन-चतुष्टयम् असम्भावनायां हेतुमद् हेतु-भावेन समन्वेतव्यम् । एतेन सर्वथैव ते महिमा ज्ञातुम् अशक्य इति वाक्यार्थः ॥२१॥

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** ननु, कृष्णस्य मम भू-भार-हरणार्थम् एव जन्म, रामस्य रावण-वधार्थम् एव, शुक्लाद्य्-अवतार-गणस्य तत्-तत्-समय-धर्म-प्रवर्तनार्थम् एवेति प्रसिद्धिर् न तु ज्ञानि-मानिनां दुर्मद-नाशार्थम्, सत्यम् । तव प्रादुर्भावादि-लीलानां कुत्र कुत्र विषये किं किं प्रयोजनं कदा कदा वा कियत्यो वा ता इति कार्त्स्न्येन ज्ञातुं कोऽपि न प्रभवतीत्य् आह---को वेत्तीति । **भूमन्**, हे विश्व-व्यापकानन्त-मूर्ते ! हे **भगवन्** ! भूमत्वेऽपि षड्-ऐश्वर्य-परिपूर्ण ! हे **परात्मन्** ! भगवत्त्वेऽपि परमात्म-स्वरूप ! हे **योगेश्वर** ! योग-माययैवानुभाव्यमान-भूमत्वादि-महा-महैश्वर्य ! **ऊतीर्** जन्मादि-लीलाः **त्रि-लोक्यां** त्रिलोकी मध्यवर्तिनीर् लीलाः **को वेत्ति** ? **न कोऽपि** । यतः क्वा हो इत्य्-आदि ।

ननु, तवानन्ता एव मूर्तयो विश्व-व्यापिकाः षड्-ऐश्वर्यवत्यः परमात्म-स्वरूपा, न तु भौतिक्यः त्रैलोक्यान्तर्वर्तिनीर् एव भक्त-विनोदनार्था लीलाः कुर्वत्यः, सर्वा एव सदैव युगपद् एव क्रीडन्तीति **कथं** सम्भवेद् इत्य् अत आह---विस्तारयन्न् इति । अचिन्त्य-शक्त्या योग-माययैव तत्-तद्-उपासक-भक्तान् प्रति तेषां यथा समयं प्रकाशनावरणाभ्याम् एव क्रीडा-निर्वाह इत्य् अर्थः ॥२१॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** ननु, परया योग-मायया मम विज्ञान-मयः सर्गः पूर्वोक्त-लक्षणः कियति स्थाने, केन विधिना, कियता कालेन भवेत् ? स च कियान् इति वेत्य् न वेत्ति चेत्, तत्राह---को वेत्तीति । हे **भूमन्** ! विश्व-व्यापकासङ्ख्य-मूर्ते ! हे **भगवन्**
! पूर्ण-षड्-ऐश्वर्य ! हे **परात्मन्** !
बद्ध-मुक्त-सर्व-जीवान्तर्यामिन् ! हे **योगेश्वर** योगायाः परायाः स्वामिन् ! भगवतस् तव **त्रि-लोक्यां** **ऊतीस्** तत्-सङ्ग-सिद्धा जन्मादि-लीलाः **को वेत्ति न कोऽपीत्य्** अर्थः । यतः **क्वाहो कथं** वेत्त्य् आदि न त्व् असङ्ख्यताभिः षड्-ऐश्वर्य-पूर्णाभिस् तव मूर्तिभिस् ता ऊतयो युगपद् एव कथं सम्भवेयुः ? तत्रायोगमायां विस्तारयन्न् इति स्वरूप-भूतया नित्य-शक्त्या मायाख्यया युत इत्य्-आदि-श्रुत्य्-उक्तयाचिन्त्यया अनया तत् सर्व-निर्वाह इत्य् अर्थः ॥२१॥


______


**॥ १०.१४.२२ ॥**

**तस्माद् इदं जगद् अशेषम् असत्-स्वरूपं**

**स्वप्नाभम् अस्त-धिषणं पुरु-दुःख-दुःखम् ।**

**त्वय्य् एव नित्य-सुख-बोध-तनाव् अनन्ते**

**मायात उद्यद् अपि यत् सद् इवावभाति ॥**

**श्रीधर-स्वामी (भावार्थ-दीपिका) :** ननु, भवत्व् अवताराणाम् अचिन्त्यो महिमा, प्रपञ्चस्य ह्य् असत्त्वे कथं सत्त्व-प्रतीतिः ? इतीमाम् आशङ्कां स-परिकरम् उपसंहरन् परिहरति---तस्माद् इति । **अस्त-धिषणं** निरस्त-प्रतिभासम् । **त्वय्य् एवोद्यद्** उद्भवद् अपि यत् नश्यत् **सद् इवेत्य्** उपलक्षणम् एतत् । **नित्यम् इव**, **सुखम्** इव, चेतनम् इव, चाधिष्ठान-भूतस्य तव गुणैस् तथा तथा **भाती**त्य् अर्थः ॥२२॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** तद् अङ्गीकृत्याप्य् आशङ्कते---*नन्व्* इति । स-परिकरं सानुबन्धम् । तत्रसत्यत्व-*प्रतीतौ* । इत्य् अर्थ इति---*अधिष्ठान-गुणेन प्रपञ्चे* सत्-प्रतीतिः, न तु स्वत इति भावः ॥२२॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** यद्-अधिष्ठाने प्रपञ्चोऽपि सन्न् इव प्रतीयते इत्य् आह---तस्माद् इत्य्-आदि । **त्वय्य् एव** नान्यत्र, एव-कारोऽन्य-योग-व्यवच्छेद-परः । त्वयि श्री-यशोदा-नन्दने यशोदा यज् **जगद्** अपश्यत्, तत् सद् इव, **सद्** **एवावभाति**, **मायातो**ऽचिन्त्य-शक्तित **उद्यद् अपि** । त्वयि कीदृशे ? **नित्य-सुख-बोध-तनौ** नित्या सुख-स्वरूपा बोध-स्वरूपा तनुर् यस्य तस्मिन्, यत् किञ्चित् तद् एव सद् इति प्राग् उक्त-पर-मत-खण्डनम् । अथवा, **इदं** विश्वं मायात उद्यद् अपि मायिकम् अपि त्वयि त्वद्-विषयकं यदि भवति, तदा सद् इव सद् एवावभाति, **इव**-शब्द एवार्थः ॥२२॥

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** अहो किं वक्तव्यं तवावतार-वर्ग-तत्-तल्-लीलादीनां सत्यतादि, मिथ्यादि-रूपोऽप्य् अयं प्रपञ्चस् त्वत्-सम्बन्धात् सत्यादि-रूपेण विद्योतत इत्य् आह---तस्माद् इति । योग-माया-विस्तारणेन तव क्रीडनाद् धेतोः ।

यद् वा, अत्रैव \[भा।पु। १०.१४.१६\] इत्य्-आदि-पद्य-त्रयेण जगतो मिथ्यात्वम् उक्त्वा, तद्-अन्तरा-पतिताशङ्कां त्रिभिर् निरस्याधुनोपसंहरन्न् आह---**तस्माद्** इति । जनन्यां मयि च तन् मिथ्यात्व-प्रदर्शनाद् धेतोः । अस्याद्य-पादेनैवान्वयः । अन्तो-नाशस् तद्-रहित इति नित्य-सत्तोक्ता, अतो**ऽसत्-स्वरूपम्** अप्य् अनन्तस्य सम्बन्धात् सत् । **स्वप्नाभम्** अनित्यम्, नित्यस्य सम्बन्धान् **नित्यम्** । **अस्त-धिषणं** बोधस्य सम्बन्धाच् चेतनम्, **पुरु-दुःख-दुःखं** च सुखस्य सम्बन्धात् सुखम् इति विवेचनीयम् । अन्यत् तैर् व्याख्यातम् ।

यद् वा, एवं सत्य् अपि त्वत्-सेवया तेषाम् अपि परम-मङ्गलं भवतीत्य् आह---तस्माद् इति । यस्मात् तव त्वद्-अवतार-वर्ग-तत्-तल्-लीलादीनाम् अचिन्त्यो महिमा, तस्माद् असत्-स्वरूपं प्रायोऽसल्-लोक-मयत्वात्, स्वप्नाभं नश्वरत्वेनानित्यत्वात्, अस्त-धिषणं प्रायो भगवन्-माहात्म्याज्ञानात् । तत्र तत्र हेतुः---**मायात** **उद्यद्** इति । तथा-भूतम् अपि यद्यपि त्वयि निमित्ते त्वत्-प्राप्त्य्-अर्थं भवति, त्वत्-सेवां करोतीत्य् अर्थः, तदा **सद् इवावभात्य्** उत्तमतां प्राप्नोतीत्य् अर्थः । इवेति लौकिकोक्ति-न्यायेनानधिकार्थम् । यद् वा, सद्-वस्तु श्री-वैकुण्ठ-पदं तद्वद् विराजत इत्य् अर्थः । अन्यत् समानम् ॥२२॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) : यस्माद्** एवं त्वम् एवैष सर्व-कारणं, तस्मान् मायातः प्रधानत उद्भवत् प्रलीनं, भवच् च **त्वय्य्** एव त्वाम् आश्रित्यैव **सद्** इव त्वदीयं स्वरूपम् इदं नित्य-धाम वा यत् सद् वस्तु, तद् **इवावभाति**, त्वदीय-तत्-तत्-सत्तयैव यत् किञ्चित् तत् सत्तां प्राप्नोतीत्य् अर्थः । मायाया अपि त्वच्-छक्तित्वेन त्वद्-आश्रयता-मात्रतः सद्-भावाद् इति भावः। तादृश-त्वद्-व्यतिरेकं तु असत्-स्वरूपं शश-विषाण-तुल्यं त्वद्-अन्येऽपि त्वद्-अस्फूर्तौ **स्वप्नाभं**, स्थिरार्थ-प्राप्त्य्-अभावात् । तत एवास्त-धिषणम् इत्य्-आदि नित्या सुख-बोध-रूपा च येयं पर-ब्रह्म-भावेन निर्णीता तनुः तत्-स्वरूपे, सच्-चिद्-आनन्द-रूपाय कृष्णाक्लिष्ट-कारिणे इति तापिनी-श्रुति-हयशीर्ष-पाञ्चरात्रयोः ।

अत्र एक-देश-स्थितस्याग्नेर् ज्योत्स्ना विस्तारिणी यथा \[वि।पु। १.२२.५६\] इत्य्-आदि-वक्ष्यमाण-विष्णु-पुराण-वाक्यं, वैधर्म्याच् च न स्वप्नादिवद् \[वे।सू। २.२.२९\] इति वेदान्त-सूत्रं च विचार्य अत्रैतद् अपि उक्तं भवति---माया-शब्देन क्वचिन् मिथ्याभिव्यञ्जकः शिक्षा-विशेष उच्यते, क्वचिद् दुर्वतर्क-सत्य-व्यञ्जकः शक्ति-विशेषोऽप्य् उच्यते । तत्र प्रथमम् इन्द्रजाल-पर्यायस् तद् विज्ञेषु दृष्टः । स च स्व-प्रत्यायित-जलादिना । तेषां तु न भ्रमं करोति स्वाश्रयाव्यामोहकत्वात्, अन्येषां चापात-मात्रे भ्रमेऽपि न दृष्ट्य्-आदिकं हरति मृगतृष्णा-तुल्यत्वात् । द्वितीयस् तु मुनि-देवादौ श्रुतः, यथा तृतीये श्री-सनकादि-वैकुण्ठ-गमने तदीय-योग-माया-शब्दः स्वामिभिर् व्याख्यातः स चायं न पूर्व-तुल्यः श्री-कर्दमादीनां तत्-कल्पित-विहार-विमानादिभिः स्वार्थ-करत्वात् श्री-प्रद्युम्नादीनां युद्धादौ शत्रु-च्छेदादि-दर्शनाच् च सोऽयं मुन्य्-आदिषु तव आदिमयः श्री-भगवति तु स्वाभाविकः, यथा---

> सर्व-भूतेषु सर्वात्मतया शक्तिर् अपरा तव । >
> गुणाश्रया नमस् तस्यै शाश्वतायै सुरेश्वर ॥ \[वि।पु। १.१९.७६\]

इति श्री-विष्णु-पुराणोक्ताया अपराख्य-शक्तेः, अस्मान् मायी सृजते विश्वम्, एतत् तस्मिंश् चान्यो मायया सन्-निरुद्धः \[श्वे।उ। ४.९\] इत्य्-आदि-श्रुतौ मायाख्यया कथितया स्वाभाविकत्वम् अमिथ्या-व्यञ्जकत्वं विष्णु-पुराण एव दर्शितम्---

> शक्तयः सर्व-भावानाम् अचिन्त्य-ज्ञान-गोचराः । >
> यतोऽतो ब्रह्मणस् तास् तु सर्गाद्या भाव-शक्तयः । >
> भवन्ति तपसां श्रेष्ठ पावकस्य यथोष्णता ॥ \[वि।पु। १.३.२\] > इति, >
> एक-देश-स्थितस्याग्नेर् ज्योत्स्ना विस्तारिणी यथा । >
> परस्य ब्रह्मणः शक्तिस् तथेदम् अखिलं जगत् ॥ \[वि।पु। > १.२२.५६\] इति च ।

मायां तु प्रकृतिं विद्यान् मयिनं तु महेश्वरं \[श्वे।उ। ४.१०\] इति श्रुतिश् च । प्रकृति-शब्देन स्वभावम् आह---न तु तत्-पर्यायं विद्याद् इति ज्ञापन-तात्पर्यतयानूद्य विधेयत्व-प्राप्तेः पर्याय-मात्र-कथने लीलत्वाभावाज् ज्ञानासिद्धेः, मयिनं तु महेश्वरम् इत्य् अत्रानूद्य विधेयत्वस्यैव लब्धेश् च, किं तु, मयिनं तु महेश्वरम् इति महेश्वरस्य माययाश्रितत्वं बोधयति । ततश् च महेश्वरत्वम् एवान्तरङ्गं तद् अकृत्रिमं चेत्य् आयाति । इन्द्रो मायावान् पुरुषः शूर इतिवत् मायया बहिरङ्गत्वेऽपि स्वाभाविकत्वम् ।

एकदेश-स्थितस्याग्नेर् \[वि।पु। १.२२.५६\] इति दृष्टान्तेनैव लब्धं मायाया बहिरङ्गत्वे च न तद्-दोषेण महेश्वरत्वं लिप्तं स्यात्, यथोक्तं प्रथमे श्रीमद्-अर्जुनेन---

> त्वम् आद्यः पुरुषः साक्षाद् ईश्वरः प्रकृतेः परः । >
> मायां व्युदस्य चिच्-छक्त्या कैवल्ये स्थित आत्मनि ॥ \[भा।पु। > १.७.२३\] इति,

सेयम् एव चिच्-छक्तिः परात्वेन विष्णु-पुराणे प्रोक्ता---

> सर्व-भूतेषु सर्वात्मन् या शक्तिर् अपरा तव । >
> गुणाश्रया नमस् तस्यै शाश्वतायै सुरेश्वर ॥ >
> यातीत-गोचरा वाचां मनसां चाविशेषणा । >
> ज्ञानि-ज्ञान-परिच्छेद्या वन्दे ताम् ईश्वरीं पराम् ॥ \[वि।पु। > १.१९.७६-७\]इति ॥

अस्या एव परात्वेनान्तरङ्गत्वं परमाचिन्त्यत्वं विविध-वृत्तित्वं महेश्वरता पर्यापकत्वम् अपि उद्दिष्टम्,

> न तस्य कार्यं करणं च विद्यते >
> न तत्-समश् चाभ्यधिकश् च दृश्यते । >
> परास्य शक्तिर् विविधैव श्रूयते >
> स्वाभाविकी ज्ञान-बल-क्रिया च ॥ \[श्वे।उ। ६.८\]

अत्र खलु, *न तत्-समश् चाभ्यधिकश् च*इति परात्वस्यारोपोपजीव्य-वस्त्व्-अन्तराभाव-ज्ञापितस्य स्वाभाविकत्वस्य परमाचिन्त्यत्वस्य च बोधकं, तृतीये \[३.१५.२६\] श्री-सनकादि-वैकुण्ठ-गमने योगमायेति निर्दिष्टा चिच्-छक्तित्वेन स्वामिभिर् व्याख्याता । तत्त्व-वादिभिश् च स्व-भाष्ये---

> योग-माया च माया च तथेच्छा-शक्तिर् एव च । >
> माया-शब्देन भण्यन्ते शब्द-तत्त्वार्थ-वेदिभिः ॥

इति शब्द-महोदधिम् उदाहृत्य स्वरूप-भुतया नित्य-शक्त्या मायाख्यया युतः, अतो मायामय्ं विष्णुं प्रवदन्ति सनातम् इति श्रुतिम् अपि प्रमाणी-कृत्य योग-माया-शब्दवन् माया-शब्दोऽप्य् एतद्-वाचित्वेन सम्मतः श्री-रामानुजाचार्य-चरणैश् च---माया वयुनं ज्ञानम् इति निघण्टु-स्थित-पर्याय-शब्दाः स्व-भाष्ये लिखिताः । तृतीये स्वामिभिश् च---सा वा एतस्य सन्द्रष्टुः शक्तिः सद्-असद्-आत्मिका । माया-नाम \[भा।पु। ३.५.२५\] इत्य् अत्र ददृश्यानुसन्धान-रूपा इति । आत्मेच्छानुगता वात्मेत्य् अत्रात्मेच्छामायेति---

> काल-वृत्त्या तु मायायां गुण-मय्याम् अधोक्षजः । >
> पुरुषेणात्म-भूतेन वीर्यम् आधत्त वीर्यवान् । >
> ततोऽभवन् महत्-तत्त्वम् अव्यक्तात् काल-चोदितात् । \[भा।पु। > ३.५.२६-२७\]

इत्य् अव्यक्तम् अपि माया-शब्देन चोच्यते स्म । प्रायो मायास्तु मे भर्तुर् नान्या मेऽपि विमोहिनी \[भा।पु। १०.१३.३७\] इत्य् आदौ मोहिनी शक्तिर् अपि स्यात् । माया दम्भे कृपायां च इति विश्व-प्रकाशे, स्यान् माया शाम्बरी-बुद्ध्योः इति त्रिकाण्ड-शेषे च, कृपादयोऽपि तत्-पर्याया दृश्यन्ते । अत्रैव च तम्यां तमोवन् नैहारं \[भा।पु। १०.१३.४५\] इत्य् आदौ माया-शब्देन प्रभाव-मात्रम् अभिप्रेतम् । सत्यं तत्-प्रकाशनेऽपि दोषाविशेषात् दृष्टान्ते तस्य च तादृशत्वात् तदैवं तत्र तत्र यथायथं माया-शब्दो योजनीयः श्री-स्वामि-व्याख्या चेति सर्वं समञ्जसम् ।

अत्र च प्रकरणे माया-शब्देन दुस्तर्क्य-शक्तेर् एवाभिधानम् । तद् उक्तं---

> मत्-स्थानि सर्व-भूतानि न चाहं तेष्व् अवस्थितः । >
> न च मत्-स्थानि भूतानि पश्य मे योगम् ऐश्वरम् ॥\[गीता ९.४-५\] > इति ।

अतो यत्र यस्य स्पर्शो नास्ति, तत्र तस्य स्थितत्वं मिथ्येति मिथ्यात्वम् अपि तद् व्याख्यातं युक्तं किं च, या पराख्य-शक्तित्वेनोक्ता सैव वैकुण्ठादौ स्वरूप-विभूति-व्यञ्जिका, यथा न यत्र माया किम् उतापरे हरेर् अनुव्रता यत्र सुरासुरार्चिताः \[भा।पु। २.९.१०\] इति द्वितीये, दर्शयामास लोकं स्वं गोपानां तमसः परं \[भा।पु। १०.२८.१४\] इत्य् अग्रे, इतीरेशेऽतर्क्ये इत्य्-आदिकं सत्य-ज्ञानेत्य्-आदिकं च पूर्वत्र एतन्-मयी विभूतिश् चानश्वरा यथा द्वितीये तत्रैव न च काल-विक्रम \[भा।पु। २.९.१०\] इति । श्रीविष्णु-पुराणे---

> कला-काष्ठा-निमेषादि-काल-सूत्रस्य गोचरे । >
> यस्य शक्तिर् न शुद्धस्य प्रसीदतु स मे हरिः ॥\[वि।पु। १.९.४५\] > इति । >
> कला-मुहूर्तादि-मयश् च कालो >
> न यद् विभूतेः परिणाम-हेतुः \[वि।पु ४.१.८४\] इति च ।

अत्र शुद्धस्येत्य् उक्तत्वात् भगवत्-स्वभावैषा महती शक्तिः या त्व् अपरा, सा न तादृशी किं तु यथा तत्रैव, यस्यायुतायुतांशांशे विष्णु-शक्तिर् इयं स्थिता \[वि।पु। १.९.५३\] इति, सर्गाद्या भाव-शक्तयः \[वि।पु। १.२.२\] इति च । एकादशे च---एषा माया भगवतः सृष्टि-स्थित्य्-अन्त-कारिणी \[भा।पु। ११.३.१६\] इति तद् एवम् अपि यथार्हं विवेचनीयम् ॥२२॥

**---------------------------------------------------------------------------------------------------------------------**

**जीव-गोस्वामी (भगवत्-सन्दर्भः (४१) :** तस्मात् तत् तत् सर्वम् अपि तस्मिन् श्री-कृष्ण-रूपेऽन्तर्-भूतम् इत्य् एवम् अत्रापि तात्पर्यम् उपसंहरति---तस्माद् इति । यस्माद् एवं प्रपञ्चाप्रपञ्च-वस्तूनां सर्वेषाम् अपि तत्त्व-विग्रहोऽसि **तस्माद् एव नित्य-सुख-बोधन**-लक्सणा या तनुस् तत्-स्वरूपेऽनन्ते **त्वय्य्** एव्**आशेषम् इदं जगद्** अवभातीत्य् अन्वयः ।

कथम्-भूतं ? **सत् उद्यद् अपि** यत् मुहुर् उद्भवत् तिरोभवच् च । यद्यस्मिन् मुहुर् जायते लीयते च, तत् तस्मिन्न् **एवावभाति**, भुवि तद्-विकार इवेति भावः ।

तर्हि किं मम विकारित्वं ? नेत्य् आह---**मायातो** मायया त्वदीयाचिन्त्य-शक्ति-विशेषेण विकारादि-रहितस्यैव, श्रुतेस् तु शब्द-मूलत्वात् \[वे।सू। २.१.१७\] इत्य् आदौ परिणाम-स्वीकारात् । मुहुर् उद्भव-तिरोभवत्वाद् एव **स्वप्नाभं** तत्-तुल्यं, न त्व् अज्ञान-मात्र-कल्पितत्वाद् अपि,वैधर्म्याच् च न स्वप्नादिवत् \[वे।सू। २.२.२९\] इति न्यायेन । तथा, अविद्या-वृत्तिक-माया-कार्यत्वाच् च **अस्त-धिषणं** जीव-परमात्म-ज्ञान-लोप-कर्तृ । उभयस्माद् अपि हेतोः **पुरु-दुःख-दुःखं**, तदीय-सुखाभासस्यापि वस्तुनो दुःख-रूपत्वात् । विना त्वत्-सत्तया असत्-स्वरूपं, शश-विषाण-तुल्यम् ।तद् एवं-भूतम् अपि सद् इवानश्वरम् **इवाभाति**, मुग्धानाम् इति शेषः । उपलक्षणं चैतद् व्यवहार-ज्ञान-मय-महद्-आद्य्-आत्मकत्वात् ज्ञानोद्बोधकम् इव स्वर्गाद्य्-आत्मकत्वात् सुखम् इव च ।

तद् एवम् अन्यस्य तत्-परिच्छेद्यत्वात् स्वरूप-शक्त्यैव परिच्छिन्नम् अपरिच्छिन्नं च तवेदं वपुर् इति प्रकरणार्थः ॥२२॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** यतस् त्वद्-अवतारास् तल्-लीलाश् च तवैच्छिक-प्रकाशिकाख्य-योग-माया-शक्ति-विलसितत्वान् नित्या एव तस्मात् तद्-व्यतिरिक्तं सर्वं जड-जातं मिथ्या दुःखं चेत्य् आह---तस्माद् इदम् इत्य्-आदि । **इदं जगज्** जड-मयः प्रपञ्चः, **अशेषं** सर्वम् एवासत् । असत्त्वे हेतुः---**स्वप्नाभम्** । कुतः ? **अस्त-धिषणं** ज्ञान-शून्यम्, जडत्वात् । अत एव **पुरु-दुःख-दुःखम्** । पुरूणि यानि दुःखानि तैर् दुःस्थितानि निखिलानीन्द्रियाणि यस्मात् तथा ।

ननु, यदीदं सर्वम् असद् एव, तदा कथं मद्-उदरे मन्-मात्रा सर्वं दृष्टं ? तत्राह---**नित्या** शाश्वती सुख-स्वरूपा आनन्द-मयी बोध-स्वरूपा ज्ञान-घना तनुर् विग्रहो यस्य सः । तथा तस्मिन् **त्वय्य्** एव श्री-नन्द-कुमार एव **मायातः** पूर्वोक्त-रूपैच्छिक-प्रकाशिकाख्य-योग-मायात **उद्यद्**-आविर्भवद् **अपि** सम्भावनायां, सद् इव **सद् एवावभाति** । इव एवार्थः । त्वय्य् एवेत्य् एव-कारस्यान्य-योग-व्यवच्छेदकत्वेन बहिर् वर्तमानस्यासत्त्वम् इति भावः । त्वयि तु सच्-चिद्-आनन्द-घनेऽसद्-रूपस्य तु न सम्भवः। त्वद्-विग्रह-मात्रस्यैवायं स्वभावः । उक्तं चाष्टमे---

> योगेन धातः सह नस् त्रि-लोकान् । >
> पश्याम्य् अमुष्मिन्न् उ ह विश्व-मूर्तौ \[भा।पु। ८.६.९-१०\] इति ।

त्वयि स्थितस्य नित्य-रूपस्य प्रपञ्चवद् दृश्यमानस्य निज-लोकस्य वर्तमानत्वान् नित्यत्वम् एव, अस्य न मृषात्वम् इत्य् अर्थः ॥२२॥

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** तस्माद् इदं-कारास्पदं जगद् एव मायिकं मध्यम-परिमानवत्त्वेऽप्य् एतत्-परिच्छेदकं त्वद्-वपुस् तु शुद्ध-सत्त्वात्मकम् एवेति प्रकरणम् उपसंहरति---तस्माद् इति । **असत्** सार्वकालिक-सत्ता-रहितं स्वरूपं यस्य तत् । अत एव **स्वप्नाभं** स्वप्नवद् अल्प-काल-वर्ति, न तु स्वाप्निक-वस्तुवद् अस्य जगतो मिथ्यात्वं व्याख्येयम् । प्रधान-पुम्भ्यां नर-देव सत्य-कृत् \[भा।पु। ७.१.११\] इति सप्तमोक्तेः । सत्यं ह्य् एवेदं विश्वम् असृजत् इति माध्व-भाष्य-प्रमाणित-श्रुतेश् च । अस्ता लुप्ता धिषणा ज्ञानम् अविद्यया यस्य तत् नित्यम् इति सन्धिनी सुखम् इति ह्लादिनी बोध इति संविदत एतत् स्वरूप-शक्ति-त्रितयात्मकत्वात् सद्-आनन्द-चिन्-मय्यस् तनवा यस्य तस्मिन् त्वयि अधिष्ठाने **मायातः** कारणाद् **उद्यत्** उद्गच्छत् **अपि** यत् अस्तं गच्छद् अपि सद् इव सार्वकालिकम् इव । यद् वा, यस्मात् सद् अनुग्राहकाणि त्वत्-स्वरूपाण्य् एव मङ्गलानि **तस्माद्** **इदं जगद् एव असत्-स्वरूपं**, अमङ्गलात्मकम् ।

ननु, मिथ्या-भूतस्य **जगतः** किं भद्राभद्र-विचारेण ? तत्राह---स्वप्नाभं स्वप्नवन् न भातीति, तत् मिथ्यात्वेन न प्रतीतिम् इत्य् अर्थः । किं तु **अस्त**-**धिषणत्वात् पुरु-दुःख-दुःखत्वाद्** अभद्रम् अपि सद् इव विषयानन्द-दृष्ट्या उत्तमम् **इवाभाति** ॥२२॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** मया अधिष्ठितं जगत् तु प्राकृतत्वाद् अनित्यम् इत्य् आह---तस्माद् विज्ञान-मयात् सर्गाद् अन्यद् **इदम् अशेषं जगत् असत् स्वरूपम्** अशोभन-वपुः **स्वप्नाभम्** अल्प-काल-वर्तीत्य् अर्थः । **अस्ता** विलुप्ता **धिषणा** ज्ञानं यत्र तत् अतः **पुरु-दुःखे**ति प्रचुर-दुःख-स्वरूपम् एव तत्रत्य-सुखस्यापि विष-सम्पृक्त-मधु-न्यायेन दुःखत्वाद् इति भावः । कुत ईदृक् ? तत्राह---**त्वय्य्** आश्रये स्थिताया मायातस् त्रि-गुणायाः कारणाद् **उद्यद्** उद्भवत् **अपि** यत् तत्रैवास्तं गच्छत् तथापि अज्ञानिनां **सद्** इव शोभनम् **इवावभाति** । त्वयि कीदृशी ? इत्य् आह---नित्येति । **नित्य-सुख-बोध**-रूपं यद् ब्रह्म, सा तनुर् मूर्तिर् यस्य तस्मिन् ब्रह्म-विग्रहे इत्य् अर्थः ॥२२॥


______


**॥ १०.१४.२३ ॥**

**एकस् त्वम् आत्मा पुरुषः पुराणः**

**सत्यः स्वयं-ज्योतिर् अनन्त आद्यः ।**

**नितिओऽक्षरोऽजस्र-सुखो निरञ्जनः**

**पूर्णोऽद्वयो मुक्त उपाधितोऽमृतः ॥**

**श्रीधर-स्वामी (भावार्थ-दीपिका) :** त्वम् एव तु सत्य इत्य् आह---एकस् त्वं सत्यः । कुतः ? **आत्मा** । दृश्यम् असत्यं दृष्टं न चात्मा दृश्यः, अतः **सत्यः** । किं च, यद् विकारवत् तद् असत्यं, न च त्वयि जन्मादयो विकाराः सन्तीत्य् आह---आद्यं कारणम्, अतो न जन्म । आद्यत्वे हेतुः---**पुराणः** पुरापि नवः । कार्यात् पूर्वम् अपि वर्तमान इत्य् अर्थः । अत्र हेतुः---**पुरुष** इति । तथा च श्रुतिः---पूर्वम् एवाहम् इहासम् इति तत् पुरुषत्वम् इति । जन्मानन्तरास्तित्व-लक्षणं विकारं वारयति---नित्य इति । सनातन इत्य् अर्थः । **पूर्णोऽजस्र-सुखोऽक्षरोऽमृत** इति चतुर्भिः पदैः क्रमेण वृद्धि-विपरिणामापक्षय-विनशान् वारयति । पूर्णत्वे हेतुः---**अनन्तोऽद्वय** इति च । देश-काल-परिच्छेद-रहितो वस्तु-परिच्छेद-रहितोऽपीत्य् अर्थः । अमृतत्वोपपादनाय चतुर्-विध-क्रिया-फलत्वं वारयति **स्वयं-ज्योतिर् निरञ्जन उपाधितो मुक्त** इति पद-त्रयेण । अयं भावः---तत्रोत्पत्तिर् आद्य इत्य् अनेनैव निराकृता, प्राप्तिर् अपि क्रियया ज्ञानेन वा भवेत्, क्रियया प्राप्तिर् आत्म-पदेनैव निराकृता, ज्ञानतः प्राप्तिं वारयति स्वयं-ज्योतिर् इति । विकृतिर् अपि तुषापाकरणेनावघातेन व्रीहीणाम् इवोपाध्य्-अपाकरणेन भवेत्, तत्त्व-सङ्गत्वान् न सम्भवतीत्य् आह---मुक्त उपाधित इति । संस्कारोऽपि किम् अप्य् अतिशयाधानेन मलापाकरणेन वा । तत्रातिशयाधानं पूर्णत्वेनैव निराकृतम् । मलापाकरणं निवारयति---निरञ्जन इति । निर्मल इत्य् अर्थः ॥२३॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** एवं जगतो मिथ्यात्वेन बाधा-सामानाधिकरण्ये, न ऐतदात्म्यम् इदं सर्वं \[छा।उ। ६.८.७\] इत्य्-आदि-श्रुति-सिद्धं विजातीय-भेदाभावम् अभिधाय, सृष्टाव् इवाहम् इत्य् अत्र स्व-गत-भेदं च वारयित्वा जीवैर् मुख्याभेदं दर्शयन् सजातीय-भेदम् अपनुदति---एक इति । अतो दृश्यत्वात्। सत्यत्वेऽन्यद् अपि आह---*किं चे*ति । अतः परम-कारणत्वात् । *इत्य् अर्थ* इति---**पुराण**-शब्दोऽत्र जीर्णार्थ-परो नेत्य् अर्थः । *इहास्य* जगत इति यत् पूर्व-भवनं तद् इति श्रुति-पदार्थः । इत्य् अर्थ इति---*सनातन*स्यैव *नित्य*-पदार्थत्वाद् इति भावः । परिच्छेदः परिमितिः । उत्पाद्याप्य-*विकार्य*-*संस्कार्य*-रूपाणि *चतुर्विधानि क्रिया-फलानि* । *अयं भाव* इति---तत्र चतुर्षु आत्मनो विनैव क्रियां स्वरूपत्वेन प्राप्तत्वात्, स्वयं-प्रकाशस्य ज्ञानाविषयत्वाद् इत्य् आह---*ज्ञानत* इत्य्-आदि । तुषाणाम् अपाकरणं य्न अवघातेनावहननेन । तच् चौपाध्य्-अपाकरणम् । तत्र तयोः । इत्य् अर्थ इति---निर्मले मल-सत्त्वे निर्मलत्व-व्याघाताद् इत्य् अर्थः ॥ (अत्र विश्वनाथः॥।) ॥२३॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** एवं चेद् अवताराणां सत्यत्वं, तर्हि किम् अहं नाना इत्य् आशङ्क्याह---एकस् त्वम् इत्य्-आदि । **त्वम् एकः** । परमात्मा सर्वात्म-रूपः । तर्हि किम् अहं नीरूपः ? तत्राह---**पुरुषो** दृश्यमान-पुरुषाकारः । तत् किम् अहम् अर्वाक् ? तत्राह---**पुराणः** । एवं-रूपेण प्राक्-सिद्धः, अत एव **सत्यः** । तर्हि कथं नन्द-सुतः ? तत्राह---**स्वयं-ज्योतिर्** नन्द-गृहे स्वयं-कृत-प्रकाशः, न तु तत्-सुतः । तर्हि किम् एवाहं परिच्छिन्नः ? तत्राह---अनन्तोऽपरिच्छिन्नः परिच्छिन्न इव दृश्यते । अधुनैव तवानन्तता च दृष्टा, न केवल्म् **अनन्त आद्यश्** च सर्व-कारण-कारणम् । अत एव **नितिओऽक्षरः** क्षरतीति क्षरा माया, न विद्यते सा यस्य स तथा, अत एव **अजस्र-सुखः** । अतो **निरञ्जनो**ऽज्यतेऽनेनेत्य् अञ्जनं प्रमाणं प्रमाणान् निर्गतोऽप्रमेय इत्य् अर्थः । अतः **पूर्णोऽद्वयः**, न विद्यते द्वयं प्रपञ्चो यस्य । **उपाधितो मुक्त** उपाधि-शून्यः । **अमृतो**ऽमृत-रसवद् आस्वाद्यः । एवं-विधं त्वां केचिद् एव विरला जानन्तीति भावः ॥२३॥

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** पूर्वोक्तं श्री-भगवतः सत्यत्वम् एवोपपादयन् जीव-तत्त्व-वैलक्षण्येन भगवतस् तत्त्वम् आह---एक इति । **एकोऽपि त्वम् आत्मा** व्यापक-**पुरुषः** सर्व-जीवानां प्रत्येकम् अन्तर्यामी, पुरि शयनात् पुरुषः इत्य् उक्तेः । **पुराणश्** च पूर्वतो निजैश्वर्येण वर्तमानोऽपि नव एवेति परम-महा-शक्तिमान् ईश्वर इत्य् अर्थः । एवं पर-ब्रह्मणः परमात्मत्वं परमेश्वरत्वं च क्रमेणोक्तम् । न चैश्वर्यादिकं मायिकम् इत्य् आह---सत्य इति ।

ननु, साकारत्वेन दृश्यत्वात् कथं सत्यता ? तत्राह---**स्वयं-ज्योतिः** स्व-प्रकाशस् त्वत्-कृपयैव दृश्यत्वात् । किं च, **अनन्तः** उत्तरावधि-रहितः । **आद्यः** पूर्वावधि-रहितः । एवम् अपरिच्छिन्न इत्य् अर्थः । यद् वा, अनन्तोऽपरिच्छिन्नः, आद्यो जीववज् जन्म-रहितः, नित्यः सदैक-रूपः सर्व-विकाराभावात् । **अक्षरः** स्थिरः । यद् वा, प्रपञ्चातीतः, क्षरः सर्वाणि भूतानि \[गीता १५.१६\] इति श्री-गीतोक्तेः । **अजस्र-सुखो** नित्यानन्द आनन्द-घन-मूर्तिर् इत्य् अर्थः। निरञ्जनो निर्मलो विशुद्ध इत्य् अर्थः । **पूर्णः** सम्पूर्णोऽनन्यापेक्ष इत्य् अर्थः । **अद्वयो** विजातीय-सम्बन्ध-रहितः **उपाधितो** **मुक्तो** निरुपाधिर् अकारण-सर्व-जीव-निरन्तर-हित-कारी । यद् वा, स्वत एव तत्-तद्-गुणादि-युक्त इत्य् अर्थः । **अमृतो**ऽविनाशी । यद् वा, न विद्यते मृतं मृतिर् मरण-लक्षण-संसारो भक्तानां यस्मात् सः ।

एवं मूर्तित्वेन जीववत् प्रसक्तं पर-प्रकाश्यत्वं परिच्छिन्नत्वं गर्भ-वासादि-पूर्वक-जायमानत्वम् अवस्थादि-भेदेन विविध-रूपत्वम् अस्थिरत्वम् अल्प-सुखत्वम् अविशुद्धत्वं विजातीय-सम्बन्धत्वं सोपाधिकत्वं संसारित्वं च निरस्तम् । एतेषां यथायथं हेतु-हेतुमत्तोह्या ॥२३॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** पुनर् अवान्तर-प्रकरणं तथैवोपसंहरति---एक इति । यस्मान् नारायणस् त्वम् \[भा।पु। १.५.४८\] इत्य्-आदि, एकोऽसीत्य्-आदि च, तस्मात् स-पाणि-कवलोऽयं **त्वम् एक** एवात्मा सर्वेषां प्रापञ्चिकाप्रापञ्चिकानां मूलं स्वरूपं, तम् एकं गोविन्दं सच्-चिद्-आनन्द-विग्रहं \[गो।ता।उ। २.३३\] इति, साक्षात्-प्रकृति-परो योऽयम् आत्मा \[गो।ता।उ। २.२३\], कथं त्व् अवतीर्णो भूम्यां हि वै \[गो।ता।उ। २.२३\] इति च श्री-गोपाल-तापिनी-श्रुतेः । वक्ष्यते च---सर्वेषाम् एव भावानां \[भा।पु। १०.१४.५७\] इत्य्-आदि, कृष्णम् एनम् अवेहि त्वं \[भा।पु। १०.१४.५५\] इत्य्-आदि च तवात्मत्वम् एव साधयति---पुरुष इत्य्-आदिना ।

तत्र **पुरुषः**, योऽसाव् उत्तमः पुरुषो गोपालः \[गो।ता।उ। २.९२\] इतितच्-छ्रुतेः । **पुराणो** गूढः, पुराण-पुरुषो वन-चित्र-माल्यः \[भा।पु। १०.४४.१३\] इति वक्ष्यमाण-वचनात्। **सत्यः**, सत्य-व्रतं सत्य-परं त्रि-सत्यं \[भा।पु। १०.२.२६\] इत्य्-आद्य्-उक्तत्वात् ।

**स्वयं-ज्योतिः**---

> यो ब्रह्माणं विदधाति पूर्वं >
> यो विद्यास् तस्मै गोपायति स्म कृष्णः । >
> तं ह देवम् आत्म-बुद्धि-प्रकाशं >
> मुमुक्षुर् वै शरणम् अमुं व्रजेत् ॥\[गो।ता।उ। १.२२\] इति तच्-छ्रुतेः > ।

**अनन्तः,** न चान्तर् न बहिर् यस्य \[भा।पु। १०.९.१३\] इत्य्-आदि, योऽयं कालस् तस्य ते \[भा।पु। १०.३.२६\] इत्य्-आद्य्-उक्तत्वात् ।

**आद्यः,**

> ईश्वरः परमः कृष्णः सच्-चिद्-आनन्द-विग्रहः । >
> अनादिर् आदिर् गोविन्दः सर्व-कारण-कारणम् ॥ \[ब्र।सं। ५.१\] इति > ब्रह्म-संहितायाम् ।

विदितोऽसि भवान् साक्षात् \[भा।पु। १०.३.१३\] इत्य्-आदि-श्री-वसुदेव-वाक्यादेः ।

**नित्यः**,

> नितिओ नित्यानां चेतनश् चेतनानाम् >
> एको बहूनां यो विदधाति कामान् । >
> तं पीठगं येऽनुभजन्ति धीरास् >
> तेषां सिद्धिः शाश्वती नेतरेषाम् ॥\[गो।ता।उ। १.२०\] >
> एतद् विष्णोः परमं पदं ये >
> नित्य-मुक्ताः संयजन्ते न कामान् । >
> तेषाम् असौ गोप-रूपः प्रयत्नात् >
> प्रकाशयेद् आत्म-पदं तदैव ॥\[गो।ता।उ। १.२१\] इति तच्-छ्रुतेः ।

**अक्षरः,** यस्मात् क्षरम् अतीतोऽहम् अक्षराद् अपि चोत्तमः \[गीता १५.१८\] इति श्री-गीताभ्यः ।

**अजस्र-सुखः**, कृष्णात्मको नित्यानन्दैक-रूपः \[गो।ता।उ। २.४०\] इति तच्-छ्रुतेः । केवलानुभवानन्द- स्वरूपः \[भा।पु। १०.३.१३\] श्री-वसुदेव-वाक्यादेः ।

**निरञ्जनः,** विशुद्ध-विज्ञान-घनं स्व-संस्थयासमाप्त-सर्वार्थं \[भा।पु। १०.३७.२३\] इति श्री-नारद-वाक्यात् ।

**पूर्णः,** ते होचुर् उपासनम् एतस्य परमात्मनो गोविन्दस्याखिलाधारिणो ब्रूहीति \[गो।ता।उ। १.१७\] इति तच्-छ्रुतेः । को वेत्ति भूमन् \[भा।पु। १०.१४.२१\] इति ब्रह्म-वाक्यादेः ।

**आद्यः,** अद्वितीयाय महते श्री-कृष्णाय नमो नमः \[गो।ता।उ। १.४२\] इति तच्-छ्रुतेः ।

**मुक्त उपाधितः,** साक्षात् प्रकृति-परः \[गो।ता।उ। २.२३\] इति तच्-छ्रुतेः ।

**अमृतः,** गोविन्दान् मृत्युर् बिभेति \[गो।ता।उ। १.३\] इति तच्-छ्रुतेः । मर्त्यो मृत्यु-व्याल-भीतः पलायन् \[भा।पु। १०.३.२७\] इत्य्-आदि-वाक्यादेः । तथा, जन्म-जराभ्यां भिन्नः स्थाणुर् अयम् अच्छेद्योऽयं, योऽसौ सौर्ये तिष्ठति, योऽसौ गोषु तिष्ठति, योऽसौ गोपान् पालयति, योऽसौ गोपेषु तिष्ठति \[गो।ता।उ। २.२२\] इति तच्-छ्रुतेर् एव ।

अत्र टीकायां पद-त्रयेण चतुर्विधं क्रिया-फलं वारयतीति, तद्-वारणं समापयतीत्य् अर्थः ॥२३॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) :** एकस् त्वम् ॥२३.२४॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** यद्यपि तवावताराः सर्वे नित्याः, यद्यपि वत्स-वत्सपादि-रूपेण सम्प्रत्य् एव सत्य-ज्ञानादि-वपुर्भिर् नाना दृष्टोऽसि, तथापि त्वम् एक एव, यत इदानीं तत् तत् सर्वम् अन्तर्धाप्यैक एव वर्तसे, तेन सजातीय-विजातीय-द्वैत-शून्यत्वाद् एक एवासीत्य् आह---एकस् त्वम् आत्मेत्य्-आदि । **त्वम् एकः** यद् इदं सर्वं दृष्टम्, तत् त्वम् एव, न तत् सजातीयं विजातीयं वा । त्वत्तः पृथग्, न शरीरम् । तर्हि किं नीरूपः ? नेत्य् आह---**पुरुषो** दृश्यमान-पुरुषाकारतया श्री-नन्द-किशोर एव । तर्हि किम् अहम् अर्वाचीनः ? नेत्य् आह---**पुराणः** । तर्हि कथं नन्द-पुत्रः ? तत्राह---सत्यः । एवं-रूपेणैव **सत्यः**, एवं-रूपेणैव नन्दादयोऽपि सत्या इत्य् अर्थः । कुत इयं सङ्गतिः ? तत्राह---स्वयं-ज्योतिः स्व-प्रकाशः । तव **स्वयं ज्योतिष्**ट्वेन सर्वम् एव सङ्गच्छते, अचिन्त्य-परम-शक्तित्वात् । तर्हि किम् अहं परिच्छिन्नः ? तत्राह---**अनन्तः** । एवं-रूपेणैव व्यापकत्वात् ।

ननु, पुराण इति यद् उक्तं, तत् किं प्राचीनः ? नेत्य् आह---आद्यः । न तु तथाप्य् आदौ भवत्वात् आदि-शब्दस्य च सावधित्वात् सृष्टेः प्राग्-जातत्वम् आयातम् । तथा सति प्राचीनत्वम् एवायाति, न तु मे नित्यत्वम् इत्य् आशङ्क्याह---**नित्यः** । तर्हि किम् अहम् आकाशवन् नित्यः ? नेत्य् आह---**अक्षरः** । स तु **क्षर** एव---क्षरः सर्वाणि भूतानि \[गीता १५.१६\] इत्य् उक्तेः । अत एव्**आजस्र-सुखो** निरन्तरानन्दः । तर्हि कथं भवतापहृतेषु मे दुःखं ? तत्राह---**निरञ्जनो**ऽलिप्तः । तेनापि लिप्तो न भवसि । तर्हि निर्विशेषं ब्रह्मैव ? नेत्य् आह---**पूर्णः** । परिपूर्णं ब्रह्म बृहद् ब्रह्मेत्य् अर्थः । अत एव **अद्वयः**, द्वयम् अपूर्णता नास्ति यस्य, यत **उपाधितो मुक्तः**, अतोऽमृतः । **अमृतम्** आसाद्यं यत् किञ्चित् तद् अस्यास्तीत्य् अर्श आदित्वाद् अच् । एतत् सर्वाण्य् एव विशेषणानि, विशेष्यं तु त्वम् इति त्वच्-छब्द-वाच्यं श्री-कृष्ण-रूपम् । तेन त्वद्-रूपस्यानिर्वचनीयत्वे तात्पर्यम् ॥२३॥

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** किं च, तवानन्त-मूर्तित्वेन त्वम् अचिन्त्य-शक्त्या एक-मूर्तिर् एवेत्य् आह---एक इति । **त्वम् एक आत्मा** परमात्मा इत्य् अर्थः । जीवात्मनां बहुत्वेनैकत्व-भावात् । ननु, परमात्मा निराकार एव, न **पुरुषः** पुरुष-शब्दस्याकृतिमत्य् एव पदार्थे रूढेः किम् अन्यः पुरुष इवार्वाचीनः, न पुरातनः । ननु, नन्द-पुत्रत्वाद् अर्वाचीनोऽप्य् अहं पुरातनो भवतः स्तुत्यैवाभूवं, न तु यथार्थतयेति । तत्राह---**सत्यः**, त्वं नन्द-पुत्रोऽपि सत्यः त्रैकालिक-सत्तावान् पुराण-पुरुष इत्य् अर्थः । ननु, अस्य पुरुषस्य काल-कर्मादि-प्रकाश्यत्वाद् अहम् अपि किं तथैव ? न, **स्वयं-ज्योतिः** । त्वं तु स्व-प्रकाशः किं सूर्यादिवत् परिच्छिन्नः ? न, **अनन्तः**, न विद्यतेऽन्तः कालतो देशतश् च यस्य सः ।

ननु, अन्येऽप्य् अवतारा एवं-भूता एव तेषाम् अहं कतमः ? तत्राह---**आद्यः**, त्वं तेषाम् अपि मूल-भूतोऽवतारीत्य् अर्थः । नन्व् अहं द्विपरार्धान्ते किम् एतत्-स्वरूपेणैवावस्थास्यामि न वा ? इत्य् अत आह---**नित्यः**, जगद् इदं पुरातनम् अपि सत्यम् अपि द्विपरार्धान्ते स्वरूपेणास्थायित्वाद् अनित्यम् उच्यते । त्वं तु तदापि नन्द-पुत्राकारेणापि स्थास्यसीति नित्य उच्यसे । त्वद्-आकारस्य पूर्ण-ब्रह्म-स्वरूपत्वात् । योऽसौ सौर्ये तिष्ठति \[गो।ता।उ। २.२३\] इत्य् आदौ यः साक्षात् पर-ब्रह्मेति गोविन्दं सच्-चिद्-आनन्द-विग्रहं वृन्दावन-सुर-भू-रुह-तलासीनम् इति तापनी-श्रुतेः । ब्रह्मणो हि प्रतिष्ठाहं \[गीता १४.२७\] इति त्वद्-उक्तेश् च ।

नन्व् आकारवतः षड्-विकारवत्त्वेन प्रतिक्षण-क्षरत्वाद् अहम् अपि किं तथैव ? न, **अक्षरः**। नन्व् आकारवन्तो ह्य् अवश्यम् एव सुख-दुःख-धर्माणो भवन्ति ? तत्राह---**अजस्र-सुखः** । ननु, मम बाल्ये गोपी-स्तन्य-दुग्ध्-दधि-घृतादिषु लोभः पौगण्डे कालियादिषु कैशोरे गोपिकासु काम इत्य् अहं कामादि-मालिन्य-युक्त एव ? न, **निरञ्जनः**, त्वत्-कामादीनाम् अपि चिन्मयत्वात् । ननु, तद् अपि गोपिकादि-सापेक्षत्वाद् अपूर्णस् तु भवाम्य् एव ? इति तत्राह---**पूर्णः**, प्रेमि-भक्त-सापेक्षत्वं हि न पूर्णत्वं व्याहन्तीत्य् अर्थः । नन्व् एवं-भूतो मद्-विधः कोऽप्य् अन्यो वर्तते न वा ? इति तत्राह---**अद्वयः** ।

ननु, सत्यम् अद्वयत्वात् पूर्ण-ब्रह्मैवाहं, तद् अपि केचिन् मां विद्योपाधिं मन्यन्ते । तत्राह---**उपाधितो मुक्त** इति । विद्याविद्याभ्यां भिन्नः \[गो।ता।उ। २.२१\] इति गोपाल-तापनी-श्रुतेः । यतस् त्वम् **अमृत** इति, अमृतं शाश्वतं ब्रह्म इति श्रुत्य्-उक्तम् अमृत-शब्द-वाच्यं निरुपाधि-ब्रह्मैव, श्लेषेण न विद्यते मृतं मृत्युर् यस्मात् स इति ॥२३॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** चिज्-जडात्मकस्य जगतः स्वरूपम् अशोभनं स्वप्न-सदृशं दुःखाकुलम् उक्तं त्वय्य् एव नित्येत्य् उक्तं भगवत्-स्वरूपं तु विशिष्य दर्शयति---एकस् त्वम् इति । **एक आत्मा त्वं** व्रज-सुहृदादि-बहु-रूपत्वेऽप्य् ऐक्यात्यागात् । श्रुतिश् च---एकोऽपि सन् बहुधा योऽवभातीति । स्मृतिश् च---एकानेक-स्वरूपाय इति ।

नन्व् आत्मा किं तार्किकानाम् इवाकृति-हीनः ? न, **पुरुषः**, मुख-पाद-करोदरादिमान् आनन्द-मय-वाक्ये पुरुष-विध इति श्रवणात् । ननु, किम् इतर-पुरुषवद् आधुनिकः ? न **पुराणः** पुरातन इत्य् अर्थः । ननु, नन्द-पुत्रत्वाद् अहम् आध्हुनिक एव ? न, **सत्यः,** त्रैकालिकः, पुरापि तत्-पुत्र इत्य् अर्थः । नन्व् इतर-पुरुषवत् किं कालादि-प्रकाश्यः ? न, **स्वयं-ज्योतिः** स्व-प्रकाश इत्य् अर्थः । ननु, किं दीपादि-प्रकाशवत् परिच्छिन्नः ? न, **अनन्तः,** सर्व-देश इत्य् अर्थः । नन्व् ईदृशा मत्स्यादयोऽप्य् अवतारास् तेषु कतमोऽहं ? तत्राह---**आद्यः** इति, तेषाम् अवतारी स्वयं-रूपत्वम् इत्य् अर्थः । कृष्णस् तु भगवान् स्वयं \[भा।पु। १.३.२८\] इति स्मरणाच् च ।

ननु, महा-प्रलयेऽप्य् एवम् एव स्थास्यामि न वा ? इति चेत्, तत्राह---**नित्यः** सदैक-रसः । तदाप्य् एवम् एव स्थास्यसीत्य् अर्थः । नन्व् आकृतिमतो भावस्य विकार-दर्शनात् ममापि स स्यात् ? न, **अक्षरः**, निर्विकार इत्य् अर्थः । ननु, तादृशस्य कदाचिद् दुःखस्यापि दर्शनान् ममापि तत् स्यात् ? न, **अजस्र-सुखः** । ननु, बाल्ये दध्य्-आदिषु लोभः, पौगण्डे कालियादिषु क्रोधः, कैशोरे गोप-किशोरीषु मे कामश् चेति लोभादि-मालिन्यवान् अहं ? न, **निरञ्जनः**, तल्-लोभादीनां स्वरूप-धर्मत्वान् निर्मलस् त्वम् इत्य् अर्थः ।

ननु, मध्यादीनां गोप-किशोरीणां चापेक्षणाद् अपूर्णोऽहं ? न, **पूर्णः**, तेषां तासां च तद्-विभूतित्वाद् इति भावः । **अद्वय** इति प्राग्वत् । ननु, माम् अन्ये सोपाधिम् आहुः ? न, **उपाधितो मुक्तः**, साक्षात् प्रकृति-परोऽयम् आत्मा गोपालः \[गो।ता।उ। २.२३\] इति श्रुतेः । उपासितः सन्न् **अमृतः** ? न, विद्यते मृतं मृत्युर् यस्माद् इति मुक्ति-प्रद इत्य् अर्थः । गोविन्दान् मृत्युर् बिभेति \[गो।ता।उ। १.३\] इति श्रुतेः ॥२३॥


______


**॥ १०.१४.२४ ॥**

**एवं-विधं त्वां सकलात्मनाम् अपि**

**स्वात्मानम् आत्मात्मतया विचक्षते ।**

**गुर्व्-अर्क-लब्धोपनिषत्सु चक्षुषा**

**ये ते तरन्तीव भवानृताम्बुधिम् ॥**

**श्रीधर-स्वामी (भावार्थ-दीपिका) :** तस्माद् एवं-भूत-ज्ञानान् मुच्यन्त इत्य् आह---एवं-विधम् इति । **त्वां ये विचक्षते** सम्यक् पश्यन्ति । कथं ? **आत्मात्मतया** आत्मा प्रत्यक् तस्य स्वरूपेण । न चैतत् पुत्रादिष्व् इव गौणम् इत्य् आह । **स-कलात्मनाम्** **अपि स्वात्मानम्** । केन ? **गुरुर्** एव्**आर्कस्** तस्माल् **लब्धा उपनिषज्**-ज्ञानं, तद् एव सु-**चक्षुः**, तेन । भव **एवानृताम्बुधिस्** तं **ते तरन्तीव** ॥२४॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** यस्मात् त्वं सर्व-विकारादि-शून्यः, *तस्माद्* धेतोः । *एवं-विधं* सत्य-ज्ञानादि-रूपम् । *प्रत्यक्* जीवः । **आत्म**-शब्दोऽत्र *स्वरूप*-परः । एतत् **आत्म**-दर्शनम् । *पुत्रे* आत्म-दृष्टिर् यथा *गौणी* न तथेत्य् आह---सकलेति । **अनृतत्वाद्** एव **तरन्तीवे**त्य् उक्तम् ॥२४॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** ये तु एवं-विधं त्वाम् अविज्ञाय केवलेनैवात्म-ज्ञानेन भवाम्बुधिं तितीर्षन्ति, तेषां केवलं कृच्छ्रम् एवेत्य् आह---एवं-विधं त्वाम् इत्य्-आदि । **तरन्तीव**, न तु तत् तरन्ति । यद् वा, **एवं-विधं** दृश्यमान-श्री-नन्द-किशोर-विग्रहं परम-प्रेमास्पदं **त्वां** **ये** हि **आत्मतयैव** **विचक्षते**, ते तरन्त्य् एवेति भावः ॥२४॥

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** एतादृश-त्वज्-ज्ञानेन भक्त्यानायासेनैव संसारान् मुच्यन्त इत्य् आह---एवम् इति । सर्व-जीवानां **स्वात्मानं** परम-नियन्तारमय्य् आत्मनोऽपि सकाशाद् **आत्मतया** प्रियतया । यद् वा, सर्व-जीवानां स्वात्मानं परमात्मानम् अपि आत्मनो ममैवात्मान्तर्यामी तत् तयापि किम् उत प्रियत्वादिना **विचक्षते** सम्यग् जानन्ति, **ते** त्वद्-भक्ता मिथ्या-भूतोऽपि संसार एवाब्धिर् दुस्तरत्वात् तं **तरन्ति** । **अनृते**ति तत्त्वतोऽकिञ्चित्करत्वाद् अज्ञान-मात्रोत्पन्नत्वाद् वा । **इवे**ति च्**आत्म**-ज्ञानस्य भगवज्-ज्ञानान्तर्-गततया तज्-ज्ञानस्यानायस-सिद्धत्वात् ॥२४॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** एतादृश-त्वज्-ज्ञानेनानायासेनैव संसारान् मुच्यते इत्य् आह---एवम् इति । **एवं-विधं** पूर्वोक्त-प्रकारकं **त्वां** श्री-कृष्णं **सकलात्मनाम्** **अपि** जीव-भेदानां पूर्वोक्त-पुरुष-त्रय-भेदानां चापि रश्मीनां स्वैक-देशानां च सूर्य-मण्डलम् **इव स्वात्मानं** परम-स्वरूपम् **आत्मात्मतया** **सकलेत्य्**-आदिना यथोक्तं तथैव न तु केवल-शुद्धात्मादितयेत्य् अर्थः । **विचक्षते** आत्मादितः सर्वतः परम-प्रेमास्पदत्वेनानुभवन्ति साक्षात् त्वद्-उपदेष्टृत्वात् तादृशो **गुरुर् एवार्कः**, न त्व् अन्योपदेष्टृवद् दीपादि-स्थानीयः, तद्-विधश् च, कृष्णम् एनम् अवेहि त्वम् आत्मानम् अखिलात्मनां \[भा।पु। १०.१४.५५\] इत्य् अनुसारेण श्री-शुकदेवादिः उपनिषच्-छ्री-गोपाल-तापिन्य्-आद्या, योऽसौ ब्रह्म परं ब्रह्म गोपालः इत्य्-आदि-रूपा भवो जन्म-मरणादि-मयः संसारः, अस्यानृतत्वात् त्वद्-आश्रयेण च, त्वय्य् अम्बुजाक्ष \[भा।पु। १०.२.३०\] इत्य्-आदि-रीत्या गो-वत्स-पदायमानत्वाद् **इव**-शब्दः ॥२४॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** ये त्व् एवं-विधे तव श्री-विग्रहे आत्म-बुद्धिं कुर्वन्ति, न पुनः शरीर-बुद्धिं, त एव निस्त्रन्तीत्य् आह---एवं-विधं त्वाम् इत्य्-आदि । **एवं-विधम्** एवं-प्रकारं **त्वां** श्री-विग्रह-रूपं **ते आत्मात्मतया आत्मनाम् अपि** आत्मतया विदन्ति, परमात्मत्वेन जानन्ति । किं वा, आत्मा विग्रहः, स एवात्मा चिद्-रूपस् तत् तया । **ते** **भवानृताम्बुधिं तरन्तीव**, तरन्त्य् एव । इव एवार्थः । कीदृशं ? **सकलात्मनाम् अपि** आत्मानम् । केन ? **गुर्व्-अर्क-लब्दोपनिषत्-सुचक्षुषा**, गुरु एवार्कस् तेन लब्धा अधिगता या उपनिषत् तत्त्वं रहस्यम् इति यावत्, सैव सुष्ठु शोभनं चक्षुस् तेन ।

अथवा, एवं-विधं परमाचिन्त्य-महैश्वर्यं त्वां **ये** आत्मनः स्वयात्मतया स्व-जीवन-बुद्ध्या **विचक्षते**, ते तरन्तीव, तरन्त्य् एवेति पूर्ववत् । यद् वा, एवं-विधं परम-प्रेमास्पद-विग्रहं त्वां ये ज्ञानिन आत्मा आत्मेत्य् एव विचक्षते, न तु श्री-नन्द-किशोरोऽयं प्राणनाथ इत्य्-आदि-रूपेण ते भवानृताम्बुधिं तरन्तीव, न तु भवन्ति, इव-शब्दोऽसम्भवानार्थः ॥२४॥

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** किं च, त्वदीय-निर्विशेष-ब्रह्म-स्वरूपोपासका अपि त्वयि पुरुषाकार-स्वरूपे परमात्मत्वेन भक्त्या भाग्य-वशाद् यदि प्राप्त-निष्ठा स्युः, तर्हि ते शान्त-भक्ताः सङ्गीयन्ते इत्य् आह---**एवं-विधम्** उक्त-लक्षणं **त्वां सकलात्मनां** **स्वात्मानं** मूर्तत्वेन मनो-नयनाह्लादकत्वात् शोभनम् **आत्मानं** पुरुष-स्वरूपम् एव **आत्मात्मतया** परमात्मत्वेन भक्त्या **ये** पश्यन्ति, परमात्मतया कृष्णे जाता शान्ती रतिर् मता इति श्री-भक्ति-रसामृतोक्तेः । केन ? गुरुर् एवार्कः, तस्माल् लब्धाध्ययनेन प्राप्ता या उपनिषत्, सैव **सुचक्षुस्** तेन तद्-अर्थावगाहनोत्थेन ज्ञानेन भव एव **अमृताम्बुधिस्** **तं तरन्तीव** ॥२४॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** त्वां भजताम् अश्रमा मुक्तिर् इत्य् आह---एवम् इति । **एवं-विधम्** उक्त-लक्षणं **त्वां सकलात्मनां** निखिल-क्षेत्रज्ञानां **स्वात्मानं** दिव्य-पुरुषत्वात् शोभनम् आत्मानम् **आत्मात्मतया** स्वान्तर्यामितया स्व-स्वामितया च **ये** **विचक्षते** धायन्ति । केन ? **गुरुर् एवार्कस्** तस्माल् **लब्धा** अध्ययनेन प्राप्ता, एष त आत्मान्तर्याम्य् अमृत \[बृ।आ।उ। ३.७.४\] इत्य् उपनिषत् सैव **सुचक्षुस्** तेन तद्-उत्थेन निर्णयेनेत्य् अर्थः । **ते** भव एव्**आनृताम्बुधिर्** दुष्कर्म-फल-सिन्धुस् तं **तरन्ति**, ऋतं पिबन्तौ \[क।उ। १.३.१\] इत्य् आदाव् ऋत-शब्दः । सुकर्म-फल-परो दृष्टः त्वद्-आश्रयेण तस्य गो-वस्त-पद-तुल्यत्वाद् अनायास-तरण-सूचनाय **इव**-शब्दः । **उपनिषद्**-अर्थस् तु, एष आत्मा विज्ञानानन्दः ते तवान्तर्यामी अमृतो नित्य इत्य् अन्तर्यामित्वं तस्य नित्यम् इत्य् अर्थः । न चैष ते तवात्मेति सम्बन्धनीयं तथा सति षष्ठ्य्-अर्थस्यौपचारिकत्वापत्तेः ॥२४॥


______


**॥ १०.१४.२५ ॥**

**आत्मानम् एवात्मतयाऽविजानतां**

**तेनैव जातं निखिलं प्रपञ्चितम् ।**

**ज्ञानेन भूयोऽपि च तत् प्रलीयते**

**रज्ज्वाम् अहेर् भोग-भवाभवौ यथा ॥**

**श्रीधर-स्वामी (भावार्थ-दीपिका) :** तत्र च ज्ञानेन तरन्तीति, तच् च तरन्तीवेति, तच् चात्मात्मतया ज्ञानेन, इत्य् अर्थ-त्रयं प्रतिज्ञातं क्रमेणोपपाद्यते । तत्रात्मानम् **एवात्मतये**त्य् अनेन श्लोकेन **ज्ञानेन** तरन्तीत्य् उपपाद्यते । अज्ञान-संज्ञाव् इत्य् अनेन तरन्तीवेत्य् एतत् । त्वाम् इत्य्-आदि-श्लोक-द्वयेन त्वातिमात्मतयेत्य् एतद् उपपाद्यते । ननु, ज्ञानेन कथं भवं तरन्तीति तस्याज्ञान-मूलत्वाद् इत्य् आह---**आत्मानम्** एवेति । तेनैवाज्ञानेनैव **प्रपञ्चितं** प्रपञ्चः । **रज्ज्वाम् अहेर् भोग-भवाभवौ** सर्प-शरीरस्याध्यासापवादौ यथेति ॥२५॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** *तत्र* भव-सन्तरणेऽर्थ-*त्रयं* *प्रतिज्ञातम्* इति योजनीयम् । तत्र तेषु । **ज्ञानेन** संसार-तरणे शङ्कते---*नन्व्* इति । तस्य संसारस्य ॥२५॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** अज्ञानेन प्रपञ्चः, ज्ञानेन तन्-नाश इति प्रपञ्चस्य भवाभवौ पर-श्लोकेन दर्शयित्वा भव-बन्ध-तन्-मोक्षयोर् अज्ञान-कल्पितं संञ्जा-मात्रम्, न तु वस्तुतः सत्तेत्य् अपि तत्-परश्लोकेन दर्शयित्वा त्व् आत्मानं परं मत्वा \[भा।पु १०.१४.२१\] इत्य्-आदिना तत्-प्रश्लोकेन तथाविधानाम् अज्ञतां प्रतिपाद्य अन्तर्भवेऽनन्त \[भा।पु १०.१४.२८\] इत्य्-आदिना असद् अपवादेनाधिष्ठानतत्वम् अनुभवन्तः सन्तोऽप्य् अन्तर्भवे मृगयन्त्य् एव, न तु पश्यन्तीति श्री-कृष्णतत्त्वस्य दुर्ज्ञेयतां प्रतिपाद्य भक्ता एव तत्तत्वं जानन्तीति सर्वापवादेन दर्शयति---अथापीत्य् आदि । किं च, पूर्वोक्तं ज्ञाने प्रयासम् उदपास्य नमन्तः \[भा।पु १०.१४.३\] इत्य्-आदिना, श्रेयसृतिं भक्तिम् \[भा।पु १०.१४.४\] इत्य्-आदिना चान्वयव्यतिरेकाभ्यां ज्ञानाद्-भक्तेः प्राधान्यं यत् सूचितम्, तस्यैव विवरणं कुर्वन् पञ्चभिः श्लौकैर् ज्ञानस्य निःश्रेयसकरत्वं प्रयास-बहुलत्वं भक्तेस् त्वयत्नसाव्यत्वम् इति क्रमेण दर्शयति तथा हि एवम्-विधं त्वाम् एवम्-विधं दृश्यमानं सुखध्येयं सुखोपास्य परम-प्रेमास्पदं सर्वेन्द्रिय-रसायनं ये आत्मतयैव विचक्षते, ते भवाम्वुधिं तरन्तीव, न तु सम्यक् तरन्ति ।

ननु, **आत्मानम् आत्मतया** यदि न जानीयात्, तदा कथं संसाराभावः ? तत्राह---आत्मानम् एवट्मतयेत्य्-आदि । अयम् अर्थः---**आत्मतया** अज्ञानेन **प्रपञ्चः**, **ज्ञानेन** तन्-नाशः, एतावता किं मिथ्याभूतस्य प्रपञ्चस्य स्थित्या वा ? नाशेन वा किम् अर्थः, यथा **रज्ज्वां** **सर्प-भावाभावौ** द्वावेव मृषेति दर्शयति---तद्-भावे बन्धः, तद् अभावे मोक्षः एवेत्य् एव महत् फलम् इति चेत् बन्ध-मोक्षाव् अपि मृषा इति दर्शयति---अज्ञान-संज्ञाव् इति । अथाज्ञानिनां पन्थाः अज्ञानिनस्तु त्वां न जानन्त्य् एव ? ॥२५.२६॥

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** अनायास-सिद्धत्वम् एवाह---आत्मानम् इति । आत्मतया ब्रह्मत्वेन कर्तृत्व-भोक्तृत्वादि-रहित-स्वरूपत्वेनात्मानम् अविजानताम् एव, तेनात्म-तत्त्वाज्ञानेनैव जातम् इति तेनैव प्रपञ्चस्यात्मन्य् अध्यासेन भासमानत्वात्, अथवात्मानं भगवन्तम् आत्मतया प्रियतया भगवत्तया वाविजानतां प्रपञ्चितं संसारः । यद् वा, अहम् एवेश्वरः, भगवांश् चाहम् एव इत्य्-आदि-माया-विस्तारस् तादृश-ज्ञान-मात्रेणैव प्रकर्षेण लीयते नश्यति । च-कारान् मुमुक्षादिकं च प्रलीयते, किं वक्तव्यं भवानृताम्बुधिर् इति । भूयोऽपीति भूयिष्ठम् अपि प्रपञ्चितम् ॥२५॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** नन्व् आत्मा खलु शुद्धावस्थो जीव एव मूलं ततस् तद् अज्ञानेनैव जातः प्रपञ्चः तज् ज्ञानेनैव नश्येत् किं भगवज् ज्ञानेनेति विप्रतिपन्नान् निराकरोति---आत्मानम् एवेति । **आत्मानं** स्वम् **एवात्मतया** मूल-स्वरूपत्वेन **विजानतां** जीवानां भवन्तं तु तद् रूपत्वेनाप्य् **अविजानताम्** इत्य् एवकारार्थः । **तेनैव** मूलेन भगवद् अजानेनैव हेतुना **निखिलं प्रपञ्चितं जातं** तं दोषम् असहिष्ण्वा भवद् भक्त्या मायया विस्तारितं देहादिकं तेषां जातं स्व-रूपास्फूर्ति-पूर्वक-तद् अध्यासेन तदीयतया सम्पन्नं तस्माज् ज्ञानेन मूलेन भगवद् अज्ञानच्छेदकेन भगवज् ज्ञानेनैव स्वरूप-ज्ञानं तद् अध्यास-हेतुर् अज्ञानम् अपि **प्रलीयते** तत् प्रलयम् एव दृष्टान्तेन स्पष्टं बोधयति **रज्ज्वाम्** इति । अत्रैकदेश द्विशेषो द्रष्टव्यः---

> भयं द्वितीयभिनिवेशतः स्याद् ईशाद् अपेतस्य विपर्ययोऽमृतिः । >
> तन् माययाऽतो बुध आभजेत् तं भक्त्यैकयेश गुरु-देवतात्मा > ॥\[भा।पु। ११.२.३७\]

इति तैश् च व्याख्यातं यतो भयं तन् मायया भवेत् ततो बुधो बुद्धिमान् तम् एवाभजेत् उपासीत ।

ननु, भयं द्वितीयाद्य् अभिनिवेशतो भवति स च देहाङ्कारतः स च स्वरूपास्फुरणात् किम् अत्र तस्य माया करोति अत आह, ईशाद् अपेतस्येति । ईश-विमुखस्य तन् मायया अस्मृतिः स्वरूपास्फूर्तिर् भवति ततो विपर्ययो देहोऽस्मीति ततो द्वितीयाभ्यिनिवेशाद् भयं भवति एवं हि प्रसिद्ध लौकिकीष्व् अपि मायासु उक्तं च श्री-भगवता

> दैवी ह्य् एषा गुणमयी मम माया दुरत्यया । >
> माम् एव ये प्रपद्यन्ते मायाम् एतां तरन्ति ते ॥\[गीता ७.१४\]

इत्य्-आदि यद्य् अपि एवं तथापीश्वरतस् त्वमात्रस्यापेक्षया तत्र च प्रतिपत्ति-मात्रस्य न चांशिनः न चानुभवस्य श्री-राम-नान्मापि तच् छ्रवणात् तस्मात् तत्र जीव-स्वरूपानुभव एष सम्यग् अपेक्षते परिपूर्णाविर्भावस्य स्वयं भगवतस् तज् ज्ञानं परमं महद् एवेति तस्य च फल त्वयि च परम-प्रेमादय एवेति भावः ॥२५॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) :** न-त्वात्मा खलु शुद्धावस्थो जीव एव मूलं ततस् तज्-ज्ञानेनैव जातः प्रपञ्चस् तज्-ज्ञानेनैव नश्येत् तत्र तादृशम् अतज् ज्ञानां किम् इति केषाञ्चिन् मतम् इत्य् आशङ्क्याह---आत्मानम् इति ।­­­ँ­ँ **आत्मानं** शुद्ध-जीवम् **एवात्मतया** मूल-स्वरूपत्वेन विजानतां त्वां तु तद् रूपत्वेनाविजानताम् इत्य् एवकारार्थः । **तेनैव** मूलेल्न त्वद् अज्ञानेनैव हेतुना लब्धच्छिद्रया मायया **निखिलं** देहादिकं **प्रपञ्चितं** शुद्धे जीवे अहं ममतयाध्यस् तं **जातं** तस्माज्-**ज्ञानेन** मूलत्वाद् अज्ञानच्छेदकेन त्वज्-ज्ञानेनैव तद्ध्यास-हेतुर् **अज्ञानम्** **अपि प्रलीयते** तत्-प्रलयम् एव दृष्टान्तेन बोधयति---**रज्ज्वाम्** इति । तथा चैकादशे वक्ष्यते, भयं द्वितीयाभिनिवेशतः स्याद् ईशाद् अपेतस्य \[भा।पु। ११.२.३७\] इत्य्-आदि ॥२५॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** अथ हे भगवन् ! तवायं श्री-विग्रह एवात्मा, अस्यान्-आत्मत्व-ज्ञाने संसृतिः, स्वरूप-ज्ञाने संसृति-नाशश् चेति दर्शयति---आत्मानम् एवात्मतयेत्य्-आदि । **आत्मानं** तव श्री-विग्रहम् **आत्मतया** चिद्-रूपतय्**आविजानतां** जनानां **निखिलं प्रपञ्चितं**, निखिल-प्रपञ्चो जायते, **तेनैव** **ज्ञानेन** आत्मता-ज्ञानेन **भूयोऽपि** तत्-प्रपञ्चित-निखिलम् एव **प्रलीयते** । तत्र दृष्टान्तः---रज्ज्वाम् इत्य्-आदि । **रज्जौ यथा** रज्जू-ज्ञानाभावे **अहि-भोगस्य भवः**, अहिर् एवायम् इति प्रतीतिः, रज्जू-ज्ञाने सति तस्याभवः, तथा शुद्ध-ज्ञानानन्द-घने तव श्री-विग्रहे नर-विग्रह-सादृश्यान् नर-विग्रहोऽयम् इति भ्रान्तिः । उत्तर-कालं भ­­वद्-अनुग्रह-वशाद् यदा शुद्ध-ज्ञानानन्द-घनोऽयम् इति ज्ञाने सति प्रमा-भ्रान्त्या संसृतिः, प्रमया तन्-नाश इति वाक्यार्थः ॥२५॥

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** ननु, तरन्त्य् एव ते किम् इति तरन्तीवेति ब्रूषे ? तथा भवस्य चानृतत्वं वा कुतस् तत्र तेषां ज्ञानिनाम् आश्रयणीये विवर्त-वाद-मते जगद् इदम् अनृतम् एव, तत् तरणम् अप्य् अनृतम् एवेत्य् अतस् तरन्तीवेत्य् उच्यते । इत्य् आह द्वाभ्याम् । **आत्मानं** **जीवम् आत्मतया** ज्ञानानन्द-मयात्मत्वेन **अविजानतां**, किन्तु अविद्यया आवरणात् ज्ञातुम् अशक्नुवतां नैव जानतान्तेनैवाज्ञानेन **निखिलं प्रपञ्चितं** सर्वः संसारोऽभूत् **भूयः** पुनश् च साङ्ख्य-योग-वैराग्य-तपो-भक्तिभिर् आत्मनो देह-व्यतिरिक्तत्वेन यज् ज्ञानं **तेन** तत् सर्वं प्रपञ्चितं **विलीयते**, **यथा रज्ज्वाम् अहेर् भोगस्य** सर्प-शरीरस्य अज्ञान-ज्ञानाभ्यां **भवाभवौ** अध्यासापवादौ ॥२५॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** एतद्युपनिषज्-ज्ञान-विहीनानां सांसृतिर् दुवारेत्य् आह---आत्मानम् इति । अतति प्रकाशते अत्यते गम्यते मुक्तैर् इरि निरुक्तेर् विज्ञानानन्दं त्वाम् अतति व्याप्नोति सर्वम् इति निरुक्तेर् **आत्मतया** स्व-व्यापितया स्व-स्वामितया चाविजानतां पुंसां **तेनैव** तादृशत्वाविज्ञानेनैव तद् वैमुख्येनेति यावत् **निखिलं प्रपञ्चितं ज्ञातं** देह-गेहादिष्व् अहन्ताममतालक्साणः सर्वो विस्तारोऽभवत्, **भूयः** पुनः पुनः, भयं द्वितीयाभिनिवेशतः स्याद्-ईशाद्-अपेतस्य विपर्ययोः \[भा।पु। ११.२.३७\] स्मृतिर् इत्य् आदेः ज्ञानेनोक्त-लक्षणेन त्वद्-विषयकेन **तत्-प्रलीयते** विनश्यति, अत्र दृष्टान्तः **रज्ज्वाम्** इति **यथा** रज्जु-स्वरूपाज्ञानात् तस्याम् **अहि-भोगस्य** **भवः** तज् ज्ञानात् तु तस्याम् अहि-भोगस्याभवस् तद्वत् । ये तु रज्जू-रग-दृष्टान्ताद् अतात्त्विकान्यथाभावं विवर्तम् इह विरिञ्चि-रूपादिशत् रज्जोर् अज्ञानाद् उरगो यथा भासते तज्-ज्ञानात् तु विनश्यति भानकालेऽपि स मिथ्यैव, तद् वद् अद्वितीय-चिन्-मात्रात्माज्ञानात् प्रपञ्चो भासते, तज्-ज्ञानात् तु विनश्येत् भानकालेऽपि मिथ्यैवेत्य् आःउः ते प्रष्टव्याः, क्वेदम् अज्ञानं कस्य भासते ? इति । ब्रह्मण्य् एव तद् एव प्रतीतिः चेन् न, सत्यं ज्ञानम् अनन्तं ब्रह्म्, यः सर्वज्ञः सर्ववित् \[तै।उ। २.१.१\] इति श्रुति-व्याकोपात् आत्मेतरस्य सर्वस्य मिथात्वेन यतो वा \[तै।उ। ३.१.१\] इत्य् आदेः वेदस्य एष वन्ध्यासुतो भाति इत्य्-आदितौल्येन तद् वादिनो नास्तिकतापत्तेस् तस्यापि मिथ्यात्वेन तद् वादस्यापि शुन्यत्वापत्तेशेति यत् किञ्चिद् एतत् तस्माद् भगवद् वैमुख्याद् अस्य संसारस् तत्-साम्मुख्यात् तु तद् विनाश इत्य् एतद् अंशम् एव दृष्टान्तो ग्राहयतीति सुस्थं विशेषस् तु तद् अनन्यत्वाधिकरण-भाष्ये पीठके च द्रष्टव्यः ॥२५॥


______


**॥ १०.१४.२६ ॥**

**अज्ञान-संज्ञौ भव-बन्ध-मोक्षौ**

**द्वौ नाम नान्यौ स्त ऋत-ज्ञ-भावात् ।**

**अजस्र-चित्य् आत्मनि केवले परे**

**विचार्यमाणे तरणाव् इवाहिनी ॥**

**श्रीधर-स्वामी (भावार्थ-दीपिका) :** ननु, ज्ञानेन तरन्त्य् एव किम् इदम् उच्यते तरन्तीवेति तत्राह---अज्ञान-संज्ञाव् इति । **अज्ञानेन संज्ञा** ययोस् तौ **भव-बन्ध-मोक्षौ** भवेन बन्धस् तन् मोक्षश् च तौ द्वौ नाम प्रसिद्धौ **ऋत-ज्ञ-भावात्** ऋतश् चासौ ज्ञश् च यो भावस् तस्माद् **अन्यौ न स्तः** । ननु, कथं महान् अपलापः क्रियते, परमार्थ-विचाराद् इत्य् आह---अजस्रेति । अखण्डानुभव-रूपे **परे** शुद्धे **आत्मन्य्** अज्ञानं न च बन्धः । अत एव न ज्ञानं न च मोक्षः । **तरणौ** सूर्ये **रात्र्य्-अहनी** इवेति ॥२६॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** पुनर् आशङ्कते---*नन्व्* इति । तत्र तस्मिन्न् आक्षेपे **ऋतः** सत्यः **ज्ञो** ज्ञान-रूपः यो **भाव** आत्मा, भाव-शब्द आत्म-वाचकोऽप्य् अस्ति व्युत्पादितम् अधस्तात् । सद् अन्यत्वे त्व् असत्त्वापत्तैः ज्ञ-भेदे भानापत्तेश् च्**आन्यै**स् न स्तः । पुनर् आशङ्कते---नन्व् इति । *अपलापो* निह्नवः । *परमार्थ*-*विचारात्* सत्य-विमर्शात् । अज्ञानस्यैव बन्धकत्वात् तद् अभावे बन्धाभावः स्फुट एव । अत एव बन्धाभावाद् एव । **बन्द्ध** एव मुच्यते न त्व् अबद्धोऽपीति तस्य स्वत एव मुक्तत्वादित्य् अर्थः । **तरणौ** नित्य-प्रकाश-रूपे सूर्ये **रात्र्य्**-अभावात् तद् विविक्तदिनस्याप्य् अभावात् । **अहनी** रात्रिश् चाहश् चाहनी, एक-शेषस् त्व् आर्षः । सम्बन्धस्य मृषात्वेन तद् विविक्त-मोक्षणुपपत्तेर् **द्वौ न स्त** इति भावः **अजस्रचिति** व्यभिचारिण्य-वस्थात्रयेऽपि निरन्तरं तत् साक्ष्षि-चिद्-आत्मना भासमाने ॥२६॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *पूर्व श्लोकस्य व्याख्या द्रष्टव्या।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** संसार-तरणस्यातितुच्छताम् एवाभिव्यञ्जयन् मोक्षस्यापुरुषार्थताम् आह---अज्ञानेति । **ऋत-ज्ञ-भावात्** सत्य-ज्ञानाद् **अन्यौ न स्तः**, तत्त्वतो मिथ्या-भूताव् एवेत्य् अर्थः । **अजस्र-चिति** नित्य-ज्ञान-रूपे **केवले** शुद्धे **परे** प्रपञ्चातीत आत्म-तत्त्वे **विचार्यमाणे** सति, यथा **बन्द्धो** मिथ्यैव, तथा सति विचारान् मोक्षोऽपि मिथ्यैवेत्य् अर्थः । तत्र दृष्टान्तो यथा रवौ न रात्रिस् तद्-अभावाद् विचारेण **दिनम्** अपीत्य् अर्थः । एव्ं संसाराभाव-मात्रत्वेन **मोक्षस्य** तुच्छतया न पुरुषार्थता-सिद्धिर् इति भावः । अथवा परे परमेश्वरे केवले एकस्मिन्न् एवात्मनि मनसि विषये विचार्यमाणे सत्य् एव ।

ननु, तद्-विचार-मात्रेणैव कथं तौ मिथ्या भवतः ? तत्राह---अजस्र-चितीति । नित्य-ज्ञान-घने तद्-विचार-प्रवृत्त्यैव तयोस् तत्त्व-ज्ञानोदयाद् इति भावः । मिथ्यात्वे दृष्टान्तः---सूर्ये रात्रि-दिने **इव**, रातेर् अभावेन तत्-परिच्छेद्य-दिवा-भागस्याप्य् अभावात् ॥२६॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** अनृतत्वं दर्शयति---अज्ञानेति । **ऋत**-शब्देनात्रा-व्यभिचार्युच्यते **ज्ञ**-शब्देन ज्ञाता **भाव**-शब्देन पदार्थ-विशेषः, **ऋतश्** चासौ ज्ञश्चेति ऋतज्ञः स चासौ भावश् चेति ऋतज्ञ-भावः, एष एव्**आजस्र-चित्य्** आत्मनीत्य् अनुभदिष्यते तत्र ऋताजस्रयोर् एकत्वं व्यक्तम् एव अचितोर् एकत्वं प्रकाश-रूपस्य सूर्यादेः प्रकाशमानत्ववच् चितोऽपि चेतन-रूपत्वात् यत् खलु स्व-प्रकाशम् **अज्ञान**-रहितं च तज् ज्ञातृ स्याद् एव भावात्मनोर् एकत्वन्तु भावयति प्रकाशयति चेतयतीति निरुक्तेः **आत्मनी**त्य् आत्मानम् इत्य् आभ्यां जीव-स्वरूपम् एवात्र पूर्वत्र च पद्ये लभ्यते तत्रैवाज्ञान-ज्ञान-**बन्ध-मोक्ष**-विचारार्हत्वात् प्रकरणेऽस्मिन्न् आभ्याम् अन्यत्र भगवद् वाचित्वात् युष्मद् **भवच्** छब्दयोः सर्वत्र प्रयुक्तत्वाच् च तस्माद् अयम् अर्थः । यौ **भव**-बन्ध-मोक्षावृतज्ञ-भावात् **अन्यौ स्तः** मायावृत्तित्वात् तौ तस्मिन्न् अजस्र-चिद्-आत्म-रूपे ऋतज्ञ-भावे तु **विचार्यमाणे** न स्तः **तत्रानयाः** सम्बन्धोऽस्ति नास्ति वेति विचारे क्रियमाणे तु तत्र न सम्भवत इत्य् अर्थः । तर्हि कथं तौ स्फुरतः तत्राह---अज्ञानेनैव **सञ्ज्ञा**-प्रतीतिर् ययास् तौ तथा दृष्टान्तेन दर्शयति, ये **अहनी** लिङ्ग-समवाय-न्यायेन रात्र्य्-अहनी तरणेर् अन्यौ स्तः काल-वृत्ति-रूपत्वात् ते तु तरणौ तथा विचार्यमाणे यथा न सम्भवत इत्य् अर्थः ॥२६॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) :** अनृतत्वम् एव दर्शयति---अज्ञान-सज्ज्ञाव् इति । आत्म-शब्देनात्र पूर्वत्र च पद्ये शुद्ध-जीवश्चोच्यते न तु श्री-भगवान् तत्रैव्**आज्ञान-बन्ध-मोक्ष-विचारार्हत्वात्** प्रकरणेऽस्मिन्न् आभ्याम् अन्यत्र भगवद् वाचित्वाय युष्मद् भवच् छब्दयोः सर्वत्र युक्तत्वात् ॥२६॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** अथ तवायम् इति श्री-विग्रहो नित्य-सुख-बोध-स्वरूपः, एतस्यैवंविधो ज्ञान-मूलको हि भव-बन्धो मोक्षश् चेत्य् आह---अज्ञान-संज्ञौ भव-बन्ध-मोक्षौ इत्य्-आदि । **अजस्र-चिति केवले परे** परात्परे आत्मनि तव श्री-विग्रहे **विचार्यमाणे** सति ऋत-स्वभावद् धेतोर् **भव-बन्ध-मोक्षौ अज्ञान-सञ्ज्ञौ** अज्ञानेन सज्ज्ञां ययोः वस्तुतस् तु बन्धोऽपि अज्ञानजः मोक्षोऽपि बन्धस्य मिथात्वात्, तथा असति बन्धे कः मोक्षः ? **द्यौ अन्यौ न स्तः** ऋतु-स्वभाव एवास्ति, न तौ ऋत-स्वाभावो हि पार्षद-रूप-लक्षणः, तस्माद् धेतोर् न बन्धो न च मोक्षः । तत्र दृष्टान्तः---**तरणाव् इवाहनी**, तरणी सूर्ये सत्य् एव अहनी रात्रि-दिने, तरणाव् असति न रात्रिर् न च दिनम्, एतेन तव यथार्थ-ज्ञाने सति भव-बन्धश् च मोक्षश् च, यथार्थ-ज्ञाने तु न बन्धो न मोक्षश् च, **केवलं** भक्तत्वम् एव ॥२६॥

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** अत एव भवस्यानृतत्वम् अनृतत्वाद् एव तत्-तरणस्याप्य् अनृतत्वं स्पष्टयति---अज्ञानेति । **अज्ञानेन संज्ञा** ययोस् तौ **भव-बन्ध-मोक्षौ भवः** संसारस् तद्-रूपो बन्धश् च तन्-मोक्षश् च तौ **द्वौ** **नाम ज्ञ-भावो** ज्ञातृत्वं ज्ञानम् इति यावत् **ऋतश्** चासौ ज्ञ-भावश् च तस्माद् **अन्यय्** यौ **स्तः**, तौ ऋत-ज्ञ-भावे तस्मिन्न् **अजस्र-चित्य्** **आत्मनि** तत्-स्वरूपे जीवे **केवले** देहादि-सङ्ग-रहिते । **विचार्यमाणे** सति न स्तः, न सम्भवत इत्य् अन्वयः । दृष्टान्तेन दर्शयति---ये **अहनी** लिङ्ग-समवाय-न्यायेन रात्र्य्-अहनी तरणेर् अन्यौ स्तः, ते तु **तरणौ** तथा विचार्यमाणे यथा न सम्भवत इत्य् अर्थः ॥२६॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** परमात्मत्वेन त्वज्-ज्ञानाभावाज् जीवस्योक्त-लक्षणः संसारः स च तत्त्वेन त्वज्-ज्ञानाद्विनश्येत् परमात्मा तु नित्यम् असंसारीत्य् आह---ज्ञानेति । **ऋतश्** चासौ **ज्ञश्** च स चासौ **भावश्** च पदार्थः सोत्यज्ञा नगुणको जीव इत्य् अर्थः । तस्मात् तं लक्षीकृत्येति ल्यप् लोपे पञ्चमी अज्ञानेन यथार्थ-ज्ञान-विरोधिना अन्यसादृश्यत्वज्-**ज्ञानेन संज्ञा**प्यते विबुध्यते निरूप्यते इति यावत् **भव-बन्धो** देह-गेहादाव्-अहन्ता-ममता-लक्षणः । संसारः **मोहश्** च तद् विनाशस्तौ **द्वौ** प्रयोजकत्वेन प्रतियोगित्वेन चज्ञान-निरूप्यौ न्**आन्यौ नाम** नाज्ञान-निरपेक्षौ जीव एव स्तः भवतः परमात्मनि लये तु तौ नेत्य् आह---अजस्रेति । नेत्य् अनुवर्तनीयं **अजस्र-चिति** निरन्तरसार्वज्ञ्ये यः सर्वज्ञ सर्ववित् इत्य्-आदि श्रुतेः । न खलु परमात्मनः स्वस्मिन् विरुद्ध-धीर् अस्ति येन संसारः स्यात् तद् अभावाद् एव तद् विनाशी मोक्षश् च नेत्य् अर्थः । **आत्मनि** सर्व-व्यापके सर्व-स्वामिनि च **केवले** विशुद्धे **परे** सर्वान्तर्गतत्वेऽपि सर्वास्पृष्टे **विचार्यमाणे** योगिभिर् निःश्रेयसार्थिभिर् ध्यायमाने इत्य् अर्थः । दृष्टान्तम् आह---**तरणाव् इवे**ति । सूर्ये यथा **अहनी** रात्रि-दिवसौ न स्तस् तद्वत् ॥२६॥


______


**॥ १०.१४.२७ ॥**

**त्वाम् आत्मानं परं मत्वा परम् आत्मानम् एव च ।**

**आत्मा पुनर् बहिर् मृग्य अहो अज्ञ-जनाज्ञता ॥**

**श्रीधर-स्वामी (भावार्थ-दीपिका) :** ननु, परमार्थ-ज्ञानाद् अज्ञान-कृतो बन्धो निवर्तताम्, आत्मात्मतयैव ज्ञानाद् इति कोऽयम् आग्रह इत्य् आशङ्क्य, यद्-अध्यासाद् आत्मनः पर-रूपा-स्फुर्तिस् तद्-अपवादेन तत्रैव ज्ञानं युक्तम् इतीमम् अर्थं विस्मयेनाक्रोशन्न् इवाह---त्वाम् इति । **त्वाम् आत्मानं परं** देहादि-रूपं **मत्वा** आत्मनि देहादिम् अध्यस्य, तथा **परं** देहादिम् **आत्मानं** मत्वा देहादाव् आत्मानम् अध्यस्यात्र नष्ट **आत्मा बहिर् मृग्य** इति चित्रम् । न हि गृहे नष्टं वने मृग्यत इत्य् अर्थः ॥२७॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** पुनर् आशङ्कते---*नन्व्* इति । आग्रहो हठः । *यस्याध्यासात्*, अन्यत्रान्य-दृष्टिर् अध्यासः । तद् अपवादेन अध्यस् तापवादेन । अपवादस्त्वारोपितापाकरणम् । *तत्रैव* यत्रापवादः कृतस् तस्मिन्न् एव । आक्रोशन् उच्चैर् वदन् । अध्यस्य प्रकल्प्य । अत्र देहे । **बहिर्** वनादौ । **मृग्य**तेऽन्विष्यते । *इत्य् अर्थ*---इति भावः । ये आत्मविन् मन्याः पुरुषाकारं *त्वां* नाद्रियन्ते त एव पूर्वोक्ताः स्थूल-तृषावघातिन इत्य् आह-त्वाम् इति । चोऽप्य् अर्थे, परमात्मानम् एवापि त्वां पुरुषाकारं **परं** शुद्ध-परमात्मतोऽप्य् अन्यं माया-शबलम् **आत्मानं मत्वा आत्मा** परमात्मा **पुनस्** त्वत्तो **बहिर्** एव **मृग्यः**, **अहो** तस्या **अज्ञजनताया** अज्ञतात्यद्भुतेत्य् अर्थः । \[विश्वनाथ\] ये तु सकलात्मनाम् **अपि आत्मानं** त्वाम् आत्म-मात्रया विचक्षते ते त्व् अतिमूर्खा एवेत्य् आह---त्वाम् इति । परमात्मानम् एव त्वां परं केवलम् आत्मानं शुद्ध-जीव-रूप **मत्वा** । अप्य् अर्थे चकारः । आततत्वाच् च मातृत्वाद् आत्मा हि परमो हरिः \[तन्त्र स्रिधर्, भा।पु। ११.२.४५\] इति । स भवान् अप्य् अपुनर् बहिर् मृग्यः स्यात् । अभावे नह्यनो ना च इत्य् अमरः । न पुनर् बहिर् वृन्दावने मृग्यते किन् तु शुद्ध-जीव-स्वरूप-भेदेन देहान्तरे एव मृग्यते इत्य् अर्थः । आहो विस्मये । इयम् अज्ञजनताया पूर्वोक्तस्य विविध-वैलक्षण्यस्य हानान् अनुसन्धानात् ।

यद् वा, आत्मानं सर्वेषां मूल-स्वरूपं त्वां परमात्मानं मत्वा तथा परं त्वत्तोऽन्यम् एव तादृशम् आत्मानं मत्वा यः कश्चिद् अन्यो भवेद् इति कल्पयित्वा बहिस् त्वत्-पादाब्ज-सदनाद् अस्माद् अन्यत्रात्मा मृग्यो भवति मृग्यत इत्य् अर्थः । इयम् अहो अज्ञ-जनताया अज्ञता ।

यद् वा, त्वं केवलम् आत्मान जीवस्य शुद्ध स्वरूपम् एव मत्वा तत उत्कर्षाव् आप्तौ परमात्मानम् अन्तर्यामि-मात्रं च त्वां तथा-तथा वा यदि मन्यते तद् आपीत्य् अर्थः । अज्ञ-जनताया अज्ञतैव परिशिष्यते । विष्टभ्याहम् इदं कृत्स्नम् एकांशेन स्थितो जगत् \[गीता १०.४२\] इति भगवद् वक्यान् अनुसन्धानात् । यश् चात्मा मुख्य वृत्त्या तत्-तच्-छब्द-वाच्यो बहिर् मृग्य एवेति तर्जनी-युगलेन चरण-कमल-युगलं दर्शयति । यद्य् एवं न स्यात् तदाहम् अपि स्व-सदन एव स्थित्वा मनसि समाधास्यं न पुनर् अत्र श्री-वृन्दावने समायास्यम् । न हि गृहे नष्टं वने मृग्यत इति भावः । सन्धिश् छन्दोनुरोधेन । जन्मन्यज्ञानताया अज्ञतेति वा ।

यद् वा, ये जीव-तत्त्वेश्वर-तत्त्व-विदोऽपि सर्वं परित्यज्य तादृशं श्री-कृष्णं सम्प्रति श्री-वृन्दावन एव मृगयन्ते तान् स्तौति । प्रथमं तावत् परं केवलम् अद्वैतोपासनया त्व् आत्मात्मानं जीव-स्वरूपान् अतिरिक्तम् अनुभूय ततः परमात्मानञ्चानुभूय पुनर् अधुना आत्मा तल् लक्षणं सर्वेषां मूल-स्वरूपं बहिर्श् चक्षुरादि-गोचरे मृग्यः सम्पद्यते । तस्माद् अहो विज्ञजनताया विज्ञतेति । अज्ञजनताज्ञता इति क्वचित् पाथः । तत्राज्ञ-शब्देनानुत्तम-शब्दवद् विज्ञ एवात्र व्याख्येयः । अत्र मृग्ये । अहो इत्य् अत्र रोरुत्वाभावः । सदैन्य-रोदन-वचनत्वेन मृग्य इत्य् आकारस्य प्लुतत्वात् अतो रोरप्लुताद् अप्लुते \[६.१.११३\] इति सूत्रं न प्रवर्तते इति ॥२७॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** एवं तत् तत्त्वे आत्मतत्त्वे प्रपञ्च-तत्त्वे च विचिन्तिते\ऽपि[^२२] ये त्वाम् **आत्मानम्** एव मन्यन्ते, न त्व् आत्म-विलक्षणो भिन्नो\ऽप्य् असीति ते परम-ज्ञा एवेत्य् आह त्वाम् इति । परमात्मानम् **एव** त्वं **परं** केवलम् **आत्मानं** क्षेत्रज्ञम् एव **मत्वा**, अप्य् अर्थे **च** शब्दः, अत-एवात्मा अन्तर् बहिश् च व्यापको\ऽपि त्वम् अपुनर् **बहिर् मृग्यं** स्याः, अभावे नह्य नापि इत्य् अमरः, न **पुनर्** बहिर् वृन्दावनादौ मृग्यते\ऽसद्भिः, किन्तु देहान्तरे वेत्य् अर्थः । **अहो** विस्मये । इयम् **अज्ञ-जनताया** अज्ञता, पूर्वोक्त-विविध-वैलक्षणस्य व्यापकत्वस्य च हान्य् अनुसन्धानात् । अकार-लोपश् छन्दो\ऽनुरोधेन । अज्ञ-जनाज्ञतेति क्वचित् पाठः ॥२७॥

[^२२]: विवेचिते


**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** ये तु सकलात्मनाप्य् आत्मानं त्वाम् आत्म-मात्रतया विचक्षते ते त्व् अतिमूर्खा एवेत्य् आह---त्वाम् इति । परमात्मानम् एव त्वा **परं** केवलम् **आत्मानं** शुद्ध-जीव-स्वरूपं **मत्वा** अप्य् अर्थे **च**-कारः **आत्मा** आततत्वां च मातृत्वादात्मा हि परमो हरिः इति स भगवान् अप्य् अपुनर् **बहिर् मृग्यः** स्यात् अभावे न हि अनो ना च इत्य् अमरः न पुनर् बहिः श्री-वृन्दावने मृग्यते, किन्तु शुद्ध-जीव-स्वरूप-भेदेन देहान्तरेव मृग्यतः इत्य् अर्थः । **अहो** विस्मये इयम् **अज्ञजनता** वा अज्ञता पूर्वोक्तस्य विविध-वैलक्षण्यस्य हान्य् अननु, सन्धानात् । यद् वा, **आत्मानं** सर्वेषां मूल-स्वरूप **त्वां परम्** अनात्मानं मत्वा तथा परं त्वतोन्यम् एव तादृशम् आत्मानं मत्वा यः कश्चिद् अन्योवेद् इति कल्पयित्वा बहिस् त्वत् पदाब्ज-सदनाद् अस्माद् अन्यत्र आत्मा मृग्यो भवति मृग्यत इत्य् अर्थः । इयम् अहो अज्ञजनताया अज्ञतेति ।

यद् वा त्वां केवलम् आत्मानं जीवस्य शुद्ध-स्वरूपम् एव मत्वा तत उत्कर्षावाप्तौ परमात्मानम् अन्तर्यामि-मात्रं च त्वां मत्वा तथा तथा वा यदि मन्यते तदापीत्य् अर्थः । अज्ञजनताया अज्ञतैव परिशिष्यते, विष्टभ्याहम् इदं कृत्स्नम् एकांशेन स्थितो जगत् \[गीता १०.४२\] इति भगवद्-वाक्याननु, सन्धानात् यश् च आत्मा मुख-वृत्ततच् छब्द-वाच्यो बहिर् मृग्य एवेति तर्जनी-यूगलेन चरण-कमल-युगलं दर्शयति---यद्यैवं न स्यात् तदाहम् अपि स्व-सदन एव स्थित्वा मनसि समाधास्यं न पुनर् अत्र श्री-वृन्दावाने समायाम्यं न हि गृहे नष्टं वने मृग्यत इति भावः । सन्धिश् छन्दोऽनुरोधेन ज्ञम्म् अन्यजनताया अज्ञतेति वा ।

यद् वा, ये जीव-तत्त्वेश्वर-तत्त्वविदोऽपि सर्वं परित्यज्य तादृशं श्री-कृष्णं संप्रति वृन्दावन एव मृगयन्ति, तान् स्तौति प्रथमं तावत् परं केवलम् अद्वैतोपासनया त्वाम् आत्मानं जीव-स्वरूपान् अतिरिक्तम् अनुभूय ततः परमात्मानम् एव चानुभूय पुनर् अधुना आत्मा तल् लक्षणं सर्वेषां मूल-स्वरूपं बहिश् चक्षुर्-आदि-गोचरे मृग्यः संपाद्यते तस्माद् अहो विज्ञजनतायाः विज्ञतेति अहो अज्ञजनाज्ञतेति क्वचित् पाठः । तत्र चाज्ञ-शब्देनानुत्तम-शब्दवद् विज्ञ एवात्र व्याख्येयः । अत्र मृग्य अहो इत्य् अत्र रोरुत्वाभावः सदैन्य-रोदन-वचनत्वेन मृग्य इत्य् आकारस्य प्लुतत्वात्, अतो रोरप्लताद् अप्लुते \[६.१.११३\] इति सूत्रं न प्रवर्तते इति ॥२७॥

**---------------------------------------------------------------------------------------------------------------------**

**जीव-गोस्वामी (परमात्म-सन्दर्भः (५८) : त्वाम् आत्मानं** सर्वेषां मूल-रूपं **परम्** इतरं तद्-विपरीतं **मत्वा,** तथा **परम्** इतरं जीवम् एव च मूल-रूप्**आत्मानं** मत्वा साङ्ख्य-विद इव तस्य तथा मन्यमानस्य पुनः स जीव्**आत्मा बहिर् मृग्यो** भवति । तस्य तेनैव हेतुना लब्ध-च्छिद्रया मायया देहात्म-बुद्धिः कार्यत इत्य् अर्थः । अहो **अज्ञ-जनताया अज्ञता** क्रमाज् ज्ञान-भ्रंश इत्य् अर्थः ॥५८॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** ननु, ब्रह्मन् ! माम् एव त्वं परमात्मानं ब्रवीषि, न चैव मन्ये इति चेत् तत्र साक्षोपमाह---त्वाम् इति । **च**-कारोऽप्य् अर्थ परमात्मानम् एवापि **त्वां परं** माया-शबलम् **आत्मानं मत्वा** त्वत्तो **बहिः पुनर् आत्मा** परमात्मा **मृग्यः अहो** इत्य् आश्चर्ये **ज्ञजनताया** विज्ञमन्य-जन-समूहस्याज्ञता आश्चर्येत्य् अर्थः । अधीत-शास्त्राया अपि तस्याः संसारो दुर्वार इति भावः ॥२७॥


______


**॥ १०.१४.२८ ॥**

**अन्तर्-भवेऽनन्त भवन्तम् एव**

**ह्य् अतत् त्यजन्तो मृगयन्ति सन्तः ।**

**असन्तम् अप्य् अन्त्य् अहिम् अन्तरेण**

**सन्तं गुणं तं किम् उ यन्ति सन्तः ॥**

**श्रीधर-स्वामी (भावार्थ-दीपिका) :** विवेकिनस् तु प्रत्यक् स्वरूपे एव परमात्मानं विचिन्वन्तीत्य् आह---अन्तर्-भव इति । भवतीति **भवश्** चिज्-जडात्मकं शरीरं तन्-मध्य एव त्वां **मृगयन्ति** । अतज् जडं त्यजन्तोऽपवदन्तः । ननु, सतो ज्ञानेनालं, **किम्** असतोऽपवादेनेत्य् आशङ्क्य अध्यस्तापवादं विना अधिष्ठान-तत्त्वं न ज्ञायत इति सतां व्यवहारेणाह---असन्तम् इति । **अन्ति** समीपे **असन्तम्** अप्य् **अहिम्** **अन्तरेण** तन् निषेधं विनेत्य् अर्थः । **सन्तं** **गुणं** रज्जुं **सन्तः** **किम्** **उ** **यन्ति** **जानन्ति** । अन्ति सन्तम् अपि गुणम् इति वा । न जानन्तीत्य् अर्थः । तस्माद् आत्मात्मतयैव ज्ञानान् मुक्तिर् इति भावः ॥२८॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** *प्रत्यक् स्वरूपे* जीवे । *विचिन्वन्ति* पश्यन्ति । तत्-त्वम् असि \[छा।उ। ६.८.७\] इत्य्-आदिषु तच् छब्दश् चेतन-परस् तद्-भिन्न-मतत् । अत्राक्षिपति---*नन्व्* इति । तत्त्वं स्वरूपम् । **असन्तम्** अविद्यमानम् अपि । तन्-निषेधं नायं सर्प इत्य् एवं रूपं निषेधम् । *इत्य् अर्थ* इति---अन्तरेणेत्य् अव्ययस्य वर्जनार्थत्वाद् इह तृतीयाभ्रमो न कार्य इति तात्पर्यम् । गुणास् त्व् आवृत्ति-शब्दादि-ज्योन्द्रिया-मुख्यतन्तुषु इति वैजयन्ती । **तं** तु शब्देन लक्ष्यतेऽत एव **गुणं** रज्जुम् । असतः समीपत्वासम्भव मन्वानः प्रकारान्तरेण याजयति---अन्तीत्य् आदि । इत्य् अर्थ इति---किमुना निपात-द्वयेन प्रकृति-विरुद्धार्थो द्यातत इति भावः । यस्माद् अध्यस् तापवादो वस्तुयाथात्म्यबोधी तस्मात् । आत्मतया स्वरूपतया । इति भाव इति । अहं ब्रह्मास्मीत्य् एवं जीव-भावनापरित्याग-पूर्वकं स्वस्मिन् ब्रह्म-भावेनैव मोक्ष-हेतुर् इति तातपर्यम् । पूर्वत्र हेतुम् अःअ---हे **अनन्त** सर्व-व्यापिन्, **हि** यस्माद् **अन्तर्-भवे** व्यष्टि-समष्टि-रूपस्य भवस्य जगता मध्ये **सन्तो** विवेकवन्तो **भवन्तं** श्री-कृष्णम् एव **मृगयन्ति** सर्व-दोष-हीनं सर्व-गुण-पूर्णम् एव प्राप्तुं तेषां मनोरथः स्वयं भगवान् भवान् एव च तादृश इति । **किं** कुर्वन्तः । अतत् तद् व्यतिरिक्तम् अन्यद् अन्यद् अपरितोषेण त्यजतः ।

ननु, जगद् एव ममावरणं तत्-कम् अत्र मत्-प्राप्तिस् स्यात्, उच्यते---भवेद् एवम् अविवेकिनां, विवेकिनां तु गूढस्य कारणस्य तव तत् तद्-गुण-केशाभास-भावितं तद् एव कार्य-भूतं प्रत्यायकं, तव चास्तु नाम सद् रूपम् असद् रूपम् अन्विष्यन्, तद् आश्रय-लाभो दृश्यते इत्य् आह---असन्तम् अपीति । **सन्त** इति साधारण-विवेकिनः पूर्वेषां तद् विशेषाणां दृष्टान्ताः । अत्र च तद् अंश-त्यागे व्यष्टि-प्रक्रियेयं---प्रथमतो देहादीनां जड-मलिनादित्वात् क्रमशस् त्यागेन तच् चेतनादि---हेतुः शुद्ध आत्मोपलभ्यते । निर्विशेष-ब्रह्म-दृष्टिस्तु, या निर्वृतिस् तनुभृतां तव पाद-पद्म-ध्यानाद् भवज् जन-कथा-श्रवणेन वा स्यात् । सा ब्रह्मणि स्व-महिमन्य् अपि नाथ मा भूत् \[भा।पु। ४.९.१०\] इत्य्-आदि-ध्रुव-वाक्यादिभ्यः, ब्रह्मणो हि प्रतिष्ठाहम् \[गीता १४.२७\] इत्य्-आदि-श्री-गीतादिभ्यश् च परिहृतैव । ततः शुद्ध-जीवस्यापि प्रकाशकः, केचित् स्व-देहान्त-हृदयावकाशे प्रादेश-मात्रं पुरुषं वसन्तम् । चतुर्भुजम् \[भा।पु। २.२.८\] इति द्वितीयोक्तेस् तद् अन्तर्यामी तस्यापि तत्राल्प-गुणोल्लासेन ततः पूर्णोदशायी तृतीये वर्णितः । समष्ट्य्-अन्तर्यामी तद् अवतारश् च ततोऽपि सर्व-ब्रह्माण्ड-समष्ट्य्-अन्तर्यामी, आद्योवतारः पुरुषः परस्य इति सूचितः ।

कारणार्णवशायी प्रथम-पुरुषः तथः, विष्टभ्याम् इदं कृत्स्नम् \[गीता १०.४२\] इत्य्-आदि यस्यातुतायुतांशांशे विश्व-शक्तिर् इयं स्थिता इत्य्-आदि-दृष्ट्या साक्षात् त्वम् एव । अथ समष्टाव् अपि पूर्वम् इन्द्रि-चन्द्रादि-मयं विराड्रूपं माम् एवेश्वरं मन्यन्ते, पश्चात् तस्यापि नश्वरत्वादिना तद् अन्तर्यामीत्य् आदि पूर्ववत् । तस्माद् अधुना केनापि भाग्योदयेन साक्षात् तवैव लाभे सति साधूक्तं---त्वाम् आत्मानम् इत्य्-आदि । अत्रेयं श्री-वैष्णव-प्रक्रिया---यर् ह्य् एव यद् एकं चिद्-वस्तु मायाश्रयं विद्यामयं तर्ह्य् एव तन्-माया-विषयम् अविद्या-परिभूतं चेत्य् उक्तम् अयुक्तम् इति जीवात्म-परमात्मनोर् विभागोऽवगतः । ततश् च स्वरूप-सामर्थ्य-वैलक्षण्येन तद्-द्वितयं मिथो विलक्षण-स्वरूपम् एवेत्य् आयातम् । न च परिच्छेदेप्रतिबिम्बादि-व्यवस्थया विभागः स्यात्, तत्र यद्य् अनादि-विद्यकत्वेनोपाधेर् वास्तवत्वं तर्ह्य् अविषयस्य तस्य कथम् अपि परिच्छेद-विषयत्वासम्भवः । निर्धर्मकस्य व्यापकस्य निरवयवस्य प्रतिबिम्बत्वायोगोऽप्य् उपाधि-सम्बन्धाभावात् प्रतिबिम्ब-भेदाभावात् दृश्यत्वाभावाच् च । उपाधि-परिच्छिन्नाकाशस्य ज्योतिर् अंशस्यैव प्रतिबिम्बो दृश्यते न त्व् आकाशस्य । दृश्यत्वाभावाद् एव तथा वास्तव-परिच्छेदादौ सति सामानाधिकरण्य-ज्ञान-मात्रेण न तत् त्यागाश् च भवेत्, शास्त्रे क्वचित् प्रतिबिम्बत्वाद्य् अङ्गीकारस् तु तत्-सादृश्येनैव अम्बुवद् गृहणात् । वृद्धि-ह्रास-भाक्त्वम् अन्तर् भावाद् उभय-सामञ्जस्याद् एवेति न्यायेन । उपाधेर् आविद्यकत्वे तु वास्तव-परिच्छेदाद्य् अभावात् प्राक्तनो मायाश्रयम् इत्य् उभयात्मको विरोधस् तद् अवस्थ एव स्यात् । यथा शुद्धायां चितावविध्याकलितोपाधौ तस्याम् ईश्वराख्यायां विध्येत्य् असमञ्जसा च कल्पना स्याद् इत्य् आद्य् अनुसन्धेयम् । तस्माद् एकम् एव तत्-परमतत्त्वं स्वाभाविकाचित्य् अशक्त्या सर्वदैव चतुर्धावतिष्ठते । सूर्यान्तर् मण्डलस्थ-तेज इव बहिर् मण्डल-तद् बहिर् गत-रश्म्यादि-रूपेण । अचिन्त्य-शक्तित्वं च मणि-मन्त्र-महौषधादीनां कारण-गुण-कारणे तस्मिन्न् आश्चर्यम् । श्रुतेश् च शब्द-मूलत्वात् \[वे।सू। ३.४.४६\] इति । आत्मनि चैवं विचित्राश् च हि \[वे।सू। २.१.२८\] इति च न्यायेन, आत्मेश्वरोऽतर्क्य-सहस्र-शक्तिः \[भा।पु। ३.३३.३\] इति षष्ठेऽप्य् तद् दर्शितम् । अतस् तत्-तत्-समावेशाद्य् अनुपपत्तिश् चाचिन्त्य-शक्तित्वेनैव पराहता, दुर्घट-घटकत्वम् अचिन्त्यत्वं, येन खलु सा शक्तिर् अपरिच्छिन्नम् अपि परिच्छिन्नत्वेन दर्शयति । यथैव दर्शयिष्यते, एक-देश-स्थितस्याग्नेः \[वि।पु। १.२२.५६\] इति । सा शक्तिश् च त्रिधा । अन्तरङ्गा, तटस्था, बहिरङ्गा चेति । अत्रान्तरङ्गया स्वरूप-शक्त्याख्यया पूर्णेनैव स्वरूपेण वैकुण्ठादि-वैभवेन चावतिष्ठते । तटस्थया रश्मि-स्थानीय-चिद् एकात्म-रूप-शुद्ध-जीव-रूपेण बहिरङ्गया मायाख्यया आभास-गत-वर्ण-शाबल्य-स्थानीय-तदीय-बहिरङ्ग-वैभव-जडात्म-प्रधान-स्वरूपेण चेति चतुर्धात्वम् । यथोक्तं श्री-वैष्णवे---

> एक-देश-स्थितस्याग्नेर् ज्योत्स्ना विस्तारिणी यथा । >
> परस्य ब्रह्मणः शक्तिस् तथेदम् अखिलं जगत् ॥\[वि।पु। १.२२.५६\] > इति ।

श्रुतौ च---यस्य भासा सर्वम् इदं विभाति \[मु।उ। २.२.११\] इति । अत एव तद् आत्मत्वेन जीवस्यैव तटस्थ-शक्तित्वं, प्रधानस्य मायान्तर्-भूतत्वम् अभिप्रेत्य शक्ति-त्रयं तत्रैव दर्शितम्

> विष्णु-शक्तिः परा प्रोक्ता क्षेत्रज्ञाख्या तथा परा । >
> अविद्या-कर्म-सञ्ज्ञान्या तृतीया शक्तिर् इश्यते ॥\[वि।पु। ६.७.६१\] इति > ।

तत्र पराः, यातीत-गोचरा वाचाम् \[वि।पु। १.१९.७७\] इत्य् अनेनोक्ता । क्षेत्रज्ञाख्या जीव-भूता सेयम् अपरा, प्रथमा-तृतीययोर् मध्यवर्तिनी तृतीया सेयम् अपि परेति वा । तथा च श्री-गीतासु, भूम्यादितया भेदं प्राप्ता प्रकृतिर् अष्टवा इत्य् उक्त्या प्राह, अपरेयम् इतस् त्व् अन्यां प्रकृतिं विद्धि मे पराम् । जीव-भूताम् \[गीता ७.३\] इति सर्व-भूतेषु सर्वात्मन् \[भा।पु। ३.२४.४५\] इत्य् अनेनोक्ता तु अविद्या कर्म कार्यं यस्याः । अपरायाः सा तत्-सञ्ज्ञा मायेत्य् अर्थः । अत एव जीवस्य रश्मि-स्थानीयत्वात् । मण्डल-विलक्षणं माया-व्यवधान-तिरोधापनीयत्व-वैभवत्वं युक्तम् ।

तद् अन्तरं ह्य् उक्तम्, यथा क्षेत्रज्ञ-शक्तिः सा तारतम्येन वर्तते इति । अत्रान्तरङ्गत्व-तटस्थात्व-बहिरङ्गत्वादिनैव तेषाम् एकात्मकानां तत्र साम्यं न तु सर्वात्मनेति तत्-तत्-स्थानीयत्वम् एवोक्तं न तु तत् तद् रूपत्वं ततस् तत्र दोषा अपि नावकाशं लभन्ते । अत्र विशेष-विवेकाः श्री-भागवत-सन्दर्भ-तट्टीकयोर् अवलोकनीया इति दिक् ॥२८॥ अत्र विश्वनाथ

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** साधवस् तु बहिर् अन्तश् च व्यापकतया वर्तमानं त्वां मृगयन्तीत्य् आह---अन्तर् इति । **अनन्त**
! हे अपरिच्छन्न ! अन्तर् बहि-व्यापकेत्य् अर्थः । **सन्तस्**
त्वद्-भक्तास् त्व् **अन्तर्-भवे** स्व-देहान्तरेव **भवन्तं** **मृगयन्ति** किम् ?---काक्वा । नैव, किन्तु बहिर् अपि मृगयन्तीत्य् अर्थः । कथम् ? अतद् वस्तु मिथ्या-भुतम् असद्भिस् त्व् असत्तया ज्ञायमानम् आत्मतत्त्वं त्यजन्तः परिहरन्तो यत्स् तत्-त्यागं विना विशुद्ध-ज्ञानं न भवतीत्य् आशयेनाह---अन्तम् इति । **अन्तरेण** तन् निषेधं विनेत्य् अर्थः । नाहं सः, किन्तु तदीयो\ऽस्मीति बुद्ध्या प्रथमम् आत्मनो मिथ्येश्वरत्व-ज्ञानं निरस्यैव सन्तो\ऽपि प्राप्नुवन्तीति भावः ।

यद् वा, अत-सद्-वस्तु निर्वाणम् इत्य् अर्थः । अवस्तु-त्यागेन विना सद्-वस्तु न प्राप्यत इत्य् आह---**असन्तम्** इति । अथवा, ननु, तर्हि कथम् अभिज्ञा मृगयन्ते ? तद् आह---अन्तर्-भवतीत्य् अन्तर्-भवं हृदय-कमलं तस्मिन् । अतत् त्वन् मार्गण-व्यतिरिक्तं सर्वं **त्यजन्तः** । ननु, भगवत् स्मरणात् स्वयम् एव तद् अपयास्यति, किं तत् त्यागाग्रहेण ? अत्राह---असन्तम् इति । विना विषयादि-परित्यागम्, विना च कर्म-ज्ञानादि-परित्यागम्, भगवत् स्मरणं न सिद्ध्यतीति भावः । अन्यत् समानम् ॥२८॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** पूर्वत्र हेतुम् आह---हे अनन्त ! सर्व-व्यापिन् ! **हि** यस्मात् **अन्तर्-भवे** व्यष्टि-समष्टि-रूपस्य भवस्य जगतो मध्ये **सन्तो** विवेकवन्तः **भवन्तं** श्री-कृष्णम् **एव मृगयन्ति** सर्व-दोष-हीनं सर्व-गुण-पूर्णम् एव प्राप्तुं तेषां मनोरथः स्वयं भगवान् भवान् एव च तादृश इति । किं कुर्वन्त ? अतत् त्वद् व्यतिरिक्तम् अन्यद् अन्यद् अपरितोषेण **त्यजन्तः** ।

ननु, जगद् एव ममावरणं तत् कथम् अत्र मत् प्राप्तिः स्यात् ? उच्यते भवेद् एवम् अविवेकिवां-विवेकिनान्तु गूढस्य कारणस्य तव तत् तद् गुण-लेशाभास-भाषितां कार्य-भूतं तद् एव प्रत्यायकं तत्र चास्तु नाम सद् रूपम् असद् रूपम् अप्य् अनन्विश्यन् तद् आश्रय-लाभो दृश्यत इत्य् आह---**असन्तम्** अपीति । **सन्त** इति साधारण-विवेकिनः पूर्वेषां तद् विशेषाणां दृष्टान्ताः अत्र च तद् अंश-त्यागे व्यष्टि-प्रक्रियेयं प्रथमतो देहादीनां जड-मलिनादित्वात् क्रमशस् त्यागेन तच् चेतनादि-हेतुः शुद्ध आत्मोपलभ्यते । निर्विशेष-ब्रह्म-दृष्टिस् तु, या निर्वृतिस् तनु-भृतां तव पाद-पद्म-ध्यानाद् भवज् जन-कथा-श्रवणेन वा स्यात् । सा ब्रह्मणि स्व-महिमन्य् अपि नाथ ! माभूत् \[भा।पु। ४.९.१०\] इत्य्-आदि श्री-ध्रुव-वाक्यादिभ्यो, ब्रह्मणो हि प्रतिष्ठाहम् \[गीता १४.२७\] इत्य्-आदि श्री-गीतादिभ्यश् च परिहृतैव ततः शुद्ध-जीवस्यापि प्रकाशकः केचित् स्व-देहान्तर् हृदयावकाशे प्रादेश-मात्रं पुरुषं वसन्तं चतुर्भुजम् इति द्वितीयोक्तेस् तद् अन्तर्यामी तस्यापि तत्राल्प-गुणोल्लासेन ततः पूर्णो गर्भोदशायी तृतीये वर्णितः समष्ट्य् अन्तर्यामी तद् अवताराश् च ततोऽपि सर्व-ब्रह्माण्ड-समष्ट्य् अन्तर्यामी, आद्योवतारः पुरुषः परस्य इति सूचितः, कारणार्णवशायी प्रथम-पुरुषः ततो, विष्टभ्याहम् इदं कृत्स्नम् \[गीता १०.४२\] इत्य्-आदि, यस्यायुतायुतांशांशे विश्व-शक्तिर् इयं स्थिता इति दृष्ट्या साक्षात् त्वम् एव । अथ-समष्टाव् अपि पूर्वम् इन्द्र-चन्द्रादिमयं विराड-रूपं माम् एवेश्वरः मन्यन्ते, पश्चात् तस्यापि नश्वरत्वादिना तद् अन्तर् यामीत्य्-आदि पूर्ववत्, तस्माद् अधुना केनापि भाग्योदयेन साक्षात् तवैव लाभे सति साधूक्तं त्वाम् आत्मानम् इत्य्-आदि ।

अत्रेयं श्री-वैष्णव-प्रक्रिया यर्ह्य् एव यद् एकं चिद् वस्तु मायाश्रयं विद्यामयं तर्ह्य् एव तन् माया-विषयम् अविद्या-परिभूतं चेत्य् उक्तम् अयुक्तम् । इति जीवात्म-परमात्मनोर् विभागोऽवगतः ततश् च स्वरूप-सामर्थ्य-वैलक्षण्येन तद्द्वितयं मिथो-विलक्षण-स्वरूपम् एवेत्य् आगतं न च परिच्छेद-प्रतिबिम्बत्वादि-व्यवस्थया विभागः स्यात् तत्र यद्य् उपाधेर् अनादि-विद्यकत्वेन वास्तवत्वं तर्ह्य् अविषयस्य तस्य कथम् अपि परिच्छेद-विषयत्वासम्भवः निर्धर्मकस्य व्यापकस्य निरवयवस्य प्रतिबिम्बत्वायोगोऽपि उपाधि-सम्बन्धाभावात् । प्रति-बिम्ब-भेदाभावात् दृश्यत्वाभावाच् च उपाधिपरिच्छिन्नाकाशस्य ज्योतिर् अंशस्यैव प्रतिबिम्बो दृश्यते नत्वाकाशस्य दृश्यत्वाभावाद् एव तथा वास्तव-परिछेदादौ सति सामानाधिकरण्य-ज्ञान-मात्रेण न तत् त्यागश् च भवेत् । शास्त्रे क्वचित् प्रतिबिम्बत्वाद्य् अङ्गीकारश् च तत् तादृश्येनैव, अम्बुवद् अग्रहणात् तु न तथात्वम् \[वे।सू। ३.२.१९\] वृद्धि-ह्रास-भाक्तम् अन्तर् भावाद् उभय-सामञ्जस्याद् एवम् \[वे।सू। ३.२.२०\] इति न्यायेन उपाधेर् आविद्यकत्वे तु वास्तव-परिच्छेदाद्य् अभावात् प्राक्तनो मायाश्रयम् इत्य् आद्य् उभयात्मको विरोधः तद् अवस्थ एव स्यात् । तथा शुद्धायां चित्य-विद्या तद् अविद्या-कल्पितोपाधौ तस्याम् ईश्वराख्यायां विद्येत्य् असमञ्जसाश् च कल्पना स्याद् इत्य्-आद्य् अनुसन्धेयम् । तस्माद् एकम् एव तत् परम-तत्त्वं स्वाभाविकाचिन्त्य-शक्त्या सर्वदैव चतुर्धावतिष्ठते सूर्यान्तर् मण्डलस्थ-तेज इव बहिर् मण्डल-तद्-बहिर् गत-रशम्यादि-रूपेण अचिन्त्य-शक्तित्वं च मणि-मन्त्र-महौषध्यादीनां कारण-गत-कारणे तस्मिन्न् आश्चर्यम्, श्रुतेस् तु शब्द-मूलत्वात् \[वे।सू। २.१.२७\] आत्मनि चैवं विचित्राश् च हि \[वे।सू। २.१.२८\] इति च न्यायेन, आत्मेश्वरोऽतर्क्य-सहस्र-शक्तिः \[भा।पु। ३.३३.३\] इति षष्ठेऽप्य् एतद् दर्शितम् अतस् तत् तत् समावेशाद्य् अनुपपत्तिश् चाचिन्त्य-शक्तित्वेनैव पराहता दुर्घट-घटकत्वं ह्य् अचिन्त्यत्वं येन खलु सा शक्तिर् अपरिच्छिन्नम् अपि परिच्छिन्नत्वेन दर्शयति, तथैव दर्शयिष्यते, एक-देश-स्थितस्याग्नेः \[वि।पु। १.२२.५६\] इति शक्तिश् च सा त्रिधा अन्तरङ्गा तटस्था बहिरङ्गा चेति, तत्रान्तरङ्गया स्वरूप-शक्त्याख्यया पूर्णेनैव स्वरूपेण वैकुण्ठादि-स्वरूप-वैभवेन चवतिष्ठते । तटस्थया रश्मि-स्थानीय-चिद् एकात्म-शुद्ध-जीव-रूपेण । बहिरङ्गया मायाख्यया आभास-गत-वर्ण-शाबल्य-स्थानीय-तदीय-बहिरङ्ग-वैभव-जडात्म-प्रधान-रूपेण चेति चतुर्धात्वम् यथोक्तं श्री-वैष्नवे

> एक-देश-स्थितस्याग्नेर् ज्योत्स्ना विस्तारिणी यथा । >
> परस्य ब्रह्मणः शक्तिस् तथेदम् अखिलं जगत् ॥\[वि।पु। १.२२.५६\] > इति ।

श्रुतौ च यस्य भासा सर्वम् इदं विभाति \[मु।उ। २.२.११\] इति । अत एव तदात्मत्वेन जीवस्यैव तटस्थ-शक्तित्वं प्रधानस्य च मायान्तर्भूतत्वम् अभिप्रेत्य शक्तित्रयं तत्रैव दर्शितं

> विष्णु-शक्तिः परा प्रोक्ता क्षेत्रज्ञाख्या तथा परा ।\ > अविद्या कर्म-सञ्ज्ञान्या तृतीयाशक्तिर् इष्यते ॥ इति ।

तत्र परा यातीतगोचरा वाचाम् इत्य् अनेनोक्ता क्षेत्रज्ञाख्या जीव-भूता सेयम् अपरा प्रथम-तृतीययोर् मध्यवर्तिनी तृतीयापेक्षया सेयम् अपरेति वा, तथा च श्री-गीतासु भूम्यादितया भेदं प्राप्ता प्रकृतिर् अष्टधेत्य् उक्त्या प्राह, अपरेयम् इतस् त्व् अन्यां प्रकृतिं विद्धि मे पराम् । जीव-भूताम् \[गीता ७.३\] इति, सर्व-भूतेषु सर्वात्मन् \[वि।पु। १.१९.७६\] इत्य् अनेनोक्ता अविद्या-कर्म-कार्यं यस्याः अपरायाः सा तत् सञ्ज्ञा मायेत्य् अर्थः । अत एव जीवस्य रश्मि-स्थानीयत्वात् मण्डल-विलक्षणं माया-व्यवधान-तिरोधापनीय-वैभवत्वं युक्तं तद् अन्तरं ह्य् अयुक्तम्, यया क्षेत्रज्ञ-शक्तिः सा तारतम्येन वर्तते \[भा।पु। ६.७.६२\] इत्य् अत्रान्तरङ्गत्व-तटस्थत्व-बहिरङ्गत्वादिनैव तेषाम् एकात्मकानां तत्र साम्यं न तु सर्वात्मनेति तत् तत् स्थानीयत्वम् एवोक्तम्, न तु तत् तद् रूपत्वं ततस् तत् तद् दोषा अपि नावकाशं लभन्ते अत्र विशेष-विवेकाः श्री-भागवत-सन्दर्भ-तट्-टीकयोर् अवलोकनोया इति दिक् ॥२८॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** अज्ञानां रीतिस् तूक्ता, विज्ञास् तु भवन्तम् एव हृदये विचारयन्ति, न तु सम्यक्त् पश्यन्तीत्य् आह---अन्तर्-भवेऽनन्त इत्य्-आदि । हे **अनन्त** ! अपरिच्छिन्न ! **सन्तो** विज्ञा **अतद्** अवस्तु **त्यजन्तः** सन्तोऽनर्भवे हृदयान्तरे **भवन्तम्** **एव मृगयन्ति**, न तु लभन्ते । स्वरूपेण तव तत्त्वं न विन्दन्ति । तत्र दृष्टान्तः---असन्तम् अपीत्य् आदि । **असन्तं** मिथ्या-रूपम् । **अहिम् अन्तरेण** विना **सन्तं** सत्यं **गुणं** किं **सन्तस्** **तम्** अहिं **यन्ति** जानन्ति ? न जाणन्त्य् एव । **उ** सम्बोधने । तेन समुचितम् एव ते अतद् अज्ञान-कृतम् अवस्तु त्यक्त्वा वस्तु-भूतं त्वाम् अवस्तुतया पुनर् जानन्ति, यथा सन्तं गुणं गुणम् एव जानन्ति, न पुनर् असन्तम् अहिम् ॥२८ ॥

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** विज्ञास् तु त्वां मायोपाधित्वेन न मन्यन्ते, किन्तु जीवात्मानम् एवातस् तम् एव माया-मालिन्यतो विच्युती-कर्तुं तम् एव केवलं शुद्धं मृगयन्तीत्य् आह---अन्तर्-भवे । स्व-शरीर-मध्य एव वर्तमानम् अनन्त-भवम् अनन्ता असङ्ख्या भवा, नाना योनिषु जन्मानि यस्य तं प्रसिद्धम् अल्पज्ञं जीवात्मानं **मृगयन्ति** । किं कुर्वन्तः ? अतत् आत्मा-भिन्नं मायिकं मायां च त्यजन्तः अपवदन्तः ।

ननु, चिन्-मयस्य जीवात्मनो ज्ञानेनालं किं चिद्-भिन्नस्यापवादेनेत्य् आशङ्क्याध्यस्तस्यापवादं विना अधिष्ठान-तत्त्वं न सम्यक् ज्ञायत इति सतां व्यवहारेणाह **असन्तम्** इति । अस्ति समीपे असन्तम् अप्य् **अहिम् अन्तरेण** नायम् अहिर् इति तद्-अपवादं विनेत्य् अर्थः । **सन्तं गुणं** रज्जुं **सन्तः** **किम् उ यन्ति** जानन्ति ? नैव जानन्ति तथैव, असङ्गो ह्य् अयं पुरुषः \[बृ।आ।उ। ४.३.१५\] इति श्रुतेर् जीवात्मनः स्थूल-सूक्ष्म-देह-सम्बन्धो नैवास्ति तत्-सम्बन्धाभावाद् एव देहो दैहिकाः शोक-मोहादयश् च तस्य नैव सन्ति तद् अप्य् अविद्ययैव तस्मिन् जीवात्मनि देहोऽध्यस्तः । ततश् च कदाचिद् उद्भूतेन ज्ञानेन नायम् आत्मा देह इति तस्य देहस्यासतोऽप्य् अपवादं विना सत्यं शुद्धं जीवात्मानं किं जानन्ति । नैव जानन्तीत्य् अर्थः ॥२८ ॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** तर्हि मे परमात्मता जगति विलुप्ता तत्राह---अन्तर् इति । हे **अनन्त** विभो ! **अन्तर्-भवे** शरीर-मध्ये हृदि **सन्तो** वैष्णवास् **तु** **भवन्तं** त्वाम् **एव** नन्द-सुतं **मृगयन्ति** परमात्मत्वन ध्यायन्तीत्य् अर्थः । **अततः** परमात्मत्वाद् भिन्नम् अन्य-सादृश्य-प्रतीतं माया-शबलत्वं पादादि-गतैर् अङ्कैः पूतनादि-मोक्ष-दानैश् च विशेषैस् **त्यजन्तः** परिहरन्तः मार्गणेऽतत्त्यजनम् आवश्यकम् । इति दृष्टान्तेनाह---अन्ति समीपेऽसन्न-विद्यमानम् अप्य् **अहिम् अन्तरेण** तन्-निषेधं विना **सन्तं** विद्यमानम् **अपि तं गुणं सन्तः** पण्डिताः **किम् यन्ति** जानन्ति नेत्य् अर्थः यथा रज्जाव् उरगस्याभावेऽपि तद्-बुद्धि-विगमं विना तस्याः स्वरूपं न स्फुरेद् एवं नन्द-सुते त्वयान्यस्य प्रतीततच् छबलत्व-बुद्धि-विगमं विना परमात्मत्वं न स्फुरेत् अतस् तद्वद् अतत्त्य-जनम् आवश्यकम् इत्य् अर्थः । यथा च भ्रान्तैः प्रतीतं तच्-छबलत्वं निर्धूय तवैव परमात्मता प्रचार्यन्त्य् अतः प्रगल्भन्त इति ॥२८॥


______


**॥ १०.१४.२९ ॥**

**अथापि ते देव पदाम्बुज-द्वय-**

**प्रसाद-लेशानुगृहीत एव हि ।\ जानाति तत्त्वं भगवन् महिम्नो**

**न चान्य एकोऽपि चिरं विचिन्वन् ॥**

**श्रीधर-स्वामी (भावार्थ-दीपिका) :** नन्व् एवं ज्ञानैक-साध्ये मोक्षे किम् इति भक्तिर् उद्बोधितात आह---अथापीति । यद्य् अपि हस्त-प्राप्यम् इव ज्ञानम् उक्तं तथापि हे **देव**, तव **पादाम्बुज-द्वय-**मध्ये एक-देशस्यापि यः **प्रसाद-लेशो**ऽपि तेन्**आनुगृहीत एव** भगवतस् तव **महिम्नस् तत्त्वं** जानाति । हे **भगवन्**, **ते** **महिम्नस्** तत्त्वम् इति वा । **एकोऽपि**, कश्चिद् अपि, **चिरम्** अपि, **विचिन्वन्न्** अपि, अतद् अंशापवादेन विचारयन्न् अपीत्य् अर्थः ॥२९॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** पुनर् आशङ्कते---*नन्व्* इति । एवम् उक्तरीत्या । *ज्ञानैक-साध्ये* केवल-ज्ञान-निर्वत्ये । श्रेयः-श्रुतिम् \[भा।पु। १०.१४.४\] इति, भक्त्याहम् एकया लभ्यः \[भा।पु। ११.१४.२१\] इत्य्-आदि-व्याक्यैः उद्घोषिता विशेषेण कथिता । यतो भक्तिर् एव ज्ञान-जनिकातो हेतोः । समासे पुनर् उक्तिम् आशङ्क्यावग्रहेणाह---हे इति । इहापि-शब्दोऽस्यैव भार्येति वक्ष्यमाणैवकार-सम्बन्धवच् चतुर्भिः सम्बध्यते सूत्र-मणिन्यायेनेति । *इत्य् अर्थ* इति । *अतद्* अंशापवादस्यैव विचारपदार्थत्वाद् इति भावः । हे **देवे**ति । सर्व-प्रकाशक सर्वत्र प्रकाशमानेति । यद् वा, दीव्यति सदा वृन्दावने क्रीडतीति । हे **भगवन्न्** इति हे निज-कारुण्यादि-गुण-प्रगटन-परेत्य् अर्थः । किं च, तस्य जीवस्य ब्रह्म-सुखानुभवस्तु केवलेन त्वद् भक्तिलेशे नापि भवति नान्यथेत्य् आह---तथापीति । यद्य् अपि मायामायिक-समस्तांश-विच्युतः स्यात् तथा स जीवात्मा *तद् अपि* *तव* **पदाब्ज-प्रसाद-लेशेनानुगृहीत एव** *भगवतस्* तव यो महिमा महिम-शब्द-वाच्य ब्रह्म, तस्य **तत्त्वं** **जानाति** । तद् *उक्तं* त्वयैव मत्स्य-रूपेण---मधीयं महिमाणं च परं ब्रह्मेति-शब्दितम् । वेत्स्यस्य् अनुगृहीतग्मे \[भा।पु। ८.२४.३८\] इत्य्-आदि । व्याख्यातं च तैः । तथा च श्री-गितासु, ज्ञानं च मयि सन्यसेत् इति । ज्ञानम् अपि त्वक्त्वा तत उर्वरितां भक्तिम् एव केवलां बहुलां बहु मानयंस् ताम् एवाभ्यसेत् । यो ज्ञानी, तम् एव प्रसाद-लेश-रूपो भक्ति-योगोऽनुगृह्नतीत्य् अर्थः । यस्तु फल-प्राप्ता सत्यां न साधनोपयोग इति मत्वा ज्ञानं भक्तिं च त्यक्त्वा केवल-ब्रह्मानुभव एवोद्यतः स एकोऽपि मुख्योऽपि ज्ञानि-सहस्र-गुरुर् भवन् न पीत्य् अर्थः । चिरं *विचिन्वन्* बहु-शास्त्राभ्यास-योगाभ्यासाभ्यां विचारयन्न् अपि ॥२९॥

**---------------------------------------------------------------------------------------------------------------------**

**हेमाद्रि (कैवल्य-दीपिका-टीका) : [XXX]{।मर्क्}**

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा)** अथापीत्य्-आदि । अथ ज्ञानाद्य् अनन्तरं **हि** **देव** ! ते तव **पदाम्बुज-द्वयस्य** **प्रसाद-लेशेनाप्य् अनुगृहीत एव** हि एव हीति निर्धारणातिशये, जानात्य् एव हि निर्धारण-शब्दाव् उत्तरत्रानुवर्तनीयौ । हे **भगवन्** ! न **चान्य एको\ऽपि** मुख्यो\ऽपि **चिरम्** एव हि **विचिन्वन्न्** एव हि । एतेन ज्ञान-मार्गर् अनूद्य भक्तिर् एव परम-पुरुषार्थ इति सिद्धान्तितम् ॥२९॥

किं च, पूर्वोक्तं ज्ञाने प्रयासम् उदपस्य नमन्तः \[भा।पु। १०.१४.३\] इत्य्-आदिना, श्रेयः-सृतिं भक्तिं \[भा।पु। १०.१४.४\] इत्य्-आदिना चान्वय-व्यतिरेकाभ्यां ज्ञानाद् भक्तेः प्राधान्यं यत् सूचितं, तस्यैव विवरणं कुर्वन् पञ्चभिः श्लोकैर् ज्ञानस्य निःश्रेयस-करत्वं प्रयास-बहुलत्वं भक्तेस् त्व् अयत्न-साध्यत्वम् इति क्रमेण दर्शयति---तथा हि एवं-विधं त्वाम् एवं-विधं दृश्यमानं सुख-ध्येयं सुखोपास्यं परम-प्रेमास्पदं सर्वेन्द्रिय-रसायनं ये आत्मतयैव विचक्षते, ते भवाम्बुधिं तरन्तीव, न तु सम्यक् तरन्ति

______


ननु, आत्मानम् आत्मतया यदि न जानीयात्, तदा कृतथा संसाराभावः ? तत्राह---आत्मानम् एवात्मतयेत्य्-आदि । अयम् अर्थः---आत्मतया अज्ञानेन प्रपञ्चः, ज्ञानेन तन्-नाशः, एतावता किं मिथ्या-भूतस्य प्रपञ्चस्य स्थित्या वा । नाशेन वा किम्-अर्थः, यथा रज्ज्वां सर्प-भावाभावौ द्वाव् एव मृषेति दर्शयति । तद्-भावे बन्धः, तद्-अभावे मोक्ष एवेत्य् एव महत् फलम् इति चेत्, बन्ध-मोक्षाव् अपि मृषा इति दर्शयति---अज्ञान-संज्ञाव् इति ।

अथाज्ञानिनां पन्थाः, अज्ञानिनस् तु त्वां न जानन्त्य् एव ? तत्राह---त्वाम् आत्मानम् इत्य्-आदि । त्वां श्री-कृष्णम् आत्मानं परम-प्रेयांसं परं मत्वा भिन्नं ज्ञात्वा आत्मा बहिर् मृग्यः । बहिर् एव दृश्यते । देहादिष्व् आत्म-भावं कुर्वन्ति, अहो अज्ञानाम् अज्ञता ! अयम् अज्ञानां पन्थाः । सन्तस् तु सारासार-विवेकिनः । ते तु उभयं विचारयन्तः अतत्, अवस्तु त्यजन्तो भवन्त्तं विचारयन्त्य् एव, न तु लभन्त इत्य् आह---अन्तर्-भवे इत्य्-आदि । मृगयन्ति, न तु लभन्ते । तर्हि के लभन्ते ? इत्य् आह---अथापीत्य् आदि ।

अथ ज्ञानाद्य्-अनन्तरं हि, देव ते तव पदाम्बुज-द्वयस्य प्रसाद-लेशेनाप्य् अनुगृहीत एव हि, एव हीति निर्धारणातिशये । जानात्य् एव हि निर्धारण-शब्दाव् उत्तरत्रानुवर्तनीयौ । हे भगवन् ! न चान्य एकोऽपि मुख्योऽपि चिरम् एव हि विचिन्वन्न् एव हि । एतेन ज्ञान-मार्गम् अनूद्य भक्तिर् परम-पुरुषार्थ इति सिद्धान्तितम् ॥२९॥

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** यद्य् अपि एवं त्वन् माहात्म्यं प्रस्फुटम् एव[^२३], तथापि त्वत् प्रासादेनैवानुभूतं सत् तथेत्य् आह---अथापीति । **देव** ! हे सर्व-प्रकाशक ! सर्वत्र प्रकाशमानेति वा । यद् वा, दीव्यति श्री-वृन्दावने सदा कृईडतीति देवस् तस्य सम्बोधनम् । यद् वा, देवेति तथैव **पदाम्बुज**-विशेषणम् । **प्रसादः** प्रसन्नता कृपा वा, तस्य **लेशेणानुगृहीत** इति । यद् वा, प्रसादस् तत् सम्बन्धि-तुलस्यादि-महा-प्रासादः । **हि** निश्चितम् । **भगवन्** ! हे निज-कारुण्यादि-गुण-प्रकटन-परेत्य् अर्थः---अयं प्रसादे हेतुर् ऊह्यो\ऽन्यः प्रसाद-हीनः । यद् वा, पूर्वं भ्क्तेः प्रकृतत्वात् तद् अन्तरापतित-वितर्क-कुल-परिहारे सत्य् अपि निरन्तर-श्लोके भक्तेर् एव प्रार्थनाद्-भक्ति-लक्षणस्य **महिम्न** इति ज्ञेयम् । तत्त्वम्---कीदृक्, कियान् वेति । एव एकाकी निःसङ्गः सन्न् अपीत्य् अर्थः, श्रेष्ठो रुद्रादिर् अपीति वा, **विचिन्वन्** शास्त्राभ्यासेन विचारयन् योग्याभ्यासेन च मृगयन्न् अपीत्य् अर्थः । यद्य् अपि सम्पूर्ण-प्रसादेनैव तत् तत्त्व-ज्ञानं स्यात्, तथापि लेशेत्य् उक्तिस् तस्य दौर्लभ्याद्य् अभिप्रायेण ॥२९॥

[^२३]: स्फुटम् एव


**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** यद्यपि एवं त्वन्-माहात्म्यं प्रस्फुटम् एव, तथापि त्वत्-प्रसादेनैवानुभूतं स्यात् । तथेत्य् आह अथापीति । **देव** ! हे सर्व-प्रकाशक ! सर्वत्र प्रकाशमानेति वा । यद् वा, दीव्यति श्री-वृन्दावने सदा क्रीडतीति देवस् तस्य सम्बोधनम् । यद् वा, देवेति तथैव **पदाम्बुज**-विशेषणम् । **प्रसादः** प्रसन्नता कृपा वा । तस्य लेशेनानुगृहीत इति । यद् वा, प्रसादस् तत्-सम्बन्धि-तुलस्य्-आदि-महा-प्रसादः । **हि** निश्चितम् । **भगवन्** ! हे निज-कारुण्यादि-गुण-प्रकटन-परेत्य् अर्थः । अयं प्रसादे हेतुर् ऊह्योऽन्यः प्रसाद-हीनः । यद् वा, पूर्वं भक्तेः प्रकृतत्वात् तद्-अन्तरापतित-वितर्क-कुल-परिहारे सत्य् अपि निरन्तर-श्लोके भक्तेर् एव प्रार्थनाद् भक्ति-लक्षणस्य **महिम्न** इति ज्ञेयम् । तत्त्वम्---कीदृक् कियान् वेति । **एक** एकाकी निःसङ्गः सन्न् अपीत्य् अर्थः । श्रेष्ठो रुद्रादिर् अपीति वा । **विचिन्वन्** शास्त्राभ्यासेन विचारयन् योगाभ्यासेन च मृगयन्न् अपीत्य् अर्थः । यद्यपि सम्पूर्ण-प्रसादेनैव तत्-तत्त्व-ज्ञानं स्यात् । तथापि लेशेत्य्-उक्तिस् तस्य दौर्लभ्याद्य्-अभिप्रायेण ॥२९॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) :** तथापि तद् विवेकस्य त्वत्-पर्यन्त-गमनं त्वत्-प्रसादेनैव स्याद् इत्य् आह---अथापिति । भक्त्या **पदाम्बुज**-शब्द-प्रयोगः लेशेत्य् उक्तिस् तस्य वर्धिष्णोः क्रमेण पूर्ण-प्राप्तय् अभिप्रायेण **महिम्नः** ऐश्वर्य-माधुर्यादि-रूप-माहात्म्यस्य मम तु तादृश-**प्रसाद**स्य फलं यज् ज्ञानं तस्यापि यत् फलम् उपासनम् तस्यापि यत् फलं साक्षात्कारः स एव सहसा संवृत्तस् तस्माद् एतद् एव प्रार्थय इति ॥२९॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** एवं विज्ञयोः पन्थानं दर्शयित्वा विज्ञस्य चान्वेषण-मात्रम् । न तु स्वरूपतो ज्ञानम् इति यद् उक्तम् । तत् तु व्यतिरेक-मुखेन पुनर् निश्चाययति---अथ्पीत्य्-आदि । अज्ञ-विज्ञयोर् वर्त्म-दर्शनानन्तरं यद् उच्यते । तद् अवधीयताम् इत्य् आनन्तर्यार्थ-वचनो**ऽथ**-शब्दः । तत्-स्वरूप-ज्ञान-योग्यता त्वां **विचिन्वतोऽपि** नास्तीति स्वरूपज्ञातुर् असम्भावनायां स्वरूपज्ञाता कोऽप्य् अस्तीति, पुनः सम्भावनायाम् अपि-शब्दः । हे **देव** ! सर्व-जिगीषा-शालिन् ! **ते** तव **पदाम्बुज-द्वय-प्रसाद-लेशानुगृहीत एव हि** प्रसादस्य लेशेनापि, किम् उत सम्यक्-प्रसादेन । एव हीति निर्धारणाधिक्यम् । भगवत्-तत्त्व-ज्ञानं न लौकिक-प्रमाण-गम्यम् । तथा हि न तावत् प्रत्यक्षस्य साक्षात्कारि, प्रमाकरणत्वात् । नाप्य् अनुमान-गम्यम् । तस्य च प्रत्यक्षोपजीवित्वात् । नाप्य् उपमान-गम्यम्, सादृश्याभावात् । नापि शब्द-गम्यम्, तस्य शक्ति-लक्षणाभ्याम् अविषयत्वात् । तेनालौकिकं किम् अपि प्रमानान्तरम् अन्वेषणीयम् । तच् च भगवत्-प्रसाद-जन्यानुभवः । तथा चोक्तं स्वयम् एव---

> यावान् अहं यथाभावो यद् रूप-गुण-कर्मकः । >
> तथैव तत्त्व-विज्ञानम् अस्तु ते मद्-अनुग्रहात् ॥\[भा।पु। २.९.३१\] > इति ।

तेन सम्य एवोक्तम्---न चान्य एकोऽपि चिरं विचिन्वन्न् अपि । अन्यस् त्वत्-प्रसादाभाजनम् । एकः प्रधानतमोऽपि सर्व-शास्त्र-तत्त्वज्ञोऽपीत्य् अर्थः ॥२९॥

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** किं च, तस्य जीवात्मनो ब्रह्म-सुखानुभवन्तु केवलेन त्वद्-भक्ति-लेशेनापि भवति नान्यथेत्य् आह---अथापीति । यद्यपि माया-मायिक-समस्तांश-विच्युतः स्यात् तथा स जीवात्मा । तद् अपि तव **पदाब्ज-प्रसाद-लेशानुगृहीत एव** भगवतस् तव यो महिमा महिम-शब्द-वाच्यं ब्रह्म तस्य **तत्त्वं जानाति** । यद् उक्तं त्वयैव मत्स्य-रूपेण---

मदीयं महिमानं च परं ब्रह्मेति शब्दितम् ।

वेत्स्यस्य् अनुगृहीतं मे सम्प्रश्नैर् विवृतं हृदि ॥\[भा।पु। ८.२४.३८\] इति ।

व्याख्या च तत्रत्या श्री-स्वामि-पादानां---मे मया अनुगृहीतं तुभ्यं प्रसादीकृतं पर-ब्रह्म वेत्स्यस्यीति, अत्र प्रसाद-लेशो गुणी-भूत-भक्ति-योगो ज्ञानिनां पूर्व-सिद्धो वर्तत एव । तेनानुगृहीत इत्य् अविद्यायाम् उपरतायां विद्यायाश् चापरम् आरम्भे ज्ञानं च मयि संन्यसेत् \[भा।पु। ११.१९.१\] इति भगवद्-उक्तेर् ज्ञानम् अपि त्यक्त्वा तत ऊर्वरितां भक्तिम् एव केवलां बहु मानयंस् ताम् एवाभ्यसेत् यो ज्ञानी तम् एव प्रसाद-लेश-रूपो भक्ति-योगेऽनुगृह्णातीत्य् अर्थः। यस् तु फल-प्राप्तौ सत्यां न साधनोपयोग इति मत्वा ज्ञानं भक्तिं च त्यक्त्वा केवल ब्रह्मानुभव एवोद्यतः स्यात् स एकोऽपि मुख्योऽपि ज्ञानि-सहस्र-गुरूभवन्न् अपीत्य् अर्थः । चिरं विचिन्वन् बहु-शास्त्राभ्यास-योगाभ्यासाभ्यां विचारयन्न् अपि ॥२९॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** ननु, गुरूपलब्धया अन्तर्याम्य् उपनिषदा मे परमात्मतां विदित्वा संसारं तरिष्यन्ति, किं विबुध्य भक्त्यैवेति \[भा।पु। १०.१४.५\] मत्-कथा-श्रवणादि भक्त्याग्रहेणेति चेत् तत्राह---अथेति । यद्य् अपि सा उपनिषल् लब्धा तथापि कथा-श्रवणादि-हेतुकेन **ते पदाम्बुज-द्वय**स्य **प्रसाद-लेशेनाप्य् अनुगृहीत एव** सन् जनो **महिम्नस् त्त्वं** स्वरूपं **जानाति**, न चान्यस् तद्-धेतुक-तत्-प्रसाद-लेश-शून्य **एकोऽपि**ति पाण्डित्येन मुख्यस् ताम् उपनिषदं **चिरं विचिन्वन्** विचारयन्न् अपि तथा च भक्त्यैव निस्तारो ज्ञानन् तु विष-तन्तु-न्यायेन तद् एतद् एवोत्पद्येतेति किं तद् आग्रहेणेति ॥२९।


______


**॥ १०.१४.३० ॥**

**तद् अस्तु मे नाथ स भूरि-भागो**

**भवेऽत्र वान्यत्र तु वा तिरश्चाम् ।**

**येनाहम् एकोऽपि भवज्-जनानां**

**भूत्वा निषेवे तव पाद-पल्लवम् ॥**

**श्रीधर-स्वामी (भावार्थ-दीपिका) : तत्** तस्मात् **भूरि-भागो** महद्-भाग्यम् । **अत्र भवे** ब्रह्म-जन्मनि **तिरश्चाम्** अपि मध्ये यज् जन्म, तस्मिन् वा येन भाग्येन **भवदीयानां जनानाम् एकोऽपि** यः कश्चिद् अपि **भूत्वा निषेवे**ऽत्य् अर्थं सेवेयेति ॥३०॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** यतो भवत् पद-सेवैव मुक्ति-हेतुस् *तस्माद्* इति । भो ब्रह्मन् साध्य-साधन-तत्त्वज्ञ-शिरोमणेस्तुत्यैव व्यञ्जित-लक्षणयोर् भक्ति-ज्ञानयोर् *मध्ये* तव कुत्र स्पृहात आह---तद् अस्त्व् इति । हे **नाथे**ति सम्बन्धनेनैव व्यञ्जितायां सत्याम् अपि दास्यस्पृहायां भो ब्रह्मन् उत्कर्ष-निकर्षौ सम्यग् विचार्यैव सर्वोत्कृष्टं वस्तु स्पष्थं प्रार्थयस्वेति चेत् **स** एव **मे भूरि-भागो** *महद्* एव *भाग्यं* मनसा निर्धारितम् एव वर्तते इति भावः । *येन* भूरि-भागेनात्र **भवे** *ब्रह्म-जन्मनि* वा **तिरश्चाम्** अपि मध्ये यज् जन्म तस्मिन् वेति । ब्रह्म-जन्मारभ्य तिर्यग् योनि-पर्यन्तं यावन्ति जन्माति सम्भवन्ति तेष्व् अपि क्वापि जन्मनीति भागः । गजो गृध्रो वणिक्-पथः \[भा।पु। ११.२.६\] इति वचनात् तिर्यग् योनाव् अपि भक्ति-श्रवणात् । तिरश्चाम् अपीति बहु-वचनेनापि-शब्देन च मोक्षाय जलाञ्जलिं दत्त्व स्वस्य त्व् अत्रार्थे सहस्र-जन्म-प्रार्थनापि व्यञ्जिता । भवदीयानां जनानां मध्ये एको यः *कश्चिद् अपि* नितरां साधकत्व-सिद्धत्व-दशयोः सेवेत । तद् एवम् नौमीड्य ते \[भा।पु। १०.१४.१\] इत्य् एकेन माधुर्यम् अस्यापि देव \[भा।पु। १०.१४.२१\] इत्य्-आदिभिः तद् अस्तु मे नाथ \[भा।पु। १०.१४.३०\] इत्य् अन्तैः पद्यैर् ऐश्वर्यं विवृतवता ब्रह्मणा तन् मध्य एव ज्ञाने प्रयासम् \[भा।पु। १०.१४.३\] इति तत्-तेऽनुकम्पाम् इत्य् आभ्यां केवलाया भक्तेर् उत्कर्षः । त्वाम् आत्मानं परं मत्वा \[भा।पु। १०.१४.२७\] इत्य् अजानतां त्वत् पदवीम् \[भा।पु। १०.१४.१९\] इत्य् आभ्यां केवल-ज्ञानस्यापेक्षेपः । श्रेयः-स्रुतिम् \[भा।पु। १०.१४.४\] इति पुरेह भूमन् \[भा।पु। १०.१४.५\] इत्य् आभ्यां केवलयोर् ज्ञान-भक्त्योर् वैफल्य-साफल्ये । अन्तर्भवेऽनन्त \[भा।पु। १०.१४.२८\] इत्य् अथापि ते देव \[भा।पु। १०.१४.२९\] इत्य् आभ्यां भक्ति-मिश्रं ज्ञानम् । एवम्-बिधं त्वाम् इत्य् अनेन शान्त-भक्तिः । तद् अस्तु मे \[भा।पु। १०.१४.३०\] इत्य् अनेन दास्य-भक्तिश् चाभ्यधायि । अतः पर माधुर्य-सिन्धाव् एव निपतिष्यता ब्रह्माणा अहोतिधन्याः इत्य्-आदिभी रागात्मक-वात्सल्यादिर् अतिमन्त एव स्तोष्यन्त इति स्तुत्य् अर्थ-तात्पर्य-निष्कर्षः । अत्र तोषिणी-मम तु तादृश-प्रसादस्य फलं यज् ज्ञानं तथापि यत्-फलम् उपासनं तस्यापि यत्-फलं साक्षात्कारः स एव सहसा सम्बृत्तस् तस्माद् एतद् एव प्रार्थयते इति । नौमि \[भा।पु। १०.१४.१\] इत्य्-आदि-प्रतिज्ञाम् एव सङ्गमयन् सर्वं प्रकरणं तादृशे श्री-कृष्ण एव पर्यवसाययन्न् आह---यावत् समाप्ति ।

तत् तस्मान् नाथ हे सर्व-काम-परिपूरक । पारमेष्ठ्य-पद-प्रापकं यन् मे भाग्यं तन् महन् न भवति किन्तु स एव भूरि-भागः यद् भवज् जनानां मध्ये एकोऽपीति सेवायाः सम्यक् त्व् आपेक्षया, अत एव नि-श्शब्दः, तत्र च त ब्रह्म-जन्मनि, **अन्यत्र** तत्-प्रतियोगि-हरिणादि-तिर्यग्-योनौ वा मम ग्रहः, किं तु त्वद्-भत्ताव् एवेति-वा-शब्दाभ्यां सुच्यते । हरिणादि-योनौ सेवा च स्नेहेन रज-आदि-मार्जनायावहेलनादि-रूपा गम्या, सा च तद् विधानाद् दृष्टैव किल प्रार्थ्ये । पद्य-द्वयम् इदम् इत्थं वा सङ्गमनीयम्---यद्य् अपि एवं तव महिमाथापि त्वत् पदाम्बुज-द्वयस्य यः प्रसादोऽनुग्रहस् तस्य लेशोऽपि यत्र, किमुत पूर्णः, स तेनानुगृहीत एव भवज् जनानाम् अनुगत-रूप एकोऽपि कश्चनापि भूत्वेति च ॥३०॥

**---------------------------------------------------------------------------------------------------------------------**

**हेमाद्रि (कैवल्य-दीपिका-टीका) :** **तद्** इति । **तत्** तस्मात्, यस्माद् भक्त्या सुलभत्वं । **भूरि-भागो** बहु-भाग्यः । **भवो** जन्म। **अत्र** गोकुले **येन** भवेन **तिरश्चां** तिर्यग्-जातीयानां । **भवज्-जनानां** मध्ये अहम् अप्य् **एको** **भूत्वा** **तव पाद-पल्लवं निषेवे** ॥३०॥ \[मु।फ। १८.१०\]

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** भो ब्रह्मन् ! किं तेऽभिलषितं ? ज्ञानं भक्तिर् वा ? तत्राह---तद् अस्त्व् इत्य्-आदि । **एकोऽपि** ब्रह्मापि भूत्वा । यद् वा, **भवज्-जनानां** मध्ये एकोऽपि यः कोऽपि **भूत्वा** **तव** एकोऽपि मुख्योऽपि भवज्-जनानां **पाद-पल्लवम्** इति वा ॥३०॥

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** त्वत् प्रसादस् तु त्वद् दास्ये सत्य् एव सिध्यतीति दास्यं प्रार्थयते---तद् इति । **नाथ** ! हे सर्व-काम-परिपूरक ! पारमेष्ठ्य-पद-प्रापकं यन् मम भाग्यम्, तन् महद् भाग्यं न भवति, किन्तु स एव **भूरि-भागो** महद् भाग्यम्[^२४]---त्वज् ज्येष्ठ-पुत्रस्य मम स एव श्रेष्ठो भाग इति शेषार्थः । **भवज् जनानाम्** **एको\ऽपी**ति सेवाया सम्यक् त्व्-आद्य् अपेक्षया, अत एव नि-शब्दस् तत्र चात्र ब्रह्म-जन्मन्य् अन्यत्रान्यस्मिन् ब्रह्म-जन्मनि वा ।

[^२४]: मद् भाग्यम्


यद् वा, **अन्यत्र** तत् प्रति-योगि-कीटादि-तिर्यग् योनौ वा न ममाग्रहः, किन्तु त्वद् भक्ताव् एवेति, अत्रान्यत्र-शब्दाभ्यां[^२५] सूच्यते । अन्यत् तैर् व्याख्यातम् । यद् वा, त्वत् प्रसादस् **तु** तावकानां निषेवयैव सिध्येद् इति याचते---तद् इति । एक इति पूर्ववत्, तव भवतो ये जनाः सद्यो भक्तौ प्रवृत्ता नूतन-भक्ता इत्य् अर्थः, तेषाम् अपि **पाद-पल्लवम्** ॥३०॥

[^२५]: वा-शब्दाभ्याम्


**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** मम तु तादृश-प्रसादस्य फलं यज् ज्ञानन्तस्यापि यत्-फलम् उपासनं तस्यापि फलं यत् साक्षात्कारः स एव सहसा संवृत्तस् तस्माद् एतद् एव प्रार्थय इति नौमीत्य्-आदि प्रतिज्ञाम् एव सङ्गमयन् सर्व प्रकरणं तादृशे श्री-कृष्ण एव पर्यवसाययन्न् आह---यावत् समाप्ति, **तत्** तस्मात् **नाथ** ! हे सर् व-काम-परिपूरक ! पारमेष्ठय-पद-प्रापकं यन् मम भाग्यं तन् महन्न भवति, किं **तु** स **एव भूरि-भागः** महद्-भाग्यं यत् **भवज् जनानाम् एको\ऽपीति** सेवायाः सम्यक्त्वाद्य् अपेक्षया अत एव निशब्दः तत्र च तत्र ब्रह्म-जन्मनि **अन्यत्र** तत्-प्रतियोगि-हरिणादि-तिर्यग्-योनौ वा न ममाग्रहः । किं तु त्वद्-भक्ताव् एवेति वा शब्दाभ्यां सूच्यते । हरिणादि-योनी सेवा च स्नेहेन रज-आदि-मार्जना याव-हेलनादि-रूपा गम्या सा च तद्-विधानां दृष्टव किल प्रार्थ्यते पद्य-द्वयम् इदम् इत्थं वा सङ्गमनीय यद्यप्य् एवं तव महिमा तथापि **त्वत्-पदाम्बुज-द्वयस्य** या प्रसादो\ऽनुग्रहः तस्य लेशो\ऽपि यत्र किमुत पूर्णः सः तेनानुगृहीत एवेति **भवज्-जनानाम्** अनुगत-रूपः एको\ऽपि कश्चन अपि भूत्वेति च ॥ ३०॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) :** नौमीत्य्-आदि-प्रतिज्ञाम् एव सङ्गमयन् सर्व-प्रकरणं श्री-कृष्ण एव पर्यवसाययितुम् आह---तद् अस्त्व् इत्य्-आदिना । यावत् समाप्ति, **अन्यत्र** हरिणादि-योनौ वा सेवा चात्र स्नेहेन रज आदि-मार्जना याव-हेलनादि-रूपा सा च तद् विधानां दिष्ट्यैव किल तत् प्रार्थ्यते ॥३०॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** तस्माद् अवगतम् । हे नाथ
! भवद्-अनुगृहीता एव भव-तत्त्व-विदः । ततो
भवद्-अनुगृहीती-भवितुं क्व मे तादृशी योग्यता ? भवज्-जनानां मध्ये यः कश्चिद् अपि भूत्वा भजनं करोमीत्य् आह---तद् अस्तु मे नाथेत्य् आदि । **तत्** तस्मात् हे **नाथ**, **स भूरि-भागो** महद्-भाग्यं **मेऽस्तु** । कोऽसौ ? तत्राह---**येन** भूरिणा भागेन **भवज्-जनानां** मध्ये **एकोऽपि** **भूत्वा** **तव पाद-पल्लवं निषेवे** । अथवा, तव विभूति-मध्ये एकोऽपि मुख्यतमोऽपि भूत्वा भवज्-जनानां पाद-पल्लवं निषेवे । नितरां सेवे ॥३०॥

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** भो ब्रह्मन् ! साध्य-साधन-तत्त्व-शिरोमणे ! स्तुत्यैव व्यञ्जित-लक्षणयोर् भक्ति-ज्ञानयोर् मध्ये तव कुत्र स्पृहेत्य् अत आह---तद् अस्त्व् इति । हे **नाथे**ति सम्बोधनेनैव व्यञ्जितायां सत्याम् अपि दास्य-स्पृहायां भो ब्रह्मन् ! उत्कर्ष-निकर्षौ सम्यक्तया विचार्यैव सर्वोत्कृष्टं वस्तु स्पष्टं प्रार्थयस्वेति चेत्, **स एव मे भूरि भागो** महद् एव भाग्यं मनसा निर्धारितम् एव वर्तत इति भावः । **येन** भूरि-भाग्येन **अत्र भवे** **ब्रह्म-जन्मनि वा तिरश्चाम्** अपि मध्ये यज् जन्म तस्मिन् वेति ब्रह्म-जन्मारभ्य तिर्यग्-योनि-पर्यन्तं यावन्ति जन्मानि सम्भवन्ति तेष्व् अपि क्वापि जन्मनीति भावः । गजो गृध्रो वणिक्-पथ \[भा।पु। ११.२.६\] इति वचनात् तिर्यग्-योनाव् अपि भक्ति-श्रवणात् । **तिरश्चाम् अपी**ति बहु-वचनेनापि-शब्देन च मोक्षाय जलाञ्जलिं दत्त्वा स्वस्य तु अत्रार्थे सहस्र-जन्म-प्रार्थनापि व्यञ्जिता । भवदीयानां जनानां मध्ये **एको** यः कश्चिद् अपि नितरां साधकत्व-सिद्धत्वयोर् दशयोः सेवे ।

तद् एवं नौमीड्य ते \[भा।पु। १०.१४.१\] इत्य् एकेन माधुर्यं, अस्यापि देव \[भा।पु। १०.१४.२\] इत्य्-आदिभिः, तद् अस्तु मे नाथ \[भा।पु। १०.१४.३०\] इत्य् अन्तैः पद्यैर् ऐश्वर्यं विवृतवता ब्रह्मणा तन्-मध्य एव ज्ञाने प्रयासं \[भा।पु। १०.१४.३\] इति, तत् तेऽनुकम्पां \[भा।पु। १०.१४.८\] इत्य् आभ्यां केवलाया भक्तेर् उत्कर्षः । त्वाम् आत्मानं परं मत्वा \[भा।पु। १०.१४.२७\] इति, अजानतां त्वत्-पदवीं \[भा।पु। १०.१४.१९\] इत्य् आभ्यां केवल-ज्ञानस्याक्षेपः, श्रेयः-सृतिं \[भा।पु। १०.१४.४\] इति, पुरेह भूमन् \[भा।पु। १०.१४.५\] इत्य् आभ्यां केवलयोर् ज्ञान-भक्त्योः क्रमेण वैफल्य-साफल्ये, अन्तर्-भवे अनन्त \[भा।पु। १०.१४.२८\] इति, अथापि ते देव \[भा।पु। १०.१४.२९\] इत्य् आभ्यां भक्ति-मिश्रं ज्ञानम्, एवं-विधं त्वां सकलात्मनां \[भा।पु। १०.१४.२४\] इत्य् अनेन शान्त-भक्तिः । तद् अस्तु मे \[भा।पु। १०.१४.३०\] इत्य् अनेन दास्य-भक्तिश् चाभ्यधायि । अतः परं तु माधुर्य-सिद्धाव् एव निपतिष्यता ब्रह्मणा अहोऽतिधन्या \[भा।पु। १०.१४.३१\] इत्य्-आदिभी रागात्मक वात्सल्यादि-रतिमन्त एव स्तोष्यन्ते इति स्तुत्य्-अर्थ-तात्पर्य-निष्कर्षः ॥३०॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** एवं विरञ्चिर् माधुर्यैश्वर्य-गुणिकां स्तुतिं हरेर् विधाय तस्मिन् भक्तिम् एव मुख्यापायम् अभिधाय ताम् एव प्रार्थयते---तद् इति । हे **नाथ** गोपालस्वामिन् । **स भूरि-भागो मे अस्तु** **येनाहम् अत्र भवे** ब्रह्म-जन्मनि गजो गृध्रो वणिक्-पथ \[भा।पु। ११.२.६\] इति तिर्यक्-योनाव् अपि भक्ति-स्मरणात् **तिरश्चाम् अपि** मध्यो यो भवस् तस्मिन् वैतद्-भवाद् अनात्र **भवज्-जनानाम् एको भूत्वा तव पादपल्लवं निषेवे** नीचानुसन्धिर् भक्ति-वर्धन इति तिरश्चाम् इत्य् उक्तं, कुत्रापि जन्मास्तु तव भक्तिश् च भूयाद् इत्य् एवम् उक्तं श्री-नारदं प्रति जितन्त-स्तोत्रे---

> यत्र कुले वासो येषु केषु भवोऽस्तु मे । >
> तव दास्यैकभावे स्यात् सदा सर्वत्र मे रतिः ॥ इति ॥३०॥


______


**॥ १०.१४.३१ ॥**

**अहोऽतिधन्या व्रज-गो-रमण्यः**

**स्तन्यामृतं पीतम् अतीव ते मुदा ।**

**यासां विभो वत्सतरात्मजात्मना**

**यत् तृप्तयेऽद्याप्य् अथ नचालम् अध्वराः ॥**

**श्रीधर-स्वामी (भावार्थ-दीपिका) :** देवादि-जन्मनोऽपि यत्र कुत्रचित् त्वद्-भक्तिमज्-जन्मैव श्रेष्ठम् इत्य् औत्सुक्येन सप्तभिः श्लोकैर् अभिनन्दति, अहोऽतिधन्या इत्य्-आदिभिः । **व्रज-गो-रमण्यः** व्रज-स्था गावो रमण्यो गोप्यश् च । **ते** त्वया **वत्सतरात्मजात्मना** वत्सानाम् आत्मजानां च रूपेण । यस्य तव **तृप्तये** सर्वेऽपि यज्ञा **अद्यापि** न शक्तास् तेन त्वया प्रतिक्षणं तृप्यता **यासां** **स्तन्यम्** **अमृत**-रूपं पीतम् इति ॥३१॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** *यत्र* कुत्र यस्मिन् कस्मिन् योनौ । ते *त्वये*ति । तृतीयैक-वचनेऽप्य् आदेश आर्षः । किं च, *त्वद्* भक्तेष्व् अतिनिकृष्टस्य ममैतावत्य् एव प्रार्थना समुचिता, त्वत् प्रसादात् सा सफलीभूयात् । ये तु त्वद् भक्तेष्व् अतिप्रकृष्टास् तेषां त्वयि शुद्ध-वात्सल्यादिर् अतिभाजां पदवीं प्रार्थयितुम् अयोग्यास्मदादिभिर् अतिदुर्लभा केवलं स्तूयत एवेत्य् आह---अहोति-धन्या इति ।

ननु, भवेयं नाम सर्व-पूर्णस् *त्वया*पि सेवितुम् अन्वेषणीयः, किन्तु भवान् परमेष्ठी मज्जनाश् चात्र गोपा गो-रक्षका एव, तस्मात् कथञ्चिद् आदवासङ्ग एव त्वं प्राप्तुम् अर्हिष्यसीत्य् आशङ्क्य एषाम् एव महिमा सर्वतः पर इति तद् एक-देशोदाहरणेन व्यञ्जयति, *तेन* च स्वाभिलासां सूचयति---अहो इति । प्रथमत एव विस्मय-वाचक-प्रयोगो\ऽयम् अतीव विस्मयेन । **अतिधन्याः** कृतार्थता-परम-काष्ठां प्राप्ताः । कास् ताः ? **व्रज-गोरमण्य** इति । बहुत्वम् अन्यत्रैव कस्या अपि तथा भाग्यं दुर्लभम् इति बोधयति । कथं धन्यास् तत्राह---हे **विभो** परिपूर्ण । **ते** त्वयापि **यासां** **स्तन्यामृतं** **पीतम्** । विभुत्वम् एवाह---अथ कार्त्स्न्ये, सर्वेऽप्य् **अध्वरा** इत्य् अर्थः । ते *यस्य* तवाद्यापि वेदस्यानादित्वात् तद् विहितानाम् अध्वराणाम् अप्य् अनादि-कालतोऽद्य-पर्यन्तं **तृप्तये** सन्तोष-मात्राय नालम् न समर्थाः, परिपूर्णत्वाद् एवेति भावः । तथा-भूतेनापि पीतम्, अन्यामृताशिनोऽपि यज्ञ-भाग-मात्रोपजीविनस् तत् तु \[त्र\] तत्र च तेषु च न सादरः । **अहो** किम् इदम् अमृतम् इति भावः । तत्रापि स्तन्यम् इत्य् अनेन तादृशस्यापि तस्य तच्-छरीरोद्भव-रस-विशेषास्वादनम् इति । तथा पीतम् इत्य् अर्थ-वैशिष्ट्येन स्वयं स्व-मुखेन चूषितम् इति । तत्र चातीवेत्य् अनेनात्यन्तम् इति, तत्र च मुदेत्य् अनेन परमामोद-पूर्वकम् इति ।

तत्रापि वत्स-वत्सप-रूपेणेत्य् अनेन परम-लोभेन कोटिधा भूत्वेत्य् एवम् उत्तरोत्तर-चमत्कार-वैशिष्ट्यं बोधयति । न केवलम् अस्मिन् व्रजे तासाम् एव परम-विशिष्टानां *कदाचित्*कम् एवेदृशं भ्याग्यम्, न च कर्मकान्ड-मात्रानुसारेण यत् तृप्तयेऽद्याप्य् अथ नालम् अध्वराः इति यद् एव भगवन् माहात्म्यं मद् विध-चमत्कारकरम्, अपि तु तद् वासि-मात्रेष्व् एव च नित्यम् एव च किम् अपि तद् विराजते, ब्रह्म-काण्डानुसारेण भगवन् माहात्म्यम् अपि न तावन् मात्र तत्तायोग्यम् इत्य् अस्ति ॥३१॥

**---------------------------------------------------------------------------------------------------------------------**

**हेमाद्रि (कैवल्य-दीपिका-टीका) :** **अहो** इति । **रमण्यो** गोप्यः । **गवां** वत्स-रूपेण रमणीनाम् आत्म-रूपेण यस्य तव **तृप्तये** अम्बरा **अद्यापि** । **नालं** समर्थाः ॥३१॥ \[मु।फ। १८.११\]

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** तेषाम् एव साधुवादं करोति अहो इत्य्-आदि बहुभिः ॥३१॥

**---------------------------------------------------------------------------------------------------------------------**

**सनातन-गोस्वामी (दिग्-दर्षिनी) :** \[बृ।भा। २.७.९७\] अथ श्री-ब्रह्मापि श्रीमद्-वृन्दावनम् आगतः श्री-भगवतो\ऽनुग्रह-विशेषेणाभिव्यक्त-तत्-परम-महिम-तत्त्व-रसावगाढ-तद्-रस-कण्टकोद्धार-पूर्वकं स्तुवन्, तस्य भक्ति-भक्त-जन-माहात्म्य-भर-वर्णनम् एव परमा स्तुतिर् इत्य् अभिप्रेत्य तथैव ताम् उपसंहरन् स्वयम् अपि यो\ऽनाद्य्-अविचारेण परम-महा-भाग्यतया भक्तिं प्रार्थयमानस् तदानीम् एव सञ्जात-भगवन्-महा-प्रसाद-भरेण तद् एव कान्त-प्रियतम-व्रज-जनानां माहात्म्य-विशेषं सम्यग् अभिज्ञाय तत्-सदृश-भक्ति-महा-प्रसाद-लाभाशया तान् अभिनन्दति---अहो\ऽतिधन्या व्रज \[भा।पु। १०.१४.३१\] इति दशभिः।

तत्रादौ श्री-भगवता पीत-स्तन्यानां तन्-मातृ-रूपाणां गोपीनां गवां च माहात्म्यम् आह। **अहो** आश्चर्ये । **अति**-शब्दो\ऽतिशये, परमाद्भुत-धन्यता-युक्ता इत्य् अर्थः । **व्रजस्य** अस्य **गावो** धेनवः **रमण्यश्** च स्तन्य-दानेन त्वां रमयन्ति तर्पयन्तीति निज-माहात्म्य-भरेण जगद् एव रमयन्ति सुखयन्तीति ताः गोप्यः । गोभ्यः सकाशात् तासां धन्यताधिक्याभिप्रायेण पश्चान् निर्देशः ।

कुतो धन्याः ? **ते** इति त्वया । **यस्य** तव **तृप्तये** जगत्-तर्पका अपि सदा मादृशैर् वितायमाना अश्वमेधादयः सर्वे यज्ञाः पूर्वम् अधुनापि न समर्थाः बभूवुः । तेन त्वया **यासां** **स्तन्यम्** एव्**आमृतं** परम-मधुरत्व-परमानन्द-स्वरूपत्वादिना, अत एव मुदा हर्षेण प्रतिक्षणं तृप्यता तत्रापि वत्सतराणाम् **आत्मजानां** च रूपेण **पीतम्** । अतीत-निर्देशस् तु ब्रह्म-हृत-**वत्स**-वत्सपानां भूत-प्रायागम् अनेन तत्-तन्-मातॄणां प्रायः पयः-पान-निवृत्ति-प्रत्यासत्तेः । अतीव अत्यन्तम् इत्य् अस्य पूर्वोत्तरेण च पदेन सम्बन्धः । ततश् चातीव मुदेत्य् अनेन भगवतः परम-भक्त-वात्सल्यं अतीव पीतम् इत्य् अनेन च तत्र तृप्ति-राहित्यं सूचितम्।

हे **विभो** ! सर्व-व्यापक ! अनेन वत्स-वत्सप-स्वरूपत्वादाव् अप्य् अपरिच्छिन्नत्वम् उक्तम् । किं वा, हे परम-शक्ति-युक्तेति पर-ब्रह्मतयापरिच्छिन्नत्वे\ऽपि भक्त-मोदार्थं परिच्छिन्नवत् वत्सप-रूप-वैचित्री-धारणेनासम्भाव्य-कृति-सामर्थ्यं दर्शितम् । यद्यपि भगवत्-प्रियतम-प्रधानानां श्री-राधादीनाम् एव माहात्म्यम् आदौ वर्णयितुम् उपयुक्तं स्यात्, तथापि प्रेम-रस-विशेषाभावेन तासां माहात्म्य-विशेष-ज्ञानानुत्पत्तेस् तादृक्त्वाप्रार्थनात् न तद् उक्तम् इत्य् ऊह्यम् । अत एव श्री-बाल-गोपालस्यैव सन्दर्शनं जातं स्वयम् अपि स्तुत्य्-आरम्भे मृदु-पदे \[भा।पु। १०.१४.१\] इति बाल्यम् एवाभिप्रेतम् । अथवा वृद्धतर-सेवको\ऽयं पुत्राभिमानी धार्ष्ट्य-परिहाराय न तत् किम् अप्य् अवर्णयद् इति ज्ञेयम् । अत एव प्रथमं स्तन्य-दायिनीनाम् एव परम-धन्यतोक्तेर् इति दिक् । भक्ति-भराविर्भावेणाखिल-भक्त-वर्ग-गुरु-श्री-ब्रह्म-भावं प्राप्तो\ऽसौ ततः परं दश-श्लोकीम् अगायत् तथा हि ॥९७॥

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** तत्र च श्री-नन्द-व्रज-जनैः सदृशीं भक्तिं तेषां पाद-पल्लव-निशेवां प्रार्थये इत्य् आशयेन, तथा मधुरेण समापयेत् इति न्यायेन, तथा भगवतः प्रिय-जनानां माहात्म्य-वर्णनम् एव तस्य परमास्तुतिर् इत्य् अभि-प्रायेण च तान् अभिनन्दति-अहो\ऽतीति दशभिः **अहो** आश्चर्ये, अथेति माङ्गल्ये । **अतिधन्याः** कृतार्थता-परम्-काष्ठां गता इत्य् अर्थः । रमयन्ति स्तन-दानेन त्वां तर्पयन्तीति **रमण्यः** । यस्य तव **तृप्तये** तुष्टये । **विभो** हे सर्वथा-परिपूर्ण ! तथापि **पीतम्**, तच् चातीवात्य् अन्ततम्, तत्र च मुदा, तत्रापि **वत्स** वत्सप-रूपेण साक्षात् त्वया पीतम् इत्य् अतीत-निर्देशो भगवता तत् तन् निज-रूप-सम्बरणात्, अद्यापीति पूर्वतो\ऽद्य-पर्यन्तम् इत्य् अर्थः । यद् वा, सम्प्रति बाल्ये प्रकटिते\ऽपि ॥३१॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** ननु, भवेयं नाम सर्व-पूर्णस् त्वयापि सेवितुम् अन्वेषणीयः, किन्तु भवान् परमेष्ठी मज् जनाश् चात्र गोपा गो-रक्षका एव, तस्मात् कथञ्चिद् यादवासङ्ग एव त्वं प्राप्तुम् अर्हिष्यसीत्य् आशङ्क्य एषाम् एव महिमा सर्वतः पर इति तद् एक-देशोदाहरणेन व्यञ्जयति, तेन च स्वाभिलासां सूचयति---अहो इति । प्रथमत एव विस्मय-वाचक-प्रयोगो\ऽयम् अतीव विस्मयेन । **अतिधन्याः** कृतार्थता-परम-काष्ठां प्राप्ताः । कास् ताः ? **व्रज-गोरमण्य** इति । बहुत्वम् अन्यत्रैव कस्या अपि तथा भाग्यं दुर्लभम् इति बोधयति । कथं धन्यास् तत्राह---हे **विभो** परिपूर्ण । **ते** त्वयापि **यासां** **स्तन्यामृतं** **पीतम्** । विभुत्वम् एवाह---अथ कार्त्स्न्ये, सर्वेऽप्य् **अध्वरा** इत्य् अर्थः । ते यस्य तवाद्यापि वेदस्यानादित्वात् तद् विहितानाम् अध्वराणाम् अप्य् अनादि-कालतोऽद्य-पर्यन्तं **तृप्तये** सन्तोष-मात्राय नालम् न समर्थाः, परिपूर्णत्वाद् एवेति भावः । तथा-भूतेनापि पीतम्, अन्यामृताशिनोऽपि यज्ञ-भाग-मात्रोपजीविनस् तत् तु \[त्र\] तत्र च तेषु च न सादरः । **अहो** किम् इदम् अमृतम् इति भावः । तत्रापि स्तन्यम् इत्य् अनेन तादृशस्यापि तस्य तच्-छरीरोद्भव-रस-विशेषास्वादनम् इति । तथा पीतम् इत्य् अर्थ-वैशिष्ट्येन स्वयं स्व-मुखेन चूषितम् इति । तत्र चातीवेत्य् अनेनात्यन्तम् इति, तत्र च मुदेत्य् अनेन परमामोद-पूर्वकम् इति ।

तत्रापि वत्स-वत्सप-रूपेणेत्य् अनेन परम-लोभेन कोटिधा भूत्वेत्य् एवम् उत्तरोत्तर-चमत्कार-वैशिष्ट्यं बोधयति ॥३१॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) :** के ते भवत्-साहित्य-योग्या मज्-जनाः ? इत्य् आशङ्क्य तान् एव व्यञ्जयितुम् आह---अहो इति । यद् वा, **अहो** इति न केवलम् अत्र तासाम् एवेदृ\[श्यं\] शं भाग्य तच् च तद् वत् कादाचित्कम् एव न च यत् **तृप्तये** । इति यद् एव भवन् माहात्म्यम् अपि तु तद् वासि-मात्रेष्व् एव नित्यम् एव च किम् अपि तद् विराजते ॥३१॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** ननु त्वं ब्रह्माण्डाधिकारी जगत्-कर्ता, कथं मज् जनानां मध्ये यः कश्चिद् अपि भवितुम् अभिलषसि ? मैवं वादीः । भवज्-जनानां । यथा सौभाग्यं तथा न केषाम् अपीति संश्लाध्य तान् अभिनन्दति-अहो\ऽतिधन्या इत्य्-आदि । अहो **अहो** आश्चर्यम् सन्धिर् आर्षः । व्रज-रमण्यो **गो-रमण्यो** धेनवश् चातिधन्याः । कुतः ? **यासाम्** उभयीषां **वत्सतरात्मजात्मनेति** यथायोगं योजनीयम् । गो-रमणीनां वत्सतरात्मना व्रज-रमणीनाम् आत्मजात्मना **ते** तया **स्तन्यामृतं** **पीतम् अतीव** **मुदा** अत्यन्त-हर्षेण । ननु मम यथा तथैव हर्षो भवति, स्तन्यामृत-पानाद् यद् भविष्यति तत् किम् ? नवम्, यत्-**तृप्तये\ऽद्यापि** **अध्वरा नालं** न समर्थाः, तस्माद् आसां भाग्यातिशयं किं क्रम इति ॥ ३१ ॥

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** किं च, तत्र त्वद्-भक्तेष्व् अति-निकृष्टस्य---ममैतावत्य् एव प्रार्थना समुचिता त्वत् प्रासादात् फलवती भूयात् ये तु त्वद् भक्तेष्व् अतिप्रकृष्टास् तेषां त्वयि शुद्ध-वात्सल्यादिर् अतिभाजां पदवीं प्रार्थयितुम् अयोग्या अस्मद् आदिभिर् अतिदुर्लभा केवलं स्तूयते एवेत्य् आह---अहो इति द्वाभ्याम् । व्रजस्था **गावो रमण्यो** गोप्यश् च अतिधन्यास् तत्राप्य् **अहो** इत्य् आश्चर्याभिधायक-पदेन वाङ्-मनसागोचरश् चमत्कारातिशयो व्यञ्जितः तम् एवाह---**ते** त्वया सच्-चिद्-आनन्द-स्वरूपेणापि **यासां** **स्तन्यं** देहैकावय-वस्तनोद्भवम् **अमृतं पीतं** तत्रापि **मुदा** तत्राप्य् अतीवेति पुनः पुनः पाने\ऽपि मुदः प्रतिक्षण-वर्धिष्णुत्वम् एव तत्रापि गवां **वत्सतरात्म**नेति दोहनादि-व्यवधानस्यासह्यत्वं गोपीनाम् **आत्मजात्म**नेत्य् अन्यथा तत् प्राप्त्य् अभावः तत्रापि **विभो** ! इत्य् अतिलोभात् स्वस्य बहु-स्वरूपीकरणेनेति **तासां** मध्ये एकस्या अपि एक-स्तनोत्थो रसो\ऽपि त्वया त्यक्तुम् अशक्य इत्य् आनन्द-मात्र-स्वरूपस्य तवाप्य् आनन्दकत्वात् तासां वपुषः सच्-चिद्-आनन्दत्वे के नाम संशेरते इति भावः । यस्य तव **तृप्तये** तृप प्रीणने यं त्वं प्रीणयितुम् इत्य् अर्थः **अद्यापि** । अनादि-कालतः प्रवृत्ता अद्य-पर्यन्ता अपि सर्वे\ऽपि यज्ञा अस्मद् आदिकृता मन्त्रा अनुष्टान-पावित्र्याद्य् अविकला अपि **नालं** न समर्थाः ॥३१॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** त्वत्-परिकराणां पदवी त्व् अस्माकं सुदुर्लभा केवलं स्तूयत एवेत्य् आह---अहो इति द्वाभ्याम् । व्रजस्था **गावो रमण्यश्** च गोपाः अतिधन्यास् तत्राप्य् **अहो** इत्य् अनिर्वाच्या तद् धन्यतेत्य् अर्थः । ताम् एवाह, हे **विभो** ! **यासां** **स्तन्यामृतं ते** त्वया चिद्-घनेन पूर्णेनाप्य् **अतीव मुदा पीतं वत्सतरात्मजात्मना** वत्स-बाल-वपुषेत्य् अर्थः । तथा च तवेव **तासाम्** अपि चिद्-घनानां **स्तन्यं** च **रस-रूपम्** एव गन्धादिवत्-भुक्तम् इति न त्व् असारांश-सम्भावनेति ध्वन्यते यस्य तव **तृप्तये अद्याप्य्** अनादि-कालतः प्रवृत्ता इदानीं पर्यन्ता **अध्वरा** यज्ञा अस्माद् आद्य् अनुष्ठिताः साङ्गा अपि **नालं** न समर्था भवन्ति ॥३१॥


______


**॥ १०.१४.३२ ॥**

**अहो भाग्यम् अहो भाग्यं नन्द-गोप-व्रजौकसाम् ।**

**यन्-मित्रं परमानन्दं पूर्णं ब्रह्म सनातनम् ॥**

**श्रीधर-स्वामी (भावार्थ-दीपिका) : अहो** इति **पुनर्** उक्त्या भाग्यस्य सर्वथापरिच्छिन्नत्वम् उक्तम् ॥३२॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** अपरिच्छिन्नत्वम् महत्त्वम् । **परमानन्दम्** इत्य्-आदि-पदैर् नन्द-नन्दनस्य सर्वथा तारतम्यं, व्रज-वासिनां च पूर्व-जन्मापादित-सकल-ज्ञान-सढनी-भूत-यज्ञ-तपसां परम-साफल्यम् अन्यान्ददमग्नौ ब्रह्माभिनन्दतीति ज्ञेयम् ॥३२॥ अत्र विश्वनाथः

**---------------------------------------------------------------------------------------------------------------------**

**हेमाद्रि (कैवल्य-दीपिका-टीका) :** **अहो** इत्य्-आदि वीप्सा आदरार्थः । **यत्** येषां । **पूर्णं** व्यापकम् ॥३२॥ \[मु।फ। १८.१२\]

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** पूर्णं ब्रह्म विग्रहत्वात् **पूर्णं ब्रह्म** श्री-कृष्णः । पूर्णं ब्रह्म परं ब्रह्मेत्य्-आदि श्री-कृष्ण-परम् एव । परम-प्रेमास्पद-रूपत्वाद् वा पूर्णत्वम् । परमो ब्र्हमानन्दाद् अपि परस्यानन्दो यस्मात् तथा तत् ॥३२॥

**---------------------------------------------------------------------------------------------------------------------**

**सनातन-गोस्वामी (दिग्-दर्षिनी) :** \[बृ।भा। २.७.९८\] इदानीं सर्वेषाम् एव परम-महा-धन्यताम् आह---अहो भाग्यम् \[भा।पु। १०.१४.३२\] इति । वीप्सा अत्यन्त-हर्षेण परमातिशयापेक्षया वा । **नन्दश्** च **गोपश्** च **व्रजौकसश्** चान्ये सर्वे व्रज-वासिनः, तेषाम् येषां **पूर्णत्वं ब्रह्मत्वं सनातनं मित्रं** नित्यं हित-कारि, न तु कदाप्य् उपेक्षकम् इत्य् अर्थः । तच् च न केवलं भय-त्राण-करं किन्तु सदा परम-सुख-दायि चेत्य् आह---**परम आनन्दो** यस्मात् तत् । यद् वा, आनन्दयतीत्य् आनन्दं परं केवलं मित्रम् एव, न तु ईश्वरादि-रूपं येन प्रेम-भर-ह्रासः स्याद् इत्य् अर्थः । यद् वा, **सनातनं** परमानन्द-पूर्णं ब्रह्मापि त्वं ये नन्द-गोप-व्रजौकस एव मित्राणि प्रिया यस्य तथा-भूतम् असि । ब्रह्म-विशेषणत्वान् नपुंसकत्वम् । सनातनम् इत्य् अस्यात्रैव वा सम्बन्धः । **यन्-मित्रं** नित्यम् एवेत्य् अर्थः ॥९८॥

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** न केवलं स्तन्य-दायिन्यस् ता एव धन्याः । किन्तु श्री-नन्दादयः सर्वे\ऽपि व्रज-वासिनो\ऽति-धन्या इत्य् आह---अहो इति वीप्सा परम-हर्षेण, भाग्यातिशयाभिप्रायेण वा । नन्द-गोपस्य व्रज ओको निवासो येषाम् । यद् वा, **नन्दश्** च **गोपाश्** चान्ये च **व्रजोकसः** पशु-पक्ष्यादयः सर्वे तेषाम्, किं वक्तव्यं नन्दस्य **भाग्यम्**, **अहो** गोपानाम् अपि सर्वेषां परम-**भाग्यम्** इत्य् एवम् अत्र कैमुतिक-न्यायो\ऽवतार्यः---येषां **मित्रं** बन्धुस् त्वम् । तत्र च **परम आनन्दो** यस्माद् इति कदाचित् शोक-दुःखादिकं सुखाल्पत्वं च निरस्तम्, **पूर्णम्** इति प्रत्य् उपकारापेक्षकत्वादिकम्, **ब्रह्म** व्यापकम् इति कुत्र-चिद् अलभ्यत्वम्, **सनातनं** नित्यम् इति कदाचिद् अप्य् अप्राप्यत्वम् । यद् वा, पूर्ण ब्रह्म त्वं येषां मित्रं सनातनं नित्य-मित्रतयैव नित्यं वर्तमानम् इत्य् अर्थः ।

न केवलम् आपत्त्राणादिकरम्, प्रेम-विशेष-हान्य् आपत्तेः । यद् वा, पूर्णः ब्रह्मापि त्वम् एव नन्द-गोप-व्रजोकस एव मित्राणि यस्य, तथा-भूतम् असि, नपुंसकत्वं ब्रह्म-विशेषणत्वात्, श्री-भगवत् प्रियतमानाम् अपि श्री-राधादीनां माहाम्त्यम्, तदानीं बाल्ये तद् रासाप्रवृत्तेः किं वा, पुत्रत्वादिना लज्जातः परम-गोप्यत्वाद् वा व्यक्तं न वर्णितम् ॥३२॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** किं च, न केवलम् अस्मिन् व्रजे तासाम् एव परम-विशिष्टानां कादाचित्कम् एवेदृशं भाग्यं न च कर्म-काण्ड-मात्रानुसारेण यत् तृप्तयेऽद्याप्य् अथ नालम् अध्वरा \[भा।पु। १०.१४.३०\] इति यद् एव भवन् माहात्म्यं मद् विध-चमत्कारकरम् अपि तु तद् वासिमात्रेष्व् एव नित्यम् एव च किम् अपि तद् विराजते । ब्रह्म-काण्डानुसारेण भवन् माहात्म्यम् अपि न तावन् मात्रता-योग्यम् इत्य् अस्त्य् अतिशयान्तरम् अपीति स्मरन्न् इव पुनर् अतीव स-चमत्कारम् आह---अहो इति । अहो आश्चर्ये भाग्यम् अनिर्वचनीयः तत् प्रसादः वीप्सा तद् अतिशयिता-प्रागल्भ्येन पुनः पुनश् चमत्कारावेशात् ।

ननु, प्रथमतश् चमत्कार-मात्रं व्यञ्जयसि येषां तत् तान् कथय ? तत्राह, श्री-मन् नन्द-राज-व्रज-वासि-मात्राणां पशु-पक्षि-पर्यन्तानां कथम् आश्चर्यं कथं वा **भाग्यं** तत्राह, **परमानन्दं** यत् तद् एव येषां **मित्रं** स्वाभाविक-बन्धुजनोचित-प्रेम-कर्तृ तादृश-प्रेम-विषयश् चेत्य् अर्थः । तथा च वक्ष्यते श्री-गोपैः

> दुस्त्यजश् चानुरागोऽस्मिन् सर्वेषां नो व्रजौकसाम् । >
> नन्द ! ते तनयेऽस्मासु तस्याप्य् औत्पत्तिकः कथम् ॥\[भा।पु। > १०.२६.१३\]

इत्य् आनन्दस्य क्लीबत्वं छान्दसं तेन च विज्ञानम् आनन्दं ब्रह्म \[बृ।आ।उ। ३.९.२८\] इति श्रुति-वाच्यं तत् सूचयति, यत्र क्वाप्य् आनन्द एव खलु सर्वे तादृश-प्रेम-कर्तारो दृश्यन्ते न त्व् आनन्द कुत्राचित् एषु त्व् आनन्दोऽपि तत् कर्ता तत्र च श्रुति-मात्र-वेद्यत्वेन परमः खण्डामृत-तारतम्यवत् स्वरूपत एवालौकिक-माधुर्यः अत आश्चर्यं भाग्यं चेति भावः । अन्यद् अपि आश्चर्यम् अयम् इदम् इत्य् आह---**सनातनां** तत् तादृशम् अपि नित्यं कस्यचित्-क्षुद्रानन्दोऽपि न नितिओ दृश्यते एषां तु तादृशोऽपीति पुनः कथम्-भूतम् अथ कस्माद् उच्यते ब्रह्म बृंहति बृंहयति च \[अ।शि।उ। ३.५\] इति श्रुतेः । बृहत्वाद्-बृंहणत्वाच् च यद् ब्रह्म परमं विदुः \[वि।पु। १.१२.५७\] इति विष्णु-पुराणाच् च बृहत्तमत्वेन ब्रह्म सञ्ज्ञम् अप्य् अथानन्दस्य मीमांसा भवति इत्य् आरभ्य ते ये शतम् \[तै।उ। २.८.१\] इति वारं मनुष्यानन्दान् मत् पर्यन्तानन्दं दशधा शत-शत-गुणाधिक्येन गणयित्वा मत्तोऽपि शत-गुणम् आनन्दं परब्रह्मणः प्रोच्यापि सम्भ्रमेण

> यतो वाचो निवर्तन्ते अप्राप्य मनसा सह । >
> आनन्दं ब्रह्मणो विद्वान् न बिभेति कुतश्चन ॥\[तै।उ। २.४.१\]

इत्य् अनेनानन्त्यं स्मृत्वा वाङ्-मनसातीतेन सर्वतो बृहत्तमत्वेन श्रुतिभिर् गीतम् अपीत्य् अर्थः । तत आनन्दस्यैतादृशत्वम् एतादृश-बृंहतोऽप्य् अनेन मित्रत्वं क्वचित् दृष्टम् इति भावः । न चैतावद् एव किं तर्हि पूर्णम् अप्य् अमृतं सौरभ्यादिभिर् इव स्वाभाविक-रूप-गुण-लीलैश्चर्य-माधुरीभिः सर्वभिर् एव पूरितं सत् एतद् अपि कुत्रापि न दृष्टं श्रुतं न च तादृशं मित्रम् इत्य् अर्थः, अत्रापरोक्षेऽपि श्री-कृष्णे परोक्षवन् निर्देशः कौतुक-विशेषाय ।

किं च, मित्रत्वम् अत्र विधेयं परमानन्दम् अनूद्यं ततश् चानूद्य-धर्म-विधेय-वैशिष्ट्याय प्रयुज्यन्त इति मित्रताया अपि तत् तद् भावो लभ्यते मनोरमं सुवर्णम् इदं कुण्डलं जातम् इतिवत् युज्यते च अनूद्यस्य विधेय तादात्म्यापन्नत्वेन विवक्षितत्वात् तत्र परमानन्दत्व पूर्णत्वं च तस्याः सिद्धम् एव, तत् प्रेम-रूपत्वात् सनातनत्वम् अपि तस्य सनातनत्वात् निरुपाधिकत्वेनोक्तत्वात् काल-वैशिष्ट्यानिर्देशेन काल-सामान्य-लाभात् । अन्यत्र श्री-रुक्मिण्य्-आदौ दृष्ट्वात् एषाम् अपि तथैव श्रुति-तन्त्रादौ दृष्टत्वाच् च एवं पूर्ववत् श्री-कृष्णस्य स्वयं भगवत् त्वम् अपि दर्शितं तथा निजाभिलाषस्य युक्तता चेति ॥३२॥

**---------------------------------------------------------------------------------------------------------------------**

**जीव-गोस्वामी (कृष्ण-सन्दर्भः १३८): भाग्यम्** अनिर्वचनीया कापि श्री-कृष्णस्य कृपा । तस्य पुनर्-उक्त्य्-आदरेण सर्वथैवापरिच्छेद्यत्वम् उक्तम् । **पूर्ण-परमानन्द-ब्रह्म**त्वेनैव **सनातनत्वे** सिद्धे यत् पुनस् तद्-उपादानं तन्-**मित्र**-पदस्यैव विशेषणत्वेन लभ्यम् । अथवा विधेयस्य विशेष-प्रतिपत्त्य्-अर्थम् अनूद्यं विशिष्यते । यथा \"मनोरमं सुवर्णम् इदं कुण्डलं जातम्\" इति कुण्डलस्यैव मनोरमत्वं साध्यम् । तस्माद् अत्राप्य् अनूद्यस्य श्री-कृष्णाख्यस्य पर-ब्रह्मणः परमानन्द-पूर्णत्व-लक्षणं विशेषण-द्वयं विधेयाया मित्रताया एव तत्-तद्-भावं साधयतीति तद्-एकार्थ-प्रवृत्तं सनातनत्वं तस्यास् तद्-भावं साधयेत् ।

किं च, अत्र मित्रम् इति काल-विशेष-योग-निर्देशाभावात् काल-सामान्यम् एव भजते । ततश् च तस्य मित्रता-लक्षणस्य विधेयस्य काल-त्रयावस्थितत्वम् एव स्पष्टम् । कालान्तरासंजननं तु कष्टम् । अत्र चोत्तरयोर् अर्थयोः श्री-कृष्णस्य सनातनत्वे शब्द-लब्धे सति तदीय-मैत्रीमतां परिकराणाम् अपि सनातनत्वं नासम्भवम् अपि, श्री-रुक्मिणी-प्रभृतीनाम् तथा दर्शनात् ॥३२॥ \[रसामृते २.१.२९३-२९६-पद्यानां दुर्गम-सङ्गमिन्य् अपि दृश्या ।\]

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) :** भवन्-माहात्म्यम् अपि न तादृशता-योग्यम् इत्य् अस्त्य् अतिशयानन्तरम् अपीति स्मरन्न् इव पुनर् अतीव स-चमत्कारम् आह---अहो इति । **अहो** आश्चर्ये । **भाग्यम्** अनिर्वचनीयस् तत्-प्रसादः । वीप्सा तद्-अतिशयिता-प्रागल्भ्येन पुनः पुनश् चमत्कारावेशात् । केषां ? तत्राह---**नन्द-गोप-व्रजौको**-मात्राणां पशु-पक्षि-पर्यन्तानाम् । किं तत् ? येषां **परमानन्दं मित्रं** स्वाभाविक-बन्धु-जनोचित-प्रेम-कर्तृ । क्लीबत्वं छान्दसम् । तेन च---विज्ञानम् आनन्दं ब्रह्म \[बृ।आ।उ। ३.९.२८\] इति श्रुति-वाक्यं तत् सूचयति । यत्र क्वाप्य् आनन्द एव खलु सर्वे तादृश-प्रेम-कर्तारो दृश्यन्ते, न त्व् आनन्दः । कुत्रचिद् एषु त्व् आनन्द एव तत्-कर्ता । तत्र च श्रुति-मात्र-वेद्यत्वेन परमः । अखण्डामृत-तारतम्यवत् स्वरूपत एवालौकिक-माधुर्यात्, न चैतावद् एव । किं तर्हि ? पूर्णम् अप्य् अमृतम् । सौरभ्यादिभिर् इव स्वरूप-रूप-गुण-लीलैश्वर्य-माधुरीभिः सर्वाभिर् एवामर्यादम् एव तत् । एतद् अपि कुत्रापि न दृष्टं श्रुतं च । न च तादृशं मित्रम् इत्य् अर्थः । पुनः कथम्भूतं ? अपि **ब्रह्म** आनन्दानन्त्येन सर्वतो बृहद् अपि । आनन्दस्य तादृश-बृहत्त्वं तादृश-बृहतोऽप्य् अन्येन मित्रत्वं क्व दृष्टम् इति भावः । अन्यद् अपि आश्चर्यम् इदम् इत्य् आह---**सनातनम्** इति । तत् तादृशम् अपि नित्यम् । कस्यचित् क्षुद्रानन्दोऽपि न नित्यो दृश्यते । एषां तु तादृशोऽपीति ॥३२॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** नन्दस् तु तावद् आसां भाग्यं, तवानेन किम् आयातं ? \"भवज्-जनानां मध्ये एकोऽपि भूत्वा तव पाद-पल्लवं निषेवे\" इति यद् उक्तं, तत्रेदं नोपयुज्यते ? सत्यम् । अहं तु व्रजौकसां मध्ये यः कश्चिद् अपि भूयासम् इति व्रजौको मात्रम् एव स्तौमीत्य् आह---अहो भाग्यम् अहो भाग्यम् इत्य्-आदि । अतिशय-विस्मये वीप्सा । यद् येषां **नन्द-गोप-व्रजौकसां पूर्णं ब्रह्म** श्री-कृष्णस् त्वं **मित्रं** सुहृद्-विग्रहतया पूर्णं घनमतः **सनातनं** **परम आनन्दो** यत्र । अथवा, सनातनं मित्रम् । न हीदानीन्तनम् एव । अपि तु त्रैकालिकम् एतेषाम् अपि त्रिकाल-सिद्धत्वात् ॥३२॥

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** रागात्मक-वात्सल्य-प्रेमवतीः स्तुत्वा रागात्मक-सख्य-प्रेमवतः स्तुवन्न् एव तन्त्रेण वात्सल्यादि-सर्व-रतीम् अतोऽप्य् उपश्लोकयति अहो भाग्यम् अहो भाग्यम् इति वीप्सा अत्यानन्द-चमत्कारेण । **परमानन्दम्** इति क्लीवत्वम् आर्षम् । तेन च सत्यं विज्ञानम् आनन्दं ब्रह्म इति श्रुति-वाच्यं ब्रह्म सूचयति । परम-पदेन श्री-कृष्णस्य तत्-प्रतिष्ठा-भूतत्वं पूर्ण-शब्देन ब्रह्म-स्वरूपाणाम् अंशावताराणां व्यावृत्तिः । एतादृशं ब्रह्म येषां श्रीदामादि-बालकानां **मित्रं** सखा । मित्रत्वस्य तत्-काल-भवत्वं वारयन् विशिनष्टि, **सनातनं** सर्व-कालिकम् इति मित्रत्वस्य सार्वकालिकत्वे न श्रीदामादीनाम् अपि सार्वकालिकत्वं ज्ञापितम् । अयं तूत्तमो ब्राह्मण इत्य् उक्ते ब्राह्मण्यस्यैवोत्तमत्वात् तद्-विशिष्टोऽप्य् उत्तम इतिवद् अत्रापि मित्रत्वस्यैव सनातनत्वं विवक्षितम् । तथा मित्र-शब्दस्य बन्धु-मात्र-वाचकत्वाद् एवं च व्याख्येयं श्रीमन्-नन्द-राज-व्रज-वासि-मात्राणां पशु-पक्षि-पर्यन्तानां सर्वेषाम् एवाहो **भाग्यम् अहो भाग्यं** ! किं पुनर् नन्दस्य तस्य तदीय-गोपानां च । किं तत् ? येषां वात्सल्यादि-सर्व-विधि-प्रेमवतां परमानन्दं ब्रह्म सनातनं मित्रं बन्धुः बन्धुत्वोचित-प्रीति-कर्तृ । यद् वक्ष्यते गोपैः---

> दुस्त्यजश् चानुरागोऽस्मिन् सर्वेषां नो व्रजौकसाम् । >
> नन्द ते तनयेऽस्मासु तस्याप्य् औत्पत्तिकः कथं ?॥ \[भा।पु। > १०.२६.१३\] इति ।

अत एषु व्रज-वासिष्व् औत्पत्तिकानुराग्य् एव पूर्णं ब्रह्मेत्य् अर्थ आयातः । तेन परमानन्दम् अपि आनन्दयन्ति व्रज-वासिन इति । सच्-चिद्-आनन्द-मया एवाथ च परम-विस्मय-रस-विषयीभूता इति ध्वनितम् ॥३२॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** अहो भाग्यम् इत्य् आनन्द-चमत्काराद् अत्यादराद् वीप्सा नन्द-गोपस्य नन्दाभिधानस्य भूपतेर् व्रजौकसां भाग्यम् अहो आश्चर्य वीप्सया अत्याश्चर्यम् इत्य् अर्थः । कथम् इत्य् आह---यद् इति । पूर्णं स्वयं भगवत् **परमानन्दं ब्रह्म** येषां **मित्रम्** इति परमानन्दम् इति क्लीवत्वम् आर्षःं ते विज्ञानम् आनन्दं ब्रह्म \[बृ।आ।उ। ३.९.२८\] इति श्रुत्य् उक्तं तत् सूच्यते मित्रतायास् तात्कालिकतां वारयितुं **सनातनम्** इति सार्वदिकम् इत्य् अर्थः । तथा च तद्-**व्रजौकसाम्** अपि सनातनत्वम् उक्तं न च **ब्रह्म** सनातनम् इति-सम्बन्धः पूर्णत्वेनैव ब्रह्मणस् तत्त्व-लाभात् तस्मान् मित्रं सनातनम् इति सम्बध्यते अयम् उत्तमः पण्डित इत्य् अत्र यथा पाण्डित्यस्यैवोत्तमत्वं तथा मित्रत्वस्य सनातनत्वम् इह विधीयते मिदेर् अधिकरणे कर्तरि च । प्रत्ययान् मिथो मित्रत्वम् अभिमतं दुस्त्यजश् चानुरागोऽस्मिन् इत्य्-आदि-वक्ष्यमाणाच् च व्रजौकसां तिर्यगन्तानां भावेषु मैत्री सङ्क्रमस् तद्-धूर्त-स्वभावात् हरेस् तेषु सा तु तद्-भावानुसाराद् इति-बोध्यम् ॥३२॥


______


**॥ १०.१४.३३ ॥**

**एषां तु भाग्य-महिमाच्युत तावद् आस्ताम्**

**एकादशैव हि वयं बत भूरि-भागाः ।**

**एतद् धृषीक-चषकैर् असकृत् पिबामः**

**शर्वादयोऽङ्घ्र्य्-उदज-मध्व्-अमृतासवं ते ॥**

**श्रीधर-स्वामी (भावार्थ-दीपिका) :** किं च, एषां भाग्यस्य तावन् महिमा आस्तां, कस् तं वक्तुं शक्नोति ? **शर्वादयः** शर्वोऽहङ्काराधिष्ठाता आदिर् येषां चन्द्रादीनाम् **एकादशानां** ते तथा **वयं** च । वयम् इत्य् आत्मानम् एव बहु मन्यमान आह---एवं मनो-बुद्ध्य्-अहङ्कार-चक्षुर्-आद्य्-अधिष्ठातारस् त्रयोदश-देवा एव तावद् बताहो **भूरि-भागाः** । यस्माद् **एतेषां** हृषीकाणीन्द्रियाण्य् एव **चषकाणि** पान-पात्राणि, तैस् **ते** चतुर्दशस्य चित्ताधिष्ठातुर् **अङ्घ्री** एव **उदजे** वारिजे, तयोर् **मधु** मकरन्दः, तद् **एवामृतं** स्वाद्व् **आसवं** मादकं **पिबामः** ।

**एतद्** उक्तं भवति---यदा प्रत्येकम् इन्द्रियाभिमानिनो वयं कीर्ति-सौन्दर्य-सौगन्ध्याद्य्-एक-देश-सेविनोऽपि कृतार्थास् तदा सर्वेन्द्रियैः सर्व-सेविनाम् एतेषां किं वर्ण्यते भाग्यम् इति ॥३३॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** *तेषां* भाग्य-महत्त्वं तु परतमम् *एव* परन्त्व् अस्माकम् अपि भाग्यं परमेवेत्य् अःअ---*किं चे*ति । एतेषां गोपानां । तावद् अधुना । त्रयोदश-शर्व-चन्द्र-ब्रह्म-दिग्-वातार्क-प्रचेतोश्वि-वह्नीन्द्रोपेन्द्र-मित्र-काव्याः । **बत** हर्षे । अहो अद्भुतम् । चषकोऽस्त्री पान-पात्रम् इत्य् अमरः । चित्ताधिष्ठातुर् वासुदेवस्यास्य । *एतद् उक्तम्* इत्य् आरभ्य *भाग्यम्* इत्य् अन्तेन नन्द-व्रजवासिभ्यो ब्रह्माण्डे न कोऽपि भाग्य-विशेषवान् अस्तीति बोध्यते ॥

अहो **एषां** माहात्म्यं को नाम वर्णयितुं *शक्नुयात्*, वयम् अपि एषां सम्बन्धेनैव कृतार्था जाता इत्य् आह---एषाम् इति । तुर् भिन्न-क्रमे । अन्ध्र्युदजमधु श्री-चरणारविन्द-माधुर्यं, तत्-*पानं* तु तदीयाभिमानाध्यवसाय-सङ्कल्प-दर्शन-श्रवणादि-रूपम् । देवताश् च---शर्व-ब्रह्म-चन्द्र-दिग्-वातार्क-प्रचेतोश्वि-वह्नीन्द्रोपेन्द्र-मित्रका इति ।

यद् वा, गुह्येन्द्रिय-द्वयस्यानुपयोगाद् अश्लीलत्वाच् च तद् *अधिष्ठात्*रोर्मित्र-प्रजापतयोस् त्याग एव, पादाधिष्ठातोपेन्द्रस् तु तदीय-धारण-शक्त्य् आवेशावतारो देवता-विशेष एव कश्चित्, चित्ताधिष्ठातारं श्री-वासुदेवं विना तेषां सर्वेषाम् अपाकर्तुं क्षमत्वेन तृतीये कथनात् । तस्य तु तत्-समीप-गतान् उभव-सुखं श्री-गोपादीनां **स्वयं** भगवतो नित्याप्राकृत-परिकरत्वाद् एतेषां च प्राकृताधुनित्वात् तद् असम्भवेऽपि तन् नित्यावरणस्थ-देव-गणाभेद-विवक्षयेदम् उक्तं तदावेशिरूपात् तेषाम्, तथा च पाद्मोत्तर-खण्डे

> नित्याः सर्वे परे धाम्नि ये चण्ये च दिवौकसः । >
> ते वै प्राकृत-लोकेस्मिन् नित्यास्त्रिदिवेश्वराः ॥ इति ।

उभयथापि तस्य च नित्यत्वट् इत्य् अत्र करण-पक्षस्यैव **हि** देवता, न भोक्तृ-पक्षस्यैति शारीरक-निर्णयः । श्री-गोपादीनाम् अन्तरङ्ग-परिकरत्वेन सर्व-शक्तित्वम् इति श्री-कृष्णोपासनाशास्त्राभिप्रायः । हि देवता, न भोक्तृ-पक्षस्येति शारीरक-निर्णयः । श्री-गोपादीनाम् अन्तरङ्ग-परिकरत्वेन सर्व-शक्तित्वम् इति श्री-कृष्णोपासना-शास्त्राभिप्रायः । पूर्ववद् अश्लील-परिहारः, सूर्यादीनां नयनादि-कोटिभिर् युगपद् दर्शनादि-सुखाधिक्य-सातत्य-परिहारस् तु विरुध्यते । ततश् चेयं वा व्याख्या । श्री-मन् नन्द-राज-व्रौकसां तादृशं भाग्यम् एव कौतुत्येन स्तोतुं कादाचित् केनापि तन् माधुरी-मात्र-लाभेन स्वेषाम् अपि भाग्यम् अभिनन्दति, तेन च तादृश-निजाभिलासाम् अपि द्रढयति-एषाम् इति । यद् वैकाद्वितीयानुपमेत्य् अर्थः । तद् **एतद्**-व्रजे प्रथमानं तद् एतद् इत्य् अर्थः । ते त्व्**आङ्घ्र्युदज-मधु हृषीक-चषकैर्** निज-निज-चक्षुरादिभिर् एव पान-पात्रैः शक्त्या भक्त्या च, प्राधान्यात् शर्व आदिर् *येषां* ते दशदिक् पालदेवता वयम् **असकृत्**-पुनः पुनर् इहागत्य **पिबामः** । वक्ष्यते च वन्द्यमान-चरणः इत्य्-आदि । कीदृशम्---**अमृतासवं** परम-स्वादुत्वादिनामृतं परममादकत्वेन चासवं तयोर् द्वन्द्वैक्यं तद् रूपम् ।

यद् वा, एते च ते हृषिक-चषकाश् च तैः, एतच् छश्ब्द-प्रयोगश् चात्यन्त-चमत्कारेण । अमृता मृत्यु-हीना मुक्तास् तेषाम् अपि आसवं मादकम् ॥३३॥ अत्र विश्वनाथः

**---------------------------------------------------------------------------------------------------------------------**

**हेमाद्रि (कैवल्य-दीपिका-टीका) :** एषाम् इति । **एषां** व्रजौकसाम् । **महिमा** महत्त्वम् । **शर्वादयो** वयम् । **बत** आश्चर्यम् । **भूरि भागाः** बहु-भाग्याः । शर्वो रुद्रः । कुतो भूरि-भागाः ? **हि** यस्मात् । **वयम्** **एकादश** साहङ्कारेन्द्रिय-देवताः । ताश् च, दिग्-वातार्क-प्रचेतोऽश्वि-वह्नीन्द्रोपेन्द्र-मित्रकाः । अहङ्कारो रुद्रः । **एतद् धृषीक-चषकैः** एषाम् इन्द्रियैर् एव पान-पात्रैः । **असकृत्** सदा **अङ्घ्र्य्-उदजं मधु**, अङ्घ्रि-कमलं मकरन्द एव **अमृतं** निर्वृति-हेतुत्वात् । **आसवो** मद्यम् अवस्थान्तर-जनकत्वात् ॥३३॥ \[मु।फ। १८.१३\]

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** एषां त्व् इत्य्-आदि । **एषां** व्रज-वासिनां **भाग्य-महितां** किं वर्णयामः ? सा तु दूरत **आस्ताम्**, **वयम्** एव **भूरि-भागा** अतिधन्याः, वयम् इति गौरवेण बहु-वचनम् । कियत्-सङ्ख्यकाः ? तत्राह---**एकादशैव** तु । कुतः ? **एतद् हृषीक-चषकैस् ते तवाङ्घ्र्य्-उदज-मध्व्-अमृतासवम् असकृत् पिबामश्** चेत् के ते एकादश **शर्वादयः** सर्व-प्रधानाः, त्रयोदशानां मध्ये एकादशैवेति निर्धारणं पायूपस्थाधिष्ठात्रोर् अनौचित्याद् वर्जनम् ।

यद् वा, एषां भाग्य-महिता दूराद् आस्तां, यत एषाम् एका मुख्या, अतोऽदशैव दशावस्था तत्र स्थिता एक-रूपा एकैव अदशैव इत्य् एव-कार आवर्तनीयः । अतः सा किं वक्तुं शक्यते ? किन्तु ते प्रसिद्धा वयं भूरि-भागाः । कुतः ? हृषीक-चषकैर् एषाम् अङ्घ्र्य्-अब्ज-मधु पिबामः। कीदृशं ? अमृतासवम् अमृताद् अपि आसवम् असूनाम् इदं हितम् आसवम् । वयं कीदृशाः ? शर्वादयः शर्व आदिर् येषाम् ॥३३॥

**---------------------------------------------------------------------------------------------------------------------**

**सनातन-गोस्वामी (दिग्-दर्षिनी) :** \[बृ।भा। २.७.९९\] किं च, एषां माहात्म्यं को नाम वर्णयितुं शक्नुयात् ? वयम् अपि एषां सम्बन्धेनैव परम-भाग्यवन्तो जाता इत्य् आह---एषाम् \[भा।पु। १०.१४.३३\] इति । **एषां** नन्द-गोप-व्रजौकसां **भाग्यस्य** **महिता** महिमा **तावद् आस्ताम्,** न को\ऽपि तां वक्तुं शक्नोतीत्य् अर्थः ।

तत्र हेतुः---**शर्वः** श्री-रुद्रो\ऽहङ्काराधिष्ठाता **आदिर्** येषां चन्द्रादीनाम् एकादशानां । **ते** तथा **वयम्** बहुत्वं चात्मनस् तथा बहु-मानात् । एवं त्रयोदश देवा एव वयं, **बत** अहो **भूरि-भागा** यतो **वयम्** एतेषां व्रजौकसाम् अहङ्कार-बुद्धि-मनश्-चक्षुः-श्रोत्र-त्वग्-रसना-नासा-वाक्-पाणि-पादानां करणानाम् अधिष्ठातारः सन्तः अनुक्षणम् एतेषां **हृषीकाणि** इन्द्रियाण्य् एव **चषकाणि** पान-पात्राणि तैः कृत्वा चतुर्दशस्य ते तव **अङ्घ्र्य्-उदज**-मधु चरणारविन्द-विषयक-मकरन्दं क्रमेण दास्याद् ह्य् अवसाय-सङ्कल्प-रूप-दर्शन-कीर्तन-श्रवणादि-रूप **पिबामः** ।

कीदृशम् ? परम-माधुर्यादिना **अमृतं** च, तद् **आसवं** च । असवः प्राणाः, तन्-मयं, परम-जीवन-स्वरूपम् इत्य् अर्थः । यद् वा, अमृता मृत्यु-हीना मुक्ताः, तेषाम् अपि आसवं परम-मादकम् इत्य् अर्थः । मोक्ष-सुखाद् अप्य् अस्य परमाधिक्याद् इति दिक् ।

एवम् अस्माकं यदा प्रत्येकम् एकेन्द्रिय-वृत्त्या स्व-समर्पणादि-रूप-बहु-भक्ति-प्रकाराणाम् एक-रूपया भक्त्यैव कृतार्थत्वं, तदा सर्वेन्द्रिय-वृत्त्या सर्व-प्रकार-भक्ति-भाजाम् एषां किं वर्ण्यतां भाग्यम् इत्य् अर्थः । एवम् ईदृशस्य मधुनो**\ऽसकृत्** पानम् अन्येषां भक्तानाम् अपीन्द्रिय-द्वारास्माकं कथम् अपि न सम्भवतीति ? सर्वेभ्यो भक्त-गणेभ्यो\ऽपि व्रजौकसाम् उत्कर्षः सुसिद्धः । यद् वा, एकादश इति यथा-श्रुतम् एव व्याख्येयम् । ततश् च यद्यपि श्री-वासुदेवाधिष्ठित-चित्तं विना करणानि त्रयोदश ततश् च तद्-अधिष्ठातारो\ऽपि देवास् त्रयोदश स्युः, तथापि पायूपस्थयोस् तत्-तद्-धृत्या साक्षाद्-भजनासम्भवाद् एकादशेत्य् उक्तम् ।

ननु, न भवतु पुंसाम् उपस्थेन्द्रिय-द्वारा तत्, गोपीनां किल साक्षाद् एव सम्पद्यत इति चेत्, तर्हि धार्ष्ट्य-परिहाराय पूर्ववन् नोक्तम् इति ज्ञेयम् । यद् वा, पादाधिष्ठाता[^२६] विष्णुः श्री-वासुदेवस्य भगवतो\ऽवतारः, तद्-अभिन्न एव । अतस् तस्य पाय्व्-अधिष्ठातृ-मित्रस्य च परिहारेणैवैकादशेत्य् उक्तम् ।

[^२६]: पाय्व्-धिष्ठाता (?)


तत्र च यद्यपि सच्-चिद्-आनन्द-विग्रहाणां व्रज-वासिनाम् एते प्राकृता देवा न नूनम् इन्द्रियाधिष्ठातृत्वम् अर्हन्ति, तथापि पुरा श्री-शिवोद्दिष्ट-मतान्तर-पाञ्चभौतिक-देहि-मनुष्यतानुकरणाभिप्रायेण । किं वा, श्री-वैकुण्ठे वर्तमानानां सच्-चिद्-आनन्द-रूपाणां चन्द्र-सूर्यादीनाम् अवतारत्वेनाभेदापेक्षया तथोक्तिः सङ्गच्छते । अथवा सच्-चिद्-आनन्द-विग्रहयोः श्री-शिव-ब्रह्मणोः साहचर्याद् अन्ये\ऽपि सच्-चिद्-आनन्द-विग्रहा एव ते ग्राह्याः । ततश् च श्री-वैकुण्ठ-वासिनाम् अपि तेषां चन्द्र-सूर्यादीनाम् एतद् व्रज-वासि-सम्बन्धेनैव भूरि-भागतेति व्रजौकसाम् एषां महिम-विशेषः सिद्ध एवेति दिक् ॥९९॥

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** अहो एषां माहात्म्यं को नाम वर्णयितुं शक्नुयात् ? वयम् अपि एषाम् सम्बन्धनैव परम-कृतार्था जाता इत्य् आह---एषाम् इति । **तु** शब्दः कटाक्षे वाक्यालङ्कारे वा, भाग्यम् अहिता[^२७], पुनः हे **अच्युते**ति त्वद् भक्तानाम् अपि **भाग्य-महिमा** **सर्वतो**ऽच्युत एवेति भावः । अङ्घ्र्य्-उदज-मधु श्री-चरणारविन्द-मकरन्दं श्री-भगवद् दास्य-तदीय-वुद्धि-निश्चयाध्यवसाय-सङ्कल्प-रूप-दर्शन-कथा-श्रवणादि-रूपम्, कथम्-भूतम्? परम-माधुर्यादिन्**आमृतं** च तद् **आसवं** च, असवः प्राणास् तन् मयं परम-जीवनक्-रूपम् इत्य् अर्थः । यद् वा, अमृता मृत्युहीना मुक्तास् तेषाम् अपि आसवं परम-मादकम् इत्य् अर्थः---मोक्ष-सुखाद् अप्याधिक्येन तद् विस्मारकत्वात्, एवम् ईदृशस्य मधुनो**ऽसकृत्** पान-विशेषाद् अन्येभ्योऽपि भक्तेभ्यो व्रजौकसाम् अधिकं माहात्म्यं दर्शितम् एकादशेति---दिग् वार्ताक-प्रचेतोऽश्वि-वह्नीन्द्रोपेन्द्र-मित्रकाः \[भा।पु। २.५.३०\] इतीन्द्रियाधिष्ठातारो दश, मनोऽधिष्ठाता चन्द्रश्चैक इत्य् एकादश । वयम् इति वुद्ध्य् अधिष्ठाता ब्रह्मा, शर्वदय इति तद्-गुण-संविज्ञान-बहुब्रीहिणाहङ्काराधिष्ठाता रुद्रश् चेति तत्रयोदशेत्य् अर्थः । अन्यत् तैर् व्याख्यातम् एव ।

[^२७]: भाग्य-महिमा


यद् वा, पायुपस्थयोर् भक्तौ साक्षाद् उपयोगाभावात् तद् अधिष्ठात्रोमित्र-प्रजातत्योः परित्यागेनैकादश । यद् वा, पुंसां वैष्णव-पुत्रोत्पादनादिना कथञ्चित् प्रजापतेर् उपयोगे सति पादाधिष्ठातोपेन्द्रः श्री-वासुदेवस्य भगवतोऽवतारत्वेन तद् अभिन्न एवेति तद् व्यतिरेकेण एकादशैव सिध्यन्ति । यद्य् अपि सच्-चिद्-आनन्द-विग्रहाणां व्रज-जनानां तेषाम् इन्द्रियाद्य् अधिष्ठातृत्वयोग्याः प्राकृताश् चन्द्रादयो देवा न भवन्ति, किन्तु सच्-चिद्-आनन्द-विग्रहाः श्री-वैकुण्ठवर्तिन एव, तथापि श्री-वैकुण्ठ-वासिनां छाया-रूपत्वेन तैः सहैषाम् एवाभेद-विवक्षया बहिर् दृष्ट्या वा तथोक्तम् । तथा च पद्मोत्तर-खण्डे नित्य-वैकुण्ठ-कथने तत्रत्यदेवानां नित्यत्वम्---

नित्याः सर्वे परे धाम्नि ये चान्ये च दिवौकसः ।

ते वै प्राकृत-नाकेऽस्मिन्न् अनित्यास्त्रिदशेश्वराः ॥\[प।पु। ६\]

यद् व, सर्वातिशयिनीं कृष्णस्य विविधां माधुरीम् अनुभूय कादाचित्-केनापि[^२८] तल् लाभेन स्वेषाम् एव भाग्यम् अभिनन्दति-एषाम् इति । तद् व्रजे प्रथमानं तवाङ्ग्र्-उदज-मधु-हृषीक-चषकैः स्व-स्वेन्द्रिय-पान-पात्रैः पिवामः । कथम्-भूतम् ? अमृतासवम् अमृतवन् मधुरम् आसववन् मादकं च वयं निरृति-वर्जिता लोक-पाला नव, चन्द्र-सूर्याव् इति चैकादशेति ॥३३॥

[^२८]: कदाचित् केनापि


**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** अहो एषां माहात्म्यं को नाम वर्णयितुं शक्नुयात् वयम् अपि एषां सम्बन्धेनैव परम-कृतार्था जाता इत्य् आह---एषाम् इति । **तु** शब्दो भिन्नोपक्रमे **अङ्ध्र्य्-उदज-मधु** श्री-चरणारविन्द-माधुर्यं तत् पानं तु तदीयाभिमानाध्यवसाय-सङ्कल्प-दर्शन-श्ररवणादि-रूपं देवताश् च शर्व-ब्रह्म-चन्द्र-दिग्-वातार्क-प्रचेतोऽश्वि-वह्नीन्द्रोपेन्द्र-मित्रकाः । यद् वा, गुह्योन्द्रयद्वयस्यानुपयोगाद् अश्लीलत्वाच् च तद् अधिष्ठात्रोर् मित्र-प्रजापत्योस् त्यागेनैकादश पादाधिष्ठातोपेन्द्रस् तु तदीय-धारण-शक्त्यावेशावतारो देवता-विशेष एव कश्चित् चित्ताधिष्ठातारं श्री-वासुदेवं विना तेषां सर्वेषाम् अप्य् अकर्तुं क्षमत्वेन तृतीयेऽभिधानात् तस्य तु तत् समीप-गत्य् अनुभव-सुखं श्री-गोपादीनां **स्वयं** भगवतो नित्याप्राकृत-परिकरत्वाद् एतेषां च प्राकृताधुनिकत्वात् तद् असम्भवेऽपि तन् नित्यावरणस्य देव-गणाभेद-बिवक्षयेद् अनुक्तं तद्-आवेशि-रूपत्वात् तेषां तथा च पाद्मोत्तर-खण्डे---

> नित्याः सर्वे परे धाम्नि ये चान्ये च दिवौकसः । >
> ते वै प्राकृतनाकेऽस्मिन्न् अनित्यास् त्रिदशेश्वराः ॥ \[प।पु। ६\] इति > ।

उभयथापि तस्य च नित्यत्वादित्य् अत्र करण-पक्षस्यैव हि देवता भोक्तृ-पक्षस्येति शारीरक-निर्णयः श्री-गोपादीनाम् अन्तरङ्ग-परिकरत्वेन स्वतः सर्व-शक्तित्वम् इति श्री-कृष्णोपासना-शास्त्राभिप्रायः पूर्ववद् अश्लील-परिहारः सूर्यादीनां नयनादि-कोटिभिर् युगपद् दर्शनादि-सुखाधिक्य-सातत्यपरिहारश् च विरुध्येत् तत इयं वा व्याख्या श्री-मन् नन्द-राज-व्रजौकसां तादृशं भाग्यम् एव कैमुत्येन स्तोतुं कादाचित् केनापि तन् माधुरी-मात्र-लाभेन स्वेषाम् अपि भाग्यम् अभिनन्दति तेन च तादृशानिजाभिलाषम् अपि दृढयति **एषाम्** इति । एका अद्वितीया अनुपमेत्य् अर्थः । एतत् व्रजे प्रथमानं तद् एतद् इत्य् अर्थः । ते तवाङ्घ्र्य्-उदज-मधु **हृषीक-चषकैर्** निज-निज-चक्षुर् आदिभिर् एव पान-पात्रैः शक्त्या भक्त्या च प्राधान्याच् छर्व आदिर् येषां ते दश-दिक्-पाल-देवता वयम् **असकृत्**-पुनः पुनर् इहागत्य **पिबामः** वक्ष्यते च वन्द्यमान-चरणः पथि वृद्धे इति शक्र-शर्व-परमेष्ठिपुरोमाः \[भा।पु। १०.३५.१५\] इति च कीदृशम् **अमृतासवं** परम-स्वादुत्वादिना अमृतं परम-मादकत्वेन चासव तयोर् द्वन्द्वैक्य तद् रूपम् । यद् वा, एते च ते **हृषीक**-चषकाश् च तैः **एतच्** छब्द-प्रयोगश् चात्यन्त-चमत्कारेण अमृता मृत्यु-हीना मुक्ताः तेषाम् अपि आसवं मादकम् इत्य् अर्थः ॥३३॥

**---------------------------------------------------------------------------------------------------------------------**

**जीव-गोस्वामी (कृष्ण-सन्दर्भः १३९):** अहो ! अस्तु तावद् एषां नित्यम् एव श्री-कृष्ण-मैत्री-परमानन्दम् अनुभवतां भाग्यं, सम्प्रति अस्माकम् अपि तत् किम् अपि जातम् इत्य् आह---एषां त्व् इति ।

**एका** अखण्डिता नित्येति यावत् । सा **भाग्य-महिमा** भाग्य-माहात्म्यम् **एषां तावद् आस्तां,** सम्प्रति **शर्वादयो** दश-दिक्-पाल-देवा एव **वयं भूरि-भागाः** । परम-भक्तत्वात् तेषु मुख्यत्वाच् च शर्वादय इत्य् उक्तम् । भूरि-भागत्वम् एव दर्शयति---**हृषीक-चषकैश्** चक्षुर्-आदि-लक्षण-पान-पात्रैः कृत्वा, **वयम्** अपि एतत् साक्षाद् एव यथा स्यात् तथा ते तव **अङ्घ्र्य्-उदज-मध्व्-अमृतासवम् असकृत्** पुनः पुनर् इहागत्य **पिबाम** इति । चरण-सौन्दर्यादिकम् एवातिमनोहरत्वात् मध्व्-आदितया त्रिधापि रूपितं समाहार-द्वन्द्वेन । **एतद्** इति चास्यैव वा विशेषणस्य ।

अत्र \"तुष्यतु दुर्जनः\" इति न्यायेन श्री-व्रज-वासिनां प्राकृत-देहित्व-मतेऽपि तेषां करणैर् देवता-कर्तृक-भोगो न युज्येत, तस्य च नित्यत्वात् \[वे।सू। २.४.१७\] इत्य् अत्र श्री-शङ्कराचार्येण च करण-पक्षस्यैव हि देवता न भोक्तृ-पक्षस्य इत्य् आत्मन एव भोक्तृत्व-निर्धारणात् ॥ ३३॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) :** एषाम् इत्य्-आदि-पञ्चकम् ॥३३.३७॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** अत एषां भाग्यं वर्णनीयं न भवति, तद् दूरेऽस्तु, एषां सम्बन्धाद्वयम् एव धन्या इत्य् आह---एषां त्व् इत्य्-आदि । हे **अच्यु** ! **एषाम् भाग्य-महिमा** सौभाग्य-महिमा दूरादास् तान् **वयम्** एव **भूरि-भागा** अतिधन्या वयम् इति किम् अहम् एवेत्य् अर्थे बहुव-चनम् । किं वा, अन्ये अदीत्याशङ्कयाह---एकादशैव । कुतः ? तत्राह---एतद् इत्य्-आदि । गृहीतनराकृतीनाम् एषाम् अप्राकृतत्वेऽपि नराकृतित्वादिन्द्रियाधिष्ठातार एवास्मद् आदय एषां **हृषीक-चषकैस्** तु तव्**आङ्घ्र्य्-उदज-मध्वामृतासवं पिबामः** । के **ते** एकादश ? तत्राह-शर्वादीनां त्रयोदशानां मध्ये **एकादशैवे**ति पायूपस्थाधिष्ठात्रोरनौचित्याद् वर्जनम् । यद् वा, हे अच्युत ! एषां भाग्य-महिमा दूराद् **आस्ताम्**, सा किं वर्णनीया, मित्रीभूत-पूर्ण-ब्रह्मत्वात् । कीदृशी ? एका मुखा आदशा, दशा अवस्था, तद् रहिता एक-रूपा । एवकार उभयत्र योज्यः । किन्तु शर्वादयो वयम् एव भूरि-भागाः । कुतः ? इत्य् अत आह---हृषीक-चषकैर् एषाम् **एतद्**-अङ्घ्र्य्-उदज-मधु पिबामः । कीदृशम् ? अमृतासवम्---अमृतस्य आ सम्यक् स्वः प्रसवो यस्मात्, सु प्रसवे इत्य् अतः, अत एव रस-कृदानन्द-कृत्ते प्रसिद्धा दश दिग्धीशाः शर्वादयो वयम् इत्य् अन्वयः । अतः पूर्वोक्तेन \[३२ श।श्लो\] यस्मिन् मित्रं परमानन्दं पूर्णं ब्रह्म इत्य्-आदिना कृतश्लाघानां व्रजौकसां चरण-मधु-पानं त्वच् चरण-मधुपानाद् अप्य् अभीष्टम् इति ध्वनिः ॥३३॥

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** किञ्चिभिर् व्रज-वासिभिर् वयम् अपि भूरि-भागा क्रियामहे इत्य् आह---एषां तु भाग्यस्य महिमा तावद् आस्तां वक्तुं शक्नोति । **वयम्** एकादश एतेषाम् इन्द्रियाधिष्टातारो\ऽपि **भूरि-भागाः** अत एतेषां हृषीकाणीन्द्रियाण्य् एव **चषकाणि** पान-पात्राणि तैस् तव **अङ्घ्य्-उदजयोश्** चरण-कमलयार्-मञ्जीर-रञ्जितयोर् **मधु** तत्रत्याभिमानाध्यवसाय-सङ्कल्प-शब्द-रूप-रस-गन्ध-कीर्तन-सम्वाहनान्तिक-गत्यात्मकं तद् एव **अमृतं स्वादु** मादक शर्वादिया रुद्रादय इत्य् अश्लालस्येन्द्रिय-द्वयस्याधिष्ठातृ-देवता-द्वयस्य त्यागात् । चित्ताधिष्ठातुर् वासुदेवस्यापि तद् अभेद-दृष्ट्या त्यागाद् **एकादशैव** **पिवामः**, अत्र यद्यप्य् अभिमन्तुरात्मन एव विषय-भोगा न तु तत् कर्तॄणाम् इन्द्रियाधिष्ठाटॄणाम् इत्य् अध्यात्म-सिद्धान्तस् तथापि बुद्धौ ब्रह्मा तिष्ठति चक्षुषि सूर्यस् तिष्ठति । तं तम् अधिष्टातारं विना तत् तद् इन्द्रियं श्री-कृष्ण-निष्ठानाम् अपि रूप-रसादीनां ग्राहकं न स्याद् इति । सामन्य-दृष्ट्या अध्यात्म-विदां प्रावादोऽपि श्री-कृष्णे रत्य्-औत्कण्ठ्यवतां ब्रह्मादीनाम् आनन्द-हेतुः कर्तृत्व-मात्रेणेव भोक्तृत्वाभमान् अस्वीकारात् । तथैव स्वेषा प्राकृतत्वेऽपि प्राकृतत्वेऽपि अप्राकृत-तत् तद् इन्द्रियाधिष्ठातृत्वाभिमानाश् च प्रेम्णाम् एव विलक्षणेयं प्रक्रिया दृश्यते, चान्यत्र पद्यावल्यादौ मिथ्यापवाद-वचसाप्य् अभिमान-सिद्दिः इत्य् आदीति । अन्यथा चिद्-आनन्द-मय-वपुषां श्री-भगवत् परिवाराणाम् इन्द्रियादीनाम् अपि भगवत इव तन्-मयत्वम् एव न तु प्राकृतत्वं सम्भवत् । कुतस् तत्र प्रपञ्च-गतानां ब्रह्मादीनां प्रवेश इति ज्ञेयम् ।

यद् वा, कदाचित् केनापि तन्-माधुरी-लाभेन स्वेषाम् अपि भाग्यम् अभिनन्दति, **एषाम्** इति । भाग्यम् अहिता एका अद्वितीया अनुपमेत्य् अर्थः । दशवं दशापि वयं दिक्पाल-देवताः भूरि-भागा भवामः कुत इत्य् अत आह---एतद् इति । स्व-तर्जन्या स्व-नेत्र-श्रोत्राणि स्पृशति वत्स-चारणाय व्रजान् निष्क्रान्तस्य तव चरण-सौन्दर्य-सौस्वर्यामृत-नेत्र-श्रोत्रैः पिवाम इति ॥३३॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** कदाचित्केन भगवन्-माधुरी-लाभेन स्व-भाग्यम् अभिनन्दति एषाम् इति । **एषां** व्रजौकसां **भाग्य-महिमा तावद् आस्तां** कस् तां शक्नुयात् वक्तुं यत **एका** अद्वितीया निरुपमेत्य् अर्थः । **दशैव** दशापि **वयं** **शर्वादयो** दिकपाला भूरि-भागा भवामः कुत इत्य् अत्राह---एतद् इति । तर्जन्या स्व-नेत्र-श्रोत्राणि स्पृशति, एतैः **हृषीक-चषकैर्** इन्द्रिय-प्राण-पात्रैस् **ते अङ्घ्र्य्-उदजयोश्** चरण-पद्मयोर् माधुर्य-मधूनि नेत्र-**चषकैः** शिञ्जित-**मधूनि** च श्रोत्र-चषकैर् **असकृत्** **पिबामः** तानि च स्वादुत्वान् मादकत्वाच् **चामृतासव**-रूपाणीति शर्वादयो व्रजे तद् दर्शनाय मुहुर् आयान्तीति । युगल-गीते व्यक्तीभावि यत्-तेषां व्रजौकसां **हृषीक**-चषकैस् तद् अधिष्ठातारो देवा वयं तानि पिबाम इत्य् आहुस् तत्र करणाधिष्ठाॠणां भोक्तृत्वान् अङ्गीकारात् ॥३३॥


______


**॥ १०.१४.३४ ॥**

**तद् भूरि भाग्यम् इह जन्म किम् अप्य्** अ**टव्यां**

**यद् गोकुलेऽपि कतमाङ्घ्रि-रजोऽभिषेकम् ।**

**यज् जीवितं तु निखिलं भगवान् मुकुन्दस्**

**त्व् अद्यापि यत्-पद-रजः श्रुति-मृग्यम् एव ॥**

**श्रीधर-स्वामी (भावार्थ-दीपिका) :** अतो मया प्रार्थितं, तद् अस्तु मे नाथ स भूरि भागः\[भा।पु। १०.१४.२९\] इति यत्, तद् एवेत्य् आह---तद् भूरि-भाग्यम् इति । **किं** तत् ? **इह** मनुष्य-लोके **यत्** किम् अपि **जन्म**, तत्राप्य् **अटव्यां** यत्, तत्रापि **गोकुले यत्** । अहो सत्य-लोकं विहायात्र जन्मनि जाते को लाभः ? अत आह---**अपि कतमाङ्घ्रि-रजो-ऽभिषेकम्** इति । गोकुल-वासिनां मध्येऽपि कतमस्य यस्य कस्याप्य् अङ्घ्रि-रजसाभिषेको यस्मिंस् तत् ।

ननु, कुतो गोकुल-वासिन एव धन्याः ? तत्राह---यद् इति । येषां **जीवितं निखिलं भगवान् मुकुन्दः** । मुकुन्द-परम् एव जीवनम् इत्य् अर्थः । दुर्लभताम् आह---अद्यापीति । **श्रुति-मृग्यं** वेदैर् अपि मृग्यत एव न तु दृश्यत इत्य् अर्थः ॥३४॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** यतो व्रजवासिन एव धन्या अतः कारणात् । यस्य कस्यापीत्य् अनेनोच्चनीच-भेदो निरस्तः ।

> स्त्री राधा पुरुषः कृष्णो विज्ञेयो व्रज-मध्यगः । >
> न तत्र सर्व-जातेषु विशेषो विद्यते क्वचित् ॥

इति संहितोक्तेः । अत्राशङ्कते---नन्व् इति । तत्र क्षेपे । निखिलं सर्वात्मतया । इत्य् अर्थ इति । अहर्निशं कृष्णकैताना एत इति भावः । इत्य् अर्थ इति । *अहो* तेषां भाग्यं, ये प्रत्यक्षं पश्यन्तीति भावः । तस्माज् जगद् ऐश्वर्याय *प्राप्ताय*, प्राप्त-व्याय मोक्षाय च *मया* जलाञ्जलिर्-दत्तः । केन प्रकारेणैषां व्रजवासिनां चरण-धूलयो लभ्यन्त इति विभाव्य सनिश्चयम् आह---तद् एव मे भूरि-भाग्यं भवत्व् इति शेषः । यदि श्रीमत् कृपाकटाक्षा उदारा भवन्तीति भावः । **किं तत्** । **इहाटव्यां** वृन्दावने यत् किम् अपि कोमल-तृण-दूर्वादि-जन्म, यद् उपरि त्वत् प्रिय-सखादि-व्रजवासि-जन-चरण-विन्यास-सौभाग्यं सम्भवेत् ।

नन्व् अस्मिन्न् अतिदुर्लभे लोभं विहाय स्व-योग्यमन्यत्-प्रार्थयस्वेति चेत् तर्हि **गोकुलेऽपि** त्वन्नगर-प्रान्तादाव् अपि कतमस्य त्वदीय-शौचिककालारुहद्द्विपाद्येकतरस्य्**आङ्घ्रि-रजसोऽभिषेको** यत्र तथा-भूतं शिलापीठं पट्टिकादि-जन्म भवतु । नन्व् एषा व्रजवासिनाम् एतावन् माहात्म्ये को हेतुः, कथ वा जगत् पूज्यस्य जगत् त्रष्टुः परमेष्ठिनस् तवैषां नीच-जातीनां पाद-धूलि-लिप्सायां नास्ति लज्जेति तत्राह-येषां जीवितं भगवान् भगः श्री-काम-माहात्म्य इत्य् अमर-नानार्थवर्गात् । सौन्दर्य-सौस्वर्यादि-गुण-विशिष्टो भवान् । **मुकुन्द**-मुखे कुन्दवद् धास्यं यस्य स इति । त्वत्-सौन्दर्य-मन्द-हसिताद्येवैकजीवनोपायः, तेन विना सद्य एवामी म्रियन्त इति भावः **निखिलम्** इति । किञ्चिद् अपि **जीवितं** न भोजनादि-हेतुकम् *इत्य् अर्थः* । अतो*ऽद्यापि येषां* **पाद-रजः** **श्रुतिभिर् मृग्यत** एव न तु प्रायः प्राप्यत इत्य् अतोऽहं ब्रह्मापि किं वेदेभ्योधिको यतः एतत् प्रार्थने मम लज्जा स्याद् इति भावः । अतो मया तद् अस्तु मे नाथ \[भा।पु। १०.१४.३०\] इति यत्-पूर्वं प्रार्थितं तत् स्वस्य वेध-भक्तिमत्वे एव । यदि व्रज-जनानुगतिमत्त्वेन मां रागानुगामृताम्भोधौ निमज्जयति तद् एवं प्रार्थितम् ॥३४॥ अत्र तोषिणी

**---------------------------------------------------------------------------------------------------------------------**

**हेमाद्रि (कैवल्य-दीपिका-टीका) :** **तद्** इति । **इहाटव्यां** **यत् किम् अपि** तर्व्-आदि-रूपेण **जन्म तद् भूरि-भाग्यम्** । किं-भूतं ? यत् **कतमस्य** किं-जातीयस्य कस्यापि गोकुल-वासिनः । **अङ्घ्रि-रजसोऽभिषेको** यस्मिन् तर्व्-आदि-जन्मनि । किं-भूतः कतमः ? यस्य **जीवितं मुकुन्दः** । जीवितवन् मुकुन्दो यस्य प्रियतमः इत्य् अर्थः । किं-भूतो मुकुन्दः ? **यस्य पाद-रजः श्रुतिभिर्** वेदैर् **मृग्यम् एव** । अत्रैव-शब्दो हि सन्दिग्धार्थ-वाचि एव शब्दान् न तु कदा मृगितम् इत्य् अर्थः ॥३४॥ \[मु।फ। १८.१४\]

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** यत् सम्पर्काद् वयम् अपि धन्याः, तत्-स्वरूपा तु परम-प्रेयसीत्य् आह---तद् भूरि-भाग्यम् इत्य्-आदि । **इह** नृ-लोके तत्राप्य् **अटव्यां** वृन्दावने, तत्रापि **गोकुले** नन्द-व्रजे **अपि कतमस्य** यस्य कस्याप्य् **अङ्घ्रि-रजसाम् अभिषेको** यत्र । नृ-लोके इति नृ-जन्मा वा, अटव्याम् इति तर्व्-आदि-जन्म वा, गोकुल इति गवादि-जन्म वा । **यद्** येषां तु भगवान् **मुकुन्दस्** त्वं **निखिलं** जाति-कुल-शीलादि-**जीवितं** प्राणा यस्य मुकुन्दस्य तव **पाद-रजस् तु अद्यापि श्रुति-मृग्यम् एव**, न तु तासां लभ्यम् । मुक् मुक्तिस् ताम् उन्दति क्लेदयति भक्तान् प्रति मुकिं विक्लेदयतीत्य् अर्थः । पृषोदरादित्वात् न्यङ्-क्वादित्वाद् वा चस्य कः ॥३४॥

**---------------------------------------------------------------------------------------------------------------------**

**सनातन-गोस्वामी (दिग्-दर्षिनी) :** \[बृ।भा। २.७.१००\] अतो मया यत् प्रार्थितम्---तद् अस्तु मे नाथ स भूरि-भागः \[भा।पु। १०.१४.३०\] इति तद् एतद् एवेत्य् आह---**तद् भूरि-भाग्यम्** \[भा।पु। १०.१४.३४\] इति । तद् एव मम प्राक् प्रार्थितं परम-भाग्य-सर्वस्वम् इत्य् अर्थः । किं तत् ? **इह** मनुष्य-लोके यत् **किम् अपि** तृणादि-रूपेण परम-निकृष्टम् अपि **जन्म**, तत्र च **अटव्यां** **यत्** तत्रापि गोकुले यत् अत्र च तद् अस्तु मे नाथ स भूरि-भागः \[भा।पु। १०.१४.३०\][^२९] इत्य् अनेन *भगवज्-जन*-सम्बन्धीयः *को\ऽपि भूत्वा त्वत्-पाद-पल्लवं* *नि*तरां *सेव* इति यद् उक्तं, तत्र मुक्तो ब्रह्म-पदाद्य्-अधिकृतो वा भूत्वा निषेव इत्य् आशङ्कापि स्यात् तन्-निराकरणार्थं पद-चतुष्टयं प्रयुक्तम् इति ज्ञेयम् ।

[^२९]: तद् अस्तु मे नाथ स भूरि-भागो

    भवे\ऽत्र वान्यत्र तु वा तिरश्चाम्

    येनाहम् एको\ऽपि भवज्-जनानां

    भूत्वा निषेवे तव पाद-पल्लवम्


तत्र जन्मेति मुक्तेः इहेति निज-लोकादेः अटव्याम् इति पुर-ग्रामादि-सम्पदां गोकुल इति तपस्याद्य्-अर्थं तपो-वनादीनाम् । यतः अहो सत्य-लोकं विहायात्र जन्मनि सति को नाम लाभ-विशेषः, तत्राह---**गोकुल**-वासिनां मध्ये\ऽ**पि** **कतमस्य** यस्य कस्यापि **अङ्घ्रि-रजसा अभिषेको** यस्मिन् तत् । यद् वा, अपीति सम्भावनायाम्, अर्थात् प्राप्नुयाम् इति शेषः । गोकुले वर्तमानस्य कतमस्य कस्यचिद् अपि रजोऽभिषेकम् अपि प्राप्नुयाम् अहम् इत्य् अर्थः । यद् वा, अभिषेचयति परम-तीर्थ-रूपत्वात् सर्वेष्व् एव तीर्थेषु स्नानां कारयतीति । यद् वा, निखिल-पदेषु यथेच्छम् अधिकारित्वेनाभिषेकं करोतीति । तथा तत् कतमाङ्घ्रि-रजो भवति ।

ननु, गोकुल-वासिनां पाद-रजः-स्पर्शि-तृणादि-जन्म प्रार्थ्यते न कथं तेषाम् इव जन्मेत्य् अत्राह---**यज् जीवितं त्व्** इति । मादृशां सर्व-ज्ञान-प्रदाभिः प्रथमम् आविर्भूताभिः **श्रुतिभिर्** **यस्य पाद-रजो**-मात्रम् एकम् **अद्यापि** स्व-जन्म-कालम् आरभ्याद्य-पर्यन्तम् अपि । यद् वा, इदानीं त्वद्-ईदृश-परम-प्राकट्ये वर्तमाने\ऽपि **मृग्यत** **एव**, न तु प्राप्यते दृश्यते वा, विचित्राभिमानित्वात् । तथा प्रायः प्रवृत्ति-मार्गे मोक्ष-साधनादौ च लोक-प्रवर्तनाच् च। स एव त्वं विशेषतो\ऽधुना **भगवान्** निजाशेष-परमैश्वर्य-सौन्दर्य-माधुर्य-कारुण्याद् विगुण-महिम-भर-प्रकटन-परः । अत एव **मुकुन्दः** परम-प्रेम-सुख-दायको येषां **निखिलं जीवितम्** ।

अयं भावः---एषां जीवितस्य कालः को\ऽपि व्यापारो वा बाह्यः, आन्तरो\ऽपि न स विद्यते । यत्र यथोक्त-स्वरूपः समत्वम् अन्तर् बहिश् च निरन्तरं परम-वश्य इव न वर्तसे । अतः श्रुतिभ्यो\ऽर्वाचीनस्य तच् छिष्यतां गतस्य मे तन्-मनोरथागम्य-परम-दुर्लभ-पदार्थ-प्रार्थना नोपयुक्तैव । प्रत्युत महा-रोग-ग्रस्त-परम-कृपण-दरिद्रतरस्य साम्राज्याभीप्सेव लोके परमोपहासास्पदत्वाल् लज्जा-करी भय-प्रदा चेति न तत् प्रार्थितम् इति दिक् ॥१००॥

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** श्री-नन्द-व्रज-जन-सदृश-भक्तीच्छया तत्-पाद-पल्लव-निषेवेच्छया वा तत्-प्रतिकूल-मुक्त्यादिपञ्चकम् इहेत्य्-आदि-पदपञ्चकेन निरस्तम्---तत्र जन्मेति मुक्तिः, **इहे**ति स्वर्गादि, **किम् अपी**ति ब्राह्मणादि, **अटव्याम्** इति पुर-ग्रामादि, **गोकुल** इति तपोवनादि, किम् अपीति क्षुद्रतर-तृणत्वम् अभिप्रेतम्, तत्रैव्**आङ्घ्रि-रजसः** सम्यग् **अभिषेक**-सिद्धेर् अभिषेक-शब्देन शिर आरभ्य सर्वाङ्ग-स्नपनम् अभिप्रेतम्, महा-लोभात् सर्वाङ्ग-साफल्यापेक्षया वा । यद् व, रजसैकेनाप्य् अभिषेकम्, ततश् च रजसः सर्व-तीर्थमयत्वं सर्व-पद-स्थापकत्वं च ध्वन्यते । यस्य पद-रजः **श्रुतिभिर्** **अप्य् अद्यापि** त्वयि साक्षाद् अत्रावतीर्णेऽपि **मृग्यते** **एव** न तु प्राप्य इत्य् अर्थः, यतो भगवत् प्राप्त्य् अर्थम् एव ब्रह्म पुच्छं प्रतिष्ठा \[तै। २.५.१\] इति श्रुतेः, तद् विष्णोः परमं पदम् \[क।उ। १.३.९\] इति भगवत्-पदत्वेनैव ब्रह्म प्रशस्यते, ज्ञान-कर्मादिकं च प्रबोध्यते, अन्यथा प्राप्तौ सत्यां साध्य-सिद्ध्या साधन-त्याग-न्यायेन तत्-प्रशंसा-ज्ञानादि-बोधनानुपपत्तिः । स **मुकुन्दः**-मादृश-दुर्लभ-भक्ति-दाता[^३०] विशेषतश् च **भगवान्** निजाखिलैश्वर्य-प्रकटनपरः । यस्य **गोकुलस्य** सर्वेषाम् अपि तत्रत्यानाम् इत्य् अर्थः, **निखिलं जीवितम्**-क्षणम् अपि त्वां विना यैन् न जीव्यत इत्य् अर्थः, इति परम-प्रेम-विशेष उक्तः । अन्यत् तैर् व्याख्यातम् एव । यद् व,

[^३०]: मुक्ति-दाता


ननु, गोकुल-वासिनां कस्यापि **पाद-रजः**-स्पर्शि किम् अपि जन्म प्रार्थ्यते, न कथं साक्षाद्-गोपादि ? तत्राह-**यज्** जीवितम् इति । अर्थः स एव । परम-प्राचीन-मादृश-सर्व-ज्ञान-प्रद-श्रुतिर् दुर्लभस्य त्वत्-पाद-रजसोऽपि[^३१] प्रार्थना मेऽनुपयुक्ता, कुतस् तु प्रेम-भरवशीकृत-त्वत्-पादाब्जज[^३२]-श्री-गोपादि-जन्म-प्रार्थनेति भावः ॥३४॥

[^३१]: श्रुति-दुर्लभे त्वत्-पाद-रस्यपि


[^३२]: पादाब्जक


**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** तद् एव तेषां महामाहात्म्यम् अनुवदन् जात-दैन्यस् त्वज् जनान्तः पातितया त्वच् चरण-संवेच्छाम् अपि धार्ष्टेनैवाकरवम् इति व्यञ्जयन् यत्किञ्चित् तज् जन-चरण-रज एव बहुमन्यमानः प्रार्थयते---तद् इति । तत्-प्रतिकूल मुक्त्यादि-पञ्चकम् इहेत्य्-आदि-पद-पञ्चकेन निरस्तम्, तत्र जन्मेति मुक्तिः, इह मथुरा-मण्डल इति वैकुण्ठादिकम पीति सारूप्यादि **अटव्याम्** इति, मथुरादि **गोकुल** इति मधुवनादि तत्रापि किम् अपि दुर्वादि-मृद्-तृणत्वम् इत्य् अभिप्रायः तत्रैव्**आघि-रजोभिः** सम्यग्-अभिषेक-सिद्ध तच्-चरण-सेवायाम् अन्तरीणाभिलाषाच् च अभिषेक इति सर्वाङ्ग-साफल्य-लोभाद् उक्तम् । अन्यत् तैः ।

यद् वा, ननु कथं साक्षाद् गोपादि-जन्मैव न प्रार्थ्यतां तत्राह---यद् इति । यस्य गोकुलस्य तद्-वासि-मात्रस्य **निखिलं** **जीवितं** **भगवान् मुकुन्द एव** तत्र यः स्वयम्-भगवान् परात्परत्वात् साधयितुम् अशक्य इत्य् अर्थः । साधितो\ऽपि यो मुकुन्दः प्रायशो मुक्तिम् एव दाता न तु भक्ति-योग-मात्रम् अपि तम् एतं विना मज् जनः क्षणम् अपि न जीवितुं शक्नोतीत्य् अर्थः । इति परम-प्रेम-विशेषवत्त्वम् उक्तम् आस्तां तावद् अन्यैर्-दुःसाध्यत्वं दुर्लभ-प्रेमवत्त्वं च यस्य **पाद-रजः-श्रुतिभिर् अद्यापि** त्वयि साक्षाद् अत्रावतीर्णे\ऽपि एव कतमं रजः कियन्-महिमेति ज्ञातुम् इष्यत एव, न तु तद् अन्यः प्राप्यत इत्य् अर्थः । यतो वाचः इत्य्-आदि-श्रुतेः, अतः परम-प्राचीन-मादृश-सर्व-ज्ञानप्रद-श्रुति-दुर्लभ-ज्ञाने-त्वत्-पाद-रजस्यपि प्रार्थना मेनुपयुक्ता, कुतः पुनः प्रेमभर-वशीकृतत्वत्-पादाब्जक-श्री-गोपादि-जन्म-प्रार्थनेति भावः । एवम् अहो\ऽतिधन्या इत्य्-आरभ्य श्री-व्रज-वासि-भेदानां यथा-पूर्वं माहात्म्य-कैमुत्यं दर्शयित्वा श्री-व्रजेश्वरयोस् तु तद् अतीत-बोधितं साक्षात् तत् प्रभावश् च तौ प्रशंसितुम् अपि को\ऽहम् वराक इति विवक्षया सखायस् तु स्वापराधज-भय-लज्जाभ्यां न प्रस्तुता एव अतश् च तद् आच्छादनाय लब्ध्वानन्द-विशेषास् तन्-मातर एव प्रथमत उपन्यस्ता इति ज्ञेयम् ॥ ३४ ॥

**---------------------------------------------------------------------------------------------------------------------**

**जीव-गोस्वामी (कृष्ण-सन्दर्भः (१४०):** अतः पूर्वम् अपि तद् अस्तु मे नाथ स भूरि भागः \[भा।पु। १०.१४.३०\] इत्य्-आदि यत् प्रार्थितं तद् एतद् एवेत्य् आह --- तद् भूरीति । अनेन श्री-**गोकुल**-जन्म-लाभाद् एव तव **पाद**-निषेवा-लक्षणो याचितो **भूरि-भागः** सदैव सेत्स्यतीति सूचितम् ॥३४॥

**---------------------------------------------------------------------------------------------------------------------**

**जीव-गोस्वामी (सर्व-संवादिनी)** : तत्रावतीर्णः श्री-भगवान् तत्र इह श्री-मथुरा-मण्डले । तत्रापि **अटव्यां** श्री-वृन्दावने तत्रापि श्री-**गोकुले** । कथम्-भूतं जन्म ? गोकुल-वासिनां मध्ये अपि **कतमस्य** यस्य कस्याप्य् **अङ्घ्रि-रजसाभिषेको** यस्मिन् तत् ॥३४॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** अतो भगवन् ! अनेन शरीरेणासकृद् एषां चरण-मधुपानं स्वाच्छन्द्येन न सम्भवति, विनात्रैव लब्धेन जन्मान्तरेण तेन तथा कृपा कार्या, यथात्र यत् किञ्चिद् अपि जन्म भवतीत्य्-आदि । तद् भुरि भाग्यम् इत्य्-आदि, तत्-तस्माद् अटव्यां श्री-वृन्दावने व्रजे वा किम् अपि जन्म भूरि-भाग्यम् अस्तु, मे इति शेषः । किम् अपीति यत् किञ्चिद् अपि जन्म तद् एव भूरि-भाग्यम् । कुतः ? इत्य् आह---यद् इति । यज् जन्म **गोकुले** व्रजेऽपि **कतमस्य** यस्य कस्यचिज् जनस्य्**आङ्घ्रि-रजसाम् अभिषेको** यत्र गोकुल-वासिनां यस्य कस्यापि **पद-धूलि**-सेको यत्रेति सापेक्ष-समासः, तेषां पाद-रहोऽभिषेकः कथम् एव तवाभिलषणीयः ? इत्य् आशङ्क्याह---यद् इति । यद् येषां **भगवान्** **मुकुन्दस्** त्वं **जीवितं** प्राणा **निखिलं** जाति-धनादि सर्वम् अपरं च ।

ननु, मुकुन्द एवाहम् । किम् एवं दुर्लभः ? अथ किम् । दुर्लभातिदुर्लभ एवेत्य् आह---**अद्यापि** **यत्**-पद-रजः **श्रुति-मृग्यम् एव** । यस्य तव भगवतो मुकुन्दस्य पद-रजः श्रुतिभिर् मृग्यत एव, न तु लभ्यते ॥३४॥

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** तस्माज् जद् ऐश्वर्याय प्राप्ताय प्राप्तव्याय माक्षाय च मया जलाञ्जलिर् दत्तः केन प्रकारेणैषां व्रजवासिनां चरण-धूलयो लभ्यन्त इति विभाव्य सनिश्चयम् आह---तद् एव मे भूरि-भाग्यं भवत्विति शेषः । यदि श्रीमत् कृपाकटाक्षा उदारा भवन्तीति भावः किन्तत् इह अटया वृन्दावने यत् किम् अपि कोमल-तृण-दूर्वाद-जन्म यद् उपरि त्वत् प्रिय-सखादि-व्रजवासि-जन-चरण-विन्यास-सौभाग्यं सम्भवेत् ।

नन्व् अस्मिन्न् अतिदुर्लभे लोभं विहाय स्व-योग्यम् अन्यत् प्रार्थयस्वेति चेत् तर्हि **गोकुलेऽपि** त्वन् नगर-प्रान्तादाव् अपि **कतमस्य** त्वदीय-सौचिककाल्हडि-पाद्येकतरस्याप्य् अङ्घ्रि-रजसोऽभिषेको यत्र तथा-भूतं शिला-पीठ-पट्टकादि-जन्म भवतु,

नन्व् एषां व्रज-वासिनाम् एतावन् माहात्म्यवत्त्वे को हेतुः कथं वा जगत् पूज्यस्य जगत् स्रस्टृः परमेष्ठिनस् तवैषां नीच-जातीनां पाद-धूलि-लिप्सायां नास्ति लज्जेति तत्राह, येषां **जीवितं भगवान्** भगं श्री-काम-माहात्म्येत्य् अमर-नानार्थ-वर्गात् सौन्दर्य-सौस्वर्यादि-गुण-विशिष्टो भगवान् **मुकुन्दः** मुखे कुन्दवद्धास्य यस्य सः इति त्वत् सौन्दर्यादि-मन्द-हसिताद्य् एव जीवनोपायः तेन विना सद्य एवामी म्रियन्ते, इत्य् एतेषाम् असाधारणस् त्वयि महा-प्रेमैव सर्वोत्कर्षे हेतुर् इति भावः । **निखिलम्** इति किञ्चिद् अपि जीवितन् न भोजन-पानादि-हेतुकम् इत्य् अर्थः, **अतोऽद्यापि** येषां **पद-रजः श्रुतिभिर् मृग्यते एव** न तु प्रायः प्राप्यत इत्य् अतोऽहं ब्रह्मापि किं वेदेभ्योऽप्य् अधिको यत एतत् प्रार्थने मम लज्जा स्याद् इति भावः । अतो मया, तद् अस्तु मे नाथेति \[भा।पु। १०.१४.३०\] यत् पूर्वं प्रार्थितन्तत् स्वस्य वैध-भक्तिमत्त्वे एव यदि व्रज-जनानुगतिमत्त्वेन मां रागानुगामृताम्भोधौ निमज्जयति तद् एवं प्रार्थतम् ॥३४॥

**बलदेव-विद्यभूषणः (वैष्णवानन्दिनी) :** अथ वृन्दाटवी-दर्शन-महिम्ना रुचित-भक्तिवर्त्मनि स-तृष्णः प्रार्थयते तद् दूरीति । प्रभुर् उदारश् चेत् कृपा-कटाक्षस् तर्हि मे तद् एव भूरि-भाग्यं भूयाद् इति-शेषः । किं तत् । **इह** वृन्दाटव्यां **यत्-किम् अपि** पूर्वादि-जन्म यत्र ते स-मित्र-गणस्य पाद-संस्कारः स्याद् इति भावः । एतच् चेन्-नाभिमतं तर्हि **गोकुले** त्व् अन्नगर-प्रान्तेऽपि किम् अपि शिलापट्टिकात्मकं जन्मास् तु, कीदृशं तत् ? **कतमस्य** यस्य कस्यापि तद्-वासिनः **अङ्घ्रि-रजसाभिषेको** यस्मिंस् तत्

ननु, तद्-वासिनां कुतोऽयं महिमा कथं वा जगत्-पूज्यस्य जगत्-पतेस् तव तत्-पाद-रज-स्पृहायां न त्रपेति चेत् तत्राह---मुखे कुन्दवत् हासो यस्य सोऽति-मधुर-मूर्तिर्-**भगवान्** स्वयं प्रभुर् येषां **निखिलं जीवितं** तद् एक-जीवनत्वात् तादृश-महिमानस् ते इत्य् अर्थः । येषां पाद-रजो**ऽद्यापि श्रुतिभिर् मृग्यते** न तु लभ्यतेऽतो मे तत्-स्पृहायां का त्रपेति भावः । श्रुति-धारणाद् एव मे जगत्-पूज्यतादीति ॥३४॥


______


**॥ १०.१४.३५ ॥**

**एषां घोष-निवासिनाम् उत भवान् किं देव रातेति नश्**

**चेतो विश्व-फलात् फलं त्वद्-अपरं कुत्राप्य् अयन् मुह्यति ।**

**सद्-वेषाद् अपि पूतनापि सकुला त्वाम् एव देवापिता**

**यद् धामार्थ-सुहृत्-प्रियात्म-तनय-प्राणाशयास् त्वत्-कृते ॥**

**श्रीधर-स्वामी (भावार्थ-दीपिका) :** अपि च किं वर्ण्यते कृतार्थत्वम् एतेषां, येषां भक्त्या भवान् अपि ऋणीवास्ते ? ननु, किं दातुम् असमर्थोऽहं येन ऋणी स्यां ? अत आह । **उत** अपि **भवान्** अपि **एषां** **कुत्रापि** **किं विश्व-फलात्** सर्व-फलात्मकात् **त्वत्तः परं** फलं **राता** दास्यतीति **नश् चेतः अयत्** सर्वत्र गच्छद्भिर् अयत् **मुह्यति** ।

ननु, माम् एव दत्त्वानृणः स्यां ? इति चेत्, नहि नहि । **सद्-वेषाद्** इव सतां भक्तानां यो वेषस् तद्-अनुकरण-मात्रेण पापिष्ठा **पूतनापि** **त्वाम्** एवापिता प्रापिता । तर्हि एतत् महद्-रूपं **फलम्** एतत्-सम्बन्धिनाम् अपि नन्दादीनाम् अपीत्य् अर्थः । मां दास्यामीति चेत् तत्रःअ---सकुलेति । बकाघासुर-सहिता **एषाम्** अपि तावद् एव चेद् अपर्याप्तम् इत्य् आह---**यद्** इति । येषां **धामाद्** अयस् **त्वत्-कृते** त्वद्-अर्थम् एवेत्य् अर्थः ॥३५॥

**वंशीधरः (भावार्थ-दीपिका-प्रकाशः) :** अन्यद् अपि तेषाम् अलौकिक-महत्त्वम् आह---अपि चेति । अत्राशङ्कते *नन्व्* इति । **एषां** व्रज-वासिनाम् । **कुत्रापि** कस्मिन् स्थाने ? सर्व-फलात्मकात् सर्वाभ्युदय-स्वरूपात् । **त्वत्तो** भवतः । **परम्** अन्यत् । **किं फलम्** इत्य् अन्वयः । **मुह्यति** आकुलीभवति । *माम्* आत्मानम् । *नहि नहीति* द्विर्-उक्त्यासर्वथानृण्याभाव उक्तः । यदि पूतनैकाकिनी मुक्ता तर्हीति । तत्राक्षेपे । *बकाघ*-भ्रातृ-सहिता सापि सकुलैव कुलं समूहे देहे च वंश-सम्बन्धिनोर् अपीति धरणिः । **एषां** व्रज-वासिनाम् । *तावद्* *एव* **पूतनातुल्यम्** एव ददासि चेत् *तर्हि* अपर्याप्तं न्यूनम् एव तत् । येषां व्रज-वासिनाम् । **धाम** गृहम् । **अर्थो** वसु । सुहृदः सम्बन्धिनः । **प्रिया** भार्या । **आत्मा** देहः । आशयोऽन्तः-करणम् । **त्वद्** इति षष्ठ्य्-अर्थे तव । **कृते** इति विभक्ति-प्रति-ऋउपकम् अव्ययं तादर्थ्ये । इत्य् अर्थ इति---न हि सर्वात्म-भावेन सर्व-समर्पिणां परम-भक्तानां मारणार्थम् आगत-पाप-पूतनया साम्यम् उचितम् इति भावः ।

ननु भवद् विधायापि यद्य् एवं चरण रज एव परम-फलत्वेन दास्ये, किञ् च पूर्व भवता त्वां लब्धुम् एव त्वां स्तौमीति प्रतिज्ञातम् अधुना पुनर् एतच् चरण-रज एव प्रार्थ्यते, भद्रेयं निष्ठा भवद्-विधानाम् इति सनर्म-प्रश्नम् आशङ्क्य तथैवाह । एषां पूर्वोक्त-माहात्म्यानाम् । **उत** प्रश्ने । **विश्व-फलाद्** अपीत्य् अपि-शब्दान्वयः । ततश् चास्याः श्री-व्रज-भूमेर्-ऊर्द्ध्वं तव स्थान नास्ति एतत्-स्वरूपाद् ऊर्ध्वञ् च फलं नास्तीति, कुत्र च दातेत्य् अर्थः । **अयद्** इति नञ्-पूर्वम्-इण्-धातो रूपम् । त्वत्तः परं फलं **कुत्राप्य्** अजानद् इत्य् अर्थः । **मुह्यती**ति । निश्चयाशक्तेः । सत्यं मद्-भाव-युक्तानां व्रज-वासि-विशेषाणां धात्री जनानां वेशात् लेभे गतिं धात्र्युचितां ततोन्याम् \[भा।पु। ३.२.२३\] इति तृतीयोक्तेः । इति हिंसामय-दम्भेनैव न तु भक्त्येत्य् अर्थः । अतः समान-फलत्वं कथं स्याद् इति भावः । **पूतनापि** अन्यस्य का वार्तेत्य् अर्थः । **अपि**-शब्दोऽयं यथायोगम् अन्यत्रापि योज्यः । **सकुले**ति । प्राक्तनाधुनिक-तत्-कुलोत्पन्न-सहिता गोकुल-प्रति-कक्षत्वेन निर्देशात् । बकाघयोस् तु स्वतन्त्र एव तत्-स्पर्शोस्त्यन्येष्विव **त्वाम्** एवेति । पूतनायाः साक्षात् अन्येषां तु भगवद् द्वेषिणां पूतनानुवर्तित्वेनैव । बकाघयोस् तु विरोधि-वेशान् मुक्ति-मात्रम् इति ज्ञेयम् । आपिता त्वयैवेति शेषः । सुहृनिरुपाधि-हितकारी, **प्रियः** तादृश-प्रीति-विषयः । **त्वत्-कृत** इति । प्रत्येकं स्वाभाविकम् एव तेषां तद् एकार्थत्वं, तव पुनस् तत्-तद्-भेदेनानेक-प्रिय-जनार्थत्वम् इत्य् अर्थः । तद् एवं ते पूर्णा एव । श्री-भगवच्-चरणास् तु प्रत्य्-उपकारासामर्थनापूर्णा इवातस् तेभ्यः किम् इव दास्यन्त्यतोऽहम् अपि भवताम् ऋणित्वेन पारवश्यम् आशङ्कय तादृश-निजाभिलाष-सिद्धये तच्-चरण-रजश् शरण एव भवितुं युक्त इति भावः । तद् एवम् अपि श्री-कृष्ण-तद्-वासिनोख्यभिचारत्वम् एव व्यञ्जितम् । तथा पूर्व-पक्षतयैवायं परम-सिद्धान्तः सूचितः । तादृशत्वद् वशीकारमय-प्रेम्ण एव परम-फलत्वात् ॥३५॥ अत्र विश्वनाथः

**हेमाद्रि (कैवल्य-दीपिका-टीका) :** **एषाम्** इति । **उत** अहो । **देव** घोषे गोकुले । **किं** फलम् एतद् दास्यत्य् अस्मिन्न् अर्थे, अस्माकं चेतो **मुह्यति** । यतो **विश्वस्य फल-भूतात् त्वद्** भवतः सकाशाद् **अपरं फलम्** **अयत्** न गत्य्-अर्थानां धातूनां ज्ञानार्थत्वाद् अजानद् इत्य् अर्थः । इनः शतरि रूपम् । "आत्मानम् एव दास्यामि" इति चेत्, तत्राह---**सद्** इति । **सतः** प्रशस्तात् सम्पूर्णाद् **द्वेषात्** विरोधाद् इति यावत् । **एव**-शब्दोऽप्य् अर्थे । **पूतना त्वाम् एवापिता** प्राप्ता, अपिः चुरादौ । भादौ पठ्यमानो हि सेट् । किम् एकाकिन्य् एव प्राप्ता ? नेत्य् आह---**अपि सकुला** इति । कुलं बकोऽघासुरश् च येषां **घोष-निवासिनाम्** । **धामाद्यास्** **त्वत्-कृते** त्वद्-अर्थम् । **धाम** गृहम् । **अर्थः** पश्व्-आदि । ततः **सुहृत्,** पितानेन माताप्य् उपलक्षिता । **आत्मा** जीवः । **प्राणा** इन्द्रियाणि प्रानन्तीति व्युत्पत्त्या । **आशया** अन्तःकरणानि । य एवात्मा द्विषद्भ्यो दीयते स एवानुरक्तेभ्यो दीयते इत्य् अनुचितम् इत्य् अर्थः ॥३५॥ \[मु।फ। १८.१५\]

**श्रीनाथ-चक्रवर्ती (चैतन्य-मत-मञ्जुषा) :** तद् एषां प्रेम-भक्तानां भवान् ऋणीव कथम् अपि प्रत्युपकारः कर्तुं शक्यत एवेत्य् आह---एषाम् इत्य्-आदि । स्वामि-पादानां व्याख्यैव शरणीकार्या ॥३५॥

**सनातन-गोस्वामी (दिग्-दर्षिनी) :** \[बृ।भा। २.७.१०१\] अपि च किं वर्ण्यते कृतार्थत्वम् एषां येषां भक्ति-विशेषेण भवान् अपि महाऋणीवास्ते

______


ननु, किं दातुम् असमर्थोऽहं येन, तादृशः स्याम् ? अत आह---एषाम् \[भा।पु। १०.१४.३५\] इति । **उत** अपि । **भवान्** अपि **एषां** **कुत्रापि** **किं** **विश्व-फलात्** सर्व-फलार्थकात् **त्वत्तः** **अपरम्** अन्यत् फलं **राता** दास्यतीति, **नो**ऽस्माकं **चेतः अयत्** सर्वत्र गच्छत् विचारयन् **मुह्यति** । यद् वा, **कुत्र किम् अपरं** दाता इत्य् अप्य् **अयत्** लयं प्राप्नुवत् **मुह्यति** विचारेण तद्-आनृण्य-कृद्-द्रव्याप्राप्तेः ।

ननु, माम् एव दत्त्वानृणः स्याम् ? इति चेन् नहि नहीत्य् आह---**सद्-वेशाद् इव** सतां भक्तानां यो वेशः तद्-अनुकरण-मात्रेण बाल-घातादि-**रता** **पूतना** अपि **त्वाम् एवापिता** प्रापिता । तर्ह्य् एतत्-सम्बन्धिनाम् अपि दास्यामीति चेत्, तत्राह---**सकुला** इति बकाद्य्-असुर-सहिता यद्यपि बकाद्य्-असुरयोः श्री-भगवत्-स्पर्श-लाभादिकम् एव तत्-प्राप्तौ व्यक्तं महत् कारणं तथापि पूतना-सम्बन्धेनैव तद् अपि सिद्धम् इत्य् ऊह्यम् ।

**एषाम्** अपि तावद् एव चेत्, तर्हि अत्यन्तम् अपर्याप्तम् इत्य् आह---यद् इति । **येषां धामादयस् त्वत्-कृते** त्वद्-अर्थम् एवेत्य् अर्थः । यद् वा, **त्वत्-कृते** त्वत्-कर्मणि भक्ति-लक्षणे विषये **यद्-धामा**दयोऽपि वर्तन्त इत्य् अर्थः । तत्र यथा-योग्यं धामादीनां भगवद्-भक्ति-परतोक्ता । अयम् अर्थः---द्वेष्ट्र्भ्योऽपि त्वयात्मैव दत्तः । भक्तेभ्योऽपि तथैव चेत्, तर्हि सर्वतोऽधिकतया सर्वत्र प्रशस्यमानया भक्त्या किं कृतम् विशेषतश्य व्रज-वासिनाम् एषां भक्ति-विशेषस्यापर्याप्तिर् एव स्यात् ॥३५॥

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** मुह्यतीति निश्चयाशक्तेः । यद् वा, ऋण्-इत्वेनैषां वश्यतया मादृशान् विहायात्रैव स्थास्यतीति शोक-दुःखाद्य्-अतिशयेन मोहं प्राप्नोति । **स-कुला** बकाघासुर-सहितेति तयोर् भगवत्-प्राप्ति-हेतु-तत्-स्पर्शादि-प्राप्तौ तत्-सम्बन्ध एव हेतुर् इति ज्ञेयम् । अन्यत् तैर् व्याख्यातम् । **विश्व-फलाद्** **अपी**त्य् अपि-शब्दान्वयः । कुत्रेति श्री-माथुर-व्रज-भूमाव् एव स्वतो जन्मादि-सिद्धेः । यद् वा, **कुत्रापी**त्य् अस्य यथा-स्थितम् एवान्वयः । (अयद् इतीन् गतौ सत्रन्त्रः ।) गत्य्-अर्थाद् इण्-धातोर् ज्ञानार्थत्वात् कथञ्चित् कदाचिद् अप्य् अजानद् इत्य् अर्थः । **सद्-द्वेषात्** सतां द्वेषात् मारणोद्यमाद् अपि स-कुलापि बाल-घातनादि-महा-दुष्टत्वेन प्रसिद्धा पूतनापि **त्वाम्** आपिता त्वयैव प्रापण-कारणं स्तन्य-दानादिकं पूर्वं निर्दिष्टम् एवास्ति । इवेति सुख-विशेष-प्राप्त्या तत्त्वतः साक्षाद्-भगवद्-अप्राप्तेः । **आपिते**ति च तत्-सुखेन सह भगवद्-अभेदात् तद्-अवाप्त्या भगवद्-आप्त्य्-अभिप्रायेण । एते च त्वन्-मित्राणीत्य् उक्तम् एव । अतः प्राप्येऽवश्य-विशेषोऽपेक्षत एवेति भावः ।

ननु, तर्हि निज-स्थान-धनादि-सहितम् आत्मानं साक्षाद् एभ्यो दास्यामि ? तत्राह---**यद्-धामे**ति । **त्वत्-कृते** त्वत्-सेवा-लक्षण-कर्मणि निमित्ते तैर् यत् तुभ्यम् अर्पितम् अस्ति, त्वयापि तन्-मात्र एव दत्ते प्रत्युपकारेण साम्यम् एव । न च तव प्रसिद्ध औदार्यादि-विशेषः सम्पद्येतेति भावः ॥३५॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** ननु, भवद्-विधायापि यद्य् एषां चरण-रज एव परम-फलत्वेन दास्ये तर्ह्य् एभ्यो वा किं दास्ये ? किं च, पूर्वं भवता त्वां लब्धुम् एव त्वां स्तौमीति प्रतिज्ञातम्, अधुना पुनर् एतच् चरण-रज एव प्रार्थ्यते भद्रेयं निष्ठा भवद्-विधानाम् इति सनर्म-प्रश्नम् आशङ्क्य तथैवाह---एषाम् इति । **एषां** पूर्वोक्त-माहात्म्यानाम् **उत** प्रश्ने **विश्व-फलाद् अपी**त्य् अपि-शब्दान्वयः । ततश् चास्याः श्री-व्रज-भूमेर् ऊर्ध्वं तव स्थानं नास्ति, एतत् स्वरूपाद् ऊर्ध्वं च फलं नास्तीति कुत्र च **किं** दातेत्य् अर्थः । **अयद्** इति नञ् पूर्वम् इण्-धातो रूपम् । त्वत्तः परं फलं **कुत्राप्य्** अजानद् इत्य् अर्थः । **मुह्यती**ति निश्चयाशक्तेः सतां सद्-भाव-युक्तानां व्रज-वासि-विशेषाणां धात्री-जनानां वेशात्---लेभे गतिं धात्र्य्-उचितां ततोऽन्यम् \[भा।पु। ३.२.२३\] इति तृतीयोक्तेर् इवेति तत्रापि हिंसामय-दम्भेनैव, न तु भक्त्येत्य् अर्थः । अतः समान-फलत्वं कथं स्याद् इति भावः । **पूतनापी**त्य् अन्यस्य का वार्तेत्य् अर्थः । अपि-शब्दोऽयं यथा-योग्यम् अन्यत्रापि योज्यः । **स-कुले**ति प्राक्तनाधुनिक-तत्-कुलोत्पन्न-सहिता गोकुल-प्रतिकक्षत्वेन निर्देशाद् बकाघयोस् तु स्वतन्त्र एव त्वत्-स्पर्शोऽस्त्य् अन्येष्व् इव त्वाम् एवेति पूतनायाः साक्षात् अन्येषां तु भगवद्-द्वेषिणां पूतनानुवर्तित्वेनैव बकाघयोस् तु विरोधि-वेषान् मुक्ति-मात्रम् इति ज्ञेयम्, **आपिता** त्वयैवेति शेषः । सुहृत् निरुपाधि-हित-कारी । प्रियस् तादृश-प्रीति-विषयः । **त्वत्-कृत** इति प्रत्येकं स्वाभाविकम् एव तेषां त्वद्-एकार्थत्वं तव पुनस् तत्-तद्-भेदेनानेक-प्रिय-जनार्थत्वम् इत्य् अर्थः ।

तद् एवं ते पूर्णा एव श्रीमद्-भगवच्-चरणास् तु प्रत्युपकारासामर्थ्येनापूर्णा इव ततस् तेभ्यः किम् इव दास्यन्ति, अतोऽहम् अपि भक्तानाम् ऋणीत्वेन पारवश्यम् आशङ्क्य तादृश-निजाभिलाष-सिद्धये तच्-चरण-रजः-शरण एव भवितुं युक्त इति भावः । तद् एवम् अपि श्री-कृष्ण-तद्-वासिनोर् अव्यभिचारित्वम् एव व्यञ्जितम् । तथा पूर्व-पक्ष-भङ्ग्यैवायं परम-सिद्धान्तः सूचितः । तादृश-तद्-वशीकार-प्रेम्ण एव परम-फलत्वात् ॥३५॥

**---------------------------------------------------------------------------------------------------------------------**

**जीव-गोस्वामी (कृष्ण-सन्दर्भः (१४१) :** तस्मात् तेषां भाग-धेयं किं वर्णनीयं ? अहो येषां भक्त्या भवान् अपि नित्य-मृणिताम् आपन्नो येषु रुद्ध एवास्ते इत्य् आह---एषाम् इति । सतां शुद्ध-चित्तानां धात्र्य्-आदि-जनानाम् इव वेषात् । लेभे गतिं धात्र्य्-उचितां \[भा।पु। ३.२.२३\] इति तृतीयोक्तेः । तस्माद् अनादि-कल्प-परम्परा-गतत्वाद् अवतारत एवैवं प्राप्तत्वेन तैर् एकैर् एव भक्ति-रुद्धत्वात् सनातनं मित्रम् इत्य् एवं साधूक्तम् । ततश् च तद्-भूरि-भाग्यम् \[भा।पु। १०.१४.३३\] इत्य्-आदिकम् अपि साध्व् एव प्रार्थितम् इति भावः ॥३५॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** किन्तु भगवन् ! एक एवास्ति मे महान् सन्देहस् तं स्वयम् अपि त्वं दूरीकर्तुं न शक्नोषीत्य् आह---एषाम् इत्य्-आदि । हे **देव** ! **एषां घोष-निवासिनाम्** । **उत** विस्मये । **भवान् विश्व-फलाद्** विश्वस्य फल-भूतात् **त्वत्तोऽपरं किं राता** दाता इति **कुत्रापि** सन्देह-सङ्कटे **अयत्** पतन् नोऽस्माकं चेतो **मुह्यति** ।

ननु, कथं ते चेतो-मोहः ? आत्मानम् एव दास्यामीति चेद् अवैदग्ध्यापत्तेर् इदम् अनुचितम् इत्य् आह---**सद्-वेषाद्** इवेति । सती माता तद्-वेषाद् इव, न तु तद्-वेषात् । स्तन्य-दानाय मातृ-वपुः कृत्वा गतेति न, अपि तु जिघांसयैवेतीव-शब्दः । तद्-वेषाभास-मात्रेणैव **पूतना** **त्वाम्** एवात्मानम् एवापिता प्रापिता । अत्रापि स-कुला बकाघादि-सहिता । एभ्योऽपि यदि स एवात्मैव दातव्यस् तदा योग्यायोग्य-विचाराभावाद् अवैदग्ध्यम् एवापतति । आत्मनोऽधिकं वस्तु तव नास्त्य् एव । तत् **किम् अपरं** दास्यसीति योग्य एव सन्देहः ।

ननु, भो ब्रह्मन् ! मा सन्देहं कार्षीः । एभ्यो यद् देयं तद् दत्तम् एव । यद् वा, **त्वत्-कृते** त्वत्-कर्मणि धामादीनि सर्वाणीति ब्रह्मणो वाक्य-शेष एवान्तर्यामि-रूपेण सरस्वतीं देवीं प्रेरयता सिद्धान्तितम् । तेभ्यः पूतनादिभ्य आत्मानं सायुज्यं दत्तम् । एभ्यस् तु एवम्भूतं सायुज्याद् अपि परम-दुर्लभं प्रेम दत्तम् इति न ममावैदग्ध्यम् इति सिद्धान्तः ॥३५॥

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** किं च, येषां पाद-रजो मया लोभात् प्रार्थ्यते, तल् लभ्यतां न लभ्यतां वा मयेति स्पष्टं न ब्रूवे चेत्, मा ब्रूहि किन्त्व् अन्यद् एकं यत् पृच्छ्यते तद् उत्तरम् अवश्यम् एव देहीत्य् आह---एषाम् इति । एभ्यो **भवान्** **किं राते**ति किं **फलं** दास्यतीति । **उत** प्रश्ने । इत्य् अहं पृच्छामीत्य् अर्थः ।

ननु, सर्व-वेदार्थ---तत्त्वज्ञेन त्वयैव चेतसा विचार्य स्वयम् एव ज्ञायतां तत्राह---नोऽस्माकं चेत इति । बहु-वचनेन न केवलं ममैव अपि तु रुद्रस्य सनकादीनां नारदादीनां च सर्वेषाम् एव सर्व-ज्ञानां चेतो **मुह्यति** । चेतः कीदृशं ? **विश्व-फलात्** सर्व-फलात्मकात् त्वत्तोऽपि **अपरम**त्वे फलं **कुत्रापि** देशे **काले** वा **अयत्** बुद्ध्या बहुधा अन्विष्यापि अप्राप्नुवत् । इन् गतौ शत्र्-अन्तः । अयम् अर्थः---सर्व-फल-रूपस् त्वम् एभिर् अनादित एव पुत्रादि-रूपत्वेन प्राप्त एव वर्तसे । अत एव मया **एषां भवान्** इति षष्ठी-प्रयुक्ता यदि तु त्वत्तोऽप्य् अधिकम् अन्यत् किंचन वस्तु प्रशस्तम् अस्थास्यत् तदैवैत् तेभ्यो देयत्वेन योग्यम् अभविष्यत् तत् तु नास्तीत्य् अस्माकं चेतो मोहे हेतुर् इति ।

ननु, ब्रह्मन्, सत्यं त्वं तत्त्वान् अभिज्ञ एवासि मयैतेषां भविष्यन्ति मनुर् आगमयीम् अद्भुतां भक्तिं जानतैव तत्-साध्य-फल-भूतः स्वात्मा पुत्रादि-रूपः प्रथमम् एव दत्त इत्य् अन्ये खलु कृतज्ञा भवन्ति । अहं तु करिष्यमाण-विज्ञ इति मयैव जितम् इति चेत् सत्यं प्रभो ! तद् अपि त्वं न्यायेन जीवसे एवेत्य् आह---सद्-वेशाद् इव । **सद्-वेशाद्** एवेत्य् अर्थः । **पूतना** पापिष्ठापि **स्व-कुल**-सहितापि **त्वाम् एव आपिता** त्वयैव त्वां स्वात्मानं प्रापिता । तथा येषां धामादयो ममतास्पदाहन्तास्पदानि **त्वत्-कृते** त्वद्-अर्थम् एव ते चैते व्रज-वासिनोऽपि त्वया त्वाम् एवापिता इति वाक्य-शेषो नासा-नेत्र-भ्रू-ग्रीवा-भङ्ग्यैव ज्ञापितः । य एव **आत्मा** अतिनिऋष्टायै पापिष्ठायै पूतनायै दत्तः स एव स्वात्मा अतिनिकृष्टायै पापिष्ठायै पूतनायै दत्तः स एव स्वात्मा अतिप्रकृष्टेभ्यः पुण्यवच्-छिरोमणिभ्यो व्रज-वासिभ्यो दत्त इति प्रथमतो दानेऽप्य् अनुचितानुष्ठितिर् दुर्वारेत्य् एषाम् ऋणित्व-स्वीकार एव तव निष्कृतिर् इति भावः ॥३५॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** तद्-रजः-स्पृहयातिप्रसन्नम् आलक्ष्य तद्-वाचं श्रोतु-कामोऽस्यायम् एकं पृच्छति---एषाम् इति । हे देव ! एभ्यो **घोष-निवासिभ्यो भवान् किं फलं राता** दास्यति ? **उत** प्रश्ने, एतद् अहं पृच्छामीत्य् अर्थः । ननु, वेदज्ञेन तयैव विचार्य बुध्यतां तत्राह---नोऽस्माकं मम शिवस्य च नारदादेश् च सर्वेषां वेद-ज्ञानां **चेतः** **विश्व-फलान्** निखिल-फल-स्वरूपात् **त्वत्तोऽपरं** फलं **कुत्रापि** देशे **काले** वा **अयद्** अप्राप्नुवत् **विमुह्यति** **किं** प्रदायायम् अनृणी भवेद् इति विमोहम् एति । इण् गतौ शत्र्-अन्तः ।

नन्व् एभ्यः एतदीयेभ्यो वा अहम् आत्मानम् एव प्रदाय पर्याप्तिं कुर्यां ? तत्राह---**सद्-वेषाद्** इवेति धात्री-वेषाद् एव **स-कुला** बकाघ-सहिता पूतनापि पापिष्ठापि **त्वाम्** **एवापिता** त्वयैव त्वां स्वात्मानं प्रापिता येषां धामादयस् **त्वत्-कृते** त्वद्-अर्थं विनियुक्तास् तेभ्यः पुण्यवच्-छिरोमणिभ्यस् त्वद्-अनुराग-निभृतेभ्यः स्वात्म-दानेनापि न पर्याप्तिर् इति सर्वदा तेषाम् ऋण्य् एव **भवान्** इति तत्-पाद-रजोऽभिषेको मेऽनुगृह्यतां जगत्-पतित्वं मे न रोचते इति भावः ॥३५॥


______


**॥ १०.१४.३६ ॥**

**तावद् रागादयः स्तेनाः तावत् कारागृहं गृहम् ।**

**तावन् मोहोऽङ्घ्रि-निगडो यावत् कृष्ण न ते जनाः ॥**

**श्रीधर-स्वामी (भावार्थ-दीपिका) :** ननु, वीत-रागादि-दोषाणां संन्यासिनाम् अपि न मत्तः परं किञ्चिद् अस्ति, कथम् एषाम् अपर्याप्तम् ? इत्य् अत आह---**तावद्** इति । हे **कृष्ण** ! **रागादयस् तावद् एव स्तेनाश्** चौरा भवन्ति, तथा **तावद् गृहम्** अपि **कारा-गृहं** बन्धनागारम् । **मोहोऽपि तावद् एवाङ्घ्रि-निगडः** पाद-शृङ्खला, यावत् ते त्वदीया जना न भवन्ति । त्वदीयानां तु रागादयोऽपि त्वन्-निष्ठा मोचका एवेति, न यतिभ्यो विशेषो भजनं त्व् अधिकम् इति भावः ॥३६॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** पुनर् आक्षिपति---*नन्व्* इति । एषाम् एव कथम् *अपर्याप्तं* तेषाम् अपि एतत् तुल्यत्वाद् अपर्याप्तम् एवेति । रागोऽत्यन्ताभिनिवेशः । कारा स्याद् *बन्धनागारे* इति यादवः । मोहः पुत्रादिषु स्नेह-विशेषः । इति *भाव* इति । केवल-ज्ञानिभिस् तव भक्ता एवाधिका इति तात्पर्यम् ।

> या निर्वृतिस् तनु-भृतां तव पाद-पद्म- >
> ध्यानाद् भवज्-जन-कथा-श्रवणेन वा स्यात् । >
> सा ब्रह्मणि स्व-महिम्न्य् अपि नाथ् मा भूत् \[भा।पु। ४.९.१०\] इति > ध्रुवोक्तेः ।

नन्व् एते गृह-स्थाः पुत्र-कलत्रादि-संसार-ज्ञाने निपतिता इति संन्यासिभिर् उच्यते । सत्यं, त्वल् लक्षण-पुत्रत्वद्-भक्त-लक्षण-कलत्रादिमन्त एते गृहस्था वर्तताम् । देशान्तरस्था ये त्वद्-भक्तास् ते\ऽपि सन्न्यासिभ्याधिका इत्य् आह---तावद् इति । **रागादयो** राग-द्वेषाभिनिवेशाः, ते च महा-चौरा जीव-निष्ठ-ज्ञानानन्दादि-महा-धनान्य् अपहृत्य परमेश्वरे राजनि एते मा कूत्-कुर्वन्विति बुद्धया कर्माधिकारमये गार्हस्थ्य-**कारागृहे** मोह-**निगडेन** बद्धा जीवाः स्थायन्ते । हे **कृष्ण** **जना** जीवा यावत् ते त्वद्-भक्तानुग्रह-भाजनत्वेन त्वदीया न भवन्ति, **तावद्** एव रागादयः **स्तेनाः**, त्वदीयत्वे सति तेषां त्वद्-भक्तेष्व् एव रागः भक्ति-प्रतिकूले वस्तुन्य् एव द्वेषः त्वय्य् एवाभिनिवेश इति । प्रत्युत त्वन्-निष्ठ-ज्ञानानन्दादिकम् अप्य् आनीय दधानास्त एव परम-साधवो भूत्वा नित्यम् उपकुर्वते । एवम् एव **गृहं** भद्राभद्र-कर्म-साधनं यत्-कारागारम् आसीत् तद् एव तेषां त्वत्-परिचर्या- कीर्तनादि-साधनं त्वदीय-नित्य-धाम-प्रापकं भवेत् । एवं मोह-विषयस्य त्वद् भक्तत्वात् सो\ऽपि चेत्-प्रेमानुभाव-रूप-मोह-प्रापक इति कथम् एतत् सम-कक्षतां संन्यासिनो लभन्ताम् । ये कृच्छ्रे महान् इह भवार्णवम् अप्लवेशाम् इत्य्-आदिना मत्-सुत्रेण सनत्कुमारेणापकर्षितास् तेभ्यः संन्यासिभ्यो\ऽपि भक्ताः परमाधिकाः, ये देशान्तर-गृहस्थ-भक्तास् तेभ्यः परं सहस्र-गुणतो\ऽपि प्रेम्णाधिकतमास् ते व्रज-वासिनः तैर् एभिस् त्वं साक्षात् पूर्ण-स्वरूपो\ऽपि पुत्रादि-रूपेण स्वाधानीकृत एव वर्तस इति भावः ।

ननु धामादीनां मद्-एकार्थतयैव यदि तेषां महिमा तर्हि भवान् अपि निज-गृहं तथैवाचरेद् इति चेत्, आस्तां तावत्, एषां स्वात्मनो\ऽपि त्वद्-एकार्यत्वेनात्माराम-गणेभ्यो\ऽपि महत्तरं भाव-माहात्म्यम्, मादृशां तु भवद् उन्मुखत्वम् अपि दुर्घटम् इत्य्-आह---तावद् इति । अयम् अर्थः\--रागो विषय-प्रीतिः, तद् आदयस् तन् मय-विषय-लाभालाभ-हानिषु हर्ष-विषाद-शोकाद्याः, गृहं विषय-मात्रं, मोहो रागादि-हेतुर् अविवेकः, ते च तत्-तद्-विक्रियायां राग-मुख-निरीक्षका एव सर्वे इति प्रथमं स एवोक्तः । तत्र निरुपाधि-प्रेमास्पदस्यात्मनो\ऽप्य् आत्मत्वेन त्वम् एव रागस्य स्वाभाविक-परम-योग्याश्रयः । अतस् तल् लक्षणा-निज-स्वामिनम् उपलभ्यैव भ्रमन्न् असौ जनानां शुभ-वासना-रूपां त्वद् भजन-सामग्री हरंश् चौर एव, ततस् तद् अनुवर्तिनो\ऽपि तादृशाः । अथ गृहमयो विषयो\ऽप्य् अवशिष्ट-दण्डनायैव कारागारीकृतः स्यात् । त्वत्-पादानुस्मरण-विरोधि-बोध-प्रदत्वात् । मोहोप्य् असौ तेन तेनावस्था-वैशिष्टयं प्रातस् तत्र स्वयं निगडायते । नष्टे\ऽपि तादृश-कारागृहे रागादि-मयस्य तस्यावशेषेणापि त्वत्-पादानुसरणोन्मुखत्वाशक्तेः । तद् एवं त्वदीयानुसृतौ ते तावत् तादृशा भवन्ति यावज् जनास् ते तव न भवन्ति त्वया न स्वीक्रियन्त इत्य् अर्थः ।

जाते तु तावकत्वे रागादीनाम् अप्य् आत्मनो\ऽप्य् आत्मनस् तव प्राप्तौ सत्यां तैर्नात्माप्य् आश्रियते इति स्वयम् एव ते दोषा अपगच्छन्तीत्य् अर्थः । अत्र रागस्य तत्-प्रातिः

> या प्रीतिर् अविवेकानां विषयेष्व् अनपायिनी । >
> त्वाम् अनुस्मरतः सा मे हृदयान्न् आपसर्पतु ॥\[वि।पु। १.२०.१९\]

इत्य् अनुसारेण गृहस्य त्वद् अर्पितत्वेन मोहस्य च त्वत्-प्रेममयत्वेनेति । अत एव ते तावत् तावकानां शिरोमणयो, मादृशास्त्वे-तच्-चरण-रेणु-स्पर्शि-गणे यत्किचित्-प्राताव् अप्य् अभिलाषिण एव, कथम् एतत्-कक्षां प्राप्नुयुर् इति भावः ।

यद् वा, ननु तेषां प्रत्युपकारासमर्थम् अपि मां सदा सेवमानास्त एव दूषणीयास् तत्राह---हे कृष्ण सर्व-चित्ताकर्षक यावत्ते तव जना न भवन्ति, साक्षात् सेवां न प्राप्नुवन्तीत्य् अर्थः । अर्थात् त्वद् भक्तास् तावत् तेषां त्वत्-स्मृतौ स्वाभाविक-भोजनेच्छादयो निवास-स्थानं कदाचिन्न् इन्द्रादिना त्वद्-विस्मृति-लक्षणो मोहो\ऽपि तावत्-परम-दुःखदा एव न भवन्ति । यद् वा, तव रागादयस् तव लीला-स्थानम् अपि त्वत्-प्रेम-मूर्च्छापि तावत् परम-दुःखदा भवन्ति । यावत् साक्षात् त्वत् सेवां न प्राप्नुवन्तीति पूर्ववत् । तद् एवं सति तव मोहनत्वम् एवैषां व्रज-वासिनां तवानुसरणे कारणं तस्माद् एषां को दोष इति भावः । किम् अर्थं तत्राह---प्रपन्न-जनता निज-व्रज-जन-रूपा मद्-आदि-रूपा च । प्रथितुं प्रथयितुम् । ऐश्वर्य-लीलातो\ऽप्य् अस्या लीलाया भक्त-जन-परानन्दत्वाद् इत्य् अर्थः । तद् उक्तम्---नन्दः किम् अकरोद् ब्रह्मन् \[भा।पु। १०.८.४६\] इत्य्-आदि, गायन्ते\ऽद्यापि कवयो यल् लोक-शमलापहम् \[भा।पु। १०.८.४७\] इति, येन येनावतारेण \[भा।पु। १०.७.१\] इत्य्-आदि, यच्-छृण्वतोऽपैत्य रतिर् वितृष्णा \[भा।पु। १०.७.२\] इत्य्-आदि ॥३६॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** नन्व् एषां रागादयो दृश्यन्ते, तथापि कथम् एते शम-दम-तितिक्षादिभिः शुद्ध-सत्त्वेभ्योऽप्य् अधिकास् ते इत्य् आह---तावद् रागादय इत्य्-आदि । अत्रापि स्वामि-व्याख्यैव ॥३६॥

**---------------------------------------------------------------------------------------------------------------------**

**हेमाद्रि (कैवल्य-दीपिका-टीका) :** तावद् इति । **रागादीनां स्तेनत्वादिकं तावद्** एव । यावत् त्वत्-कथा नास्ति प्रवृत्तायां कथायां तु तन् नास्तीत्य् अर्थः । **कारा-गृहं** बन्धन-स्थानम् ॥३६॥ \[मु।फ। १८.१६\]

**---------------------------------------------------------------------------------------------------------------------**

**सनातन-गोस्वामी (दिग्-दर्षिनी):** \[बृ।भा। २.७.१०२\] ननु, विगत-रागादि-दोषाणां सर्व-त्यागिनां यतीनाम् अपि न मत्तः परं फलं किञ्चिद् अस्ति । कथम् एषाम् अपर्याप्तम् ? इत्य् अत्राह---तावद् इति \[भा।पु। १०.१४.३६\] । हे **कृष्ण** ! **रागादयस्** **तावद्** एव **स्तेनाः** विवेक-धैर्यादि-सर्व-गुण-रत्न-मोषका भवन्ति । तथा **तावद् गृहम्** अपि **कारा-गृहं** बन्धनागारम्, **मोहो**\ऽपि **तावद्** एव **अङ्घ्रि-निगडः** पाद-शृङ्खलं **यावज् जनास्** **ते** त्वदीया **न भवन्ति** । त्वदीयानां तु रागादयो\ऽपि त्वन्-निष्ठा-विमोचिका एवेति । न यतीनाम् एभ्यो विशेषः, भजनं त्व् अधिकतरम् इति भावः ।

यद्यपि प्राग्-उक्त-श्री-भागवतादि-सिद्धान्तानुसारेण संन्यासिनाम् इव वस्तुतः पूतनादीनाम् असुराणां भगवत्-स्मरणाद्य्-अनुभावेन मुक्त्या ब्रह्मतावाप्तिर् एव, तथापि ब्रह्मणो भगवद्-विभूतित्वेन तद्-अवाप्त्यापि भगवत्-प्राप्तिर् एव स्याद् इति । ततश् च भक्तानां वैकुण्ठ-लोक-लाभेन साक्षाद्-भगवच्-चरणारविन्द-प्राप्तिर् एवेति महान् विशेषः प्राग्-उक्तानुसारेण बोद्धव्यः ।

यद् वा, ननु, बहिर् अन्तः-सङ्ग-परित्यागिन एव परमोत्तम-भक्तास् तत् कथम् एते रागादिमन्तः स्तूयन्ते तत्राह---तावद् इति । अर्थस् तु पूर्ववद् एव । भावस् त्व् अयं---यावत् त्वत्-सम्बन्ध-मात्रवन्तो जना न स्युः, **तावद्** एव रागादयो दोषावहा भवन्ति । तावकानां तु भक्ति-सम्पत्ति-वृद्धि-हेतुत्वात् गुण-विशेषापादका एव । यतः सन्न्यासिनाम् अपि त्वद्-भक्ति-हीनानां वैराग्यादिकं सर्वं व्यर्थं, प्रत्युत महाभिमान-दोष-विशेष-करम् एव स्यात् । एवं हि सामान्येन सर्वेषाम् एव भक्तिमतां केवलं तद्-ईप्सा-पर्याप्तिर् न घटत एव तत्र च भक्ति-विशेषवताम् एषां कथं नाम पर्याप्तिः स्यात् ? इति ।

यद् वा, नन्व् अत एव प्रेम-विशेषेण विहार-विशेषम् एतैः समं करोमीत्य् अत्राह---तावद् इति । कृष्णस्य सर्व-चित्ताकर्षकस्य तव, **नते** नमने भक्ताव् इत्य् अर्थः । यद् वा, हे कृष्ण ! अर्थात् तवैव न ते यावज् जना भवन्ति, तावत् स्तेना अपि रागादयः, तथा कारा-गृहम् अपि गृहम्, अङ्घ्रि-निगडो\ऽपि मोहश् च तत्रैव भवन्ति । एवं भवान् स्वयम् एव निज-भक्तौ लोकान् प्रवर्तयितुं विचित्र-रागादिकम् आविष्कुर्वन् बहुधा स्वार्थम् एव विक्रीडति, न तु तेषां निमित्तम् इत्य् आनृण्यं कुतो घटताम् ?

यद् वा, हे कृष्ण ! यावज् जनास् ते तद्-भक्ता न भवन्ति, तावत् तवैव स्तेना धैर्यात्मा-रामताद्य्-अपहारका रागादयो भवन्ति, वैकुण्ठादि-वर्ति-गृहं कारागृह-तुल्यं दुःखदं भवति, तत्र नियत-वासेन निजाश्रित-जनैः सदा सङ्गताव् अस्वातन्त्र्यस्येवोपादानात् । तत्रत्येषु महा-लक्ष्म्य्-आदिषु मोहः स्नेह-विशेषः अङ्घ्रि-निगड-तुल्यः पर-सङ्कोचापादकत्वेन यन्त्रणा-करः, तेन निज-भक्तैः सह निरन्तर-क्रीडा-हान्य्-आपत्तेः । एवं च सति जनेषु भक्तेषु वृत्तेषु तेषु पूर्ववत् तव भाव-विशेषो नोदेति येन । तैः सह तथा क्रीडसि, प्रत्युत विच्छेद-दुःखं विस्तारयसीत्य् अर्थः । एतच् च मथुरा-गमनादिना भावि-विरहम् उद्दिश्योक्तम् । ततश् च परम-मृणित्वादिकम् एवायातम् ।

यद् वा, तावन्तो रागादयः, तावत् गृहं, तावत् मोहश् च तव भवन्ति, यावद्भिः सर्वे जनास् तव न ते स्युः । अत्र समासश् चार्षत्वात् सोढव्यः । एवं सर्वथा ऋणित्वम् एव सिद्धम् इति भावः ॥१०१॥

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** आदि-शब्दात् क्रोधादयः, त्वदीयानां क्रोधोऽपि भक्तिः, भर्त्सनादिना दुर्बुद्धीनाम् अन्येषाम् अपि मोचकत्वे पर्यवस्यत्य् एव । कृष्ण ! हे साक्षात्-परमेश्वर ! अन्यत् तैर् व्याख्यातम् ।

यद् वा, यदि मद्-अर्थम् एवैषां धामादयः, तर्हि कथं विषय-भोगादौ रागादय आतिथ्य-पालनादि-गार्हस्थ्यं वान्योऽन्यं स्नेहो वा दृश्यते ? तत्राह, कृष्णस्य तव **न ते** । यद् वा, हे **कृष्ण** ! सर्वथा परमानन्द-प्रद ! अर्थात् तवैव न ते नमने भक्ताव् इत्य् अर्थः । **स्तेनाः** स्वभावतो लोकानां विवेक-धैर्यादि-गुण-रत्न-मोषका अपि विषय-भोगादौ रागादयो भवन्ति । **आदि**-शब्दात् तद्-अप्राप्त्य्-आदौ क्रोधादयोऽपि ज्ञेयाः । सङ्कीर्णत्वादिना **कारागारवद्** दुःखदम् अपि **गृहं** गृहस्थाचारः । **अङ्घ्रि-निगडवद्** अस्वातन्त्र्यापादकोऽपि **मोहो**ऽन्योन्यं स्नेह-भरश् च ।

अयं भावः---भक्तानां स्वभावतस् त्वद्-अर्पित-महा-प्रसाद-द्रव्यादाव् एव प्रवृत्त्या तत्र राग-लोभादीनाम् अपि भक्ति-परिपोषकत्वात्, तथा तद् अन्यत्र प्रवृत्त-जनेषु क्रोधस्य च भक्ति-प्रवर्तकत्वात् । तथा वैष्णवातिथि-सेवादिना गार्हस्थ्ये सर्व-हित-साधारणास् त्वद्-वार्ताद्य्-उपयुक्तास् तत्रैवेति तत्र च यावत् तावकं विना तत्र प्रवृत्त्य्-असम्भवाद् इति ।

ननु, तेषाम् अभीष्ट-सिद्धि-दानासमर्थम् अपि मां सदा सेवमानास् त एव दूषणीयाः ? तत्राह---हे कृष्ण ! सर्व-चित्ताकर्षक ! यावत् ते व्रज-वासिनो **जनास्** त्वत्-सेवन-परा भवन्ति, **तावत्** तव **रागादयो** नृत्य-गीतादि-विलासाः स्तेना इव परमोपद्रावका भवन्तीत्य् अर्थः । गृहम् अपि कारागारं परम-दुःखदम् इत्य् अर्थः । मोहः सर्व-भक्त-विषयकोऽङ्घ्रि-निगड-यन्त्रणाकारः, परमास्वातन्त्र्यापादनात् । यद् वा, श्री-वैकुण्ठादि-विषयका रागादयस् तत्रत्यम् एव गृहं मोहश् च महा-लक्ष्म्य्-आदि-विषयको ज्ञेयः । अन्यत् समानम् ।

त्वयैव यत्नतस् तथा क्रियते, सर्वेऽपि लोका यथा त्वां भजन्तीति तेषां को दोष इति भावः । यद् वा, तावत् तेषां स्व-देहादिषु पश्व्-आदिषु वा रागादयः स्तेना भवन्ति । गृहं **तावत्** कारागृहं स्व-बान्धवेषु मोहस् तावद् अङ्घ्रि-निगडो यावत् ते व्रज-स्था जनास् त्वत्-सेवन-परा न स्युः ॥३६॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** ननु, धामादीनां मद्-एकार्थतयैव यदि तेषां महिमा, तर्हि भवान् अपि निज-गृहं गत्वा तथैवाचरेति चेत् ? आस्तां तावद् एषाम् आत्मनोऽपि त्वद्-एकार्थत्वेनात्माराम-गणेभ्योऽपि महत्तरं भाव-माहात्म्यं, मादृशां तु भवद्-उन्मुखत्वम् अपि दुर्घटम् इत्य् आह---तावद् इति । अयम् अर्थः---रागो विषय-प्रीतिः, तद्-आदयस् तन्-मय-विषय-लाभालाभ-हानिषु हर्ष-विषाद-शोकाद्याः **गृहं** विषय-मात्रं **मोहो** **रागादि**-हेतुर् अविवेकः, ते च तत्-तद्-विक्रियायां राग-मुख-निरीक्षका एव सर्व इति प्रथमं स एवोक्तः, तत्र निरुपाधि-प्रेमास्पदस्यात्मनोऽप्य् आत्मत्वेन त्वम् एव रागस्य स्वाभाविक-परम-योग्याश्रयः । अतस् त्वल्-लक्षण-निज-स्वामिनम् अनुपलभ्यैव भ्रमन्न् असौ जनानां शुभ-वासना-रूपां त्वद्-भजन-सामग्रीं हरंश् चौर एव ततस् तद्-अनुवर्तिनोऽपि तादृशाः

______


अथ गृह-मयो विषयोऽप्य् अवशिष्ट-दण्डनायेव तेनैव कारागारी-कृतः स्यात्, त्वत्-पदानुसरण-विरोधि-रोध-सदनत्वात् । मोहोऽप्य् असौ तेन तेनावस्था-वैशिष्ट्य-प्राप्तस् तत्र स्वयं निगडायते, नष्टेऽपि तादृश-**कारागृहे** **रागादिमयस्य** तस्यावशेषेऽपि त्वत्-पदानुसरणोन्मुखत्वाशक्तेः । तद् एवं त्वदीयानुसृतौ ते **तावत्** तादृशा भवन्ति यावज् **जनास्** **ते** तव न भवन्ति, त्वया न स्वीक्रियन्त इत्य् अर्थः । जाते तु तावकत्वे रागादीनाम् अपि आत्मनोऽप्य् आत्मनस् तव प्राप्तौ सत्यां तैर् नात्माप्य् आश्रियत इति स्वयम् एव ते दोषा अपगच्छन्तीत्य् अर्थः । तत्र रागस्य तत्-प्राप्तिः---

> या प्रीतिर् अविवेकानां विषयेष्व् अनपायिनी । >
> त्वाम् अनुस्मरतः सा मे हृदयान् नापसर्पतु ॥\[वि।पु। १.२०.१९\] ।

इत्य् अनुसारेण गृहस्य तद्-अर्पितत्वेन मोहस्य च तत्-प्रेम-मयत्वेनेति, अत एते **तावत्** तावकानां शिरोमणयः मादृशस् त्व् एतच्-चरण-रेणु-स्पर्शि-गणे यत्-किञ्चित् त्वत्-प्राप्ताव् अप्य् अभिलाषिण एव कथम् एतत्-कक्षां प्राप्नुम इति भावः ।

यद् वा, ननु, तेषां प्रत्युपकारासमर्थम् अपि मां सदा सेवमानास् त एव दूषणीयाः ? तत्राह---हे कृष्ण ! सर्व-चित्ताकर्षक ! **यावत् ते** तव जना न भवन्ति साक्षात् त्वत्-सेवां न प्राप्नुवन्तीत्य् अर्थः । अर्थात् त्वद्-भक्ताः तावत् तेषां त्वत्-स्मृतौ स्वाभाविक-भोजनेच्छादयो निवास-स्थानं कदाचिन् निद्रादिना त्वद्-विस्मृति-लक्षणो मोहोऽपि तावत् परम-दुःखदा एव भवन्ति ।

यद् वा, तव रागादयस् त्वल्-लीला-स्थानम् अपि त्वत्-प्रेम-मूर्च्छापि तावत् परम-दुःखदा भवन्ति यावत् साक्षात् त्वत्-सेवां न प्राप्नुवन्तीति पूर्ववत्, तद् एवं सति तव मोहनत्वम् एवैषां व्रज-वासिनाम् अपि तवानुसरणे कारणं, तस्माद् एषां को दोस इति भावः । किम्-अर्थं? तत्राह \[३७-साङ्ख्यक-श्लोके\]---प्रपन्न-जनता निज-व्रज-जन-रूपा मद्-आदि-रूपा च प्रथितुं प्रथयितुम् ऐश्वर्य-लीलातोऽप्य् अस्या लीलाया भक्त-परमानन्द-प्रदत्वाद् इत्य् अर्थः । तद् उक्तं नन्दः किम् अकरोद् ब्रह्मन् \[भा।पु। १०.८.४६\] इत्य् आदौ, गायन्त्य् अद्यापि कवयो यल् लोक-शमलापहं \[भा।पु। १०.८.४७\] इति, येन येनावतारेण \[भा।पु। १०.७.१\] इत्य्-आदि, यच् छृण्वतोऽपैत्य रतिः \[भा।पु। १०.७.२\] इत्य्-आदि ॥३६॥

**---------------------------------------------------------------------------------------------------------------------**

**जीव-गोस्वामी (कृष्ण-सन्दर्भः (१४२) :** नन्व् एषां मनुष्यान्तरवत् रागादिकं दृश्यते । कथं तर्हि स्वयं भगवतो नित्य-परिकरत्वं तत्र कैमुत्यम् आह --- तावद् इति । **स्तेनाः** पुरुष-सार-हराः । अन्येषां प्राकृत-जनानाम् अपि **तावद्** एव **रागादयश्** चौरादयो भवन्ति यावत् ते **जनास् ते** तव न भवन्ति सर्वतो-भावेन त्वय्य् आत्मानं न समर्पयन्ति । समर्पिते चात्मनि तेषां रागादयोऽपि त्वन्-निष्ठा एवेति रागादीनां प्राकृतत्वाभावान् न चौरादित्वं प्रत्युत परमानन्द-रूपत्वम् एवेत्य् अर्थः । तथैव प्रार्थितं श्री-प्रह्लादेन---

> या प्रीतिर् अविवेकानां विषयेष्व् अनपायिनी । >
> त्वाम् अनुस्मरतः सा मे हृदयान् नापसर्पतु ॥\[वि।पु। १.२०.१९\] इति > ।

अतो यदि साधकानाम् एवं वार्ता तदा किं वक्तव्यं, नित्यम् एव तादृश-प्रियत्वेन सतां श्री-गोकुल-वासिनाम् एवम् इति । इत्थम् एवोक्तम्---

> इति नन्दादयो गोपाः कृष्ण-राम-कथां मुदा । >
> कुर्वन्तो रममाणाश् च नाविन्दन् भव-वेदनाम् ॥\[भा।पु। १०.११.५८\] > इति ।

भवन्त्य् अस्मिन्न् इति भवः प्रपञ्चः । यद्यपि प्रपञ्च-जनेष्व् अभिव्यक्तास् ते तथापि तत्-सम्बन्धिनी या वेदना विषय-दुःखादि-ज्ञानं तां नाविन्दन्न् इत्य् अर्थः । वेदना ज्ञान-पीडयोः इति कोषज्ञाः ॥३६॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** अथ हे ब्रह्मन् ! एषाम् एवं-विधत्वं कथं भवता लक्षितम् इत्य् आशङ्क्य व्यक्तिर् एक-मुखेन तत् प्रपञ्चयन्न् आह---तावद्-रागादय इत्य्-आदि । **स्तेनाश्** चोर-प्रायाः । ज्ञाने मोषकत्वाद् रागादयस् **तावद्** एव **कारागृह**-प्रायम् । विना प्रारब्ध-क्षयेण ततो बहिर्-भवनम् अशक्यम् इति कारागृह-सदृशं **गृहं** **तावद्** एव **निगड**-प्रायः । स्वयम् अभेद्यत्वाद् दुर्भिदो **मोहश्** च **तावद्** एव यावत् हे **कृष्ण** **जनास् ते न** भवन्ति । त्वदीया न भवन्ति । तव चेद् बभूवुस् तदा स्तेनादि-प्राया **रागादयस्** तेषां न सन्तीति सिद्धम् । सिद्धान्ते यद् एषां तथैवाकलितं तद् एते त्वद्-अर्पित-धामादित्वेनोक्त-प्रकारा एव ॥३६॥

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** नन्व् एते गृहस्थाः पुत्र-कलत्रादि-संसार-जाले निपतिता इति सन्न्यासिभिर् उच्यते। सत्यं त्वल्-लक्षण-पुत्र-त्वद्-भक्त-लक्षण-कलत्रादिमन्त एते गृहस्था वर्तन्तां, देशान्तरस्था ये त्वद्-भक्ता गृहस्थास् तेऽपि सन्न्यासिभ्योऽप्य् अधिका इत्य् आह---तावद् इति । **रागादयो** राग-द्वेषाद् अभिनिवेशास् **ते** च महा-चौरा जीव-निष्ठ-ज्ञानानन्दादि-महा-धनान्य् अपहृत्य परमेश्वरे राजनि एते मा फुत्कुर्वन्त्व् इति बुद्ध्या कर्माधिकार-मये गार्हस्थ्य-**कारागारे मोह-निगडेन** निबद्ध्य जीवाः स्थाप्यन्ते हे **कृष्ण** ! **जना** जीवा यावत् ते त्वद्-भक्तानुग्रह-भाजनत्वेन त्वदीया न भवन्ति **तावद्** एव रागादयः **स्तेनाः** चौराः । त्वदीयत्वे सति तेषां त्वद्-भक्तेष्व् एव रागः । भक्ति-प्रतिकूले वस्तुन्य् एव द्वेषः त्वय्य् एवाभिनिवेश इति, प्रत्युत त्वन्-निष्ठ-ज्ञानानन्दादिकम् अपि आनीय दधानास् त एव परम-साधनं यत् **कारागारम्** आसीत् तद् एव तेषां त्वत्-परिचर्याकीर्तनादि-साधनं त्वदीय-नित्य-धाम-प्रापकं भवेत् एवं **मोह**-विषयस्य त्वद्-भक्तत्वात् सोऽपि त्वत्-प्रेमानुभाव-रूप-मोह-प्रापकः इति कथम् एतत् सम-कक्षतां सन्न्यासिनो लभन्ताम् । ये---कृच्छ्रो महान् इह भवार्णवम् अप्लवेषां षड्-वर्गन-क्रम-सुखेन तितीर्षन्ति \[भा।पु। ४.२२.४०\] इत्य् उक्त्या मत्-पुत्रेण सनत्-कुमारेणापकर्षितास् तेभ्यः सन्न्यासिभ्योऽपि भक्त्या परमाधिका ये देशान्तरस्थ गृहस्थ-भक्तास् तेभ्यः परः सहस्र-गुणतोऽपि प्रेम्णा अधिकतमा ये व्रज-वासिनस् तैर् अभिस् त्वं साक्षात् पूर्ण-ब्रह्म-स्वरूपोऽपि पुत्रादि-रूपत्वेन स्वाधीनीकृत एवे वर्तसे इति भावः ॥३६॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** न चैषां घोष-निवासिनां गृह-कलत्रापत्येषु रागादि-सत्त्वान् नैष महिमा सम्भवेद् इति चेत् तत्राह---तावद् इति । देशान्तर-स्थानाम् अपि गृहिणा कलत्रापत्यं प्रतीपवतां कलत्रादिषु रागाभिनिवेशद् वषास् **तावत्** स्तेनाज्ञानादि-धन-हरा भवन्ति । **गृहम्** अपि **तावत् कारागृहं** गृहादि-विषयको मोहोऽपि **तावद्** एव्**आङ्ग्रि-निगडः** पाद-शृङ्खला यावत् ते **जनास्** त्वद् उक्ता न भवन्ति त्वदीयत्वे तु सति तेषां त्वद् उक्तेषु रागस् त्वयि त्वत्-सम्बन्धिनि चाभिनिवेशस् त्वद् उक्ति-प्रतीपेषु द्वषश् चेति त्व् अज्ञानादीन् ददानास् ते परमोपकारिणः साधवो भवन्तीत्य् अर्थ । गृहञ् च त्वत्-परिचर्यादि-भक्ति-साधनं सत्त्व-नित्य-धामोपलम्भकं भवेत् । कलत्रादेर् अपि त्वद् उक्तत्वात् तद्-विषयको **मोहो**\ऽपि परमार्थ-पर्यवसायीति त्वत्-सम्वन्धाद् एव स्पर्श-मणि-स्पर्श-न्यायेन संन्यासिनां **रागादीनां** तत्-पर्यवसायित्वे सति का कथैषां त्वन्-मित्राणां त्वन्-नियुक्त-धामादीनाम् इति दर्शित-महिमानस् ते भवन्तीति ॥३६॥


______


**॥ १०.१४.३७ ॥**

**प्रपञ्चं निष्प्रपञ्चोऽपि विडम्बयसि भूतले ।**

**प्रपन्न-जनतानन्द-सन्दोहं प्रथितुं प्रभो ॥**

**श्रीधर-स्वामी (भावार्थ-दीपिका) :** नन्व् अत एवाहम् एषां पुत्रादि-रूपेण वर्ते इति चेत् तत्राह---प्रपञ्चम् इति । **प्रपन्ना** या **जनता** जन-समूहस् तस्या **आनन्दानां** **सन्दोहं** समूहं प्रथयितुम् इति । न हि कपट-पुत्रत्वादिना तादृग् भक्तेर् आनृण्यं संपद्यत इत्य् अर्थः ॥३७॥

**------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** समर्थयन्न् आशङ्कते---*नन्व्* इति । यत एते यतिभ्योऽधिका अत एव । तत्रापेक्षे । *तादृग् भक्तेः* परम-प्रेम-भक्तेः । इत्य् अर्थ इति । निष्कपट-भक्तेषु सकपट-व्यवहृत्या दोषस् तु भवति कुत *आनृण्यम्* इति तात्पर्यम् । भूतल इति । वैकुण्ठीय-लीलातोऽपि विस्तृती-कर्तुं **विडम्बयसीति** । अयं भावः---प्रकाशे दीपो नातिशोभते यथान्धकारे, श्वेत-राजत-पात्रे हीरक-रत्नं नातिशोभते यथा नलिकाचादि-पात्रे तथैव चिन्-मये वैकुण्ठे चिन्मयी लीला नातिचमत्करोति यथा मायामये **प्रपञ्चे** इति । यद्य् अपि व्रज-मण्डलम् अपि चिन्मयम् एव तद् अपि कृष्णस्य प्राकृत-पुरुष-साधर्म्यम् इव भूतलस्थ-व्रज-मण्डलस्यापि । प्राकृत-भूतल-साधर्म्यम् एव दृष्टम् अतो न लीला चमत्करोत्य् एवेति । हे **प्रभो** इति । माम् अपि **प्रपन्न**-मध्ये गणयेति भावः ।

ननु, व्रजेऽस्मिन्न् एतत्-*पुत्रादिभावं* पूर्ण-ब्रह्मणो मम न वस्तुत इति केचिन् मन्यते, सत्यं तं भ्रान्ता । एवेत्य् आह---प्रपञ्चम् इति । प्रपञ्चातीतोऽपि त्वं **भूतले** सदा स्थितस् सन् **प्रपञ्चं** प्रपञ्चस्थ-पुत्रादिभावं प्रपञ्चयस्ति अनुकरोषि । प्रापञ्चिकेषु पित्रादिषु प्रापञ्चिकाः पुत्रादयो यथा चेष्टन्ते तथैव त्वम् **अपि** चेष्टस *इत्य् अर्थः* । तेन जीवानां यथा पितृ-पुत्रादि-भावो ह्य् अवास्तवस् तथा तव न, तव तु स-**निष्प्रपञ्चत्वाद्** वास्तवो नित्य एवेति । तव लीला नित्या प्रपञ्चातीतापि प्रपञ्चानुकरणमयीति सिद्धान्त उक्तः । किम् अर्थ विडम्बयसि । प्रपन्ना या **जनता** तस्या यस् तादृश-लीलास्वादनोत्थ **आनन्द**-**सन्दोह** आनन्द-पुञ्जस्तं ब्रह्मानन्दाद्वैत कुण्ठीयेत्य् एतत्-पर्यायतोऽवसेयम् ॥३७॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** हे प्रभो ! ज्ञातं ज्ञातं, निजानृण्य-हेतोर् एव त्वयैवम् अध्यवसितम् एवेत्य् आह---प्रपञ्चम् इत्य्-आदि । **निष्प्रपञ्चं** प्रपञ्चं प्रकृष्ट-विस्तार-रचनम् अपि **विडम्बयसि** अनुकरोषि । **प्रपञ्चं** लोक-व्यवहारम् इति वा । यद् वा, प्रपञ्चं कुहकं मायाम् इति यावत्, विडम्बयसि विशेषेण लम्बयसे, ड-लयोर् एकत्वात्, विस्रंसयसीत्य् अर्थः । एभिः सह यद् यत् करोषि, तत् सत्यत्वेनैव प्रतिपादयसि, न मायया । किम्-अर्थं ? **प्रपन्न-जनतानन्द-सन्दोहं प्रथितुम्** । अतस् त्वन्-महिमानं केऽपि न जानन्ति । जानीम इति ये मन्यन्ते, ते जानन्तु एव । इति तान् प्रति असूयया वदति---जानन्त एवेत्य्-आदि । जानन्त एव जानन्तु, किन्तु ये ब्रह्मणोऽपि मन-आदीनां तव वैभवो न गोचर एव ॥३७-३८॥

**---------------------------------------------------------------------------------------------------------------------**

**सनातन-गोस्वामी (दिग्-दर्षिनी) :** \[बृ।भा। २.७.१०३\] नन्व् अत एवाहम् एषां पुत्रादि-रूपेण वर्ते ? तत्राह---प्रपञ्चम् \[भा।पु। १०.१४.३७\] इति । **प्रपञ्चातीतो\ऽपि** त्वं **प्रपञ्चं** पुत्रत्वादिकं **भूतले** **विडम्बयसि** अनुकरोषि । किम्-अर्थम् ? **प्रपन्नाया** निज-भक्ताया **जनताया** लोक-वृन्दस्य **आनन्दानां** **सन्दोहं** **प्रथयितुं** विस्तारयितुम्, न हि कपट-पुत्रत्वादिना तादृग्-भक्तेर् आनृण्यं स्याद् इत्य् अर्थः । यद् वा, निज-भक्त-वर्गानन्द-परम्परा-विस्तारणाय भूतले यः प्रपञ्चः पुत्रादि-भावः। तम् अपि किं विडम्बयसि ? अपि तु नैव

______


कदाचिद् यशोदादीन् प्रति विश्व-रूपादि-पारमैश्वर्य-दर्शनात् । यतो निर्गच्छति प्रपञ्चो\ऽन्येषाम् अपि यस्मात् तथा-भूतः सदा निज-स्वभावाद्य्-आवरणाशक्तेर् इत्य् अर्थः । भूतल इत्य् अनेन स्वर्गादाव् इति-आदीन् प्रति पुत्रत्वादिकं परमेश्वरत्वं च दर्श्यत इति ध्वनितम् । अत एव प्रेम-विशेष-ह्रासाद् यशोदादिभ्यो न्यूनतैव । तथैवैतेष्व् अपि व्यवहारात् कथम् आनृण्यं सम्पद्यताम् इति वाक्यार्थः ।

अथवा सर्वथा यद्य् एते मद्-एक-निष्ठा मत्-प्रेम-भर-परवशास् तदा तेष्व् अपि द्रव्यादिषु राग-लोभादयः कश्चिद् गार्हस्थ्य-व्यापारश् च तथा बान्धवेषु स्नेहादि-मोहश् च न किलैषां सम्भवेयुः । सत्यम् तत् सर्वम् अचिन्त्याद्भुत-शक्तिना त्वयैव सम्पाद्यत इत्य् आह---प्रपञ्चम् इति । निर्गच्छति प्रपञ्चः प्रपञ्चि-मात्रेण यस्मात् तादृशो\ऽपि त्वं स्व-भक्त-वराणाम् एषां रागादि-प्रपञ्चं विडम्बयसि । डलयोर् एकत्वात् विलम्बस्य च शीघ्र-विपरीतार्थकत्वात् स्थिरीकरोषीत्य् अर्थः ।

किम्-अर्थम् ? प्रभो हे परम-समर्थ ! **भूतले** **या प्रपन्न-जनता,** तस्या **आनन्द-सन्दोहं** विस्तारयितुम् । भूतल इति वैकुण्ठ-वासिनाम् अपि एवं न करोषीति भावः । एतद् उक्तं भवति---त्वद्-भक्ति-निष्ठानां तत्-तद्-द्रव्यादिषु त्वन्-महा-प्रसाद-बुद्ध्या तत्-सम्बन्ध-विशेषापेक्षयैव रागादयो भवन्ति, ते च तेषां विचित्र-भजनानन्द-माधुरी-परम्परा-विस्तारका एव । अतः तादृश-भक्तिमताम् एषां भवान् प्रत्युपकाराशक्तः सत्यम् ऋणीति ॥१०३॥

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** प्रपञ्चं पुत्रत्वादिकम् । निष्प्रपञ्चः प्रपञ्चातीतोऽपि भूतले पृथिव्यां विडम्बयस्य् अनुकरोषि । किम्-अर्थं ? व्रज-सम्बन्धि-स्व-लीलाकर्णन-द्वारा निज-भक्तानन्द-विस्तारार्थम् । अन्यत् तैर् व्यञ्जितम् । अथवा, तत्त्वत एव पुत्रादि-रूपेणैभिः सह विहार-विशेषं करोषि । तत्राह---प्रपञ्चम् इति । निर्गतः प्रपञ्चोऽन्येषाम् अपि यस्मात् तथा-भूतस् त्वं **विडम्बयसि** विलम्बयसि स्थिरीकरोषि । **प्रपन्न-जनता** व्रज-वासि-जन-समूहस् तद्-द्वारा (विहार-द्वारेण) स्वस्यैवानन्द-विस्तारणाय ॥३७॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** नन्व्, अहो भाग्यम् इत्य्-आदौ । मित्रत्वस्य काल-विशेषानिर्दिष्टत्वेन परमानन्दादीनाम् अनूद्यधर्माणां तस्मिन् विधेये सङ्क्रमणेन च व्रजौकोभिः । समं मम लीलाया नित्यत्वम् अभिप्रेतम् । एषां त्वित्य्-आदाव् एकेत्य् अनेन तद् एव निर्दिष्टं तद् भूरीत्य्-आदौ, वैकुण्ठादि-परित्याग-पूर्वकम्, एषां चरण-रजः-सम्बन्धेन स्व-जन्म प्रार्थ्यं । पुनर् एषाम् अनादि-श्रुति-मृग्य-मद् रूप पुरुषार्थ-प्राप्तिं च जीवन-रूपां समर्थ्य तद् एव द्रढीकृतम् एषां घोषेत्य्-आदौ । मम तद् दृण-विगणनासमर्थत्वेनानादि-कल्प-परम्परायां पुत्रादि-रूपेणानुगत्व-प्राप्त्या तद् एवानीतं तावद् इत्य् आदौ तत्र विघातकासम्भवात् । तद् एव पर्यवसायित तत् तद् अपि आस्तां नौमीढ्येत्य्-आदौ । तेषाम् एषां सम्बन्धि यद् एतन् मम रूपं तद् एव निज-पुरुषार्थत्वेन प्रतिज्ञातं । तत्र कश्चित् प्रपञ्चरीति-दृष्ट्या लीलेयम् अन्यथेत्य् आशङ्क्येत् तत्र किं वक्तव्यं तत्राह---प्रपञ्चम् इति । नित्यम् एवैतैः समं लीलायमानस् त्वं **निष्प्रपञ्चः** प्रपञ्चास्पृष्ट-लीलोऽपि मध्ये मध्ये त्वेतैः समं **भूतले**ऽवतीर्य **प्रपञ्चं** **विडम्बयसि** नरान्तरवज् जन्मादि-लीलयानुकुर्वन्न् अपि महान्तम् एव तत उत्कर्षं दर्शयतीत्य् अर्थः ।

ननु, किम् अर्थम् इदं तत्राह---प्रपञ्चम् इति । नित्यम् एवैतैः समं लीलायमानस् त्वं निष्प्राञ्चः प्रपञ्चास्पृष्ट-लीलोऽपि मध्ये मध्ये त्व् एतै समं भूतलेऽवतीर्य प्रपञ्चं विडम्बयसि नरान्तरवज् जन्मादि-लीलयानुकुर्वन्न् अपि महान्तम् एव तत उत्कर्ष दर्शयतीत्य् अर्थः

______


ननु, तत्राह---किम् अर्थम् इदं प्रपन्नेति । यद्य् अपि तस्यां नित्यायाम् भूतलाप्रकट-लीलायां नित्यानां **प्रपन्न**-जन-समूहानाम् एषाम् अनित्यानां चास्माकं यथास्वन्दर्शनेन श्रवणेन चानन्दो भवत्य् एव तथाप्य् अस्यां भूतले प्रकटायां जन्मादि-लीलायां त्व् **आनन्दानां** **सन्दोहः** प्रथितो भवतीत्य् एतद् अर्थम् इत्य् अर्थः ॥३७॥

**---------------------------------------------------------------------------------------------------------------------**

**जीव-गोस्वामी (कृष्ण-सन्दर्भः (१४) : \]** तर्हि कथं गोकुले प्रपञ्चवद् भानं लोकानां भवति तत्राह---प्रपञ्चम् इति । प्रपञ्चाद् अतीतोऽपि त्वं **भूतले** स्थितं **प्रपञ्चं** **विडम्बयसि** (जन्मादि-लीलया ममायं पिता ममेयं माता इत्य्-आदि भाव-लिङ्गतः) स्वयम् अनेन प्रस्तुतेन गोकुल-रूपेणानुकरोषि । वस्तुतस् तु श्री-गोकुल-रूपम् इदं तव स्वरूपं प्रपञ्चवद् एव भाति न तु प्रपञ्च-रूपम् एवेति तात्पर्यम् । तद्वच् च भानं किम् अर्थं तत्राह **प्रपन्ने**ति । एतादृश-लौकिकाकार-लीलयैव हि प्रपन्न-जन-वृन्दस्य परमानन्दो भवतीत्य् एतद् अर्थम् ॥३७॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** नन्व् अगतम् एव भवतैषां तत्त्वम्, यत् तत्वं कीदृशम् ? तद् अपि कथयेत्य् आह---प्रपञ्चं निष्प्रपञ्चोऽपीत्य् आदि । हे **प्रहो** ! तव तत्त्वं को वेत्तुं-प्रभुत्वात् । प्रभुर् हि कर्तुम् अकर्तुम् अन्यथाकर्तुं समर्थः तथापि यत् किञ्चिद् वदामीति । प्रभो इति सम्बोधनार्थः । किं वक्तव्यम्, तद् वदेत्य् आह---**निष्प्रपञ्चोऽपि** त्वं केवल-सच्-चिद्-आनन्द-लीलोऽपि **भूतले** **प्रपञ्चं** लौकिक-व्यवहारं **विड्म्बयसि**, अनुकरोषि । किं कर्तुं ? तत्राह---**प्रपन्न-जनतानन्द-सन्दोहं प्रथितुं** प्रथयितुं तव लौकिक-लीलायां येषां प्रपन्नानाम् आनन्द-सन्दोहस् तं वर्धयितुम् ॥३७॥

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** ननु, व्रजेऽस्मिन्न् एतत् पुत्रादि-भावं पूर्ण-ब्रह्मणो मम न वस्तुत इति केचिन् मन्यन्ते, सत्यं ते भ्रान्ता एवेत्य् आह---प्रपञ्चम् इति । **निष्प्रपञ्चोऽपि** प्रपञ्चातीतोऽपि त्वं **भूतले** सदा स्थितः सन् **प्रपञ्चं** **विडम्बयसि** प्रपञ्च-स्थं पुत्रादि-भावम् अनुकरोषि । प्रपञ्चिकेषु पित्रादिषु प्रापञ्चिकाः पुत्रादयो यथा चेष्टन्ते तथैव त्वम् अपि चेष्टसे इत्य् अर्थः । तेन जीवानां यथा पितृ-पुत्रादि-भावो ह्य् अवास्तवस् तथा तव न, तव तु स निष्प्रपञ्चत्वाद् वास्तवो नित्य एवेति । तव लीला नित्या प्रपञ्चातीतापि प्रपञ्चाकरणमयीति सिद्धान्त उक्तः । किम्-अर्थं विडम्बयसि ? **प्रपन्ना** या **जनता** तस्या यस् तादृशी-लीलास्वादनोत्थ **आनन्द-सन्दोहस्** तं **प्रथयितुं** ब्रह्मानन्दात् वैकुण्ठीय लीलानन्दाद् अपि विस्तृतीकर्तुं भूतल इति । अयं भावः । प्रकाशे दीपो नातिशोभते यथान्धकार एव । श्वेत-राजत-पात्रे हीरक-रत्नं नातिशोभते, यथा नील-काचादि-पात्रे । तथैव चिन्-मये वैकुण्ठे चिन्मयी लीला नातिचमत्करोति, यथा माया-मये प्रपञ्चे इति । यद्यपि व्रज-मण्डलम् अपि चिन्मयम् एव तद् अपि कृष्णस्य प्राकृत-पुरुष-साधर्म्यम् इव भूतलस्थ-व्रज-मण्डलस्यापि प्राकृत-भूतल-साधर्म्यम् एव दृष्टम् अतोऽत्र लीला चमत्करोत्य् एवेति । हे **प्रभो** ! इति माम् अपि प्रपन्न मध्ये गणयेति भावः ॥३७ ॥

**---------------------------------------------------------------------------------------------------------------------**

**बलदेवः** ननु, ब्रह्मन् ! एते मनुष्या जाति-सम्बन्धाद् अतिस्निग्धाः मनुष्य-विग्रहं यां लालयन्ति न हि किञ्चिद् ऐश्वर्यम् एभ्यो मया दत्तं यत् स-चमत्कारं स्तवनीयम् इति चेत् तत्राह---प्रपञ्चम् इति । निष्प्रपञ्चत्वम् एभिर् **निष्प्रपञ्चैः** सह **भूतले**ऽवतीर्णः **प्रपञ्चं विडम्बयसि** तम् अनुसरन्न् अप्य् अन्तर्-निभृत-पारमैश्वर्यैः कर्मभिस् तं न्यक्-करोषीत्य् अर्थः । किम् अर्थम् एतत् ? तत्राह---प्रपन्नेति **प्रपन्नाया जनताया** यस् तादृश-कर्मानुभवोत्थ **आनन्द-सन्दोह** स्तं **प्रथितं** विस्तारयितुं भूतले तानि तादृशानि कर्माणि निशि दीप-वृन्दानीवातिशोभितान्य्-अनुभावयितुम् इत्य् अर्थः ! तव चैषां च मनुष्यत्वं स्वरूपतन्तु-विज्ञानानन्दत्वम् एव ऐश्वर्यन् तु तेषां पृष्ठ-लग्नम् एवेति भावः ॥३७॥


______


**॥ १०.१४.३८ ॥**

**जानन्त एव जानन्तु किं बहूक्त्या न मे प्रभो ।**

**मनसो वपुषो वाचो वैभवं तव गोचरः ॥**

**श्रीधर-स्वामी (भावार्थ-दीपिका) :** तद् एवम् आदित आरभ्याचिन्त्यानन्त-गुणत्वेन स्वयं दुर्ज्ञेयत्वम् उक्तम्, केचित् तु जानीम इति स्थितास् तान् उपहसन्न् इवाह---जानन्त इति । **न** तु **मे** **मन**-आदीनां तव **वैभवं** विषय इति ॥३८॥

**------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** *तद् एवम्*---तद् वाक्यालङ्कारे, एवम् प्रकारे । यद् वा, तद् *दुर्ज्ञेयत्वम्* इति योजना । वैभवम् ऐश्वर्यम् । गोचरो विषयः । सत्यं तर्हि मत्-स्वरूपस्य मद्-व्रज-वासिनां मदीय-लीलाया मद्-भक्तेश् च सर्वम् एव तत्त्वं मद् अग्रेऽपि सप्रतिमम् एवं व्याचक्षाणा भवद्-विधा अस्मिञ् जगति कियन्तो वर्तन्तो वर्तन्ते, *तान्* जिज्ञासे कथयेति वक्रोक्तिम् आशङ्क्य स-त्रपं स-कम्पं सानुतापम् आह---*जानन्त* एवेति । ये जानन्तस् ते **जानन्तु**, अहं तु महा-मूर्ख एवास्मीति भावः ।

ननु, तर्हि कथम् एतावत् क्षण-पर्यन्तं ब्रूत एव तत्राह **किम्** **बहूक्त्ये**ति । त्वद् अग्रे बहूक्तिर् एव मूर्खत्वद् योतिनीत्य् अर्थः ।

ननु, ब्रह्मन् निष्कपट ब्रूहीति तत्राह---नेति । तव **वैभ्वम्** ऐश्वर्यं मम **मनसो** न **गोचर** इति ध्यानेनान्त-प्राप्त्य् अभावात् । **वपुष** इत्य् अधुनैव चक्षुषापि, **वाच** इति गुणात्मनस् तेऽपि गुणान् विमातुम् \[भा।पु। १०.१४.७\] इति मया तावद् उक्तम् एव ।

यद् वा, तव मनसो वैभवं मम न गोचर इति त्वन् मनसि यत्-किम् अप्य् अस्ति तत्-किं मया ज्ञातुं शक्यते साक्षात् तवैव किमुतात्म-सुखानुभूतेः इति पूर्वम् एव मद् उक्तेः । एवं त्वद् वपुष इति त्वद् वपुषि किम् अस्तीति तव वाच इति तव वेद-लक्षण्यां वाचि किम् अस्तीति, साक्षात् तव तु मयि मौनवत् त्वाद् वचन-गन्धस्याप्राप्तिर् एव । तस्मात् के खलु तवागे मद् आदयो वराका इति भावः ॥३८॥

**------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *पूर्व-श्लोकस्य टीका द्रष्टव्या।*

**------------------------------------------------------------------------------------------------------------**

**सनातन-गोस्वामी (दिग्-दर्षिनी) :** \[बृ।भा। २.७.१०४\] तद् एवं ज्ञाने प्रयासम् उदपास्य \[भा।पु। १०.१४.३\] इत्य् आरभ्य प्रतिपादितं ज्ञानस्य तुच्छत्वं, भक्तेश् च महिमानं स्तुवन् । यद् वा, प्रथमं परम-स्तुतितयारब्ध-श्री-भगवद्-वपुषो वर्णनं तत्रापतित-विविध-शङ्का-निरासेन सुदृढीकृत्य, पुनर् अन्ते\ऽपि तद् एव प्रस्तावयन् । अथवा, अखिल-स्तुति-नदी-वितति-पर्यवसान-पदं श्री-भगवन्-महा-स्तुति-रूपं व्रज-वासि-माहात्म्य-वर्णनामृत-सागरं पिबन् तत्-तन्-महिम-ज्ञानाभिमानिनो मूढान् उपहसन्न् उपसंहरति---जानन्त \[भा।पु। १०.१४.३८\] इति ।

तत्राद्ये पक्षे ज्ञाने यतमाना ज्ञानं साधयन्तु नाम इत्य् अर्थः । इति ज्ञान-परान् प्रति सोल्लुण्ठ-वचनम् । पर-पक्ष-द्वये\ऽपि यथा-यथम् एवम् ऊह्यम् । **बहूक्त्या** महत्या उक्त्या ज्ञान-तत्-साध्य-तुच्छतायास् त्वद्-भक्ति-महिम्नश् च बहुना वर्णनेनापरेण किम् ? एतावद् एव वक्तव्यम् इत्य् अर्थः ।

किं तद् ? इत्य् आह---हे **प्रभो** ! हे विचित्रानन्त-प्रभाव ! **तव वैभवं** त्वद्-भक्ति-महिमा मम **काय-वाङ्-मानस**-व्यापाराणां न विषयः, अपरिच्छिन्नत्वाद् अवितर्क्यत्वाच् च। एतेन ज्ञानं तत्-फलादिकं चान्यद् अशेषं परिच्छिन्नत्वादिना विषय एवेति ध्वनितम्।

द्वितीये प्रकर्षेण सुन्दरतराकारादिना भवति प्राकट्यं प्राप्नोतीति प्रभो तत्-सम्बोधनम् । हे सर्व-विलक्षण-प्रकृष्टतर-रूप ! इत्य् अर्थः । **तव वपुषो वैभवं** न मदीय-मनो-वचसोर् विषय इत्य् अन्वयः ।

यद् वा, तव मन-आदीनां वैभवं **न मे** **गोचरः** । तत्र यथा तन्-मनो-वचसोर् वैभवं तत्-तद्-अभिप्रायादिकं न गोचरः, तथा त्वद्-वपुषो\ऽपीत्य् एवम्, अत्र दृष्टान्तत्वेन मनो-वचसोर् उपादानम् । इत्थं च यथामूर्त्यम् अव्यक्तम् अपरिच्छिन्नम् अवितर्क्यं संविच्-छक्ति-विशेष-रूपं तव मनो\ऽनन्तागाध-बोध-रूपं च वचस् तथैव तव वपुर् अपीति ध्वनितम् ।

तृतीये भवज्-जनानाम् \[भा।पु। १०.१४.३०\] इति, एषां तु भाग्य-महिता \[भा।पु। १०.१४.३३\] इत्य् एषां घोष-निवासिनाम् \[भा।पु। १०.१४.३५\] इत्य् अतो\ऽनेकशः प्रस्तुता व्रज-वासिनो\ऽनुवर्तन्त एव। अत एषां वैभवम् इति सम्बन्धः ।

ततश् चायम् अर्थः---हे अपरिच्छिन्न-विचित्र-शक्तिमन् ! व्रज-वासिनाम् एतेषां महिमा मम तवापि न काय-वाङ्-मनस-गोचरः । तत्र ब्रह्मणो देह-व्यापारेण महिम-ग्रहणं नाम तल्-लिखनं तद् अपि न स्याद् इति ज्ञेयम् । अथवा, तस्यापि वपुः प्रपञ्चातीतं नित्यं सर्व-शक्तिमद् एव भगवद्-गुणावतारत्वात् । अतः कथञ्चित् तेनापि तन्-महिम-ग्रहणं सम्भवतीत्य् आशङ्का-निरसनाय वपुष इत्य् उक्तम् ॥१०४॥

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** तद् एवं ज्ञाने प्रयासम् उदपास्य \[भा।पु १०.१४.३\] इत्य् आरभ्य प्रतिपादितं ज्ञान-तुच्छत्वं भक्ति-माहात्म्यं चोप-संहरन्न् आह---जानन्त् इति । ये तव वैभवं त्वद् भक्ति-माहात्म्यं **जानन्तो** वर्तन्ते, ते महा-पण्डितं-मन्या **जानन्तु** नाम, अतो ज्ञाने यतमाना ज्ञानम् अपि किल साधयन्त्व् इति भावः । इति सोल्लुण्ठोक्तिः । **बह्व्योक्त्या** ज्ञानादि-तुच्छतया भक्ति-माहात्म्यस्य च वर्णनेनापरेण किम् ? **प्रभो** ! हे विचित्रानन्त-महा-प्रभाव ! **तव वैभवं** मम **वपुषो** लिखनादि-शक्त्या, **वाचश्** च वर्णनादिना, **मनसो**ऽपि चिन्तनादिनाविषयो[^३३]ऽपरिच्छिन्नत्वाद् अवितर्क्यत्वाच् च । एवं तद् व्यतिरिक्तम् अन्यत् सर्वं गोचर इति सूचितम् ।

[^३३]: चिन्तनादिना न विषयो


यद् व, प्रथमं परम-स्तुतिया प्रारब्धं श्री-भगवद्-वपुषो वर्णनं तद् अन्तरायोत्तर-काल-पतित-शङ्का-परम्परया तद्-भक्ति-भजन-माहात्म्य-वर्णनेन च, तद् एव सुदृढीकृत्योपसंहारेऽपि तद् एवाह---प्रकर्षेण सुन्दरतराकारादिना भवति प्राकट्यं प्राप्नोतीति प्रभुः, तत्-सम्बोधनम्---हे असाधारण-प्रकृष्टतर इत्य् अर्थः । तव वपुषो वैभवं न मम गोचर इत्य् अन्वयः ।

यद् वा, तव मन-आदेर् वैभवं न मे गोचरः **।** तत्र यथा समुद्रो-कोटि-गम्भीराशयस्य तव मनसस् तथैकस्यैव परिच्छिन्नत्वापरिच्छिन्नत्वादिना वपुषश् च तथानन्तागाध-वेद-रूपस्य । यद् व, परिमितस्यापि सर्वथातिशयस्य[^३४] साम्प्रतं सख्य्-आदिषूचार्यमाणस्य वचसश् च वैभवं तत् तद् अभिप्रायादिकं न गोचरः ।

[^३४]: सर्वार्थशयस्य


यद् व, प्रस्तुत-[^३५] श्री-भगवन् महा-स्तुति-रूपं श्री-नन्द-व्रज-माहात्म्य-वर्णनम् उपसंहरन् तज्-ज्ञानाभिमानिनो मूढान् उपहसन्न् इवाह---एषाम् इत्य् आदेः । श्री-व्रज-वासिनोऽनुवर्तन्त एव, ततश् चैषां वैभवम् इत्य् अर्थ-बलाज् ज्ञेयम् । प्रभो ! हे श्री-गोकुलेश्वर ! व्रज-वासिनाम् एषां माहात्म्यं मम तवापि न काय-वाङ्-मनसां गोचरः, तथापि तज्-ज्ञानाभिमानं ये कुर्युः, ते परमाज्ञा उपहास्या एवेति भावः । अन्यत् समानम् ॥३८॥

[^३५]: प्रस्तुतं


**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** तद् एवम् अस्यापि देव-वपुष \[भा।पु १०.१४.२\] इत्य्-आदिभिः सामान्यतस् तस्य महिम्नो दुस्तर्कत्वं दर्शितम् । पुनश् च पश्येश ! मेऽनार्यम् \[भा।पु १०.१४.९\] इत्य्-आदिभिः, स्वरूप-शक्ति-माया-शक्त्योः स्वरूपस्य च विशेषतः । अथ अहोऽतिधन्यादित्य्-आदिभिः, तन् निज-जन-प्रेम्णः एषां घोष-निवासिनाम् इत्य्-आदिना, कारुण्यस्य प्रपञ्चम् इत्य्-आदिना, लीलायाश् चेति तत्-तन्-निरूपणं परित्यज्योपक्रमार्थम् एव निजाभीष्टत्वेनाभिप्रयन्न् उपसंहरति---जानन्त इति । **प्रभो** ! हे विचित्रानन्त-महा-प्रभाव
! **तव वैभवं** वेदादिभिः श्रुतम् अपि मम **मनसो न गोचरं** न
परिच्छेद्यं सामक्ष्येण दृष्टादि-रूपम् अपि **वपुषश्** चक्षुर् आदि-गोलकस्य न अत एव न **वाचः** तस्मान् नौमीत्य्-आदिना यत् प्रार्थितं तद् एव प्रार्थय इति भावः ॥३८॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) :** तद् एवम् अस्यापि देव-वपुष \[भा।पु १०.१४.२\] इत्य्-आदिभिस् तस्यानेकधा दुस्तर्कत्वम् एव प्रदर्श्य, तत्-तन्-निरूपणं परित्यजन् उपक्रमार्थम् एवाभीष्ट्वेनाभिप्रायं तूपसंहरति---जानन्त इति । हे **कृष्ण** ! सर्वेन्द्रियाकर्षक-गुण-रूप ! **अनुजानीहीति** गमनानुज्ञेयं नात्मेच्छया प्रार्थ्यन्ते किन्त्व् अवस्थानार्हतयैवेति भावः ॥३८॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** इत्य् एवाहं जानामि, अन्ये येऽन्यज् जानन्ति, ते जानन्तु नामेति स-कटाक्षम् आह---जानन्त एवेत्य्-आदि । **जानन्त** एव **तव** महिमानं जानीम इत्य् अभिमानवन्त एव **जानन्तु**, किं **बभुक्त्या**, तान् प्रति बहुना व्याहारेण, अथवा, किं **बहूक्त्येत्**इ परवाक्येन सह सम्बध्यते । ते जानन्त्वेव मम तु **मनसा वपुषो वाचो गोचरस् तव वैभवं** न भवति, अचिन्तनीयत्वान् न मनसो गोचरः, अनन्तत्वान् न वाचो गोचरः वपुः-शब्दोऽत्र चक्षुः-श्रवणाद्य् अर्थः, तेन तद् अगोचरत्वेन चक्षुरादेर् अप्य् अगोचरः ॥३८॥

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** सत्यं तर्हि मत्-स्वरूपस्य मद्-व्रज-वासिनां मदीय-लीलाया मद् भक्तेश् च सर्वम् एव तत्त्वं मद् अग्रे\ऽपि स प्रतिभम् एवं व्याचक्षाणा भवद् विधा अस्मिन् जगति कियन्तो वर्तन्ते तान् जिज्ञासे कथयति वक्रोक्तिम् आशङ्कय स-त्रपं स-कम्पं सानुतापम् आह---जानन्त एवेति । ये **जानन्तस्** ते **जानन्तु** अहं तु महा-मूर्ख एवास्मीति भावः ।

ननु, तहि कथम् एतावत् क्षण-पर्यन्तं ब्रूषे एव तत्राह---किं बहूक्त्येति । त्वद् अग्रे **बहूक्तिर्** एव मूर्खत्व-द्योतिनीत्य् अर्थः । ननु, ब्रह्मन् ! निष्कपटं ब्रूहीति तबाह---नेति । तव **वैभवम्** ऐश्वयं मम **मनसो** न **गोचर** इति ध्यानेनान्तप्राप्त्य्-अभावात् **वपुष** इत्य्-अधुनैव चक्षुषापि **वाच** इति गुणात्मनस् ते\ऽपि गुणान् विमातुम् \[भा।पु। १०.१४.७\] इति मया तावद् उक्तम् एव । यद् वा, तव मनसो वैभवं मम न गोचर इति त्वन् मनसि यत् किम् अप्य् अस्ति तत् किं मया ज्ञातुं शक्यते साक्षात् तवैव किनुतात्म-सुखानुभूतेः इति । पूर्वम् एव मद् उक्तेः एवं त्वद् वपुष इति त्वद् वपुषि किम् अस्तीति तव वाच इति । तव वेद-लक्षणायां वाचि किम् अस्तीति साक्षात् तव तु मयि मौनवत्त्वात् वचन-गन्धस्याप्य् अप्राप्तिर् एव तस्मात् के खलु त्वद् अग्रे मद् आदयो वराका इति भावः ॥ ३८ ॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** तद् एवं यथा-मति प्रभुं स्तुत्त्वा विज्ञम् अन्यानुपहसन् दुर्ज्ञेयताम् आह---हे **प्रभो** तव मन आदीनां भवं सङ्कल्प-विभूति-तात्पर्य-रूपं **मे गोचरो ने**ति ॥३८॥


______


**॥ १०.१४.३९ ॥**

**अनुजानीहि मां कृष्ण सर्वं त्वं वेत्सि सर्व-दृक् ।**

**त्वम् एव जगतां नाथो जगद् एतत् तवार्पितम् ॥**

**श्रीधर-स्वामी (भावार्थ-दीपिका) :** जगद्-ईशत्वाद्य्-अभिमानं परित्यज्याह---अनुजानीहीति । स्व-महिमानम् अस्मद् आदीनां च ज्ञान-बलादि **सर्वं त्वम् एव वेत्सि** । यतः **सर्व-दृक् जगतां** **नाथस्** तु त्वम् एवेत्य् एतावज् ज्ञातम्, अतो ममतास्पदं **जगद्** **एतच्** छरीरं च **तवार्पितम्** ॥३९॥

**------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** स्वन्यूनताद्योतनेन भगवतो महत्त्वम् आह---*जगदीशेति* । अनुजानीहि अनुज्ञां देहि ।

ननु, मम वैभवं तव मास्तु गोचरस् तव वैभवम् अहं वेद्मि न वेति तत्र किम् अहम् अत्र प्रत्युत्तरं कुर्याम् इति व्यञ्जयन् सलज्जं सनिर्वेदम् आह---अनुजानीहीति । अन्तर्-भावितण्य् अर्थः अनुज्ञापपयेत्य् अर्थः । अत्र स्थले क्षणम् अपि स्थातुम् अयोग्यम् अतिनीचं माम् आज्ञापय, यादृशोऽहं तादृशं स्थलं सत्य-लोकम् एव गच्छेयम् इति भावः । हे **कृष्ण** चित्तं त्व् अस्माकम् अत्राकर्षयेव । किन्तु, तद् भूरि-भाग्यम् इह जन्म \[भा।पु। १०.१४.३४\] इति मत् प्रार्थनायां **दृग्** इङ्गितेनाप्य् अस्त्विति श्री-मच् चरणैर् नोक्तम् अतः किं कुर्वे, तस्मात् तत्-पुलिन-भोजन-केलेर् अन्तरायं कुर्वन्न् अयम् अपराधी त्वल् लिला-प्रातिकूल्याद् एव श्री-मुखोद्गत-वचन-सुधा-लेशम् अप्य् अनाप्नुवन्न् अहम् इतो झटिति दूरम् अपसरामि, **त्वं** वत्सान् पाययित्वा पुलिने भुञ्जनैः प्रिय-सखैः सह सहासोक्ति-प्रत्युक्ति-कौतुकं भोजन-लीला-शेषं समापयेति ध्वनयः । अयम् अहं त्वतितारल्यात् पुनः पुनः किं वा, विज्ञापयामीत्य् आह---सर्वम् *अस्मद् आदीनां* मनोवपुर् वाचां वैभवं **त्वम् एव वेत्सि** । किं च, नाहम् अस्य **जगतः** स्वष्ट्रत्वान् **नाथः** किन्तु **त्वम् एव जगताम्** अन्येषां बहूनां नाथः । अत **एतच्** च जगत् क्षुद्रतरं तव त्वदीयम् एव **त्वयार्पितम्**, यम् इच्छसि योग्यम् अस्य जानासि तम् अस्याधिकारिणं कुर्विति भावः ॥३९॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** किं बहुना प्रलापेन ? सर्वम् एव त्वं वेत्सीत्य् आह---अनुजानीहीत्य्-आदि । **एतज्-जगत्** **तवार्पितं** तत् त्वय्य् एवार्पितम् । एतेन सह **मम** कर्ट्र्त्वेन दायो नास्ति, नाहम् अस्य कर्ता, च-कारात् एतत् शरीरं च त्वय्य् एवार्पितम् ॥३९॥

**---------------------------------------------------------------------------------------------------------------------**

**सनातन-गोस्वामी (दिग्-दर्षिनी) :** \[बृ।भा। २.७.१०५\] एवं स्तुति-प्रभावात् भासित-भगवत्-प्रसादतस् तदानीम् एवाखिलाभिमानापगमेन जातं परम-दैन्यम् आश्रितः सन् दीर्घ-कालं व्रज-वासि-समीपे\ऽवस्थातुम् अयोग्यम् आत्मानं मन्यमानो\ऽपराधान्तरम् अपि आशङ्क्यमानो निज-स्थानं गन्तुं प्रार्थयते---अनुजानीहि \[भा।पु। १०.१४.३९\] इति ।

निज-महिमानं मादृशां च निकृष्टत्वादिकं **सर्वं त्वम्** एव **वेत्सि,** यतः **सर्व-दृक्** सर्वम् एव साक्षात् सदा पश्यसि । अतस् त्वां स्तोतुम् अपि नार्हामीति मां प्रति गमनायानुज्ञां देहि ।

यद् वा, ननु, मम रूप-नामादीनां भक्तेर् भक्तानाम् एषां च व्रज-वासिनां माहात्म्यं विशेषतो वर्णय ? तत्राह---सर्वम् इति । वैभवम् इत्य् अनुवर्तत एव । तत् तद् अशेषं माहात्म्यं सर्व-दृग् अपि त्वं वेत्सि । किं काकूक्त्या, नैव जानासीत्य् अर्थः, तत्-तन्-महिम्नो\ऽन्ताभावात् ।

अथवा, भो ब्रह्मन् ! त्वयात्र किञ्चिज् जन्माधुनैव प्रार्थितं । तत् कथम् अन्यत्र गन्तुम् इच्छसि ? मत्-कर्ण-सुखावहम् ईदृशं व्रज-महिम-वर्णनम् एवात्रावस्थाय विधेहि । तत्राह---सर्वम् इति ।

अयम् अर्थः---चतुर्मुख-शरीरेणानेन सुखम् अत्र वस्तुं नार्हामि इति शरीरान्तरं च मम द्विपरार्धाभ्यन्तरे दुर्घटम् । अतो\ऽधुना व्रज-वासिनाम् एषां पाद-रजो\ऽभिषेको\ऽपि मम दुर्लभ एव भविता । किं च, निजाशक्ये एषां महिम-वर्णने प्रवृत्तिः परम-लज्जा-हेतुर् दोषायैवेत्य्-आदिकं मदीयम् । त्वम् अपि ऋणीव सदा व्रज-वासि-वश्य-तदीय-प्रेम-भक्त्य्-एक-रसो\ऽतः क्षणम् अपि तैः सहासङ्कोचं सुख-विहारं विनान्यत्र किम् अपि न रोचते इत्य्-आदिकम् आत्मनश् च सर्वं वृत्तम् । कृष्ण ! हे व्रज-जनैकानन्द ! त्वं वेत्स्य् एव तत् कथम् अत्र स्थास्यामि ? इति ।

ननु, सर्वज्ञेन भवता पूर्वं कथम् एवम् अपरामृश्य तथा याचितम् ? तद्-वर्णने वा प्रवृत्तं च ? तत्राह---सर्वं पश्यति जानातीति सर्व-दृक् त्वम् एव, मादृशास् तु किञ्चिज् ज्ञा एव। यद् वा, सर्वं दर्शयति ज्ञानादि-शक्ति-प्रदानेन सर्वत्र सर्वं प्रवर्तयतीति सर्व-दृक् । यथा त्वयान्तर्यामिणा प्रेरितं, तथैव मया प्रार्थितं प्रवृत्तं च । तत्र मम न को\ऽपि गुणो दोषो वा । गुणश् चेत् प्रेरकस्येश्वरस्यैव, स-दोषश् चेत् तेन किल प्रेर्ये\ऽर्पयितुं न युज्यत इति भावः । एतद् अपि सर्वं वेत्सि ।

ननु, दास्ये सत्य् एवम् उक्तं स्यात् । तच् च जगत्-स्वामिनस् तव न सम्भवत्य् एव ? तत्राह---**त्वम्** इति । त्वम् एव **नाथः**, न त्व् अहम् अन्यो वा कश्चित् । तत्र च जगताम् एव नाथः । अतो ममापि जगन्नाथत्वात् तव दास एवाहम् इति भावः ।

ननु, सृष्टि-कर्तुः पितामहस्य तव पुत्र-पौत्रादि-रूपं जगत्-त्रयाधिक्रियमाणम् एतत् प्रत्यक्षं दृश्यते । कथं मे जगन्नाथता यया त्वं मद्-दासः स्याः ? तत्राह---**जगद्** इति। सर्वम् एवैतत् तव, त्वयि अर्पितम् आहितम्, अत एव त्वद्-अधीनम् इत्य् अर्थः ।

यद् वा, तवैतद् अखिलं त्वयैव मय्य् अर्पितं स्थापितं, त्वत्-कर्तृकार्पण-पाटवेनैव मदीयत्वेन परिस्फुरतीति भावः । अथवा, मम जगद्-ईशत्वे जगताम् एवेशितव्यतया दासता सहजा वर्तत एव । तत् कथं परतो घोषणया[^३६] ? पूर्वम् अभक्तास् त्वया निन्दिताः, कथं वा भक्तिम् अतीव प्रशश्य परमौत्सुक्येन स्वयं दास्यं ? तत्राप्य् अत्र व्रजे किम् अपि जन्म प्रार्थितम् ? सत्यं त्वद्-अधीनतया स्वाभाविके त्वद्-दास्ये वर्तमाने\ऽपि प्रेम्णा विचित्र-भक्त्यैव दासता परमोत्तमा सुदुर्लभा सर्वैर् अपि साध्या । सा च सर्वार्पणं विना यथार्थं न सिध्यतीति तद्-अर्थं सर्वम् एवार्पयामीत्य् आह---ममतास्पदं जगद्-अहन्तास्पदं चैतच् छरीरं स्तोत्रादिकम् अपि मया त्वय्य् एवार्पितम् ।

[^३६]: परमोद्घोषणया इति क्वचिद् दृश्यते।


एतच् च ध्वनितम्---यद्यपि जगत् सर्वं तव जगन्नाथस्यैव, तथापि हे **कृष्ण** ! जगन्नाथत्वाद् बहिर्-अन्तर्-ईश्वरस्यान्तर्यामिनस् तव प्रेरणया त्वदीय-महिम-विशेषालोचनेन परमोत्तम-दास्य-प्राप्तये त्वय्य् एव मया पिष्ट-पेषण-न्यायेनाप्य् अर्पितम्। एवम् अनधिकारिणो मम तादृश-दुर्घट-द्रव्य-प्रार्थना-दोषो\ऽपि त्वया क्षन्तव्य एवेति ॥१०५॥

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** इत्थं स्तुति-प्रभावजनित-श्री-भगवत्-प्रसाद-विशेषतोऽखिलाभिमानापगमेन परम-दैन्यम् आश्रितोऽतज्-ज्ञानादिन् एव निज-स्थानं गन्तुम् अनुज्ञां प्रार्थयते---अनुजानीहीति । **कृष्ण** ! हे निजाशेष-भगवता प्रकटनपर ! **सर्वम्** उक्तत्वद् वैभवं त्वम् एव **वेत्सि**, यतः **सर्व-दृक्** सर्वज्ञः । यद् वा, सर्व-दृग् अपि **त्वं** वेत्सि किम् ?---काक्वा, नैवेत्य् अर्थोऽनन्तत्वात्, अतस् तत् स्तोतुम् अपि नार्हामीति प्रस्थापयेत्य् अर्थः । किम् च, त्वद् भक्ति-सिद्धयेऽभिमान-त्यागेन[^३७] निजं सर्वं त्वय् अर्पयामीत्य् आह---त्वम् एवेति । अन्यत् तैर् व्यञ्जितम् ।

[^३७]: अभिमान-योगेन


अथवा, भो ब्राह्मन् ! त्वयात्र किम् अपि जन्माधुनैव प्रार्थितम्, तत् किम् अन्यत्र गन्तुम् इच्छसि ? तत्राह---सर्वम् इति । चतुर्मुखेनानेन देव-देहेनात्र स्थातुं नार्हामीत्य् आदिकं मद्-वृत्तम्, त्वं चैषां प्रेमवश्यो यथेष्टम् एतान् रमयितुं व्यग्रोऽसीत्य् आदिकं च वृत्तम्, हे कृष्ण ! व्रज-जनैक-प्रिय ! **त्वं** वेत्स्येव, तत् कथम् अत्र स्थास्य्सामीति भावः । किन्तु निज-तत्-प्रार्थित-सिद्धये सर्वं त्वय्य् अर्पयामीत्य् आह---**जगतां** नाथस् त्वम् एवेत्य् अर्पणाभिमानोऽपि न मम घटतेऽतोऽर्पणम् अप्य् **अर्पितम्** इति भावः । अथवा भोः परमेष्ठिन्
! सृष्ठादिना तावज् जगदीशस् त्वम्, तत् कथम् ईदृशं दैन्यम् आलम्बसे ?
तत्राह---तवैवैतज् जगद् अर्पितं मयि त्वयैवातोऽत्र न मम नाथत्वम्, किन्तु त्वत्-कर्तृकार्पण-महिम्नैव मद् अधिकृततया स्फुरतीति भावः ॥३९॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** अथ तत् तत् प्रकरणन्ते या दैत्यात्मिका भक्तिर् एव तत् प्राप्ति-कारणत्वेन दर्शिता, ताम् एवाविष्कुर्वन् अनुज्ञां प्रार्थयते---हे कृष्ण ! सर्वेन्द्रियाकर्षक-रूप-गुण ! अनुजानीहि अनेन गमनानुज्ञेयं नात्मेच्छया प्रार्थ्यते किं त्वत्रावस्थानानर्हतयैवेति सा च प्रार्थितस्यापि तस्य मौनितयेति भावः । त्वयि च यन् मयोक्तं यद् वा वक्तव्यं तत् सर्वं पुनर् उक्तम् एवेत्य् आह---सर्वं स्व-वैभवं मद् वैभवं च स्वमनो-गतं मन् मनो-गतं च स्व-निगूढ-लीलत्वं मद् अयोग्यत्वं चेत्य् आदिकं त्वम् एव वेत्सि नाहम् इत्य् अतस् त्वद् आज्ञां विना तृणादि-रूपेणाप्य् एषां तृणादीनां सौभाग्यम् आसादयितुं न शक्नोमिति भावः । विषयम् अपि त्यक्तुं न शक्नोमीत्य् आह---त्वम् एवेति । तव त्वयैव मह्यम् अर्पितं दासस्याज्ञास्थायित्वम् एव युक्तम् इति भावः । यदि चैवं ब्रूषे अपहृतात्मनां बाल-वत्सानां दर्शनं विना कथम् अनुज्ञां याचसे तत्राप्य् एवं निवेदयामीत्य् आह-सर्वं त्वं वेत्सि सर्व-दृग् इति चात्र ज्ञापितम् ॥३९॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) :** सर्वम् इति तथाप्य् अत्रावस्थानाज्ञाया अलाभात् कथं स्थास्यामीति भावः । विषयम् अपि न त्यक्तुं शक्नोमीत्य् आह---तवेति । तव त्वयैव मय्य् **अर्पितं** दासस्याज्ञास्थायित्वम् एव च युक्तम् इति भावः ॥३९.४०॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** उपसंहरति---अनुजानीहीत्य्-आदि । हे **कृष्ण** ! माम् **अनुजानीहि** । ननु किम् अनुज्ञास्यामीत्य्-आशङ्क्याह---**सर्वं त्वं वेत्सि**, तत् किं कथनीयम् । ननु कथम् अहं वेद्मि? तत्राह---**सर्व-दृक्** सर्वज्ञो\ऽसि । ननु ज्ञातं भो ज्ञातम्, तत् भूरि-भाग्य मिहेति यद् उक्तम् तद् एव तव तु जगत्-स्रष्टुर् एवं न युज्यत इत्य्-आशङ्क्याह---त्वम् एवेति **जगतां** **नाथस् त्वम् एव**, नान्योऽस्मद्-विधादिः । कुतः ? इत्य् आह---जगच् चैतत् **तवार्पितं** त्वय्य् एवार्पितम् । त्वय्य् अर्पितस्य नाथस् त्वां विना कोऽन्यो भवतु ? तस्माद् यथाभिलषितम् एव भूयाद् इत्य् अनुजानीहि ॥३९ ॥

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** ननु, मम वैभवं तव मास्तु गोचरस् तव वैभवम् अहं वेद्मि न वेत्तीति वक्रोक्तिम् आशङ्कय किम् अहम् अत्र प्रत्युत्तरं कुर्य्यामिति व्यञ्जयन् स-लज्जं स-निर्वेदम् आह---अनुजानीहीति । अन्तर्भावितण्य् अर्थम् अनु अनुज्ञापयेत्य् अर्थः । अत्र स्थले क्षणम् अपि स्थातुम् अयोग्यम् अतिनीचं मामाज्ञापय यादृशो\ऽहं तादृशं स्थलं सत्य-लोकम् एव गच्छेयमिति भावः । हे **कृष्णे**ति चित्त तू त्वम् अत्राकर्षरय् एव किं तु तद् भूरि-भाग्यम् इह जन्मेति मत्-प्रार्थनायां दृग्-इङ्गितेनाप्य् अस्त्विति श्री-चरणैर् नोक्तम् अतः किं कुर्वे तस्मात् त्वत्-पुलिन-भोजन-वेलावन्तरायं कुर्वन्न् अयम् अपराधी त्वल्-लीला-प्रातिकूल्याद् एव श्री-मुखोद्गत-वचन-सुधा-लेशम् अप्य् अनाप्नुवन्न् अहम् इतो झटित्य् एव दूरम् अपसरामि **त्वं** वत्सान् कालयित्वा पुलिने भुजानः प्रिय-सखैः सह सहासोक्ति-प्रत्युक्ति-कौतुकं भोजन-लीलाशेष समापयेति ध्वनयः । अयम् अहं त्वतितारल्यात् पुनः पुनः किं वा, विज्ञापयामीत्य् आह, सर्वमीत्य् आह, सर्वम् अस्मद्-आदीनां मनो-वपुर्-वाचां वैभवं **त्वम् एव वेत्सि** किं च नाहम् अस्य **जगतः** स्पृष्टत्वान् नाथः किं तु त्वम् एव जगताम् अन्येषाम् अपि बहूनां **नाथः** अत **एतच्** च जगत् क्षुद्रतरं तव त्वदीयम् एव त्वय्य् **अर्पितं** यमिच्छसि योग्यमस्य जानासि तम् अस्याधिकारिकं कुर्विति भावः ॥३९॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** *न व्याख्यातम्।*


______


**॥ १०.१४.४० ॥**

**श्री-कृष्ण वृष्णि-कुल-पुष्कर-जोष-दायिन् ।**

**क्ष्मा-निर्जर-द्विज-पशूदधि-वृद्धि-कारिन् ॥**

**उद्धर्म-शार्वर-हर क्षितिराक्षस-ध्रुग् ।**

**आकल्पम् आर्कम् अर्हन् भगवन् नमस् ते ॥**

**श्रीधर-स्वामी (भावार्थ-दीपिका) :** तद् एवं किङ्करं मां प्रस्थापयेत्य् अत्य्-आदरेण नमस्-करोति, श्री-कृष्णेति । **वृष्णि-कुल**-पद्मस्य प्रीति-दातृत्वेन हे सूर्योपम । **क्ष्मा** चावनिर् **निर्जरा** देवाश् च **द्विजाश्** च **पशवश्** च त एवोदधयस् तेषां **वृद्धि-कारि**त्वेन, हे चन्द्रोपम ! **उद्धर्मः** पाखण्ड-धर्मस् तद् एव, **शार्वरं** तमस् तद् धरतीति तथा, अनेन द्वयोपम, हे **क्षिति-राक्षस-ध्रुक्** क्षितौ राक्षसाः कंसादयः उद्यन्न् एव तेभ्यो द्रुह्यतीति पुनः सूर्योपम । सूर्याद्य्-उपमापि न्यूनेति मत्वाह---**आर्कम्** अर्कम् अभिव्याप्य सर्वेषाम् **अर्हन्** पूज्य **भगवन्**, **आकल्पं** कल्प-पर्यन्तं ते तुभ्यं **नम** इति ॥४०॥

स-सखि-वत्सक-मोक्षण-कौतुक-

द्रुत-विलम्बित-पुत्र-मुदेऽद्भुतम् ।

निखिल-रूपम् अतो दधद् अच्युतोऽ

वतु स वः कलयन् व्रज-मङ्गलम् ॥\*॥

**------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** *तद् एवम्* इत्य् उक्तार्थम् । पशवो गावश् च । उद्गतो धर्मो यत्र स उद्धर्मः । शर्वर्यां भवं शार्वरम् । यद्य् अपि *माम्* अपराधिनं विज्ञाय न ब्रूषे तद् अपि स्वनेत्राभ्यां सानुग्रहावलोकनामृतं तु मह्यं देहि, यथा तेनैवाहारेण नित्यं प्राणान् रक्षन् कल्प-पर्यन्तं जीवितुं प्रभविष्यामीति व्यञ्जयन् प्रणम् इति---श्री-कृष्णेति । सूर्य-स्वरूपं दक्षिणं नेत्रम् आलक्ष्य् आह---**वृष्णि-क्लुल**-*पद्मस्य* पोषं प्रफुल्लत्वं तत् प्रदायिन् । माम् अपि पद्मसन्तानं *कृपया* प्रफुल्लयेति भावः । चन्द्र-स्वरूपं वामं नेत्रम्

आलक्ष्याह---**क्ष्मा** तत्रत्या मनुष्यादयः, **निर्जराः** स्वर्गस्था *देवाः*, **द्विजाः** **पशवश्** च वृन्दावनस्थाः, पशवो गावश् च त *एवोद्ध्यस्* *तेषां* **वृद्धि-कारिन्** । माम् अपि देवाधमं कृपया वर्धयेति भावः । युगपद् एव नेत्रे द्वे एव पुष्पवन्तावालक्ष्याह---**उद्धर्मः**, *पाषण्ड-धर्मः* स *एव* **शार्वरम्** अन्धतमसम् शार्वरं त्व् अन्धतमसे इत्य् अमरः । तद् धरतीति तथा । तेन स्व-प्रभौ त्वय्य् अपि माया-चिकीर्षा-लक्षणं पाषण्डं मम **हर** कृपया, यथा पुनर् एवं न कुर्याम् इति भावः । **क्षिति-राक्षसाः** अघासुरादयस् *तेभ्यो* द्रुह्यति द्रोहेणापि स्वर्गतिं ददासीत्य् अतस् त्वद् वस्यस्य वृन्दवत्स-वृन्दद्रोहित्वावत्स-लोक-ब्रह्म-राक्षसं माम् अपि दण्ड-प्रदानेनापि संस्कुरुष्वेति भावः । स्व-प्रभोर् अनुग्रहं निग्रहं वा दृष्ट्वा दासो जीवितुम् उत्सहते, औदासीन्यं दृष्ट्वा तु न प्राणान् धर्तुम् ईष्ट इति भावः ॥ अत्र विश्वनाथः

तोषणीकारास् तु---प्रीति-सादर-सर्व-सम्पदनुभव-पूर्वकं प्रणामाय प्रथमतः कृष्णेति-स्वरूप-नाम्ना सम्बोधनम् ॥४०॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** नौमीत्य् उपक्रम्य नमस्कारेणोपसंहरति---श्री-कृष्ण इत्य्-आदि ॥४०॥

**---------------------------------------------------------------------------------------------------------------------**

**सनातन-गोस्वामी (दिग्-दर्षिनी) :** \[बृ।भा। २.७.१०६\] तद् एवं किङ्करं प्रस्थापयेत्य् आदरेण नमस्करोति---**श्री-कृष्णेति** \[भा।पु। १०.१४.४०\] । **वृष्णि-कुल-पद्मस्य** प्रीति-दातृत्वेन हे सूर्योपम ! **क्ष्मा** च **निर्जराश्** च देवाः, **द्विजाश्** च, **पशवश्** च, ते एव **उदधयः,** तेषां **वृद्धि-कारित्वेन** हे चन्द्रोपम ! **उद्धर्मः** पाषण्ड-धर्मः, तद् एव **शार्वरं** तमः उद्धरतीति तथा । अनेन द्वयोपमः । हे **क्षिति-राक्षस-ध्रुक्** ! क्षितौ राक्षसाः कंसादयः उद्यन्न् एव तेभ्यो द्रुह्यतीति पुनः सूर्योपमा । सूर्याद्य्-उपमापि न्यूनेति मत्वाह---**आर्क** अर्कम् अभिव्याप्य सर्वेषाम् **अर्हं** पूज्य **भगवन्** **आकल्पं** कल्प-पर्यन्तं **ते** तुभ्यं **नमः** ।

अथवा इत्थं सञ्जात-परम-भक्त्या विचित्र-नाम-सङ्कीर्तन-रूपां परमां स्तुतिम् अन्ते कुर्वन् प्रारब्धं समापयितुं प्रणमन् सर्वम् अवतार-प्रयोजनम् एकेनैव श्लोकेन संक्षिप्य वर्णयति---श्री-कृष्णेति । तत्र प्रथमं वृष्णि-कुलेति । सूर्योदयेन कमलानां तमो-निरसन-प्रकाशनादिकम् इवाविर्भाव-मात्रेण श्री-वसुदेवादिक-यादव-वर्गस्य दुःख-नाश-पूर्वकम् आनन्द-दातृत्वं वर्णितम् । तथा च दशम-स्कन्धे---

> स बिभ्रत् पौरुषं धाम राजमानो यथा रविः । >
> दुरासदो दुर्विषहो[^३८] भूतानां सम्बभूव ह ॥\[भा।पु। १०.२.१७\] > इति ।

[^३८]: \ऽतिदुर्धर्षो


स आनकदुन्दुभिर् वसुदेवः । तथा देव-स्तुतौ---दिष्ट्या हरे\ऽस्या भवतः पदो भुवो भारोपनीतस् तव जन्मनेशितुः \[भा।पु। १०.२.३८\] इत्य्-आदि ।

> दिष्ट्याम्ब ते कुक्षि-गतः परः पुमान् >
> अंशेन साक्षाद्-भगवान् भवाय नः । >
> मा भूद् भयं भोजपतेर् मुमूर्षोर् >
> गोप्ता यदूनां भविता तवात्मजः ॥\[भा।पु। १०.२.४१\] इति ।

ततो जन्माध्याये---मही मङ्गल-भूयिष्ठ-पुर-ग्राम-व्रजाकरा \[भा।पु। १०.३.२\] इत्य्-आद्य्-उक्तानुसारेण पृथिव्या देवानां ब्राह्मणानां च तथा पशूदधिर् नन्दस्य व्रजस् तस्य चेति गवादीनाम् अपि वर्धनम् उक्तम् । यद्यपि पृथिव्या वर्धनेनैव तद्-अन्तर्-गतानां यादव-द्विज-व्रजानां वृद्धि-कारित्वम् आयाति, तथापि भक्त-वात्सल्यं गो-ब्राह्मण-हित-कारित्वं च सर्वत्रैव भगवन्-माहात्म्यम् अवश्यं वर्ण्यत इत्य् अतो\ऽथवावतारे\ऽस्मिन् विशेषतः एषां संवर्धनम् इत्य् अतः पृथग् ग्रहणम् ।

अधुना निज-प्रेम-भक्ति-विस्तारकत्वम् एवाह---**उद्धर्मः** उच्चो धर्मः अवश्य-प्रतिपाल्य-स्वधर्मादि-लक्षणः, तं **शर्वरी**-सम्बन्धि-तमो-भयादिकं च । गोपीनां रास-क्रीडया हरतीति । तथा अभूतम् अपि एतद् अवश्यम्-भावित्वेन सर्वज्ञत्वात् सूचितम् । यद् वा, धर्मो मद्-भक्ति-कृत् प्रोक्तः \[भा।पु। ११.१९.२७\] इत्य् एकादश-स्कन्धे भगवद्-वचनाद् धर्मो\ऽत्र भक्ति-लक्षणः तद्-विरुद्धं विमार्ग-वाचकोत्पथादिवत् ज्ञान-कर्मादिकं सर्वम् एवोद्धर्मः । तच् च सदा सर्वत्र प्रकाशमानस्यापि भक्ति-मार्गस्य गुहादौ द्रव्याणाम् इवाच्छादकत्वाच् छार्वरं तमः तद् धरति इति तथा । हे स्व-भक्ति-प्रकाशकेत्य् अर्थः ।

तत्र तमसि ये चरन्ति त एव रजनी-चर-साम्याद् अखिल-लोकैक-जीवन-भक्ति-मार्ग-विघातकत्वाच् च राक्षसाः ते च प्रायशः पृथिव्य्-अन्तर्-गते कर्म-क्षेत्रे एवेति क्षिति-ग्रहणम् अन्ये च वृष्णि-कुलादि-द्वेषिणो ये ये क्षिति-राक्षसाः कंसादयो ये च रास-क्रीडादि-विघातकाः शङ्खचूडारिष्टादयस् तेभ्यः सर्वेभ्य एव तत्-तद्-विघ्न-विनाशाय विचित्र-लीलया द्रुह्यतीति तथा ।

एवं कर्तुं च त्वम् एवार्हसि, नान्यः को\ऽपीत्य् आह---अर्हतीत्य् **अर्हन्** हे सर्वं कर्तुं योग्य समर्थेति वा । यत् पूर्वं नारायण-रूपेण नानावतारैश् च त्वया नाचरितं तद् अधुनाविष्कृताशेष-भगवत्तापरा-काष्ठाकत्वात् सम्पादयितुं तवैवोचितं शक्यं चेत्य् अर्थः ।

ननु, वेद-विहित-स्वधर्म-ज्ञानादि-पराणां तथा मातुलत्वादि-सम्बन्धवतां कंसादीनां द्रोहो\ऽनुपयुक्त एवेति चेत्, तत्राह---हे **भगवन्** परम-कृपालो ! तेषाम् एव हितार्थम् एवं करोषीत्य् अर्थः ।

अयं भावः---ये त्वद्-भक्ति-विमुखा ज्ञान-कर्म-पराः अन्तर्-निगूढासुर-भावाः तेषां तद्-दुःख-भावापनयनेन ये च सर्व-लोकोपतापकाः कंसादयस् तेषां विमुक्ति-प्रदानेन घात एव परम-कारुणिकताम् अभिव्यञ्जयतीति । अथवा स्वामि-व्याख्यैवानुसर्तव्या । इत्थम् एव हे **अर्हन्** ! सर्वेषां पूज्य ! यतो ज्ञान-कर्म-परा अपि भक्ति-मार्गे\ऽधुना प्रविष्टाः यथा अक्रूर-भीष्मादयः । प्रकट-दैत्याश् च कंसादयो\ऽन्तर्-भयादिना त्वद्-भावनया भक्तिम् एवाश्रिताः । बहिश् च निज-सहज-कर्म-सामर्थ्य-रहितत्वान् मृत-तुल्या एव जाता विमुक्तिं वा मरणेन प्राप्ताः अवश्यम्-भावित्वात् अभूतम् अपि भूतवत् सूचितम् । यद्य् एवं त्वया न कृतं स्यात्, तदा सर्वैर् एव त्वं न पूजितः स्या इति भावः ।

एवं स्तुवन् निर्भर-प्रेम-रस-निमग्नो भगवता सह व्रज-वासिनः सर्वान् एव यास्यन् नमस्करोति । **आर्कम्** अर्क-नाम-वृक्ष-विशेषो निष्प्रयोजनो भगवत्-पूजानर्हो वैष्णवानाम् अनादरणीयः अत्रत्यं तम् अभिव्याप्य तुभ्यं नमः, त्वां त्वदीयांश् चात्रत्यान् सर्वान् जङ्गमान् स्थावरान् अपि नमामीत्य् अर्थः । एतच् च तद् भूरि-भाग्यम् इह जन्म किम् अप्य् अटव्याम् \[भा।पु। १०.१४.३४\] इति निज-प्रार्थनानुरूपम् एव । यतो\ऽत्रत्यो\ऽर्क-वृक्षो\ऽपि मन्-नमस्यो मत्तो\ऽधिकतर एव, अतो न तादृशम् अपि जन्मात्राहम् अर्हामि । अतस् तस्माद् अप्य् अल्पतरम् अन्यत् किञ्चिद् एव प्रार्थ्यम् इति ध्वनितम् । तत्र च प्रणामेषु संख्यातृप्तिर् अपि कथञ्चिन् नास्तीत्य् आकल्पम् इत्य् उक्तम् । इत्थं सर्व-शोभा-युक्त-कृष्ण ! हे श्री-**कृष्ण** ! इति ॥१०६॥

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** हे श्री-कृष्णेति, श्रीः सर्व-विषयक-विविध-शोभा, तद् युक्त-कृष्ण ! श्रीमत् त्वाद् एव सर्वचित्ताकर्षकेति सर्वथा सर्वतो वैशिष्ट्यम् अभिप्रेतम् । तद् एवाभिव्यनक्ति-वृष्णीत्य्-आदिना, तत्र तत्र हेतुः---भगवन्न् इति सर्वैश्वर्य-विस्तारकेत्य् अर्थः । अन्यत् तैर् व्याख्यातम् ।

यद् वा, इत्थं सञ्जात-परम-भक्त्यान्ते विचित्र-नाम-सङ्कीर्तन-रूपां स्तुतिं कुर्वन् सर्वम् अवतार-प्रयोजनम् एक-श्लोकेन संक्षिप्य वर्णयन् स-पदाव्ज-ग्रहं प्रणमति । तत्र **वृष्णि-कुलेति**---सूर्योदयेन कमलानां तमोमुद्रा-निरसन-पूर्वक-प्रकाशनम् इवाविर्भाव-मात्रेण श्री-वसुदेवादि-यादव-वर्गाणां दुःख-नाशन-पूर्वकानन्द-प्रदत्वं प्राग्-वर्णितम् । तच् चोक्तम् एव स विभ्रत् पौरुषं धाम \[भा।पु १.२.१७\] इति दिष्ट्या हरेऽस्या भवतः पदो भुवः \[भा।पु १.२.३८\] इत्य्-आदिना । किं च, पृथिव्याश् च देवानां च विप्राणां च पशूदधेश् च गवादि-पशु-समुद्रस्य श्री-नन्द-व्रजस्य **वृद्धि-कारिन्** ! अधर्म-निवर्तन-धर्म-प्रवर्तनादिना साक्षाद् दुःख-हरण-सुख-सम्पादनादिना च वर्धनशील ! यद्य् अपि **क्ष्मा**-वर्धनेनैव तद् अन्तर्-गतानां **द्विज**-गवादीनां वृद्धि-कारित्वं स्वत एवायाति, तथाप्य् अवतारेऽस्मिन् तद् विशेषापेक्षया पृथङ् निर्दिष्टम् ।

यद् वा, महर्-लोकादिवर्तिनाम्-ऋषीणां गोलाकादिवर्ति-गोकुलानां च ग्रहणार्थम् । यद् वा, व्रज-सम्बन्धिनो ये क्ष्मा-**निर्जरा** विप्रा द्विजाश् च पक्षिणः पशवश् च गो-महिष्यादयोऽतिप्राचुर्यात्त एवोदधयस् तद्-वृद्धि-कारिन्न् इति प्राधान्याद् व्रजस्यैव सम्बर्धकत्वम् उक्तम् ।

अधुना प्रेम-भक्ति-विस्तारणं मुख्य-प्रयोजनम् अन्ते वर्णयति, धर्मोऽत्र भक्ति-लक्षणस् तद् विरुद्धं ज्ञानादिकम् एवोत्पथादि-न्यायेनोधर्मः, स एव सदा सर्वत्र प्रकाशमानस्यापि भक्ति-मार्गस्याच् छदकत्वाच् छार्वरं तमस् तद् धरतीति तथा, अतएव हे **क्षिति-राक्षस-ध्रुक्** ! क्षिति-राक्षसा द्वि-विधाः---एके भवतम् असि ये चरन्ति रजनी-चर-साम्याद् अखिल-लोकैक-जीवन-भक्ति-मार्ग-विघातकत्वाच् च राक्षसा अन्त-निगूढासुरभाव असन्तः, अन्ये च वृष्णि-कुलादि-द्वेषिणः प्रकट-दैत्याः कंसादयस् तेभ्यो द्रुह्यतीति तथा, तत्रासतां दुर्मदादि-निग्रहेण कंसादीणं च साक्षान् मारणेनैव । तच् च तेषां हितार्थम् एवेत्य् आह---**भगवन्** ! हे परम-दयालो !---सतां भक्तौ प्रवर्तनात् । एतच् चापूर्व-दृष्टं त्वम् एव कर्तुम् अर्हसि, नान्यः कोऽपीत्य् आह---अर्हतीत्य् **अर्हन्** हे सर्वं कर्तुं योग्य समर्थेति वा, अत **आकल्पं** मज् जीवन-कालम् अभिव्याप्य[^३९] । यद् वा, आ आकल्पं त्वदीय-गुञ्जावतंस-बर्हापीडादिकं बाम-हस्तस्थ-कबलादिकं च भूषणम् अभिव्याप्य, तथ्**आर्कम्** अर्को[^४०] नाम वृक्षो भगवद् अनर्हपुष्पो वैष्णवानाम् अनादरणीयस् तम् अर्प्यकम् अभिव्याप्य[^४१] तत् तत् सहितायाशेष-निजैश्वर्य-प्रकटन-शोभा-युक्त कृष्ण परमानन्द[^४२] नन्द-नन्दन ! **नमस्ते** ।

[^३९]: कालम् अभिव्याप


[^४०]: अर्को


[^४१]: तम् अप्य् अत्रत्यम् अभिव्याप्य


[^४२]: परम


श्रीमच् चैतन्य-देवानुगृहीतानाम् अनुग्रहात् ।

तेषां मुदे स्तुतिर् ब्राह्मी व्याख्यातेयं यथा-रुचि ॥४०॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** श्रीति सादर-सर्व-सम्पदनुभव-पूर्वकं प्रणामाय प्रथमतः कृष्णेति स्व-रूप-नाम्ना सम्बोधनं पुनः क्रमेण ततो बहिर् बहिर् विशेष्यं व्यञ्जयन् जन्म-कर्मनाम् अभिर् अपि सम्बोधयति, वृष्णीत्य्---आदिना । **वृष्णि-कुलं** श्री-वसुदेवादिकं श्री-नन्दादिकं च पूर्वोक्त-प्रामान्यात् तत्र प्रस्तुतत्वेन श्री-नन्दादिकम् एवात्र मुख्यं ज्ञेयम् पशुपाङ्गजायेति प्रतिज्ञातत्वात् **क्ष्मे**त्य् अविशेषेण प्राप्तवेऽपि विशेष-विवक्षया **द्विज**-पश्वोर् उपादानं गो-ब्राह्मण-हितावतारता-प्रसिद्धेः **उद्धर्मो** भगवद् विमुखो धर्मः **क्षिति-राक्षसाः** उद्धर्म-प्रवर्तकाः कंसादयश् च चन्द्र-सूर्य-रूपोभयत्वेन रूपक-व्यञ्जना सर्व-शुभकरिता-विवक्षया कीर्ति-प्रताप-प्रशंसाद्योतनेच्छया च हे **भगवन्** ! एवम्-भूत-श्री-कृष्ण-रूपत्वेन स्वयं भगवन्न् इत्य् अर्थः । तथार्कं स्वर्-भूव भूर् लोक-व्यापक-प्रकाशम् **अर्कम्** आर्भ्य महा-वैकुण्ठ-पर्यन्तम् **अर्हन्** पूज्य ! यद् वा, एवतचापूर्वं दृष्टं त्वम् एव कर्तुम् अर्हसि नान्यः कोऽपीत्य् आह---अर्हतीत्य् अर्हन् हे सर्वं कर्तुं योग्य ! समर्थेति वा, अत **आकल्पं** मज् जीवन-काल-रूपान् कल्पान् अभिव्याप्य यद् वा, आकल्पं त्वदीय-गुञ्जावतंस-बर्हापीडादिकं वाम-हस्त-स्थक-वलादिकं च भूषणम् अभिव्याप्य तुभ्यं तथा **आर्कम्** अर्मो नाम-वृक्षो भगवद् अनर्ह-पुष्पो वैष्णवानाम् अनादरनीयः तम् अप्य् अन्तं समभिव्याप्य तत् तत् सहितायेत्य् अर्थः ।

श्रीमच्-चैतन्य-देवानुगृहीतानाम् अनुग्रहात् ।

तेषां मुदे स्तुतिर् ब्राह्मी व्याख्यातेयं यथा-मति ॥४०॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** तस्माद् भूयोऽपि ते नम इति स-स्तवं प्रणमति---श्री-कृष्णेति । हे **भगवन् ! नमस् ते** । **वृष्णि-कुल-पुष्कराणां जोषः** प्रीतिस् तां दातुं शीलं यस्येत्य् अनेन भानुत्वं व्यङ्ग्यम् । **क्ष्मा** पृथ्वी । **निर्जरा** देवाः । **द्विजाः** पशवश् च वृन्दावन-सम्बन्धिनस् त एवोदधयः । दुरवगाह्यत्वात् । तेषां **वृद्धि-कारित्वेन** चन्द्रत्वम् । **ऊर्ध्वमा एव शार्वराणि** तमांसि तेषां हरत्वेन महा-ज्योतिष्ट्वाद् वह्नित्वं वह्नीन्द्व्-अर्कास् तमोनुदः इत्य् उक्तेः । अत एक एव त्वं भानु-चन्द्र-वह्नीनां मण्डलानि । अयम् अर्थः---यथा अमी तेजो-मण्डल-रूपेण बहिः प्रकाशन्ते, अन्तस् तु स्व-स्वाकारेण वर्तन्ते, तथा त्वम् अपि ब्रह्माकारेण विश्व-व्यापी दृश्यमानाकारेण परिच्छिन्न इति । **क्षिति-राक्षस-ध्रुक्** । त्वम् एतत्-त्रितय-तेजो-व्यतिरिक्त-निज-तेजो-विशेषवत्त्वम् । **आर्कम्** अर्कम् अभिव्याप्य । नमो यावत् सूर्यो भास्यति । तावत्-काल-पर्यन्तं नम इत्य् अर्थः । किं बहुना ? **आकल्पं** कल्पो द्विपरार्ध-कालं यावज् जीवामि तावद् एव नम इति भावः । हे **अर्हन्** नमस्य ! एवं नौमीत्य् उपक्रम्य नमस्त इत्य् उपसंहारः ॥४०॥

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** यद्यपि माम् अपराधिनं विज्ञाय न ब्रूषे तद् अपि स्व-नेत्राभ्यां सानुग्रहावलोकनामृतं तु मह्यं देहि यथा तेनैवाहारेण नित्यं प्राणान् रक्षन् कल्प-पर्यन्तं जीवितुं प्रभविष्यामीति व्यञ्जयन् प्रणमति---श्री-कृष्णेति । सूर्यस्व-रूपं दक्षिणं नेत्रम् आलक्ष्याह---**वृष्णि-कुल-पद्मस्य जोषः** प्रफुल्लत्वं तत्-प्रदायिन् माम् अपि पद्म-सन्तानं कृपया प्रफुल्लयेति भावः । चन्द्र-स्वरूपं वाम-नेत्रम् आलक्ष्याह---**क्ष्मा** क्ष्मा-तलस्था मनुष्यादयः **निर्जराः** स्वर्ग-स्थाः देवा **द्विजाः** पशवश् च वृन्दावन-स्थाः पक्षिणो गावश् च त एवोदधयस् तेषां **वृद्धि-कारिन्** ! माम् अपि देवाधमं कृपया वर्द्धयेति भावः । युगपद् एव नेत्र द्वे एव पुष्पवन्तावालक्ष्याह---**उद्धर्मः** पाषण्ड-धर्मः स एव शार्वरम् अन्धतमसं शावरं त्व् अन्धतमसम् इत्य् अमरः । तद् धरतीति तथा तेन स्व-प्रभौ त्वय्य् अपि माया-चिकीर्षा-लक्षणं मम पाषण्डं कृपया हर यथा पुनर् एवं न कुर्यामिति भावः । **क्षितौ राक्षसा** अघासुरादयस् तेभ्यो द्रुहसि द्रोहेणापि स्व-गतिं ददासीत्य् अतस् त्वद् द्वयस्य वृन्दवत्स-वृन्दविद्रोहित्वात् सत्य-लोक-ब्रह्म-राक्षसं माम् अपि दण्ड-प्रदानेनापि संस्कुरुष्व् एति भावः । स्व-प्रभोर् अनुग्रहं वा दृष्ट्वा दासो जीवितुम् उत्सहते औदासीन्यं दृष्ट्वा न प्राणान् धर्तुं ईष्टे इति भावः । हन्त हन्त महामहेश्वरो\ऽपि क्षेत्र-गुञ्जा-गौरिक-पिच्छादिर् अचिताकल्पो गो-चारक-बालकैः समं खेलन् हृष्यतीत्य् अनौचित्यं मत्-प्रभोर् इति पूर्व विचारितक्ता तत्त्वान्-अभिज्ञेन मया येष्व् अपराद्धं तान् अपि प्रसादयामीति मनसि विभाव्याह्---आ **आकल्पं** त्वदीय-गुजादि-वेषम् अभिव्याप्य **आर्कं** अर्को नाम वृक्षो भगवद् अनर्ह पुष्पस् तम् अपि वजस्थम् अभिव्याप्य हे **अर्हन**, मत्-पूज्य ! किं वा हे योग्य कृपाकृपाभ्यां मद् भद्राभद्रं कर्तुं समर्थ ! ते तत्ता हिताय तुभ्यं **नमः**\--

सर्व-संशय-हृत् सर्व-भक्ति-सिद्धान्त-सन्ततिः ।

अस्तु ब्रह्म-स्तुतिश् चित्त-भित्तौ मे चारु चित्रिता ॥४०॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** यद्यपि सागसं मां न-सन्तापयेथास् तथापि कृपावलोकं विना मे जीवितं दुर्द्धरम् इति व्यञ्जयन् प्रणमति श्री-कृष्णेति । **वृष्णि-कुलम्** एव **पुष्करं** तस्य **जोषो** विकासस् तद् दायिनिति सूर्यत्वं तेन मम् आपि पद्म-भवत्वात् तद् दानं साम्प्रतं **क्षमा** च **निर्जराश्** च **द्विजाश्** च पशवो गावश् च त एवोदधिस् तद्-**वृद्धि-कारिन्न्**-इति-चन्द्रत्वं तेन ममापि निर्जर-द्विजस्य वृद्धि-करणं साम्प्रतं **क्षितौ राक्षसेभ्यो** अघादिभ्या द्रुह्यसि द्रोहेणापि स्व-पदं ददासीति अतस् त्वत् स-जग्धि-प्रत्यूह-कारिणं ब्रह्म-राक्षसं माम् अपि दण्डेन संस्कृत्य स्व-पदं देहि त्यजौदासीन्य तेन मज्-जीवनं दुद्धरम् इति भावः । किञ् च सर्वेश्वरस्यानन्त-लक्ष्मीकस्य गुञ्जा-पिञ्छादि-वेषो गो-चारणं गोपभिस् तेः सह सख्यञ् च नोचितम् इत्य् अविशेन मया मनसि सम्भाव्यापराद्धं तद् इदानीं क्षमयामीत्य् आह---**आकल्पं** गुजादि-वेषम् अभिव्याप्य अर्कस् त्वद् **अनर्ह**-पुष्पो वृक्षा ब्रजस्थस् तं चाभिव्याप्य तत्-सहिताय ते **नमो\ऽस्ते** तत्-तत्-सर्वस्य त्वदीयत्वाद्वि ज्ञान-घनत्वाच् च मद् वन्द्यत्वम् । हे **अर्हन** पूज्य ॥४०॥

परमैश्वर्य-माधुर्य भक्ति-भृद् ब्रह्मणोदिता ।

जीयाद् गोकुल-माहात्म्य धात्री-नन्द-सुतस् ततिः ॥


______


**॥ १०.१४.४१ ॥**

**श्री-शुक उवाच---**

**इत्य् अभिष्ठूय भूमानण् त्रिः परिक्रम्य पादयोः ।**

**नन्व् अभीष्टं जगद्-धाता स्व-धाम प्रत्यपद्यत ॥**

**श्रीधर-स्वामी (भावार्थ-दीपिका) :**

स-सखि-वत्सक-मोक्षण-कौतुक-द्रुत-विलंबित-पुत्रम् उदे\ऽद्भुतम् ।

निखिल-रूपम् अतो दधद् अच्युतो\ऽवतु स वः कलयन् व्रज-मंगलम् ॥१॥

**पादयोर्** नत्वा । **अभीष्टं** सर्वतः पूजितम् अभिप्रेतं वा ॥४१॥

**------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** स-सख-वत्सक-मोक्षणेन यत्-कौतुकं तेन द्रुतं गतं विलम्बितं विलंबो यस्य स तथा । यद् वा, द्रुतः शीघ्रता-युतश् चासौ विलम्बितो जात-विलम्बश् चति द्रुत-विलम्वितः वत्स-पालावलोकनार्थं भगवद् अवलोकनार्थं वा प्रथमं द्रुतो दृष्ट्वा च संशयितः सन् विलम्बितो\ऽभूद् इति, स चासौ पुत्रो ब्रह्मा चेति तथा । यद् वा, द्रवति निसर्गेण निम्नं गच्छतीति द्रुतं तोयम्, द्रुते विलम्बते ऊर्ध-देशे तिष्ठतीति द्रुत-विलम्बितं कमलम्, तस्य पुत्रस् तथा तस्य मुदे । यद् वा, द्रुतो\ऽतिवेगवान् विः पक्षी हंसो यस्य स द्रुत-विब्रह्मा, लंबनं लंबा क्रीडा, सा च-जंघाधो। भागेन लघु काष्ठ-दण्डं दूरे निक्षिप्य तद् आनयनार्थ-गत-बालात्-प्राग् एव वृक्ष-शाखां गृहीत्वा ततो\ऽप्य् ऊर्ध्वं-शाखाम् आलंबन-रूपा, सैव मर्कटोत्प्लवन-शब्देन लक्षिता, सा च गोपालेषु प्रायो\ऽस्ति, लंबा जाता येषां ते लंबितास् ते पुत्रा यस्य गोपी-जनस्य स लंबित-पुत्रः, स-सख-वत्सक-मोक्षणेन कौतुकं यस्य स तथा स चासौ द्रुतविश् चेति तथा, स-सख-वत्सक-मोक्षण-कौतुक-द्रुतविश् च लंबित-पुत्रश् चेइति समाहार-दन्द्वस् तस्य मुदे तन्-मातृणां च कस्य च इत्य् उक्तेः । यतो निखिल-रूपं रूपे निरूपे निखिलं निखिल-रूपं निखिलानां रूपम् इति वा दधत् अतो हेतोः व्रज-मंगल कलयन् रचयन् सः प्रसिद्धो\ऽनेक-रूपत्वेप्य् अच्युतो निर्विकारः वो\ऽध्येत्रध्यापकान् अवतु

______


**भूमानं** सर्वेश्वरम् । **तिर्-अभिष्ट्य** वेति संबन्धः । यथोक्तान्वये तु एका चण्ड्या रवेः सप्त तिस्रो गणपतेः स्मृताः चतस्रः केशवस्योक्ताः शिवस्यार्धा प्रदक्षिणा । इति विरोधः स्यात् । सर्वतः पूज्यत्वे नास्तिकाभाव-प्रसङ्ग मन्वानो\ऽर्थान्तरं ब्रूते---अभिप्रेतं वेति । स्व-धाम सत्य-लोकम् । प्रत्य् अपद्यत प्राप । भूमानं सर्वथैवापरिच्छिन्नम् । **अभीष्टं** भगवता प्रस्थापयिम् इति शेषः। यतो जगद्-धाता अन्यथा सहसा तत्-पद-त्यागे विश्व-सृष्टेर् असिद्धेः, ततश् च यावद् अधिकारम् अवस्थितिर् आधिकारिकाणाम् इति न्यायेनाधिकारान्ते तद् अभीष्टं सेत्स्यतीति बुद्धयते ॥४१॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) : भूमानम्** अपरिच्छिन्न-माहात्म्यम् । इत्य् एवम् **अभिष्टूय** अभिष्टुत्याभितः स्तुत्वा । यद् वा, सर्व-व्यापकम् अपि तथावस्थितं भक्त्या **त्रिः परिक्रम्याभीष्टं** प्रियतमं **स्व-धाम** सत्य-लोकवर्ति-निज-गृहं गत इति प्रथमं लज्जादिना व्रज-वास-लोभेन वा, पारमेष्ठ्यं पदं परित्यज्य कुत्रापि निलीय स्थास्यामीति मनसि कृत्वा स्थितः, इदानीं च श्री-भगवत्-प्रसादम् आसाद्य निज-प्रिय-पदम् एवागच्छद् इत्य् अर्थः, यतो **जगद्-धाता**, अन्यथा तत् प्रदच्युता विश्व-सृष्ट्य-सिद्धे[^४३] अतः श्री-भगवान् एव **प्रस्थापयामास** ॥४१॥

[^४३]: विश्व-सृष्ट्य-सिद्धिः


**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) : भूमानं** सर्वथैवापरिच्छिन्नम् इत्य् एवम् **अभिष्टुय** अभिष्टुत्य अभितः स्तुत्वा । यद् वा, सर्व-व्यापकम् एव तथावस्थितं भक्त्या **त्रि-परिक्रम्य अभीष्टं** सामीप्ययाञ्चायां कृत-मौनेन श्री-कृष्णेनाभिप्रेतं **धाम** यतो **जगद्-धाता** अन्यथा तत् पद-त्यागे विश्व-सृष्ट्य् असिद्धेः एवं यावद् अधिकारम् अवस्थितिर् आधिकारिणाम् \[३.३.३१\] इति न्यायेन तद् अन्ते तद् **अभीष्ट**-सिद्धिर् भविष्यतीति **ज्ञाप्यते** ॥४१॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भ) : अभीष्ट**-सामीप्ययाञ्चायां कृतम् औनेन श्री-भगवताभिप्रेतं **स्व-धाम** **भूमानम् एवाभीष्टम्** ॥४१॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) : अभीष्टं** भगवता प्रस्थापयितुम् इति शेषः, यतो **जगद्-धाता** अन्यथा सहसा तत् पदत्याजने विश्व-सृष्ट्य-सिद्धेः ततश् च \[३.३.३१\] यावद् अधिकारम् अवस्थितिर् आधिकारिकाणाम् इति न्यायेनाधिकारान्ते तद् अभीष्टं सेत्स्यतीति बुद्ध्यते ॥४१॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** एवं मधुर-स्तुति-निर्गर्व-व्रज-भावाभिवाञ्छापरितुष्टेन भगवता कृपया अवलोकितो विरञ्चिर् **भूमानं** कृष्णं पुनः किञ्चिद् **अभिष्टूय** निः **परिक्रम्य** पादौ नत्वा सम्प्रति जगत्कार्यं कुरु तद् अवसाने यावद् अधिकार न्यायेन वाभीष्टं भाबीति तेनोक्तः **स्व-धाम** **प्रत्यपद्यत** प्राप ॥४१॥


______


**॥ १०.१४.४२ ॥**

**ततोऽनुज्ञाप्य भगवान् स्व-भुवं प्राग्-अवस्थितम् ।**

**वत्सान् पुलिनम् आनिन्ये यथा-पूर्व-सखं स्वकम् ॥**

**श्रीधर-स्वामी (भावार्थ-दीपिका) : अनुज्ञाप्या**नुज्ञां प्रदाप्य, पृष्ट्वेत्य् अर्थः । **स्व-भूवं** ब्रह्माणम् । **यथा-पूर्वं** सखायो यस्मिंस् तत् **स्वकं पुलिनम्** **प्राग्-अवस्थितान्**-वनं प्रति पूर्ववद् अवस्थितान्-वत्सानानिन्ये ॥४२॥

**------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** ततः स्तवनानन्तरम् । *इत्य् अर्थ* इति । प्रयोजक-निजन्ताज् ज्ञपेर्-ल्यप् नान्ये मितोऽहेतौ इति मित्वाभाव इहायम् अर्थो बोध्यः प्रदाप्य दापयित्वेति । वस्तुतः **स्व-भुवं** स्वोद्भूतम् अपि मन्जुष्य-नाट्याभिप्रायेण लोक-सङ्ग्रहार्थं वा *पृष्टवान्* इति भावः । स्व-भूवं मौनेनैव्**आनुज्ञाप्य** अनुजानीहि मां कृष्ण \[भा।पु। १२.६.६\] इत्य् आज्ञाप्रार्थने कृते मौनं सम्मति-लक्षणम् इति ब्रमणा सहसावगमात् । मौन-त्यागाभावस्तु---पशुपवश-शिशुत्वद् अशायाम् अङ्गोइकृतस्य ब्रह्म-मोहनार्थम् अङ्गीकृतस्य नाट्यस्यारम्भपरिसमाप्ति-सिद्ध्यर्थः । तत्र

> ततो वत्सान् अदृष्ट्वैत्य पुलिनेऽपि च वत्सपान् । >
> उभाव् अपि वने कृष्नो विचिकाय समन्ततः ॥\[भा।पु। १०.१३.१६\]

इति वत्स-बालाकान्वेषण-नाट्यारम्भः । नौमीड्य \[भा।पु। १०.१४.१\] इत्य्-आदि-ब्रह्म-स्तुतौ प्रवृत्तायां कुतस्त्योयं चतुर्मुखः किं तिष्ठते किं वा, मुहुर् ब्रूते इति स्ववत्सान् वेषण-व्यग्रोऽहं गोप-शिशुर् न बुध्ये इति व्यञ्जकेन मौनेनैव तस्यैव नाट्यस्य समाप्तिर् इति स्वाधीन-ब्रह्मणोग्रे निज-महैश्वर्यस्याज्ञानम् अभिनीयते स्मेति तन् नाट्य-शब्देनोच्यते । तत्रोद्वहत् पशुप-वंश-शिशुत्व-नाट्यम् इत्य्-आदिना वात्सल्य-रस-परिकर-व्रजेश्वर्यादीनाम् अग्रे तु तत्-प्रेमाधीनेन श्री-कृष्णेन निज-महैश्वर्यस्य तन् महा-प्रेम-माधुर्य-रसाच्छादितस्याज्ञान-याथार्थ्यम् एव, तत्र न तस्याभिनय इति न तन् नाट्य-शब्देन वाच्यम् इति विवेचनीयम् । प्राक् **प्राग्** एव । तृण-चरणादि-चेष्टादिभिर् **अवस्थितान् स्वकं** स्व-भोजन-स्थानं **पुलिनम् आनिन्ये** । **यथा-पूर्व** पूर्वोपवेशादिकम् अनतिक्रम्यापरित्यज्य वर्तमानाः **सखायो** यत्र तत्, समासान्त आर्षः ।

यद् वा, यथा यथावद् एव स्थिताः पूर्व-सखाः स्वरूप-भूत-सखेभ्यः पूर्व-सखायो यत्र तत् । एतत् सर्व-समाधानं च श्री-कृष्णेच्छा-सम्वलितमाया-वैभवम् एव, तथा मात्रादिभिर् व्यवहारौपयिकं ह्यस्तनादिना तत्-तद् बालकादि-चरितं स्मृतम् अपि प्राचीनेषु स्मारय्तुं नेष्टम् इत्य्-आदि बोध्यम् ॥४२॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** न च केवलं स्वेच्छया गत इत्य् आह---तत इति । **अनुज्ञाप्य** प्रस्थाप्येत्य् अर्थः । **स्व-भुवम्** आत्मजम् इति सर्वापराध-क्षमादिकं सूचितं । ततो ब्रह्मानुज्ञापनानन्तरम् एव, **प्राक्** पूर्वम् एव, **यथा-पूर्व-सखं स्वकं** निज-भोजन-स्थानं वत्सानां पूर्वावस्थिति-स्थानं वा, सरः-**पुलिनम् अवस्थितान्** वनान्तर्-वर्तमानान् **वत्सान्** **आनिनाय** । इत्थं च श्री-ब्रह्मणानीय समर्पिता इति श्री-**भगवतैव** वा कुतोऽपि सवत्सा बालका आनीतास् ते वा, स्वयं कुतोऽप्य् आगत्य पुनस् तत्रोपविष्टा इत्य् उक्त्यभावात् केवलं मायापगमेन पूर्ववत् पुलिने भोजनार्थम् आसीनेषु पूर्वम् एव तानाश्वस्य वत्सानयनार्थं गतोऽसौ वत्सानेवाधुनानीतवान् इत्य् उक्तेश् च माया-मोहिताः सन्तोऽब्दं यावत् ते तत्र तत्रावर्तन्तेति स्पष्टम् एवावगम्यते, न च व्यक्तम् इदम् अन्यैर् जनैर् गोपादिभिः कथं ते तत्र न दृष्टाः ? शीतवातादिना वा कथं न हि वाधिता इति, मायायाः सर्व-शक्तिमत्वात्[^४४]? यदि वा वक्तव्यम् इदम्---श्री-भगवता दृष्ट्वापि तादृग् अवस्थास् ते कथम् उपेक्षिताः स्युर् अतः श्री-ब्रह्मणा सत्य-लोकादौ श्री-भगवद् अदृश्य-स्थाने कुत्रापि नीत्वा मायया मोहयित्वा रक्षिता इति ? तन् न युक्तम्, यतो ब्रह्म-मुदे न तेसमानीता इत्य् आदाव् उक्तम् एव, माहाशये \[भा।पु १०.१३.४१\] इत्य् उक्त्या[^४५] श्री-भगवत्-कृपया च तेषां दुःखाभाव एव, यत्र कुत्रापि नीता अपि ज्ञान-घन-मूर्तेः श्री-भगवतो नैवादृश्याः स्युर् नाम, पूर्वन्तु यत् क्षणं न ते दृष्टा इतस् ततो मार्गिताश् च तत्-स्नेहपरवशतया किं वा, श्री-ब्रह्म-मोहार्थम् एवेत्य् अपि पूर्वम् उक्तम् एवेति सर्वथा ते तत्र तत्रैव तथा स्थिता इति सुसिध्ये । अत एव श्री-स्वामि-पादैर् अपि लिखितम्---नन्व् एतावन्तं कालं कथं ते तत्रैवोपविष्ठाः ? कथं च क्षुत्पिपासादि-विस्मरणम् इत्य्-आदि । यथा-पूर्वं सखायो यस्मिन्न् इति प्राग् अवस्थितान् इति च बालक-वत्स-पुलिन-भोज्य-भोजनार्थोपवेशादिकम् अपि सर्वं पूर्ववद् एव वर्तमानं बोधयति, किन्त्व् आब्दिकवससा[^४६] कियत्याकारादि-वृद्धिर् ज्ञेया । तथा मात्रादिषु तद्वद्[^४७]बालकाचरितादिकं श्री-भगवत्-प्रभावेण तेषु निजतया परिस्फुरितम् इति च बोद्धव्यम् अन्यथाब्दस्थितेर् आगन्तुकैस् तैः सह वैलक्षण्यापत्तेर् इति दिक् ॥४२॥

[^४४]: सर्व-शक्तित्वात्


[^४५]: माया-शक्त्या


[^४६]: किन्त्वादिकवये सा


[^४७]: तत्-तद्


**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) : स्व-भुवम्** आत्मजम् इति सर्वापराध-क्षमादिकं सूचितम् **अनुज्ञाप्य** इदानीम् अपि आनयानीति सस्मितं पृष्ट्वा अनुज्ञापनं चेदं स्व-सार्वज्ञादि-व्याञ्जनोपालम्भनोत्प्राप्त-शिक्षा-क्षमानुग्रह-विनयादि-व्याञ्जकम् अपीदं व्यञ्जयति, तादृश-स्वरूपैर् अपि बाल-वत्सैर् न मम लीला-सुखं किन्तु तैर् एवेति ततो ब्रह्मानुज्ञापनानन्तरं प्राक् **प्राग्** वद् एवावस्थाचेष्टादिभिर् **अवस्थितान्** **यथा-पूर्वं** पूर्ववद् **अवस्था**-चेष्टाद्य् अनतिक्रमेण वर्तमानाः सखायो यत्र तत् **स्वकं** स्व-भोजन-स्थानं **पुलिनम्-आनिन्ये** अत्र स-कवल-पाणेः कृष्णस्यागतस्य तैः पूर्ववद् एव दृष्श्यमानस्यावस्थितिश् च पूर्ववद् एव ज्ञेया एतत् सर्व-समाधानं च श्री-कृष्णेच्छासम्बलित-माया-वैभवम् एव तथा मात्रादिभिर् व्यवहारौपयिकं ह्यस्तनादि तत् तद् बालकाचरितं स्मृतम् अपि प्राचीनेषु स्मारयितुं नेष्टम् इत्य् अपि बोद्धम् ॥४२॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) :** अनुज्ञापनेन चैवं ज्ञापितं तादृश-स्वरूपैर् अपि बाल-वत्सैर् न मम लीला-सुखं किन्तु तैर् एवेति **स्वकं** निज-भोजन-स्थानं **यथा**-पूर्व-**सखम्** इति प्राक् **प्राग्**-वद् एव्**आवस्थितान्** इति ॥४२.४४॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) : स्व-भूवं** ब्रह्माणम् **अनुज्ञाप्य** अज्ञाप्येति मौनेनैव अनुजानीहि मां कृष्णेत्य् आज्ञा-प्रार्थने कृते मौनं सम्मति-लक्षणम् इति ब्रह्मणा सहसावगमात् मौनत्यागाभावस् तु पशुप-वंश-शिशुत्वद्वशायाम् अङ्गी-कृतस्य ब्रह्म-मोहनार्थे नाट्यस्यारम्भ-परिसमाप्ति-सिद्ध्यर्थे तत्र

> ततो वत्सान् अदृष्ट्वैत्य पुलिनेऽपि च वत्सपान् । >
> उभावपि वने कृष्णो विचिकाय समन्ततः ॥\[भा।पु। १०.१३.१६\]

इति वत्स-बालकान्वेषण-नाट्यारम्भे नौमीड्येत्य्-आदि-ब्रह्म-स्तुतौ प्रवृत्तायां कुतस्त्योऽयं चतुर्मुखः किञ्चेष्टते वा मुहुर्-ब्रूते इति स्व-वत्सान्वेषण-व्यग्रोऽहं गोप-शिशुर् न बुध्यते इति-व्यञ्जकेन मौनेनैव तस्यैव नाट्यस्य परिसमाप्तिर् इति स्वाधीन-ब्रह्मणोऽग्रे कृष्णेन निज-महैश्वर्यस्याज्ञानम् अभिनीयते स्मेति तन् नाट्य-शब्देनोच्यते तत्रोद्वहत् पशुप-वंश-शिशुत्व-नाट्यम् इत्य्-आदिना वात्सल्यादि-रस-परिकर-व्रजेश्वर्यादीनाम् अग्रे तु तन् महा-प्रेमाधीने कृष्णे निज-महैश्वर्यस्य तन् महा-प्रेम-माधुर्य-रसाच्छादितस्याज्ञानं यथार्यम् एवेति तत्र न तस्याभिनय इति न तन् नाट्य-शब्दे वाचम् इति विवेचनीयं **प्राक्** प्राग्वद् एव तृण-चरणादि-चेष्टाभिर् **अवस्थितान् स्वकं** स्व-भोजन-स्थानं **पुलिनम् आनिन्ये** कीदृशं **यथा-पूर्वं** पूर्वोपवेशादिकम् अनतिक्रम्य अपरित्यज्य वर्तमानाः **सखायो** यत्र तत् समासान्त आर्षः । यद् वा, यथावद् एव स्थिताः पूर्व-सखाः स्वरूप-भूत-सखेभ्यः पूर्वे सखायो यत्र तत् ॥४२॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** गृहीत-मौन एव **भगवान्** दृग्-अन्तेनैव **स्व-भुवं** ब्रह्माणम् **अनुज्ञाप्य** स्व-लोकं गच्छेत्य् आज्ञाप्य वत्सान् **स्वकं** स्व-स-जग्धि-स्थानं **पुलिनम् आननिन्ये**, कीदृशान् **प्राक्** पूर्ववद् एव तृण-भक्षणादि-चेष्टयावस्थितान् पुलिनं कीदृशं यथा **यथावद्** एव **स्थिताः** पूर्व-**सखाः** प्रकाशित-सख्येभ्यः पूर्वे प्रकृताः सख्यायो यत्र तत् ॥४२॥


______


**॥ १०.१४.४३ ॥**

**एकस्मिन्न् अपि यातेऽब्दे प्राणेशं चान्तरात्मनः ।**

**कृष्ण-माया-हता राजन् क्षणार्धं मेनिरेऽर्भकाः ॥**

**श्रीधर-स्वामी (भावार्थ-दीपिका) :** नन्व् एतावन्तं कालं कथं तत्रैवोपविष्टाः कथं च क्षुत्-पिपासादि-विस्मरणम् ? अत आह---एकस्मिन्न् इति श्लोक-द्वयेन । **अब्देऽपि याते प्राणेशं कृष्णम् अन्तरा** च विनापि । प्रिय-विरहे क्षणोऽपि वर्षाधिको भवति, तथापि **माया-हताः** **क्षणार्धं मेनिरे** ॥४३॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** कौतुकाविष्टः शङ्कते---*नन्व्* इति । ते गोपाः । तत्रैव पुलिने । **अब्दे** वर्षे । **आत्मनो** जीव-मात्रस्य । **प्राणेशं** स्वामिनम् । **मायात्र** योग-माया तयैव सर्वेषां गोप-गोपी-नन्दादीनाम् अब्द-कालोऽपि मुहूर्तयामदिनमासर्त्वादि-परिवर्तिं *विनैव* पञ्च-पालात्मक-**क्षणार्ध-काल** एव साधितम् इति न तस्या अचिन्त्य-वैभवायाः किम् अपि दुःसम्पाद्यम् इति ॥४३॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** आत्मनः स्वस्य **प्राणेशम् आत्मनः** श्री-**कृष्णस्य** **माया-हता** इति वा, माया यद्यपि ब्राह्म्य् एव, तथापि श्री-भगवतानुमोदिता सती भागवत्य् एव[^४८] संवृत्ता । अतः प्राक् श्री-बलदेव-चिन्तने प्रायो मायास् तु मे भर्तुः \[भा।पु १०.१३.३७\] इति, एवं सर्वम् एव सङ्गच्छते । तच् च पूर्वं लिखितम् एव, अतस् तया-हता व्याप्ताः । प्राणेशत्वे हेतुः---कृष्णं श्री-व्रजेन्द्र[^४९]कुमार, । किं च, **अर्भकाः** श्री-नन्द-व्रज-बालकाः । हे **राजन्न्** इति परमाद्भुतत्वात् ॥४३॥

[^४८]: भगवत्य् एव


[^४९]: श्री-बल्लवेन्द्र


**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** तथा तेषां कालाज्ञानं च माययैवेत्य् आह---आत्मनः । स्वस्य **प्राणेशम् आत्मनः** श्री-**कृष्णस्य माया-हता** इति वा, माया यद्य् अपि ब्राह्म्य् एव तथापि श्री-भगवतानुमोदिता सती भागवत्य् एव संवृत्तेति अतः श्री-बलदेव-चिन्तने प्रायो मायास् तु मे भर्तुः \[भा।पु १०.१३.३७\] इति तत् तच् तच् चासम्भवम् अपि तद् इच्छा-शक्तेः सर्व-शक्तितो बलबत्त्वान् नात्यसम्भवम् अतस् तया हताः प्रतिबद्धाः मनो-हतः प्रतिहतः प्रतिबद्धो हतश् च सः इत्य् अमरः । प्राणेशत्वे हेतुः कृष्णं बल्लवेन्द्र-कुमारम् । किं च, **अर्भकाः** श्री-नन्द-व्रज-बालकाः **क्षणार्धं** पलपञ्चकं **मेनिरे** तत्र तेषां प्रतीतौ मुहूर्तयाम् अदिवसऋत्वादि-परिवर्तं तस्य कालस्य स्थिते हे **राजन्न्** इति परमाद्भुतत्वात् ॥४३॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** अत्र तावत् कालाज्ञानं तथैव कवल-पाणेः कृष्णस्यागतस्य तैः सह तथैव भोजन-लीला-शेषादिकं दुस्तर्क-योग-माया-वैभवम् एवेत्य् आह---एकस्मिन्न् इत्य्-आदि-चतुर्भिः । **आत्मनः** स्वस्य **प्राणेशं कृष्णम् अन्तरा** विनापि योग-**मायया** आहता आवृताः ॥४३॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** अत्र समयापरिज्ञानं तथैवागतस्य कवल-पाणेर् नन्द-सूनास् तैः सह स-जग्धि-लीला-समापनं च तस्याचिन्त्य-योग-माया-विलसितम् एवाह---एकस्मिन्न् इति चतुर्भिः । **आत्मनः** स्वस्य **प्राणेशं** **कृष्णम् अन्तरा** विना कृष्णस्य **मायया** योगाख्यया आहता आवृता **क्षणार्ध**-पलपञ्चकम् ॥४३॥


______


**॥ १०.१४.४४ ॥**

**किं किं न विस्मरन्तीह माया-मोहित-चेतसः ।**

**यन्-मोहितं जगत् सर्वम् आभीक्ष्णं विस्मृतात्मकम् ॥**

**श्रीधर-स्वामी (भावार्थ-दीपिका) : यद्** यया **मायया** **मोहितं** **जगद् अभीक्ष्णं** पुनः पुनर् **विस्मृतात्मकं** विस्मृत आत्मैव येन तत् तथा ॥४४॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) : इह** संसारे **अभीक्ष्णं** सुषुप्तौ शास्त्रे वा ज्ञतस्यापि देह-द्वयातिरिक्तस्य तस्य मुहुर् विस्मरणाद् इति योग-**मायैव** बहिरङ्ग-मायात्वेनात्र ज्ञेया अतो भगवद् इच्छा-बलायास् तस्यास् तादृशेष्व् अपि **मोहनत्वं** घटत एवेति भावः ॥४४॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) : इह** जगति **विस्मृत आत्मैव** । किं वा, सर्व-व्यापको भगवान् अपि येन तत् । सर्वम् इतीन्द्रादि-मोहापेक्षया । **अभीक्ष्नम्** इति कथञ्चित् कदाचित् स्मृतस्य स्मारितस्यापि वा, मुहुर् **विस्मरणाद्** इति **मोह-महिमोक्तः** ॥४४॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** तत्र दृष्टान्तम् आह---किं किं इति । **इह** जगति **अभीक्ष्णम्** इति सुषुप्तौ शास्त्रे वा, ज्ञातस्यापि देह-द्वयातिरिक्तस्य तस्य मुहुर् **विस्मरणात्** इति **माया-महिमोक्तः** अता भगवद् इच्छा-बलात् तस्यास् तादृशेष्व् अपि मोहनत्वं घटेत इति भावः ॥४४॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) : मोहन**-साधर्म्येण योग-मायया बहिरङ्ग-मायां दृष्टान्तयति---किं किम् इति । **विस्मृत आत्मा** येन तत् तथैव योग-**मायया** वर्षं वाप्य कृष्ण-विरह-दुःखं ते विस्मारिता इति भावः ॥४४॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** मोहन-साधर्म्येण योगमायां त्रिगुणां दृष्टान्तयति---किं किम् इति । **इह** जगति **मायया** त्रिगुणया **मोहितानि** चेतांसि येषां ते **किं किं** **न विस्मरन्ति अभीक्ष्णम्** इति **विस्मृतः** सुषुप्तौ शास्त्रे वा, देह-द्वयातिरिक्ततया ज्ञातोऽप्य् **आत्मा** येन तादृशं भवति तथा च वर्षं व्याप्य कृष्ण-विच्छेद-दुःखं सखायो योग-**मायया** विसस्मरुर् इति ॥४४॥


______


**॥ १०.१४.४५ ॥**

**ऊचुश् च सुहृदः कृष्णं स्वागतं तेऽतिरंहसा ।**

**नैकोऽप्य् अभोजि कवल एहीतः साधु भुज्यताम् ॥**

**श्रीधर-स्वामी (भावार्थ-दीपिका) :** अत एवं **ऊचुश् च**, ते त्वयातिवेगेन **स्वागतं** सम्यग् आगतम् । **एकोऽपि** ग्रासस् त्वां विनास्माभिर् **नाभोजि** न भुक्तः । **इत एहि, साधु** अविक्षेपेण **भूज्यताम्** इति ॥४५॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** *अतो* माया-मोहितत्वात् । **स्वागतं** सर्व-वत्सानयन-पूर्वकं सुखेनागतम् इत्य् अर्थः । *एवं* वर्षेऽप्य् अतीते तथैव कवलादि-स्थितिः श्री-कृष्नेच्छयैव जातेति ज्ञेयम् । **अतिरंहसा** इति । दूर-गत-वत्सानयने घटिकैका त्व् अवश्यं गमिष्यतीत्य् *अस्माभिर्* विचारितम्, त्वया तु क्षणार्धेनैव **आगतम्** इति भावः । **एकोऽपि** ग्रासस् त्वया **नाभोजि** श्री-हस्ते पूर्व-**कवल**-वृत्तेः । अत **इतः** अस्मिन् सर्वेषाम् अस्माकं मण्डल-स्थाने **एहि** प्रविश **साधु** वत्साद्य्-अन्वेषणे वैयग्र्यं त्वक्त्वा सम्यग् यथा स्यात्, तथा **भुज्यताम्** इति तोषणी-चक्रवर्ती-कारौ ॥४५॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) : स्वागतं** सर्व-वत्स-वर्गानयन-पूर्वकं सुखेनागतम् इत्य् अर्थः। अन्यत् तैर् व्याख्यातम् । यद् वा, **अतिरंहसा** स्वागतम् इत्य् अस्य लक्षणम् । **नैकोऽपि** इति । यद् वा, त्वया एकोऽपि इति । यद् व, त्वयैकोऽपि **कवलो नाभोजि**, श्री-हस्ते पूर्व-कवल-वृत्तेः । **अत इतो**ऽस्मिन् सर्वेषाम् अस्माकं मण्डल-मध्य-स्थाने **एहि** प्रविश । **साधु** निजोदर-परिपूरणादि-प्रकारेण सम्यग् यथा स्यात्, तथा **भुज्यताम्** ॥४५॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) : स्वागतं** सर्व-वत्स-वर्गानयन-पूर्वकं सुखेनागतम् इत्य् अर्थः । एवं वर्षेऽप्य् अतीते तथैव कवलादि-स्थितिः श्री-भगवद् इच्छा-वैभवेन ज्ञेया । अन्यत् तैः ।

यद् वा, त्वयाप्य् **एकोऽपि कवलो नाभोजि** श्री-हस्ते पूर्व-कवल-वृत्तेः । अत **इतः** अस्मिन् सर्वेषाम् अस्माकं मण्डल-मध्य-स्थाने **एहि** प्रविश **साधु** वत्साद्य्-अन्वेषणे सम्प्रत्य् अपि तत्-सम्भालने वा जात-वैयाग्र्यं त्यक्त्वा सम्यक् यथा स्यात्, तथा **भुज्यताम्** ॥४५॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) : ऊचुश् च सुहृदः कृष्णं स्वागतं तेऽतिरंहसा** इति च वत्सान् **इतो** वत्सपान् नीत्वा अन्यत्रेत्य् अनेनान्य अत्र सकृद् ईक्षितानाम् अपि तेषां पुनस् तत्रावस्थापनं, तेषां तु तद् अपि न ज्ञातम् आसीद् इति ज्ञापयति, अत्र सर्वा ह्य् अनुपपत्तिर् माययैव वारिता । सा च माया ब्रह्मणोऽपि श्री-भगवद्-अनुमोदितत्वात् तदीयैव जातेति ज्ञेयम् । अतः श्री-सङ्कर्षणेनोक्तम् प्रायो मायास् तु मे भर्तुः \[भा।पु। १०.१३.३७\] इत्य् अभीक्ष्णं यया मोहितम् ॥४५.४६॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** अर्भका **ऊचुः**\--**अतिरंहसा** **सुखेनैवागतो** दुर-गत-वत्सानयने घटिकैका त्व् अवश्यं भविष्यतीत्य् अस्माभिर् विचारितं । त्वया तु क्षणार्धेनैवागतम् इति भावः । **एकोऽपि कवलो** ग्रासस् त्वया विना **नाभोजि** तस्माद् **इत एहि** ॥४५॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** **ऊचुश्** चेति । **त्वया अतिरंहसा** क्षणार्धेनैव **सुखेनागतं** अस्माभिस् तु घटिकावश्यंभाविनीति दृष्टं । त्वया विना अस्माभिर् **एकोऽपि कवलो नाभोजि** तस्माद् **इत एहि** ॥४५॥


______


**॥ १०.१४.४६ ॥**

**ततो हसन् हृषीकेशोऽभ्यवहृत्य सहार्भकैः ।**

**दर्शयंश् चर्माजगरं न्यवर्तत वनाद् व्रजम् ॥**

**श्रीधर-स्वामी (भावार्थ-दीपिका) : अभ्यवहृत्य** भुक्त्वा ।

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** ततो बालोक्ति-श्रवणानन्तरम् । **आजगरम्** अघासुर-देह-सम्बन्धि । **हसन्न्** इति तद् आनन्द-दर्शनात् । **अभ्यवहृत्ये**ति । वर्षे गतेऽप्य् अत्र व्यञ्जनादीनां क्षणार्ध-मात्र-पर्णामित्वं जातम् । दर्शयन्न् इत्य् आह---हे सखायः अद्य मृतोऽयं सर्पः वसारक्तादिकलिलो **वर्तत** इति पश्यत तद् वधस्य व्रजे प्रस्यापनार्थम् एतावत् काल-पर्यन्तं तत् तद् आच्छादनं सर्वं योग-माया-कृत्यम् एवेति ॥४६॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) : हसन्न्** इति तेषां माया-मुग्ध-वाक्य-श्रवणात् किं वा, दुःखादिव्यञ्जकोक्त्यश्रवणेन प्रहर्षोदयाद् **अर्भकैः** सहाभ्यवहृत्येति तैर् विना स्वयं तेनैतावन्तं कालं किम् अपि नाभोजीति सूचयति ।

ननु, तर्हि श्री-यशोदादिभिस् तत् कथं सोढम् ? तत्राह---**हृषीकेशः** सर्वेन्द्रिय-वृत्ति-प्रवर्तक इति, भुज्यताम् इत्य् अनुकारादि-चातुर्येण तेषां चित्ते ग्राहितम् इत्य् अर्थः, यथा श्री-लक्ष्मणेन श्री-रघुनाथादिषु, तद्-वृत्तं च पुराणेषु प्रसिद्धम् एव । यद् वा, तदानीं स्वयं श्रीति-रहितोऽपि केवलं तेषां सन्तोषार्थम् अभुङ्क्त, इदानीं च निज-रसनेन्द्रियादि-प्रवर्तनेन तत् तद्-रस-गन्धादि-ग्रहण-पूर्वकं परमप्रीत्य भुङ्क्तैवेत्य् अर्थः[^५०] । **व्रजं** प्रति **न्यवर्तत**, निववर्तेति पाठे स एवार्थः । **आजगरं चर्म दर्शयन्न्** इत्य् अघासुर-वधस्य व्रजे कथनाय तत्-स्मरणार्थम् इति तच् चर्मापि श्री-**भगवता** तावत्-कालं मायाच्छाद्य रक्षितम् आसीद् इति ज्ञेयम् ॥४६॥

[^५०]: भुक्त्वेत्य् अर्थः


**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) : हसन्न्** इति तेषां माया-मुग्धानां वाक्य-श्रवणात् दुःखादि-व्यञ्जकोक्ति-श्रवणेन प्रहर्षोदयाच् च हृषीकेश इति तेषां परम-प्रेष्ठत्वात् **व्रजं** प्रति **व्यवर्तत**, निरवर्तेद् इति पाठे स एवार्थः । परस्मैपदम् आर्षम् आजगरं **चर्म** दर्शयन्न् इत्य् अघासुर-वधस्य व्रजे कथनाय इति तच् चर्मापि श्री-भगवता तावत् कालं माययाच्छाद्य तथैव रक्षितम् आसीद् इति ज्ञेयम् ॥४६॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) : हसन्न्** इति, तेषाम् आनन्द-दर्शनात् **अभ्यवहृत्ये**ति वर्षे गतेऽप्य् अन्न-व्यञ्जनादीनां क्षणार्ध-मात्र-परिणामित्वं जातं तच् च न वैरस्यं जनयतीति भावः । दर्शयन्न् इत्य् अहो सखायः अद्य मृतोऽयं सर्पो वसारक्तादि-कलिलो **वर्तत** एवेति पश्यतेति तद् वधस्य **व्रजे** प्रख्यापनार्थं योग-माययैव तावत् काल-पर्यन्तं तत् तद् आच्छादितम् आसीद् इति ज्ञेयम् वनात् वन-विहरणात् व्रजञ्-जगामेति शेषः ॥४६॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** ततो **हसन्न्** इति तेषां हर्ष-दर्शनात् वर्षे गतेऽपि भक्ष्याणाम् अवैरस्य तस्य क्षणाम् अवैरस्यं तस्य क्षणार्धे परेशात् तेषां रसात्मकत्वाच् च **चर्माजगरम्** इति शौष्कस्यापि तस्य सद्यो मृतत्व-प्रदर्शनं तद् वध-चरितस्य व्रजे व्याख्यानार्थं **वनाद्** वन-विहाराद् **व्रजं** प्रति **न्यवर्तत** जगम् एत्य् अर्थः ॥४६॥


______


**॥ १०.१४.४७ ॥**

**बर्ह-प्रसून-नव-धातु-विचित्रिताङ्गः ।**

**प्रोद्दाम-वेणु-दल-शृङ्ग-रवोत्सवाढ्यः ॥**

**वत्सान् गृणन्न् अनुग-गीत-पवित्र-कीर्तिर् ।**

**गोपी-दृग्-उत्सव-दृशिः प्रविवेश गोष्ठम् ॥**

**श्रीधर-स्वामी (भावार्थ-दीपिका) : प्रोद्दामो वेण्व्**-आदिस् तस्य **रवैर् उत्सवस्** तेन्**आढ्यः** संपन्नः । **गृणन्न्** उपलालनैर् आह्वयन् । **गोपी-दृशाम् उत्सव**-रूपा दृशिर् दर्शनं यस्य सः ।

**------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** नव धातवस् तु---हरिताल-गैरिक-हिङ्गलुमनः शिलसौराष्ट्री-वीर-सौभाग्यतुत्थवोलाख्याः ।

यद् वा, नूयन्ते इति **नवा** देव-द्विजादयः, तैर् धीयन्ते धार्यन्त इति नव-धातूनि चन्दनानि, दधातेस्तुः । तानि च---श्वेत-रक्तागुर्वादि-भेदेनानेकानि तैर् **विचित्रिताङ्गः प्रोद्दामो** महान् । *उपलालनैर्* औष्ट-संयोगज-शब्द्दादिभिः । इति निज-प्रिय-सहचर-बालक-बत्स-सङ्गति-जनित-हर्षभरतो वन्य-वेशादि-विशेषेण व्रजस्त्री-जनानां नेत्रानन्दं सञ्जनयन् व्रजान्तर्-जगामेत्य् आह---वर्हेति । **वन धातुर्** गैरिकादिः । वन-पदं गृह-लभ्य-सुवर्णादि-व्यवच्छेदार्थम् । प्राचीन-पुस्तकेषु तु नवधातुः इति पाठ एव, सोऽत्य् अर्थैक्येन सम्यग् एवेति **बर्हादिभिर्** विशेषण-चित्रितानि भूषितान्य् अङ्गानि येन । किं वा, सखिभिर् *यस्य* । अतः प्रोद्दामोऽत्युच्चो यो वेणुदश-शृङ्गाणां **रवस्** तेन स **एवोत्सवः** किं वा, स चोत्सवश् च नृत्य-क्रीडीडा-गीतादि-*रूप* तेन्**आढ्यः** पर्म-समृद्धिमान् । अत एव्**आनुगैस्** तैर् एव बालकैर् **गीता** हर्षभरेण गीतवत् सुस्वरं तालादि-संयुत्म् उच्चैः **कीर्तिता** **पवित्रा** निर्मला जगत् पावनी वा अघासुरादि-वध-रूपा यस्य । **गोपी**-शब्देन श्री-यशोदाद्याः सर्वा एव व्रजस्त्रियः, तासाम् अपीदानीम् एव श्री-कृष्ण-हर्षभरेणाधिकं नेत्रानन्दोत्पत्तेः ॥४७॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** इति निज-प्रिय-सहचर-बालक-वत्स-सङ्गति-जनित-हर्यभरतो वन्य-वेषादि-विशेषेण व्रजस्थ-स्त्री-जनानां नेत्रानन्दं सञ्जनयन् व्रजान्तर्-जगाम् एत्य् आह---वर्हेति । **वन-धातुर्**-गैरिकादिर्-वर्हादिभिर् विशेषेण चित्राणि भूषितान्य् **अङ्गानि** येन । किं वा, सखिभिर् यस्य सः । अतः **प्रोद्दामोऽत्युचो यो वेणु-दल-शृङ्गाणां रवस्** तेन स **एवोत्सवः** । किं वा, उत्सवश् च नृत्य-गीतादि-रूपस् तेनाढोऽतएवानुगैस् तैर् एव बालकैर् **गीता** हर्षभरेण गीतवत् सुस्वरं तालादि-सहितम् उच्चैः **कीर्तिता** **पवित्रा** निर्मला जगत्-पावनी वा कीर्तिर् अघासुर-वधादि-रूपा यस्य । **गोपी**-शब्देन श्री-यशोदादयःः सर्वा एव व्रज-स्त्रियस् तासाम् अपीदानीम् एव श्री-कृष्ण-दर्शन-हर्षभरेणाधिकनेत्रानन्दोत्पत्तेः । यद् वा, श्री-कृष्णैक-प्रिया भगवत्यः श्री-राधादयस् तन् नेत्राणाम् एव विशेषतस् तद् दर्शनोत्सव-सिद्धेः । अन्यत् तैर् व्याख्यातम् ।

यद् वा, गोपीनां **दृग्भिस्** तत्-कर्तृक-साक्षाद् दर्शनैर् उत्सवो यस्यास् तथाभूता **दृशि** दृष्टिर् यस्येत्यन्योऽन्यं सन्दर्शन-सुखम् उक्तम् । एतच् च व्रजान्तरेव वोद्धव्यम्---तदानीं वत्स-पालने व्रजाद् दूर-चरत्वेनादि[^५१]बिरहानुत्पत्त्या व्रजाद् बहिर् अग्रेऽनभिगमनात् । तच् चाग्रे गो-पालने रस-विशेषाविर्भाव-समये व्यक्तं वक्ष्यते ॥४७॥

[^५१]: व्रजादूरतत्वेनाति


**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** इति निज-प्रिय-सहचर-बालक-वत्स-सङ्गति-जनित-हर्षभरतो वन्य-वेषादि-विशेषेण व्रजस्थ-स्त्री-जनानां नेत्रानन्दं सञ्जनयन् व्रजान्तर्-जगामेत्य् आह---बर्हेति । **वन-धातुर्** वैरिकादिः वन-पदं गृह-लभ्य-सुवर्णादि-व्यवच्छेदार्थं **वर्हादिभिर्** विशेषेण **विचित्रितानि** भूषितान्य् **अङ्गानि** येन, किं वा, सखिभिर् यस्य सः, अतः **प्रोद्दामोऽत्य्** उच्चैः यो **वेणु-दल-शृङ्गाणां रवः** तेन स एव **वोत्सवः** किं वा, स च उत्सवश् च नृत्य-क्रीडा-**गीतादि**-रूपस् **तेनाढ्यः** परम-समृद्धिमान् अत एव्**आनुगैस्** तैर् एव । बालकेः गीता हर्ष-भरेण गीतवत् सुस्वरं तालादि-सहितम् उच्चैः **कीर्तिता पवित्रा** निर्मला जगत् पावनी वा, कीर्तिः अघासुर-वधादि-रूपा यस्य । **गोपी**-शब्देन यशोदादयः सर्वा एव व्रज-स्त्रियः तासाम् अपीदानीम् एव श्री-कृष्ण-हर्षभरेणाधिक-नेत्रानन्दोत्पत्तेः एवं सख्यांशेन श्री-कृष्णाविर्भावेभ्यस् तेभ्योऽप्य् एषाम् आधिक्यं दर्शितम् ॥४७॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) : गोप्यः** श्री-यशोदादयः ॥४७.४८॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) : गृणन्** उपलालनैर् आह्वयन् **गोपीनां वत्सलानां दृशाम् उत्सव**-रूपा **दृशि**-दर्शनं यस्य सः ॥४७॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** **वर्हेति** **वन-धातुर्** गैरिकादिः **प्रोद्दामो**ऽच्युच्चो वेण्व्-आदि-**रवस्** तेन्**ओत्सवेनाड्यः अनुगैस्** तैर् बालैर् **गीता परित्रा** लोक-पावनी **कीर्तिर्** अघ-वधादि-रूपा यस्य स । **वत्सान् गृणान्न्** उपलालनैर् आह्वयन् । **गोपीनां** श्री-यशोदादीनाम् । वत्सलानां दृशाम् **उत्सव**-रूप-**दृशिर्** दर्शनं यस्य ॥४७॥


______


**॥ १०.१४.४८ ॥**

**अद्यानेन महा-व्यालो यशोदान्-नन्द-सूनुना ।**

**हतोऽविता वयं चास्माद् इति बाला व्रजे जगुः ॥**

**श्रीधर-स्वामी (भावार्थ-दीपिका) : यशोदा-नन्द-सूनुने**ति बहूनाम् उक्तिः सहैव दर्शिता । केचिद् आहुर् यशोदा-सूनुना अपरे नन्द-सुनुनेति । यद् वा, यशोदां नन्दयतीति यशोदा-नन्दः स चासौ सूनुश् चेति तथा तेन । **अस्मान् महा-व्यालाद् वयं** चाविता रक्षिताः ।

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** लोके माता-पित्रोर् उभयोर् नाम-ग्रहण-पूर्वकं पुत्रनामोच्चारणं प्रायो न *दृश्यत* इत्य् अस्वारस्येनाह *यद् वेति* । *केचिद्* **यशोदा-सुहृदः**, *अपरे* *नन्द-सुहृदः*, पितृतो मातुर् अधिक-स्नेहाद्-बालानां वृद्धनामोच्चारणस्यायोग्यत्वाद् वा मातृ-कुलोत्पन्नास् तु---यशोदा-सूनुर् अयम् इति वदन्ति । तद् अन्ये नन्द-सूनुर् इति तोषिणीकाराः ॥४८॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) : यशोदाया आनन्द**-रूप-**सूनुने**ति तस्य तत्-कर्मणा तस्य एव विशेषतः सन्तोषोत्पत्तेः ॥४८॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** मातृ-कुलोत्पन्नैर् **यशोदा-सूनुना** अन्यैर् नन्द-सूनुतेति प्रोक्तम् इति ज्ञेयम् । यद् वा, अति-सन्तोषेण द्वयस्यैवाविशेषतः प्रशंसा द्वाभ्याम् अपि ताभ्यां गोकुल-कुल-भाग्यद्योतनाच् चा ॥४८॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) : यशोदानन्दयोर्** भाग्यम् आनन्दो यशो वा यस्यात् तथा-भूतेन **सूनुने**ति शकपार्थिवादित्वान् मध्यम-पद-लोपी कर्मधारयः तस्मान् **महा-व्याला**द्वयञ्चाविताः ॥४८॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** अद्यानेन महा-व्यालो हतः तस्माद् वयं च अविता रक्षिता कीदृशेनेत्य् आह---यशोदेति । मातृ-पक्षीयैर् **यशोदा-सूनुर्** इति पितृ-पक्षीयैर् नन्द-सूनुर् इति चोक्तेनेत्य् अर्थः ॥४८॥


______


**॥ १०.१४.४९ ॥**

**राजोवाच---**

**ब्रह्मन् परोद्भवे कृष्णे इयान् प्रेमा कथं भवेत् ।**

**योऽभूत**[^५२]**-पूर्व-स्तोकेषु स्वोद्भवेष्व् अपि**[^५३] **कथ्यताम्

______


[^५२]: "यो भूत-" इति केषाञ्चिद् अन्य-सम्प्रदायिनां सम्मत-पाठः।


[^५३]: "स्वापत्येष्व् अपि" इति सनातन-सम्मत-पाठः ।


**श्रीधर-स्वामी (भावार्थ-दीपिका) :**

व्रजौकसां स्व-तोकेषु स्नेह-वल्ल्य् आब्दम् अन्वहम् ।

शनैर् निःसीम ववृधे यथा कृष्णे त्व् अपूर्ववत् ॥\[भा।पु। १०.१३.२६\]

इत्य्-आदिना स्व-**तोकेभ्योऽपि** पर-पुत्रे **कृष्णे** प्रेमाधिक्यम् उक्तं तत्र पृच्छति---**ब्रह्मन्न्** इति॥४९॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** लोके हि अतिगुणवत्तमाद् अपि *पर-पुत्राद्* गुण-हीनेऽपि स्व-पुत्रे प्रेमाधिक्यं दृश्यते, तच् चात्र विरुद्धम्, यतः स्व-पुत्रेभ्योऽपि परस्य नन्दस्य पुत्रे *प्रेमाधिक्यम्* इति कथम् ? इति सन्दिहानः *पृच्छति*---हे ब्रह्मन् इति । साक्षाद्-भगवद्-रूपत्वात् त्वं सर्वं जानासीति सम्बुद्ध्याशयः । **इयान्** एतत्-प्रमाणकः । तद् आह---**यो भूत-** इत्य्-आदि ॥४९॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) : ब्रह्मन्** ! साक्षाद् वेद-रूपेति त्वं सर्वम् एव वेत्सीति भावः । **इयान्** एतावान् । **यो** यावान्, **परोद्भव** इति श्री-**कृष्णे** तेषां श्री-यशोदानन्दन-बुद्धिर् एव, न तु भगवद्-बुद्धिर् यया स्वापत्येभ्योऽप्य् अधिक-स्नेहः स्याद् इति भावः ।

ननु, वस्तु-स्वभावेन भवेद् इति चेत्, तर्हि तत्र का युक्तिः ? इति पृच्छति---**कथम्** इति । **च** अपि । **स्वोद्भवेष्व्** अपि पाठान्तरं स्पष्टम् । **कथ्यतां** तन् निरूप्यताम् । एवं तत्-प्रकारस्यैव प्रश्नः, न तु तद्-योग्यतायास् तद्-अर्थं पुत्रादि-परित्याग-सुप्रसिद्धेः ।

यद् वा, तत्रोपविष्टानां केषाञ्चित् तपः-पराणां मुनीनां पुत्रादिष्व् एव स्नेहं दृष्ट्वा श्री-भगवति तम् अनालोक्य तान् उपहसन्न् इव पृच्छति---ब्रह्मन्न् इति । कथं कुतः ? अन्यत् समानम् ॥४९॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** ननु, स्नेहस् तावत् त्रिधा दृश्यते---विषय-सौन्दर्येण, ममता-विशेषेण, स्वाभाविक-दैहिक-सम्बन्ध-विशेषेण च । तत्र प्रथमं प्राग्-वद् एव यावद् वत्सप \[भा।पु। १०.१३.१९\] इत्य्-आद्य्-उक्तत्वात्, द्वितीयश् च तद्वद् एव तत्-तत्-सम्बन्धस्यानतिरेकात् । यश् च तृतीयः श्री-प्रद्युम्नागमने तन्-मातरि श्रुतः, स त्व् अत्र विपरीत एव । तर्हि **कथं** व्रजौकसां स्व-तोकेषु \[भा।पु। १०.१३.२६\] इत्य्-आदिकम् उक्तम् ? इत्य् अभिप्रेत्य विशेष-बुभुत्सया पर-बिबोधिषया वा पृच्छति---ब्रह्मन्न् इति

______


श्री-**कृष्णे** श्रीदामादि-नाम-रूपाभ्यां व्यक्ते, न तु स्व-स्वरूपेणैव व्यक्ते तस्मिन्, अन्यथा तत्रापि पूर्व-पक्षः प्रसज्जेत, स च पुरा न कृत इति यः यावान् अत्र परोद्भवत्वं, नन्दस् त्व् आत्मज उत्पन्ने \[भा।पु। १०.५.१\] इत्य् उक्त-सिद्धान्तानुसारेणैवोक्तम्, अन्यथा श्रीमन्-नन्द-यशोदे प्रत्यप्ययं पूर्व-पक्षः प्रसज्जेत, स च पुरा न कृत इति ।

यद् वा, यथा कृष्णे त्व् अपूर्ववत् \[भा।पु। १०.१३.२६\] इति दृष्टान्तिते श्री-कृष्ण एव पूर्व-पक्षः । एतत्-पक्षे विषय-सौन्दर्याधिक्यम् अस्त्य् एव, किं तु ततोऽपि ममता-देह-सम्बन्धयोर् आधिक्यं विवक्षितं, तच् च सिद्धान्त-विशेष-बुभुत्सयेति ज्ञेयम् ॥४९॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) : कृष्णे** श्रीदामादि-नाम-रूपाभ्यां व्यक्ते **यो** यावान् ॥४९॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :**

> व्रजौकसां स्व-तोकेषु स्नेह-वल्ल्य् आब्दम् अन्वहम् । >
> शनैर् निःसीम ववृधे यथ कृष्णे त्व् अपूर्ववत् ॥\[भा।पु। > १०.१३.२६\]

इत्य्-आदिना स्व-तोकेभ्योऽपि पर-पुत्रे कृष्णे प्रेमाधिक्यं पूर्वं व्यञ्जितं, तत्र पृच्छति---ब्रह्मन्न् इति । **परोद्भवे** नन्द-पुत्रे **स्वोद्भवेषु** स्व-स्व-पुत्रेष्व् अपि **यः** **प्रेमा अभूत-पूर्वः** ब्रह्म-मोहनात् **पूर्वं** न **भूतः** । लोके हि खलु अतिगुणवत्तमाद् अपि पर-पुत्रात् गुण-हीनेऽपि स्व-पुत्रे प्रेमाधिक्यं दृश्यते इत्य् अतो लोक-विरुद्धत्वाद् इदं पृच्छ्यते इति भावः ॥४९॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** व्रजौकसां स्व-तोकेषु \[भा।पु। १०.१३.२६\] इत्य्-आदिना स्व-पुत्रेभ्योऽपि कृष्णे प्रेमाधिक्यं पूर्वं दर्शितं, तत्र पृच्छति---ब्रह्मन्न् इति । **परोद्भवे** नन्द-पुत्रे **कृष्णे** **स्वोद्भवेषु** स्व-पुत्रेष्व् अपि **यः** **प्रेमा अभूत-पूर्वः** विरञ्चि-मोहनात् पूर्वं न **भूतः**, स **कथं** ? तत् कथ्यताम् । लोके खलु महा-गुणाद् अपि पर-पुत्रात् स्व-पुत्रेष्व् अल्पेष्व् अपि प्रेमाधिक्यं दृश्यते इति लोक-विरुद्धत्वान् ममायं प्रश्न इति ॥४९॥


______


**॥ १०.१४.५० ॥**

**श्री-शुक उवाच---**

**सर्वेषाम् अपि भूतानां नृप स्वात्मैव वल्लभः ।**

**इतरेऽपत्य-वित्ताद्यास् तद्-वल्लभतयैव हि ॥**

**श्रीधर-स्वामी (भावार्थ-दीपिका) :** श्री-कृष्णस्य साक्षाद् आत्मत्वात् तस्मिन्न् आत्मीयेभ्यः प्रेमाधिक्यं युज्यत इति वक्तुं प्रथमं तावद् आत्मनः स्वतः प्रेष्ठत्वम्, अन्येषां तु तद्-उपाधिकम् इति दर्शयति पञ्चभिः**---सर्वेषाम्** अपीति ॥५०॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** *आत्मीयेभ्यः* देह-पुत्रादिभ्यः आत्मनस् तु कामाय सर्वं प्रियं भवति \[बृ।आ।उ। २.४.५\] इति श्रुत्य्-अभिप्रायेणाह---*अन्येषाम्* इति । *तद्-उपाधिकम्* आत्मोपाधिकम् । *पञ्चभिः* सर्वेषाम् इत्य् आरभ्य, चराचरम् इत्य् अन्तैः । परमात्मा श्री-कृष्णो\ऽसौ **सर्वेषाम्** एव प्रियाद् आत्मनो\ऽप्य् अधिक-प्रियः, किम् उतात्मीयेभ्यः इति सुखद-विषयेभ्यः वक्तुम् आदाव्-**आत्मनस्** स्वतः प्रेष्ठत्वम् अन्येषां तद् उपाधिकम् एवेत्य् आह\--सर्वेषाम् इति पञ्चभिः । अतः प्रथमं स्वात्मेति । देह-देह्य् अविवेकेनाहन्तास्पद-मात्रम् उच्यते, ममतास्पदे प्रेम-व्यवच्छेदार्थ, **स्व**-शब्दश् च प्रतिस्वम् अनुभवापेक्षया । हे **नृपे**ति । तादृशस्यास्य स्व-धर्मतः प्रजापालनम् अपि तथैवेति भावः । **भूतानाम्** इत्य् औपचारिक-भेदेन । हीति तत्रानुभव-प्रामाण्यं बोधयति ॥५०॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** परमात्म श्री-कृष्णोऽसौ सर्वेषाम् एव प्रियाद् आत्मनोऽप्य् अधिक-प्रियः, किम् उतात्मीयेभ्य इति वक्तुम् आत्मनः स्वतः प्रेष्ठत्वम् अन्येषां च तद्-उपाधिकम् एवेत्य् आह---सर्वेषाम् इति पञ्चभिः ।

**स्वस्यात्मेति** सम्यग् ज्ञानानुत्पत्त्या परेषाम् आत्मना सह भेद-दृष्टेः । किं वा, स्वस्यात्मनः प्रेष्ठायाः स्वयम् एव साक्षाद् अनुभव-सिद्धेः । **आद्य**-शब्दाद् गृह-दारादयोपत्यादिभ्योऽधिक-**वल्लभस्यापि** देहस्यानुक्तिर् अग्रे देहात्म-रागिणां मते, विशेषेण देहस्यैव प्रियतमताया वक्ष्यमाणत्वात् ।

यद् वा, आद्य-शब्देन सोऽपि गृहीतस् तस्य स्पष्टानुक्तिः सदाधिक-पालनादिना तस्य **वल्लभतायाः** प्रत्यक्षत्वात् । एवम् अग्रेऽपि । हे **नृप** ! इति प्रजा-पालनम् अपि भवादृशो राज्ञो यत् प्रियम्, तद् अपि आत्मात्मत्वेनात्मनः प्रियत्वाद् एवेति भावः । **हि** इति तत्रानुभवादि-प्रामाण्यं बोधयति ॥५०॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** परमात्मा श्री-कृष्णोऽसौ सर्वेषाम् एव प्रियाद् आत्मनोऽप्य् अधिक-प्रियः, किम् उतात्मीयेभ्यः सुखद-विषयादिभ्य इति वक्तुम् आदाव् आत्मनः स्वतः प्रेष्ठत्वम् अन्येषां तद्-उपाधिकम् एवेत्य् आह---सर्वेषाम् इति पञ्चभिः ।

अत्र प्रथमतः **स्वात्मा** इति देह-देह्य्-अविवेकेन अहन्तास्पद-मात्रम् उच्यते, ममतास्पदे प्रेम-व्यवच्छेदार्थम् । **स्व**-शब्दश् च प्रतिस्वम् अनुभवापेक्षया **भूतानाम्** इत्य् आदाव् औपचारिक-भेदेन । हे **नृप** ! इति त्वादृशस्य स्व-धर्मतः प्रजा-पालनम् अपि तथेवेति भावः । **हि** इति तत्रानुभवादि-प्रामाण्यं बोधयति ॥५०॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) :** परमात्मा श्री-कृष्णोऽसौ सर्वेषाम् एव प्रियाद् आत्मनोऽप्य् अधिक-प्रियः किम् उतात्मीयेभ्यः इति वक्तुम् आदाव् आत्मनः स्वतः प्रेष्ठत्वम् अन्येषां तद्-उपाधिकम् एवेत्य् आह---सर्वेषाम् इति पञ्चभिः । अत्र प्रथमतः **स्वात्मा** इति देह-देहि-विवेकेन अहन्तास्पद-मात्रम् उच्यते । ममतास्पदे प्रेम-व्यवच्छेदार्थं **स्व**-शब्दश् च प्रतिस्वम् अनुभावापेक्षया **भूतानाम्** इत्य् औपचारिक-भेदेन ॥५०॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** भो राजन् ! ममतास्पदेभ्यः पुत्रादिभ्यः सकाशाद् अहन्तास्पदे आत्मनि प्रेमाधिक्यम् इति लोक-रीतिः प्रथमं दृश्यताम् । तत एवास्य सिद्धान्तो भविष्यतीत्य् आह---सर्वेषाम् इति पञ्चभिः । **वल्लभः** लोक-दृष्ट्या आत्यन्तिक-प्रीति-विषयः । स च प्रतिदेहम् एकैक एव न तथान्ये इत्य् आह---**इतरे** इति ॥५०॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** लोक-प्रेम-रीति-परीक्षणेनैवायं सिद्धान्तो भवेद् इति तावद् आह---सर्वेषाम् इति । **स्वात्मैव** देहेन्द्रियाध्यक्षो जीव-वल्लभः प्रियः तस्य विज्ञानानन्दत्वाद् इति भावः । तस्माद् **इतरेऽपत्यादयस्** तु तद्-**वल्लभतया** तदीयत्वेनैव प्रिया इत्य् अर्थः ॥५०॥


______


**॥ १०.१४.५१ ॥**

**तद् राजेन्द्र यथा स्नेहः स्व-स्वकात्मनि देहिनाम् ।**

**न तथा ममतालम्बि-पुत्र-वित्त-गृहादिषु ॥**

**श्रीधर-स्वामी (भावार्थ-दीपिका) :** कुतः ? तथा-दर्शनाद् इत्य् आह---तद् इति । तस्माद् एव कारणात् **स्व-स्वकात्मन्य्** अहङ्कारास्पदे देहे ॥५१॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** *कुतः* सर्वेभ्यः आत्मा प्रियः ? *तथा-दर्शनात्* सर्वाधिक-प्रेम-दर्शनात् । यत आत्मैव प्रियः, *तस्मात्* । *अहङ्कारास्पदे* आत्मत्वेन स्वीकृते, न त्व् आत्मनि । **यथा** **ममतां** ममत्वम् **आलम्बन्त** आश्रयन्त इति ममतालम्बीनि तानि च **स्नेह** इत्य् अन्वयः ॥५१॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** तद् एवाह---तद् इति । स्वार्थे कः, स्वस्मिन् स्वस्मिन्न् **आत्मनि** देहाधिष्ठातरि, अतस् तस्य साभिमानत्वात् तैर् अपि व्याख्यातम्---अहङ्कारास्पदे इति । आत्मनि देह इति व्याख्या चायुक्ता---तस्य निरन्तर-श्लोके वक्ष्यमाणत्वात् । **देहिनां** देहातिरिक्तात्मज्ञानवताम् इत्य् अर्थः । **ममतालम्बी**त्य् अहन्तास्पदाद् अप्य् आत्मनः सकाशान् ममतास्पद-**पुत्त्रादिषु स्नेहस्य** न्यूनतायोग्यत्वाद् इत्य् अर्थः । हे **राजेन्द्रेति** साम्राज्ये\ऽप्य् आत्मवत् स्नेहो नास्तीति भवता ज्ञायत एवेति भावः ॥५१॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** तद् एव व्यतिरेकेणाह---तद् इति । अत्राहङ्कारास्पद इत्य् अन्तैव तेषां व्याख्या परत्र पद्ये तु अहङ्कारास्पदेऽपि देह **आत्मे**त्य्-आदिका ज्ञेया । पाठान्तरं तु न सङ्गतम्, अस्यैव विवक्षितत्वाद् **देहस्य** निरन्तर-श्लोके वक्ष्यमाणत्वाद् **ममतालम्बी**ति षष्ठ्य्-अर्थस्य वा व्यवहितत्वात् न्यूनता-योग्यैवेत्य् अर्थः । हे **राजेन्द्र** ! इति साम्राज्येऽप्य् आत्मवत् **स्नेहे** नास्तीति भवता ज्ञायते एवेति भावः ॥५१॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) :** तद् एव व्यतिरेकेणाह---तद् इति ॥५१.५२॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) : यथा** निरुपाधिकः ॥५१॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) : तत्** तस्माद् **यथा स्व-स्वकात्मनि** विज्ञानानन्देऽहन्तास्पदे जीवात्मनि **स्नेहस्** **तथा** **ममतास्पदेषु पुत्रादिषु** तत् सम्बन्धिषु नास्ति पुत्र-कलत्रयोः स्व-तौल्येपि देहादि-पिहितत्वेन स्वरूपाप्रकाशात् स्वतोऽनधिकत्वाच् च न **स्नेहो** मुख्यः ॥५१॥


______


**॥ १०.१४.५२ ॥**

**देहात्म-वादिनां पुंसाम् अपि राजन्य-सत्तम ।**

**यथा देहः प्रियतमस् तथा न ह्य् अनु ये च तम् ॥**

**श्रीधर-स्वामी (भावार्थ-दीपिका) :** आत्माध्यास-तारतम्येन प्रेम-तारतम्यं दृश्यमानं तन्-निबन्धनम् एवेति दर्शयितुं मूढामूढ-भेदेन विशेषम् आह---देहात्म-वादिनाम् इति द्वभ्याम् । **तं** देहम् **अनु** भवन्ति **ये** पुत्रादयः, ते तु **न तथा प्रियतमा** इत्य् अर्थः ॥५२॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** *तारतम्यं* न्यूनाधिक्य-भावः । *तन्-निबन्धनम्* आत्म-हेतुकम् । *मूढामूढौ* अज्ञ-ज्ञौ । **राजन्यं** प्रायेण देहात्म-वाद्य् एव । त्वं तु तेषु **सत्तमो**ऽसीति, न तव देहाध्यास उचित इति सम्बुद्ध्य्-अभिप्रायः । *इत्य् अर्थ* इति---प्रियं धनादि, **प्रियतरं** *पुत्रादि*, प्रियतमो **देह** इति भावः । देह एवात्मेतिवादिनाम् अत्यन्ताविवेकिनाम् इत्य् अर्थः । तन्-मतेप्य् आत्मन एव प्रिय-तमत्वं पर्यवस्येत् आत्मतयैव देहे\ऽभिमानेन प्रियतमत्वात् । **हि** निश्चये । त्व् अथ चकारः । हे **राजन्य-सत्तमे**ति । केचिद् राजन्या **देहात्म-वादिनो**\ऽसन्त एव, आत्मवादिनश् च सन्तः, ईश्वर-वादिनः सत्तरास् तेषु । श्री-कृष्णक-प्रियत्वात् त्वं तु सत्तम इति भावः ॥ ५२ ॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** देह एव आत्मा इति वादिनाम्**,** अत्यन्ताविवेकिनाम् इत्य् अर्थः । अत एव देहातिरिक्तात्माज्ञानाद् देह एव **प्रियतमस्** तन्-मतेऽप्य् आत्मनः प्रिय-तमत्वं पर्यवस्येद् एव, आत्मतयैव देहस्य मननेन प्रियतमत्वात् । **हि** निश्चये । त्व्-अर्थे **च**-कारः । हे **राजन्य-सत्तमे**ति केचिद् राजन्या **देहात्म-वादिनोऽसन्त** एव, ब्रह्म-वादिनश् च सन्तः, ईश्वर-वादिनः सत्तराः, तेषु श्री-कृष्णैक-प्रियत्वात् त्वं **सत्तम** इति भावः ॥५२॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) : देह** एव **आत्मा** इति **वादिनाम्,** अत्यन्ताविवेकिनाम् इत्य् अर्थः । तन्-मतेऽप्य् आत्मन एव प्रियतमत्वं पर्यवस्येत् आत्मतयैव देहाभिमानेन प्रियतमत्वात् । **हि** निश्चये । त्व्-अर्थे **च**-कारः । हे **राजन्य-सत्तम** ! इति केचिद् राजन्या देहात्म-वादिनोऽसन्त एव, आत्म-वादिनश् च सन्तः, ईश्वर-वादिनः सत्तराः, तेषु श्री-कृष्णैक-प्रियत्वात् त्वं **सत्तम** इति भावः ॥५२॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** स **चात्मा** मूढैर् **देह** एव ज्ञायते इति तन्-मतेनाह---देह एवात्मेति वदितुं शीलं येषां तं देहम् अनुभवन्ति ये **पुत्रादयः**, ते **तथा न प्रियतमा** इत्य् अर्थः ॥५२॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** मत-भेदेनाप्य् आत्मन एव प्रेमास्पदत्वं दर्शयति---देहात्म इति । गौरोऽहं स्थूलोऽहम् इति प्रत्ययात् **ये देहम्** एव्**आत्मानं** मन्यन्ते लोकायतिकाः, तेषाम् आत्मत्वेनाभिमतो देहो, **यथा** **प्रियतमस्** **तथा** **तं** देहम् **अनु** ये\ऽपत्यादयो भवन्ति ते **न** तथा प्रिया इत्य् आत्मैव वल्लभ इति ॥५२॥


______


**॥ १०.१४.५३ ॥**

**देहोऽपि ममता-भाक् चेत् तर्ह्य् असौ नात्मवत् प्रियः ।**

**यज् जीर्यत्य् अपि देहेऽस्मिन् जीविताशा बलीयसी ॥**

**श्रीधर-स्वामी (भावार्थ-दीपिका) : यद्** यस्माज् **जीर्यत्य्** **अपि** आसन्न-मरणेऽपि **जीविताशा** भवति । अयं भावः । न जीविष्यतीति निश्चिते\ऽपि **देहे** यत्-प्रेमास्पदत्वं, तद् आत्म-गतम् एव न तु देव-गतं, तस्य मरणोन्मुखत्वात् बीभत्सत्वाच् च । अथ वा, तद् यस्मिन् देहे जीर्यत्य् अपि जीविताशा अविवेक-दशायां **बलीयस्यासी**त्सा तु विवेकिनो यदा **ममता-भाग्**-भवति तद्**आत्मवत् प्रियो न** भवत्यतस् तत्र नातीवास्थेति ॥५३॥

**---------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** अज्ञ-वृत्तम् उक्त्वा ज्ञ-वृत्तम् आह---*अयं भाव* इति । *न* हि *विवेकिनो* देहाद्य्-असज्-जडेऽध्यासो भवति चिन्-निष्ठत्वात् तस्येति तात्पर्यम् ।

ननु, विवेक-*दशातः* प्राक् तु तेषाम् अपि देहाध्यासोऽस्त्य् एवेति **चेत्**, तत्राह---अथवेति । सोऽपि ममताश्रयो देहोऽपि । तदा **ममत्व**-समयेऽपि **प्रियो** न, विनाशित्व-निश्चयात् । अतो विनाशित्वाद् एव । तत्र **देहे** । नातीवास्था नात्यन्तं स्नेह इत्य् अर्थः । ममेति देहं मन्यमानानाम् अविवेकिनां मतम् आलम्ब्याह---देहोपोति । तैर् व्याख्यातम् । तत्र प्रथम-पक्षे **अपी**ति सम्भावनायां पुत्राद्य् अपेक्षया समुच्चये वा, द्वितीय-पक्षे\ऽविवेक-दशायाम् इति बलीयसीति विशेषणेनाक्षिप्यते, एतत् प्रतियोगितया विवेकिन इत्य् अपि । **असौ** **देहोपी**त्य् अनयोर् अन्वितयोर् अर्थ व्याचष्टे-सोपीति । *नातीवास्था* इति-म्रियतां जीवतु वेत्य् अपेक्षाधिक्यं नास्तीत्य् अर्थः । इदं नात्मवत् प्रिय इत्य् अस्य व्याख्यानम् इति । यद् वा, आत्मवत् पूर्वम् अविवेकेनात्मतया गृहीतो\ऽहन्ताविषयो देहस् तद्-वत् प्रियो न भवतीत्य् अर्थः । यद्य् **अस्माज् जीर्यति** रोगादिनाभिभूते ममतास्पदे\ऽस्मिन् देह-विषये **जीविताशा** अयं देहश् चिरं तिष्ठत्विति वाञ्छापि अबलीयसी पूर्वापेक्षया स्वल्पाधि भवति, विवेकतो\ऽस्मिन्न् आत्मताप-गमेनातिप्रियत्वाभावात् ॥५३॥ अत्र विश्वनाथः

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** ममेति देहं मन्यमानानां विवेकिनां मतम् आलम्ब्याह---देहोऽपीति । तैर् व्याख्यातम् । तत्र नातीवास्थेति म्रियतां जीवतु वेत्य् अपेक्षाधिकं नास्तीत्य् अर्थः इति । यद् वा, **आत्मवत्** पूर्वम् अविवेकेनात्मतया गृहीतोऽहन्ता-विषयो यो **देहस्** तद्वन् **न प्रियो** भवतीत्य् अर्थः । यद् यस्मात् **जीर्यति** रोगादिनाभिभूते**ऽस्मिन्** **ममता**स्पदे देहे विषये **जीविताशा** अयं देहस् तिष्ठत्व् अति वाञ्छापि **अबलीयसी** पूर्वापेक्षया स्वल्पैव भवति विवेकतोऽस्मिन्न् आत्मत्वाभिमानापगमेनातिप्रियत्वाभावात् ॥५३॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** ममेति देहं मन्यमानानाम् अविवेकिनां मतम् आलम्ब्याह---देहोऽपीति । तैर् व्याख्यातम् । तत्र प्रथम-पक्षे **अपी**ति सम्भावनायां पुत्राद्य्-अपेक्षया समुच्चये वा द्वितीय-पक्षे अविवेक-दशायाम् इति **बलीयसी**ति विशेषणेनाक्षिप्यते एतत्-प्रतियोगितया विवेकिन इत्य् अप्य् **असौ देहो**ऽपीत्य् अनयोर् अन्वितयोर् अर्थं व्याचष्टे---सोऽपीति । नातीवास्थेति म्रियतां **जीवतु** वेत्य् अपेक्षाधिक्यान् नास्तीत्य् अर्थः । इदं **नात्मवत् प्रिय** इत्य् अस्य व्याख्यानम् इति । यद् वा, आत्मवत् पूर्वम् अविवेकेनात्मतया गृहीतोऽहन्ता-विषयो यो देहस् तद्वत् प्रियो न भवतीत्य् अर्थः । यद्य् **अस्माज् जीर्यति** रोगादिनाभिभूते**ऽस्मिन्** **ममता**स्पदे देह-विषये **जीविताशा** अयं देहस् तिष्ठत्व् इति वाञ्छापि अबलीयसी पूर्वापेक्षया स्वल्पापि भवति, विवेकतोऽस्मिन्न् आत्मताप-गमेनातिप्रियत्वाभावात् ॥५३॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) :** ममेति देहं मन्वानानां विवेकिनां मतम् आलम्ब्याह---देहोऽपीति । अत्र देहाद् अहन्ता-ममतयोर् अपगमेनात्म-गतम् एव सङ्गच्छत इति टीका योज्या पुत्राद्य्-अपेक्षया समुच्चयार्थोऽयम् अपि-शब्दः । टीकायां च अविवेक-दशायाम् इति बलीयस्त्व-विशेषणेनाक्षिप्यते एतत् प्रतियोगितया विवेकिन इत्य् अपि सोऽपीत्य् **असौ देहोऽपीत्य्** अनयोर् व्यञ्जकम् इति ज्ञेयम् । सरलार्थस् त्व् अयं यस्मान् ममता-**भाक्**त्वाद् एव पुत्रादाव् इव **देहे जीर्यति** तस्य देहस्य **जीविताशा बलीयसी** भवति **ममता चात्म**-सम्बन्धाद् एवेति ॥५३॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** देहात्म-वादिनां तेषाम् अपि कदाचिद् ईषद् विवेके सति आत्मैव प्रियः स्यान् न तथा देह इत्य् आह---देहोऽपि अहन्तास्पदीभूतोऽपि देह । ईषद् विवेकेन यदि **ममता-भाक्** स्यात् **तर्ह्य् असौ देह आत्मवत् प्रियो न** भवेत्, किं त्व् आत्मानुरोधेनैव प्रियः स्याद् इत्य् अर्थः । तत्र लोकानुभवम् एव प्रमाणयति---**यद्** इति । सर्वत्र देह-त्यागे आत्मनोऽतिकष्टं दृष्ट्वा तद् अपि कष्टं ममात्मनो मा भवत्व् इति बुद्ध्यैव आत्मन्य् अतिस्नेहाद् एव देहे **जीविताशा** अधिका भवतीत्य् अर्थः ॥५३॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** तेषाम् एव तत्त्वैत् प्रसङ्गेनेषद्-विवेक-लाभे सति **देहोऽपि चेन् ममता-भाक्** स्यात् **तर्ह्य् असाव् आत्मवत् प्रियो न** भवेत्, किन्तु तत्-सम्बन्धेनैवेत्य् अर्थः । लोकानुभवं प्रमाणयति---**यद्** इति । यस्माद् रोगादिना देहे **जीर्यति** सति तत्रातिक्लेशं वीक्ष्य्**आत्मनो** मम सोऽतिक्लेशो मा भूद् इत्य् आत्मन्य् अतिस्नेहाद् एव देहे **जीविताशा** **बलीयसी** भवतीत्य् अर्थः ॥५३॥


______


**॥ १०.१४.५४ ॥**

**तस्मात् प्रियतमः स्वात्मा सर्वेषाम् एव देहिनाम् ।**

**तद्-अर्थम् एव सकलं जगच् चैतच् चराचरम् ॥**

**श्रीधर-स्वामी (भावार्थ-दीपिका) : तद्-अर्थम् एव सकलं प्रियम्** इत्य् अर्थः ॥५४॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** यत आत्मनोऽन्यः कोऽपि न प्रियतमस् तस्मात् । **स्वात्मा प्रियतमो** निरुपाधि-प्रेमास्पदः, प्रज्वलति गृहे स्थितं पुत्रादिकम् आनेतुं प्रवेशादि-दर्शनाद् इति भावः । **तद्-अर्थं** स्वात्मार्थम् । *इत्य् अर्थ* इति---पूर्वोदाहृत-श्रुतेर् इति भावः । **तस्माद्** इति । **चरं** पुत्र-कलत्रादि । **अचरं** गृह-घटादि । तेन लोक-दृष्ट्या पुत्रादिभ्यः सकाशाद् आत्मन एवात्यन्तिक-प्रीति-विषयत्वं प्रतिपादितम् ॥५४॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) : चरं** देहापत्यादि, **अचरं** गेहादि तदात्मकम् **एतत् जगत्**-प्रपञ्चः । च अपि सकलम् अपि । यद् वा, सकलं **देह**-दैहिकं जगच् च चराचर-द्रव्याणां यज्ञादि-साधनतया तत्-तत्-फलोपभोगेन च क्रमशः सर्वस्याप्य् आत्मात्मत्वात् । अन्यत् तैर् व्याख्यातम् । यद् वा, **तद्-अर्थं** तत् सुखार्थं तत् सुखार्थम् एवेत्य् अर्थः ॥५४॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) : चरं** देहापत्यादि, **अचरं** गेहादि तदात्मकम् **एतज् जगच्** चापि सकलम् अपि यत् किञ्चिद् इत्य् अर्थः । एतेन्**आत्मनः** सुख-स्वरूपत्वं च बोधितम् ॥५४॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) :** एव्**आत्मनः** स्वतः-**प्रियत्वेन** मुख्य-स्वरूपत्वं च बोधितम् ॥५४॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) : तस्माद्** इति । **चरं** पुत्र-कलत्रादि । **अचरं** गृह-घट-पटादि तेन लोक-दृष्ट्या पुत्रादिभ्यः सकाशाद् **आत्मन** एवात्यन्तिक-प्रीति-विषयत्वं प्रतिपादितम् ॥५४॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** निगमयति---तस्माद् इति । **चरम्** अपत्यादि । **अचरं** गृहादि सकलं **तद्-अर्थम्** एव **प्रियतमम्** इति लोक-दृष्ट्य्**आत्मन** एवातिस्नेह-विषयत्वम् उपपादितम् ॥५४॥


______


**॥ १०.१४.५५ ॥**

**कृष्णम् एनम् अवेहि त्वम् आत्मानम् अखिलात्मनाम् ।**

**जगद्-धिताय सोऽप्य् अत्र देहीवाभाति मायया ॥**

**श्रीधर-स्वामी (भावार्थ-दीपिका) :** प्रस्तुतम् आह---कृष्णम् एनम् इति ॥५५॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** यद्-अर्थम् उक्तं तद् आह---**अखिलात्मनां** सर्व-जीवानाम् । ननु, सर्वान्तर्यामिणोऽदृश्यत्वात् कथं देहि-रूपेण प्रतीतिः ? तत्राह---**मायया** कृपया । तत्र हेतुः---**जगतां** निज-दर्शन-श्रवणवतां **हिताय** बन्ध-निवृत्तये । निर्गुण-रूपस्य ज्ञातुम् अशक्यत्वाद् भक्त-कृपया स-गुण-विग्रहम् आविश्चकारेति भावः ॥५५॥ अत्र विश्वनाथः तोषिणिकरोश् च ।

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) : अखिलानाम् आत्मानं** क्षेत्रज्ञानाम् आत्मानम् अन्तर्यामित्वात् परमात्मानम् इत्य् अर्थः । एवं श्री-यशोदानन्दनं **सोऽपि** ईदृशोऽपि अत्रावतीर्णः लोके वा **देहीव** यथान्यो जनस् तद्वद् **आभाति** ईषत् प्रकाशते । तच् च **मायया** तस्य तत्त्व-ज्ञानेनैव लौकिकत्वेऽपि सर्वत्रैवालौकिकत्वात् तच् चादाव् उक्तम् एव ईषद् इति तत्त्वतः प्रायः परमैश्वर्य-प्रकटनाभिप्रायेण ।

यद् वा, मायया कृपया देही जीव इव सन् आ सम्यक् भाति राजते उक्त-युक्त्या प्रियत्वेन साधितानाम् अखिलात्मनाम् एवात्मानं **जगद्-धिताय** **कृष्णम् अवेहि** जगतां दुःख-ध्वंसाय परमानन्द-प्राप्तये च कृष्ण-स्वरूपेणावतीर्णम् अवेहीत्य् अर्थः ।

ननु, कृष्णे स्नेहः परमात्मतयोपाधिर् इति चेद्, उच्यते---तर्हि असुराणाम् अपि वस्तुतस् तथात्वात् तेषां स्नेहः कथं नोत्पद्यते ? तत्राह---सोऽपीति । सोऽपि देहि-देह-विभाग-रहितोऽपि अत्र एषु दृष्टेष्व् असुरादिषु मायया तदीय-स्वाभाविक-प्रेमास्पदत्वाद् वावरण-शक्त्या देहीव प्राकृत-शरीरीव आभाति । तथा चोक्तं महा-वाराहे---देह-देहि-विभागोऽत्र नेश्वरे विद्यते क्वचित् \[बा।रा।पु। ३.५.१२३\] इति ।

अयं भावः---आवरण-भावाद् एव तत्-प्रियत्वानुभावः स्यात् मल्-लोके परमोत्कट-दोषावृता आत्मानम् अपि व्यापादयन्तो दृश्यन्ते, तद्-आवरणं तु भक्त्यैव सम्यग् अपयाति, तेन भक्ति-तारतम्येनैव पेर्म-तारतम्यम् । अतो व्रज-वासिनां सर्वातिशायि-भजन-विशेषात् कृष्णे प्रेमाधिक्यम् एवेति ॥५५॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** एवं देह-द्वयातिरिक्तस्य शुद्धस्यात्मनः स्वतः प्रियत्वम् उक्त्वा विवक्षितम् आह---कृष्णम् इति ।

> कृषिर् भू-वाचकः शब्दो णश् च निर्वृति-वाचकः । >
> तयोर् ऐक्यं परं ब्रह्म कृष्ण इत्य् अभिधीयते ॥ \[ब्।स्। ५.१\]

इत्य् एतल्-लक्षणत्वेन तन्-नामानम् **एनं** श्री-यशोदानन्दन-रूपम् **अखिलानाम् आत्मानं** सूर्य-मण्डल-स्थानीयस्य तस्य रश्मि-परमाणु-स्थानीयानां शुद्धानाम् अपि क्षेत्रज्ञानां परम-स्वरूपत्वेन परमात्मानम् **अवेहि** ।

तर्हि कथं लोके दृश्यतया भाति ? तत्राह---**जगद्-धिताय** इति । **सोऽपि** सर्वात्म-परम-स्वरूप-रूपोऽपि परम-कल्याण-गुणत्वेन परम-कारुणिकत्वात् स्व-भक्त-प्रसङ्गेन जगतोऽपि हितायात्र जगति **भाति**, कल्पे कल्पे स्वरूप-शक्त्या प्रकाशते ।

ननु, यदि तादृश एव **कृष्णः**, तर्हि कथं देहात्म-विभागादिना तद्-विरुद्ध-धर्म इवाभाति? तत्राह---**माययेति** । आत्मारामाणां तत्-प्रिय-जनानां चात्माधिक-निरुपाधि-पर-प्रेमास्पद-सर्वांशत्वेन तद्-व्यतिरिक्त-वस्तु-सम्भेदाभावाद् इति भावः । निरुपाधि-परम-प्रेमास्पदत्वं खल्व् आत्मत्वम् आनन्दत्वं चेति । अत एव श्री-मध्वाचार्य-धृतं महा-वाराह-वचनं---देह-देहि-विभागोऽत्र नेश्वरे विद्यते क्वचित् \[बा।रा।पु। ३.५.१२३\] इति ।

तद् एवम् असुरादीनां मायावरणान् न तथा भाति, नाहं प्रकाशः सर्वस्य योग-माया-समावृतः \[गीता ७.२५\] इति श्री-भगवद्-गीतासु च, तत्र योग-माया-दुर्घट-घटना-कारि किम् अपि मम बुद्धि-सौष्ठवम् इति श्री-स्वामि-चरणाश् च तत्-प्रिय-जनानां तु तत्-प्रेम-भावितान्तः-करणे क्षीरे सितोत्पलवद् एक-जातीयत्वेन प्रेमास्पदता-स्वभावतोऽसौ स्व-माधुरीभिर् अधिकम् आभाति । अन्यत्र तु यथोचितम् इति स्थिते, सर्वातिशयि तत्-प्रेम-स्वभावानां श्री-व्रज-वासिनां किम् उतेति भावः ॥५५॥

**---------------------------------------------------------------------------------------------------------------------**

**जीव-गोस्वामी (भगवत्-सन्दर्भः (४४): एनं** नौमीड्य तेऽभ्र-वपुषे \[भा।पु। १०.१४.१\][^५४] इत्य्-आदि-वर्णित-रूपम् **अवेहि** मत्-प्रसाद-लब्ध-विद्वत्तयैवानुभव, न तु तर्कादीनां विचारयेत्य् अर्थः । एवम्-भूतोऽपि **मायया** कृपया **जगद्-धिताय** सर्वस्यापि स्वात्मानं प्रति चित्ताकर्षणाय **देहीव** जीव इव्**आभाति** क्रीडति । **इव**-शब्देन श्री-कृष्णस् तु जीववत् पृथग्-देहं प्रविष्टवान् इति गम्यते ।

[^५४]: नौमीड्य तेऽभ्र-वपुषे तडिद्-अम्बराय

    गुञ्जावतंस-परिपिच्छल-सन्-मुखाय

    वन्य-स्रजे कवल-वेत्र-विषाण-वेणु-

    लक्ष्म-श्रिये मृदु-पदे पशुपाङ्गजाय


अत एव श्री-विग्रहस्य परम-पुरुषार्थ-लक्षणत्वम् उक्तं श्री-ध्रुवेण---

> सत्याशिषो हि भगवंस् तव पाद-पद्मम् >
> आशीस् तथानुभजतः पुरुषार्थ-मूर्तेः \[भा।पु। ४.९.१७\] इत्य् अत्र ।

टीका च---हे भगवन् पुरुषार्थः परमानन्दः स एव मूर्तिर् यस्य तस्य् अत-एव पाद-पद्मम् आशिषो राज्यादेः सकाशात् सत्या । आशीः परमार्थ-फलं हि निश्चितं कस्य तेन प्रकारेण त्वम् एव पुरुषार्थ इत्य् एवं निष्कामतया अनुभ्जतः । इत्य् एषा ॥५५॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) :** अथ विवक्षितम् आह---कृष्णम् इति । एवं श्री-यशोदानन्दन-रूप अत्र जगति **जगतो हितायाभाति** स्वयं प्रकाशते **देहीव** देहात्म-विभागादिना तद्-विरुद्ध-धर्म इव **माययै**वाभाति न केवलं सर्वेषां जीवानाम् एव परम-स्वरूपम् अपि तु अन्ते सर्वेषां जडानाम् ॥५५॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** विवक्षितं सिद्धान्तं प्रतिपादयंस् तत्त्व-दृष्ट्या तस्याप्य् आत्मन आपेक्षिक-प्रीति-विषयत्वम् एव आत्यन्तिक-प्रीति-विषयत्वं केवलं कृष्णस्यैवेत्य् आह---कृष्णम् इति । **अखिलानाम् आत्मनां** जीवानाम् अपि आत्मानं परमात्मानम् एव **कृष्णम् अवेहि**, तेन पुत्रादिषु प्रीतिर् यथा देहानुरोधेन देहे च प्रीतिर् यथा देहानुरोधेन देहे च प्रीतिर् यथा आत्मानुरोधेन तथैवात्मन्य् अपि प्रीतिः परमात्मानुरोधेन, स च परमात्मा कृष्ण एव मूर्तः पूर्ण एव । यद् उक्तं---विष्टभ्याहम् इदं कृत्स्नम् एकांशेन स्थितो जगत् \[गीता १०.४२\] इत्य् अतः कृष्णस्यैवात्यन्तिक-प्रीति-विषयत्वात् तत्रैव प्रीतेः पराकाष्ठेति स्व-पुत्रेभ्योऽपि तत्र यत् प्रेमाधिक्यं तद् उपपादितम् ।

किं च, जीवानां भक्त्य्-अभावात् **मायया** ज्ञानावरणाच् च भक्त्यैक-प्रकाश्ये तस्मिन् तादृशत्वेनानुभवो मायिक-जीवानाम् अभक्तानां कथम् अस्त्व् इत्य् अतः पुत्रादिष्व् एव लोकानां प्रीति-विषयत्वेनानुभवो न तस्मिन्, व्रज-वासिनां तु मायातीतत्वाद् भक्ति-पूर्णत्वाच् च यथार्थ एवानुभव इत्य् अतस् तेषां स्व-पुत्रादिभ्योऽपि तस्मिन् प्रेमाधिक्यं स्वाभाविकिकं वर्तत एवेति समाधेयं **जगद्-धिताया**वतीर्णः, स **कृष्णोऽपि** मायया **देहीव** **आभाति** स्वाविद्यया मूढैर् जीव इव भौतिक-देहवान् प्रतीयत इत्य् अर्थः ।

यद् वा, माययैव यो देहस् तद्वान् इव मायोपाधिर् इव प्रतीयते, न तु स मायोपाधिर् इत्य् अर्थः । अत एव मधुसूदन-सरस्वती-पादैर् अपि---

> सच्-चित्-सुखैक-वपुषः पुरुषोत्तमस्य >
> नारायणस्य महिमा नहि मानम् एति । >
> चिद्-आनन्दाकारं जलद-रुचि-सारं >
> श्रुति-गिरां व्रज-स्त्रीणां हारम् ॥ इत्य्-आदि-बहुशो वर्णितम् ।

यद् वा, ननु, परमात्मा खल्व् इन्द्रिय-ग्राह्यो न भवेत् । कृष्णस् तु सर्वैर् दृश्यत एवेति तत्राह---जगत एव हिताय मायया निर्हेतुकाचिन्त्यया कृपया सोऽपि अत्र जगज्-जनेन्द्रियेषु देहीव आभाति स्वयम् एव तद्-ग्राह्यत्वेन प्रकाशते इत्य् अतर्क्य-तद्-इच्छया तद्-गृहीतैर् इन्द्रियैर् एव स गृह्यते, न पुनर् इन्द्रियैः स्वयम् एव शब्दादिर् इव ग्रहीतुं शक्य इति भावः । अत एव भागवानामृत-धृतम् नाराध्यात्म-वचनम्---

> नित्याव्यक्तोऽपि भगवान् ईक्ष्यते निज-शक्तितः । >
> ताम् ऋते परमानन्दं कः पश्येताम् इतं प्रभुम् ॥\[ल।भा। १.५.४२२\] > इति ।

तत्रत्या कारिका च---

> ततः स्वयं प्रकाशत्व-शक्त्या स्वेच्छा-प्रकाशया । >
> सोऽभिव्यक्तो भवेत् नेत्रे न नेत्र-विषयत्वतः ॥\[ल।भा। > १.५.४२१\] इति ।

तत्र हि तम् अन्य-देशीयानाम् अनुकूल-जनानां स्व-कृपा-दृष्टि-दानेनैव स्व-माधुर्य-ग्रहणम्, प्रतिकूलानां कंसाद्य्-असुराणां तु पित्त-दूषित-रसनया मत्स्यण्डिका भोजनम् इव प्राकृतैर् एवेन्द्रियैस् तन्-माधुर्य-ग्रहण-रहितम् एव दर्शनं ध्यानावेश-सिद्ध्य्-अर्थम् आवेश-फलं तु सर्वापराधोपशमन-पूर्वको मोक्षः स एव तेषां हितम् । किं च, व्रज-स्थानाम् ऐश्वर्य-ज्ञान-शून्यानाम् अन्येषाम् अनुकूल-प्रतिकूलानाम् अपि ।

यद्यपि स देह्य् एवाभाति, तद् अपि देह-देहि-विभागोऽत्र नेश्वरे विद्यते क्वचित् इति मध्वाचार्य-धृतं महा-वाराह-वचनाद् एव शास्त्रज्ञैर् देहीति वक्तुम् अयोग्यत्वाद् इव-शब्द-प्रयोगः ॥५५॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** प्रस्तुतम् आह---कृष्णम् इति ।

> कृषिर् भू-वाचकः शब्दो णश् च निर्वृति-वाचकः । >
> तयोर् ऐक्यं परं ब्रह्म कृष्ण इत्य् अभिधीयते ॥

इति स्मृत्य्-उक्त-लक्षणत्वेन तन्-नामानं विभु-विज्ञानानन्दम् **एनं** श्री-नन्द-राज-सूनुम् **अखिलानाम् आत्मनां** विशुद्धानाम् अपि जीवानाम् आत्मानम् **अवेहि** तेन । यथा अपत्यादिषु देहानुरोधेन देहेत्वात्मानुरोधेन स्नेहः प्रतीयते । तथात्मनि जीवे कृष्ण-**देह**-स्थानीये तद्-अनुरोधाद् एव स्नेह इति कृष्णस्यैवातिस्नेह-विषयत्वात् । स्व-पुत्रेभ्योऽपि तत्र स्नेहाधिक्यं सिद्धम् ।

इदम् अत्र बोध्यं---प्रेमा खलु सुख एव चेतनस्य दृश्यते, स च प्रकाश-रूपे, तस्मिन् स्थिरः, जडस्य विषय-सुखस्य

विज्ञानम् आनन्दं ब्रह्म रातिर् दातुः परायणं \[बृ।आ।उ। ३.९.२८\], एतद् ध्य् एवाक्षरं ज्ञात्वा यो यद् इच्छति तस्य तत्, एको बहूनां यो विदधाति कामान् \[श्वे।उ।\] इत्य्-आदि श्रुतिभ्यः । गुडात् मधु इव जात्या बिन्दोः सिन्धुर् इव परिमाणेन च ब्रह्मोत्कृष्टं जीवाद् इति निर्णीतं सूत्र-कृता परम्, अतः सेतून्मानेत्य्-आदिकेऽधिकरणं तत् परं ब्रह्म कृष्ण एव साक्षात् प्रकृति-परोऽयम् आत्मा गोपालः इति, योऽसौ परं ब्रह्म गोपालः इति च श्रवणात् **सोऽपिकृष्णो** **जगद्-धितायात्र** व्रजेऽवतीर्णो **मायया** **देहीवाभाति** । वस्तुतः स्वात्म-मूर्तिर् एवोक्त-श्रुतेर् इति ॥५५॥


______


**॥ १०.१४.५६ ॥**

**वस्तुतो जानताम् अत्र कृष्णं स्थास्नु चरिष्णु च ।**

**भगवद्-रूपम् अखिलं नान्यद् वस्त्व् इह किञ्चन ॥**

**श्रीधर-स्वामी (भावार्थ-दीपिका) :** न केवलम् आत्मनाम् आत्मा, अपि तु जडानाम् अपीत्य् आह---वस्तुत इति । सर्व-जगत्-कारणम् इति **कृष्णं जानतां** पुंसां **स्थावरं जङ्गमं** च सर्वं **भगवद्-रूपं** भगवान् एव स्वरूपं यस्य तन् **नान्यत्** ॥५६॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** ननु, केवलात्मात्वे तु सर्व-व्यापिता नश्येद् इति चेत् तत्राह---न केवलम् इति । **वस्तुतो** यथात्म्येन । अत्र लोके । अन्यत् कृष्णेतरत् । *न केवलं* सर्वेषां क्षेत्रज्ञानाम् एव परम-स्वरूपं *अपि तु* अन्ते सर्वेषां *जडानाम्* आदौ सर्वेषां साक्षात् तद् रूपाणां चेति वक्तुं तस्य भूमत्वम् आह---वस्तुत इति । वस्तुतः तत्त्वतः । **कृष्णम्** अत्र जगति जानतां विचारयतां तद् विचार-ज्ञानाम् इत्य् अर्थः । सत् *स्थावर-जङ्गम*-रूपम् **अखिलं** यच् च **भगवतो रूपं** नारायणाद्य् अभिधम् अखिलं तत्-तत् सर्वम् **इह** श्री-कृष्ण एव तत् तद् अन्तर् भूतत्वेनैव स्फुरतीत्य् अर्थः । **नान्यत्** **किञ्चन**, यत् तत्र नास्ति *तन्* नास्त्य् एवेत्य् अर्थः । कारणांशिनोर् विज्ञानेन कार्यांशयोर् विज्ञानात्, तद्-व्यतिरेकेण तद्-व्यतिरेकाच् च । माहा-समुद्रस्य सागतरङ्ग-फेनादिवत् । सूर्यान्तरीण-मण्डलात्मकस्य बहिर् मण्डल-किरण-परमाणु-गण-मरीचिकादिवद् इति ज्ञेयम् । तद् उक्तं द्वितीये---

> सोऽयं तेऽभिहितस् तात भगवान् विश्व-भावनः ।

समासेन हरे नान्यद् अन्यस्मात् सद् असच् च यत् ॥\[भा।पु। २.७.५०\] इति ॥५६॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) : भगवान्** रूप्यते परम-कारणतया साक्षाद् अनुभूयते यस्मिन् तथा-भूतम् **अखिलं** भवति । न **चान्यद्** अन्य-प्रकारकं स्याद् इत्य् अर्थः । अन्यत् तैर् व्याख्यातम् । यद् वा, तादृश-ज्ञानस्य फलम् आह---**वस्तुत** इति । अखिलात्मनाम् **आत्मे**ति **कृष्णं** **जानतां** भगवतो रूपम् अधिष्ठानं सर्वत्रैव भगवान् अयं निवसतीति परिस्फुरतीत्य् अर्थः ॥५६॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** न केवलं सर्वेषां क्षेत्रज्ञानाम् एव परमं स्वरूपम् अपि तु अन्ते सर्वेषां जडानाम् आदौ सर्वेषां साक्षात् तद्-रूपाणां चेति वक्तुं तस्य भूमत्वम् आह---वस्तुत इति । **वस्तुतस्** तत्त्वतः **कृष्णम्** **अत्र** जगति **जानतां** विचारयतां तद्-विचारज्ञानाम् इत्य् अर्थः । यत् **स्थावर-जङ्गम**-रूपम् **अखिलं** यच् च **भगवतो** **रूपं** नारायणाद्य्-अभिधम् अखिलं तत् तत् सर्वम् **इह** श्री-कृष्णे एव तद्-अन्तर्भूतत्वेनैव स्फुरतीत्य् अर्थः । **नान्यत्** **किञ्चन** यत् तत्र नास्ति तन् नास्त्य् एवेत्य् अर्थः । कारणांशिनोर् विज्ञानेन कार्यांशयोर् विज्ञानात् तद्-व्यतिरेकेण तद्-व्यतिरेकाच् च महा-समुद्रस्य सागर-तरङ्ग-फेनादिवत् सूर्यस्यान्तरीण-मण्डलात्मकस्य बहिर्-मण्डल-किरण-परमाणु-गण-मरीचिकादिवद् इति ज्ञेयम् । तद् उक्तं द्वितीये---

> सोऽयं तेऽभिहितस् तात भगवान् विश्व-भावनः । >
> समासेन हरेर् नान्यद् अन्यस्मात् सद् असच् च यत् ॥\[भा।पु। २.७.५०\] > इति ॥५६॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) :** आदौ सर्वेषां साक्षाद् रूपाणां चेति वक्तुं तस्य भूमत्वम् आह---वस्तुत इति । **वस्तुतः** तत्त्वतः श्री-**कृष्णम्** **अत्र** जगति **जानतां** जनानां विचारयतां तद्-विचार-ज्ञानाम् इत्य् अर्थः । यत् **स्थावर-जङ्गम**-रूपम् **अखिलं** यच् च **भगवतो** **रूपं** नारायणाद्य्-अभिधम् अखिलं तत् तत् सर्वम् **इह** श्री-कृष्ण एव तद्-अन्तर्भूतत्वेनैव स्फुरतीत्य् अर्थः । **नान्यत्** **किञ्चन** यत् तत्र नास्ति तन् नास्त्य् एवेत्य् अर्थः । कारणांशिनोर् विज्ञानेन कार्यांशयोर् विज्ञानात् तद्-व्यतिरेके व्यतिरेकाच् च महा-समुद्रस्य सागर-तरङ्ग-फेनादिवत् सूर्यस्यान्तरीण-मण्डलात्मकस्य बहिर् मण्डल-किरण-पर-मरीचिकादिवद् इति ज्ञेयम् ॥५६॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** किं च, आपेक्षिक-प्रमास्पदानि ये चात्म-देह-पुत्राद्यास् तेऽपि विचारवतः स एवेत्य् आपेक्षिक-प्रेमास्पदत्वम् अपि तस्यैवेत्य् आह---वस्तुत इति । **वस्तुतस्** त्व् इत्य् अर्थः । **कृष्णं जानतां** पुंसां मते **स्थावरं जङ्गमं** च सर्वं तद्-**रूपम्** एव तस्यैव सर्व-कारणत्वात् कारणस्यैव कार्याकारत्वाद् इति भावः ॥५६॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** न केवलं जीवात्मनाम् एवात्मा कृष्णोऽपि तु जडानाम् अपीत्य् आह---वस्तुत इति । तत्त्वतोऽत्र जगति **कृष्णं जानतां** विचारयतां विदुषा **स्थास्नु चरिष्णु** **चाखिलं भगवतस्** तस्यैव **रूपं** भवति, तद् व्याप्यत्वात् तद्-अधीन-वृत्तिकत्वात्, तद्-रूपम् इति । प्राण-संवादाद् अवगतम् अत एवं श्राव्यते---स वासुदेवो न यतोऽन्यद् अस्ति \[गो।ता।उ। १.३२\] इति ॥५६॥


______


**॥ १०.१४.५७ ॥**

**सर्वेषाम् अपि वस्तूनां**[^५५] **भावार्थो भवति स्थितः ।**

[^५५]: सर्वेषाम् एव भावानां


**तस्यापि भगवान् कृष्णः किम् अतद् वस्तु रूप्यताम् ॥**

**श्रीधर-स्वामी (भावार्थ-दीपिका) :** कत इति तद् आह---सर्वेषाम् इति । **भावार्थः** सद्-रूपार्थः परमार्थ इत्य् अर्थः । **भवतीति** भवत्-परिणामं प्राप्नुवत्-कारणं तस्मिन् भवति परिणामिनि **स्थितः** । वाचारम्भणं विकारो नाम-धेयं मृत्तिकेत्य् एव सत्यं \[छा।उ। ६.१.४\] इत्य्-आदि श्रुतेः । तस्यापि भवतः कारणस्यापि **भगवान्** कृष्णो भवत्-कारणम् । अतः **किम्** **अतत्** श्री-कृष्ण-व्यतिरिक्तं **वस्तु रूप्यताम्** ॥५७॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** सर्वं कृष्ण एवेति । कुतः ? तत्-सर्वात्मत्वात् । यद् वा, **भवत्य्** अस्माद् इति *भवत् तस्मिन्न्* उपादाने मृत्तत्वादिष्व् इव घट-पटादीनां **भावार्थः** सत्यता-*कारणं* परम-*कारणं* पर-पर-कारणान्वेषणे कारणतायास् तत्रैव विश्रान्तत्वाद् इति जगद्-विवर्तस्य तस्यैवाधिष्ठानत्वाद् इति भावः । यतः **कृष्ण** एव परम-*कारणम्* अतो हेतोः । अयम् एवार्थः---श्री-नीलकण्ठेनापि भारत-सभा-पर्व-टीकायां दृढी-कृतः । तथा हि---बीजाङ्कुरत-रूपम् एषु ईश-सूत्र-विराट्स्व् अनन्त-बीज-गर्भ-फलोपमः श्री-कृष्णो नन्द-नन्दन एव महामायावी सुप्ति-प्रलय-कैवल्येषु कर्मोपरमे सति जगद् इन्द्रजालं स्व-मूर्त्या सह तिरोधायास्त-समस्त-विशेषं ब्रह्मात्मानं प्रापयति । कर्म-शेष-सत्त्वे पुनर् उद्भावयतीति । विचारम् एवाह---सर्वेषामिति । सर्वेषाम् अपि प्राकृताप्राकृत-वस्तनां भाव-रूपो यो\ऽर्थः सत्ता सम्भवति तत्-सत्ताश्रय-सत्तावत्य् उपादानादौ वस्तुनि स्थितं स्यात् । एवं यद्यत् उपादानाद्य्-आत्मकं वस्तु तस्य सर्वस्यापि प्राकृताप्राकृतस्य भगवान् तत्-सर्व-शक्ति-विशिष्टः श्री-कृष्ण एकस् तादृश इत्य् अर्थः । अद्यैव त्वद् ऋते\ऽस्य किं मम न ते मायात्वम् \[भा।पु। १०.१४.१८\] इत्य्-आदिकस्य श्री-ब्रह्मणैवानुभूतत्वाद् इति भावः । तस्माद् एतत् सर्व-कारणादित्वेन स्वयं भिन्नापि तस्माद् अन्यत् **किं** वस्त्व् इति तन्-निरूप्यताम् इत्य् अर्थः । तद् एवं तस्य सर्व-मूलात्मकत्वे सिद्धे तेषां बाल-वत्सानां च तत्-प्रादुर्भावत्वे स्थिते एव स्वभावतः तादृश-प्रेमास्पदत्वं पूर्वं-युक्त्या श्री-व्रज-वासिषु तच् चाधिकं युक्तम् एवेति ज्ञापितम् ।

अथ वा, ननु कथम् एषु श्री-यशोदा-नन्दन एव सर्वात्मोच्यते, यदि भगवद् पत्वेनोच्यते तहि सन्त्यन्यानि तद्-रूपाणि बहूनीत्य् आशङ्कयाह---**वस्तुत** इति । सहस्र-शीर्षादि-चरिष्णु तत्-तद्-अवतारादि तत्-तद्-अखिलं भगवद् रूपम् इह श्री-कृष्ण एवेत्य्-आदि पूर्ववत् । किञ्च, **सर्वेषां** भावानां पदार्थानां मध्ये भावः प्रेमा तद्-रूप एवार्थः पुरुषार्थः **स्थितः** पर्यवसितो भवति । तात्पर्य-पर्यवसान-विषयो भवतीत्य् अर्थः । तस्य प्रेम्णो\ऽपि । **भगवान्** श्री-कृष्ण इति पूर्ववत् । तं तिरोहित-सर्व-विलक्षण-गुण-रूपत्वे\ऽपि सर्वतः पूर्ण-परमानन्द-रूपं विना **तस्याप्य्** अलब्ध-प्रतिष्ठत्वात्, तस्मात् ततो\ऽन्यद् वस्तु नि**रूप्यतां** यत्-प्रेम-योग्यं स्याद् इति । तद् एवम् अपि पूर्व-वत्स्वाभाविक-प्रेमास्पदत्वम् एव स्थापितम् इति ॥ ५७ ॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** सर्वेषाम् इत्य्-आदि । **सर्वेषां वस्तूनां भावार्थो भवति** सत्तायां सत्ता-मात्रे ब्रह्मणि **स्थितः** । **तस्यापि** ब्रह्मणः श्री-**कृष्ण** एव भवत्-कारणम् ॥५७॥

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** कुतः ? परम-कारणत्वेन सर्वत्रैव विद्यमानत्वाद् इत्य् आह---सर्वेषाम् इति । तैर् व्याख्यातम् एव । अथवा, ननु, कथम् अखिलात्मनाम् आत्मानम् इत्य् उच्यते---तेषां तत्-स्वरूपत्वेन ततो भेदाभावात् । तत्राह---**वस्तुत** इति । अ-कार-प्रश्लेषेण कृष्णस्य तत्त्वम् अजानताम् एवाखिलं तत्-स्वरूपं भवति, जानतां तु भिन्नत्वेन परिस्फुरतीत्य् अर्थः । कुतः ? परम-कारणतया तस्य कार्यतो भिन्नत्वाद् इति । ताम् एव दर्शयति---**सर्वेषाम्** इति । अर्थः स एव । अथवैतादृश-ज्ञानतोऽपि तस्य श्री-मूर्तिषु भक्तिः परम-फलेत्य् आह---वस्तुत इति । अत्र स्**थितं** स्थास्नु श्री-मूर्त्य्-आदिकम् । चरिष्णु च तद्-भक्त-लक्षणम् । यद् वा, स्थास्नु अचल-श्री-मूर्ति-लक्षणम् । चरिष्णु---श्री-शालग्राम-शिलादिकम् अखिलं श्री-भगवतो रूपम् अधिष्ठानं कृष्णं साक्षात् **कृष्ण** एवायम् इति जानताम् इह जगति किंचिद् **अतत्** तद्-व्यतिरिक्तं किंचिद् अन्यत् मोक्षादिकं वस्तूपादेयं न **भवति** । किन्तु कृष्णो भगवद्-रूपम् एव वा वस्तु स्याद् इत्य् अर्थः । श्री-भगवतः परम-वस्तुत्वम् एवोपपादयति---सर्वेषाम् इति । अर्थः समान एव । यद् वा, **वस्तूनां** मध्ये भावः प्रेमा तद्-रूपोऽर्थो वस्तु स्थितो विचारेण सारतया स्थितो भवत्य् अन्येषां सर्वेषाम् एव तत्-साधनत्वात् तस्य भावार्थस्यापि **भगवान्** प्रकटाशेषैश्वर्यः कृष्णः **स्थितो** भवति । तेन प्रेम्णापि **तस्यैव** साध्यत्वात् । यद् वा, तस्य भगवान् परमेश्वरः श्री-नारायणस् तस्यापि कृष्णः श्री-नन्द-नन्दनो निजाशेष-भगवत्ता-प्रकटनेन ततोऽप्य् अस्य श्रैष्ठ्यात् । वस्तु परम-फल-रूपम् । अतत्---तद्-व्यतिरिक्तं **किम्** अस्ति ? तन् नि**रूप्यताम्** । अपि तु नास्त्य् एवेत्य् अर्थः । अन्यत् समानम् ॥५७॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** विचारम् एवाह---सर्वेषाम् इति । **सर्वेषाम्** अपि प्राकृताप्राकृत-**वस्तूनां** भाव-रूपो योऽर्थः सत्ता स **भवति** तत्-सत्ताश्रय-सत्तावति उपादानादौ वस्तुनि **स्थितः** स्यात्। एवं यद् यत् उपादानाद्य्-आत्मकं **वस्तु** तस्य सर्वस्यापि **भगवान्** तत्-तत्-सर्व-शक्ति-विशिष्टः श्री-**कृष्ण** एकस् तादृश इत्य् अर्थः । अद्यैव त्वद्-ऋतेऽस्य किं मम न ते \[भा।पु। १०.१४.१८\] इत्य्-आदिकस्य श्री-ब्रह्मणैवानुभूतत्वाद् इति भावः । तस्माद् एतत्-सर्व-कारणादित्वेन स्वयं भिन्नाद् अपि तस्माद् अन्यत् **किं** वस्त्व् इति तन् नि**रूप्यताम्** इत्य् अर्थः । तद् एव तस्य सर्व-मूलाधारत्वे सिद्धे तेषां बाल-वत्सानां च तत्-प्रादुर्भावत्वे स्थिते स्वभावत एव तादृश-प्रेमास्पदत्वं पूर्व-युक्त्या श्री-व्रज-वासिषु तच् चाधिकं युक्तम् एवेति ज्ञापितम् ।

अथवा ननु, कथम् एषु श्री-यशोदानन्दन एव स्वरात्मेत्य् उच्यते यदि भगवद्-रूपत्वेनोच्यते तर्हि सन्त्य् अन्यानि बहूनि तद्-रूपाणीत्य् आशङ्क्याह---वस्तुत इति । स्थास्नु

सहस्र-शीर्षादि चरिष्णु तत्-तद्-अवतारादि तत् अतद् अखिलं बहगवद्-रूपम् इह श्री-कृष्ण एवेत्य् आदि पूर्ववत् **किं** च, सर्वेषाम् इति सर्वेषाम् एव भावानां पदार्थानां मध्ये भावः प्रेमा तद्-रूप एवार्थः पुरुषार्थः स्थितः पर्यवसितो भवति तात्पर्य-पर्यवसान-विषयो भवतीत्य् अर्थः । तस्य प्रेम्णोऽपि भगवान् कृष्ण इति पूर्ववत् तं तिरोहित-सर्व-विलक्षण-गुण-रूपत्वेऽपि सर्वतः पूर्ण-परमानन्द-रूपं विना **तस्याप्य्** अलब्धत्व-तिष्ठत्वात् तस्मात् ततोऽन्यद् वस्तु निरूप्यतां यत् प्रेम-योग्यं स्याद् इति । तद् एवम् अपि पूर्ववत् स्वाभाविक-प्रेमास्पदत्वम् एव स्थापितम् इति ॥५७॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) :** विचारम् एवाह---सर्वेषाम् इति । **सर्वेषाम् अपि** प्राकृताप्राकृत-वस्तूनां भाव-रूपो योऽर्थः सत्ता सम्भवति तत्-सत्ताश्रय-सत्तावति उपादानादौ वस्तुनि **स्थितः** स्यात्। एवं यद् यत् उपादानाद्य्-आत्मकं **वस्तु** तस्य सर्वस्यापि प्राकृताप्राकृतस्य **भगवान्** तत्-तत्-सर्व-शक्ति-विशिष्टः श्री-**कृष्ण** एकस् तादृश इत्य् अर्ह्तः । तद् एव तस्य सर्व-मूलान्ते सिद्धिस् तेषां बाल-**वत्सानां** च तत्-प्रादुर्भावत्वे स्थिते स्वभावत एव तादृश-प्रेमास्पदस्य स्वाभाविक-प्रेमात्मसु श्री-व्रज-वासिषु अधिकं स्फुरन्तीति युक्तम् एवेति भावः । तद् एव प्रेम-स्वभावात् श्री-कृष्णाद् अघासुरादिवद् युक्तानाम् एव मोक्ष-मात्रं पुरुषार्थः । अन्येषां तु तन्-माधुर्य-ज्ञानेन मोचकता-मात्रं गुणम् उपादायापि तत्-पदम् आश्रयतां श्री-ब्रह्मादिवत् परम-प्रेम्णा तद्-उचित-परम-तत्-पद-प्राप्तिर् एव पुरुषार्थः मोक्षस् तु भावी भवन् भूतो वेति तद् आश्रयामोदेन नानुसन्धातुं शक्यः स्यात् । तदानीन्तन-मायावृत-गोप-बालकवद् इति ॥५७॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** अथ ब्रह्म-स्तवस्य निर्गलितार्थम् आह---सर्वेषाम् इत्य्-आदि । **सर्वेषाम्** एव भूतानां **भावार्थः** सत्तार्थः सत्ता-रूप-पदार्थो **भवति** ब्रह्मणि **स्थितः** । **तस्यापि** भवतो ब्रह्मणो **भगवान् कृष्णो**ऽवधित्वेन **स्थित** इत्य् अर्थः । यथोक्तम्---भेदस् तु कथितो वेदैर् मणि-तत्-तेजसोर् इव इति । अतो**ऽतत्** कृष्णेतरत् **किं** **वस्तु** **रूप्यतां** निरूप्यताम् । कृष्ण एव ब्रह्म, न तद्-अतिरिक्तं तद् इति वाक्यार्थः । अतः ब्रूमः स्निग्धस्य शिष्यस्य गुरवो गुह्यम् अपि उत \[भा।पु। १०.१३.३\] इति यत् प्रतिज्ञातम् । तद् एतद् अतिरहस्यम् अध्याय-द्वयेन कथितम् इति ॥५७.६१॥

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** कुत इति तद् आह---सर्वेषाम् अपि स्थावर-जङ्गमानां भावः । भवन्त्य् अस्माद् इति भावः । कारणं प्रधानं तद्-रूपोऽर्थः **स्थितः** स्थिरो **भवति तस्यापि** भावस्य भावः कारणं च कृष्ण एव अतः **किम् अतत्** श्री-**कृष्ण**-व्यतिरिकं **वस्तु रूप्यताम्** । यद् वा, **वस्तूनां** बुद्धीन्द्रियादीनां **भावार्थः** व्यङ्ग्योऽर्थः । आत्मा स्थिरो **भवति तस्याप्य्** अंशत्वात् तद्-व्यङ्ग्यो अंशी श्री-कृष्णः । अतः किम् **अतत्** तद्-भिन्नं वस्तु किं किम्-अर्थं **रूप्यतां** स एव केवल सेव्य इत्य् अर्थः ॥५७॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) : सर्वेषां** देहेन्द्रियादीनां **वस्तूनां** **भावार्थो** व्यङ्ग्योऽर्थस् तत्-प्रवृत्ति-बोध्यो जीवात्मा स्थिरो **भवति** कौटस्थ्यात् **तस्याप्य्** अंशत्वात् तद्-व्यङ्ग्योऽंशी **कृष्ण** एव नि**रूप्यताम्** । अतः तद्-भिन्नं **वस्तु** निरूप्यतां नेत्य् अर्थः ॥५७॥


______


**॥ १०.१४.५८ ॥**

**समाश्रिता ये पद-पल्लव-प्लवं**

**महत्-पदं पुण्य-यशो मुरारेः ।**

**भवाम्बुधिर् वत्स-पदं परं पदं**

**पदं पदं यद् विपदां न तेषाम् ॥**

**श्रीधर-स्वामी (भावार्थ-दीपिका) :** तस्माच् छ्री-कृष्णस्यैव परमार्थत्वात् तद्-एक-शरणानाम् अयत्न-सिद्धो मोक्ष इति प्रकरणार्थम् उपसंहरति समाश्रिता इति । **पुण्यं** **यशो** यस्य स पुण्य-यशाः स चासौ **मुरारिश्** च तस्य **पद-पल्लव** एव **प्लवस्** तं ये सम्यग्-**आश्रिताः** कथम्-भूतं ? **महत्-पदं** महतां पदम् आश्रयम् । यद् वा, महच् च तत्-पदं चेति तथा । **तेषां** **भवाम्बुधिर् वत्स-पद**-मात्रं भवति । किं च, **परं पदं** श्री-वैकुण्ठाख्यं **पदं** स्थानं भवति । **विपदां** **यत्-पदं** विषयः, तत् पुनः कदाचिद् अपि तेषां न भवति । **न** ततः पुनर् आवर्तत इत्य् अर्थः ॥५८.५९॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** यतः श्री-कृष्ण एव सर्व-स्वरूपस् तस्मात् । प्लवः तरण-साधनम् । महताम् आश्रयत्वं तु स्वर्गादेर् अप्य् अस्ति तन्-निवृत्तये समासान्तरम् आह---यद् वेति । **वत्स-पदम्** *अयत्न*तार्थम् *इत्य् अर्थः* । **न** हि केवलम् एतद् एव वैकुण्ठानन्दानुभवाद् अपि **तेषां** भवति। ततो *वैकुण्ठात्* । इत्य् अर्थ इति---जन्म-मरण-शून्याः सन्तस् तत्रैव तिष्ठनीति भावः ॥५८॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** अतस् तद् एक-शरणानाम् अयत्नतो महा-दुःखावली-विनाशः श्री-वैकुण्ठ-लोक-लाभश् च सुखं सम्पद्यत इत्य् आह---समाश्रिता इति । **पदम्** एव **पल्लवः** सौकुमार्यारुण्यादिना । यद् वा, पल्लव-शब्देन पदस्य कल्प-द्रुमत्वं ध्वन्यते---पदस्य पल्लवोऽङ्गुलिर् एकेत्य् अर्थः, स एव प्लवः पोतस् तं सम्यक् तद् एक-निष्ठत्वादिन शरणागतत्वेनाप्य् **आश्रिताः** । **महतां** मुक्तानाम् अपि किं वा, भगवद्-भक्तानां श्री-नारदादीनां **पदम्** आश्रयं **पुण्यं परम**-मङ्गलं परमोत्तमं वा यशोऽधासुर-मोचन-लक्षणं यस्य तादृशो यो **मुरारिर्** भगवान् श्री-कृष्ण इत्य् अर्थस् तस्य । यद् व, नरकासुरसेनानी-मुख्य-मुरदैत्य-हन्ता मुरारिः श्री-कृष्ण एव प्रसिद्धः । यद् वा, पुण्यं **यशो** भवति भक्तानां यस्मात् तद् इति **महत्-पद** विशेषणम् । अन्यत् तैर् व्याख्यातम् । यद् वा, यद्-यस्माद्-**विपदां पदं** विघ्न-वर्गस् तेषां कदापि न भवति ॥५८॥

**------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** तद् एव प्रेम-स्वभाद् अपि श्री-कृष्णाद् अघासुरादिवद्-अघ-युक्तानाम् एव मोक्ष-मात्रं परम-फलं तस्माद् एवान्य् एषां तु तत् तन् माधुर्याज्ञानेन मोचकता-मात्रं गुणम् उपादायापि तत् **पदम्** आश्रयतां श्री-ब्रह्मादिवत् परम-प्रेम्णा तद् उचित-परम-तत् पद-प्राप्तिर् एव फलं मोक्षस् तु भावी भवन् भूतो वेति तद् आश्रयामोदेन नानुसन्धातुं शक्त्यः स्याद् इति सर्व-प्रकरणार्थम् उहसंहरति, **समाश्रिता** इति । **पुण्यं** तद् धेतुश् चारु वा **यशो** यस्य तादृशतया मद् विध-वर्ण्यमानगुणा य इत्य् अर्थः । यश् च नरकासुर-सेनापते मुरस्य हन्ता अघ-नरक-सदृशान् एक-मोक्षदातेत्य् अर्थः । तस्य श्री-कृष्णस्य **पदम्** एव **पल्लवः** सौकुमार्यादि-गुणैः स्वतः परम-सुखद इत्य् अर्थः । स एव **प्लवः** तादृश-सुखदत्वाज्ञानेन तत् तत् रणोपाय-मात्रतया जात इत्य् अर्थः । अत्र पल्लव-पदेन **तेषां** क्रूरत्वादिकं पदस्य महौषधि-पल्लववन् महा-प्रभावत्वं च सूचितं तादृशं तं तथा ये समाश्रितास् तेषाम् अपि वस्तु-स्वभावतः सुखोदयेन **भवाम्बुधिर् वत्स-पदं** भवतिर् तत्तव्यस्तीर्णो वेति अपि न ज्ञायेत तस्य न तत् फलम् इत्य् अर्थः । किन्तु **परम्पदं** तन् नित्य-धामैव निज-प्रेमानुसारेण **पदं** स्थानं भवति । **विपदां** यत् **पदं** जगत् तत् तु न यतो **महतां** तन् नित्य-पार्षदानां **पदम्** इति ॥५८॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) :** सर्व-प्रकारणार्थम् उपसंहरति---समाश्रिता इति ॥५८॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** तद् एवं साधितं श्री-कृष्णस्यैव तच् चरणाश्रयणैक-हेतुकान् मायातरणाद् एवानुभव-गोचरी भवतीति तच् चरणाश्रयिणाम् एव सर्वोत्कर्षम् अभिव्यञ्जयति---समाश्रिता इति । **पुण्यं** चारु मनोहरं **यशो** यस्य तस्य **मुरारेः** **पदपल्लव** एव **प्लवस्** तं **ये** सम्यक् कैवल्येनाश्रिताः । कीदृशं **महतां** **पदम् आश्रयं तेषां भवाम्बुधिर् वत्स-पदं** तीर्णतर्त्तव्य-वस्तुमानानास्पदं भवति । **परं** **पदं** निय-धाम श्री-वृन्दावन-वैकुण्ठादि तेषां पदमास्पदं **विपदां** यत् **पदं** दुर्विषय तत् खलु तेषां कदाचिद् अपि **न** भवतीति तेषां मतिस् ततोऽन्यत्र नासज्जते इत्य् अर्थः ॥५८.५९॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** सर्व-वृत्तिप्रदस्य सर्वस्वामिनः श्री-कृष्णस्य चरणाश्रयाद् एव मुक्तिर् इत्य् उपसंहरति समिति । **पुण्यं यशो** यस्य चासौ **मुरारिश्** च कृष्णस् तस्य **पद-पल्लव** एव **प्लवो** नौस् तं **ये** सम्यग् एकान्ति-भावेनाश्रिताः । कीदृशं ? **महतां** **पदम् आश्रयं तेषां भवाम्बुधिर्** दुष्पारोऽपि **वत्स-पदं** भवति, **पदं पदं** पर-व्योम-**पदं** स्थानं भवति यद् **विपदां** पदम् आश्रयस् तत्-**तेषां** न भवति न च पुनर् आवर्तत इति श्रुतेः ॥५८.५९॥


______


**॥ १०.१४.५९ ॥**

**एतत् ते सर्वम् आख्यातं यत् पृष्टोऽहम् इह त्वया ।**

**यत् कौमारे हरि-कृतं पौगण्डे परिकीर्तितम् ॥**

**श्रीधर-स्वामी (भावार्थ-दीपिका) :***न व्याख्यातम्।*

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) : यत्** **त्वयाहं पृष्टो**ऽस्मि **एतत्** । **इह** सन्देहे ॥५९॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** यद् इत्य् एव प्रपञ्चयति---यद् इति । यद् व, **यत् परिकीर्तितम्** । **इहा**स्मिन्न् अर्थे यत् **पृष्टम्** इति ॥५९॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी, क्रम-सन्दर्भः) :** यद् इत्य् एव प्रपञ्चयति---यद् इति ॥५९॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः), विश्वनाथ-चक्रवर्ती (सारार्थ-दर्शिणी), बलदेव-विद्यभूषणः (वैष्णवानन्दिनी) :** *न व्याख्यातम्***।**


______


**॥ १०.१४.६० ॥**

**एतत् सुहृद्भिश् चरितं मुरारेर्**

**अघार्दनं शाद्वल-जेमनं च ।**

**व्यक्तेतरद् रूपम् अजोर्वभिष्टवं**

**शृण्वन् गृणन्न् एति नरोऽखिलार्थान् ॥**

**श्रीधर-स्वामी (भावार्थ-दीपिका) : सुहृद्भिश् चरितं** मुष्णन्तोऽन्योन्य-शिक्यादीन् \[भा।पु। १०.१२.५\] इत्य्-आदिनोक्तम् । **अघार्दनं** **च शाद्वले** **जेमनं** भोजनं च **व्यक्तेतरं** व्यक्ताज् जड-प्रपञ्चादितरच्-छुद्ध-सत्त्वात्मकं वत्स-तत्-पाल-रूपम् । यद् वा व्यक्तेतरच्-चिद्-विलासस् तद् एव रूप्यत इति रूपम् । अजस्य उरुर् महान् **अभिष्टवः** स्तवस् तं ब्रह्म-कृतां स्तुतिम् **एतच्** **छृण्वन् गृणन्** गायन् **नरः** सर्व-पुरुषार्थान् प्राप्नोति ॥६०॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) : शाद्वल-जेमनम्** नव-तृणानां वत्स-रूपेण *भोजनम्* । शाद्बलो नव-घासः स्यात् इति कोशात् । यद् वा, शाद्वलाशनेन सहितं जेमनं गोपीय-भोजनं शद्वलजेमनन् । मध्यम-पद-लोपी समासः । अत एव स्वामि-चरणैः शआद्वल-जेमनं भोल्जनं चेति व्याख्यातम् । *शुद्ध-सत्त्वात्मक*-रूपस्यापि व्यक्तान्तःपातित्वाद् अर्थान्तरम् आह---यद् वेति । चितो विलासस् तद् *रूपेण* भवनम् । *सर्व-पुरुषार्थान्* धर्मार्थकाम-मोक्षान् । *ब्रह्मणस्* तत्-प्रार्थितं सेत्स्यति न वेति सन्दिहानं प्रति कैमुत्येनाह---एतद् इति । **व्यक्तेतरत्** व्यक्ताद् इतरत् । *प्रपञ्चातीतम्* इत्य् अर्थः । सर्वत्राप्य् अन्वितम् इदम् **अघार्दनादीनां** सर्वेषां श्री-भगवत् स्वरूप-शक्ति-*विलासत्वात्* । अकारन्तत्वम् आर्षम् । **शृण्वन् गृणन्** । तत्-तत्-प्रत्ति-मात्रेणैवेत्य् अर्थः । तदैव सूक्ष्मतया फलोत्पत्तेश् च । **नर** इति चाधिकारान् अपेक्षत्वम् उक्तम् ॥६०॥ अत्र विश्वनाथः

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** किं वक्तव्यम्, समाश्रितानां तत् तत् स्याद् इति । तस्यैतल् लीला---श्रवणादिना सर्वार्थ-सिद्धिः स्याद् इत्य् आह---एतद् इति । तैर् व्याख्यातम् एव । यद् व, **सुहृद्भिः** सह च्**अरितं** कृतम् इति सर्वेषाम् एव विशेषणम् अर्घाद् अर्नादेस् तैः सहितेनैवाचरणात् । तत्र रूपे साहित्यं तेषाम् एव रूपाचरणात्, ब्रह्म-स्तुतौ[^५६] च तेषाम् अपि महात्म्य-पूर्णत्वात् । शिक्यमोषणादिकं चाघार्दन-लीलान्तर्गतम् एवेति पृथङ्-नोक्तम् । **व्यक्तेतरं** प्रपञ्चातीतम् इदम् अपि सर्वेषाम् एव विशेषणम्---**अघार्दनादीनां** सर्वेषाम् अपि तेषाम् अत्यन्तालौकिकत्वात् । अ-तकारान्तत्वम् आर्षम्, **शृण्वन्न्** इति **गृणन्न्** इति च वर्तमानया तत्र तत्र प्रवृत्ति-मात्रतैवाभिप्रेता । **नर** इति चाधिकारान् अपेक्षा ॥६०॥

[^५६]: कृष्ण-स्तुतौ


**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** श्री-ब्रह्मणस् तत् प्रार्थितं सेत्स्यति । न वेति सद् इहानं प्रति कैमुत्येनाह, एतद् इति । **व्यक्तेतरं** व्यक्तादितरत् प्रपञ्चातीतम् इत्य् अर्थः । सर्वत्राप्य् अन्वितम् इदम् **अघार्दनादीनां** सर्वेषां श्री-भगवत् स्वरूप-शक्ति-विलासत्वात् । अकारान्तत्वम् आर्षं **शृण्वन् गृणन्** तत् तत् प्रवृत्ति-पात्रेणैवेत्य् अर्थः तदैव सूक्ष्मतया फलोत्पत्तेश् च **नर** इति चाधिकारान् अपेक्षत्वम् उक्तम् ॥६०॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) :** श्री-ब्रह्मणस् तत् प्रार्थितं सेत्स्यति नवेति सन्दिहानं प्रति कैमुत्येनाह **एतद्** इति ॥६०॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) : सुहृद्भिश्** **चरितं** मुष्णन्तोऽन्योन्य-शिक्यादीन् \[भा।पु। १०.१२.५\] इत्य्-आदिनोक्तं व्यक्तात् प्रपञ्चाद् इतरत अतकारान्तत्वम् आर्षम् **अजस्य** उरुर् महान् अभिसर्वतो भावेन स्तवस् तम् ॥६०॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** **सुहृद्भिश् चरितं** मुष्णन्तोऽन्योन्य-शिक्यादीन् \[भा।पु। १०.१२.५\] इत्य्-आदिभिर् उक्तम् । **शाद्वले जेमनं** भोजनं **व्यक्तेर्** अप्रपञ्चाद् अन्यत्-रूपं चिद्-घन-वत्स-तत्-पालादि अतान्तम् आर्षम् **अजस्य** विरञ्चेर् उरुर् महान् अभि-सर्वतोभावेन स्तवस्तम् ॥६०॥


______


**॥ १०.१४.६१ ॥**

**एवं विहारैः कौमारैः कौमारं जहतुर् व्रजे ।**

**निलायनैः सेतु-बन्धैर् मर्कटोत्प्लवनादिभिः ॥**

**श्रीधर-स्वामी (भावार्थ-दीपिका) :**

इति श्री-परमानन्द-नृसिंह-पद-षट्पदः ।

व्याकरोच् छ्रीधर-स्वामी यथा-मति विधि-स्तुतिम् ॥६१॥

**---------------------------------------------------------------------------------------------------------------------**

**वंशीधरः (भावार्थ-दीपिका-प्रकाशः) :** तत् पद्यस्य पुनर् उक्तिस् त्वस्या लीलाया बाल्य-लीलान्तर्गतत्वबोधनायैवेत्य् अलम् । **कौमार**-लीलाम् उपसंहरति---एवम् एतद् उपलक्षणकैर् इत्य् अर्थः । **जहतुः** संवृतवन्तौ । **व्रज** इति । कदाचिद् अप्य् अन्यत्र **कौमार**-लीला-सम्बन्धो नासीति व्रजस्योत्कर्षं सूचयत् । **निलयनं** नाम कश्चिन् निलिय स्थित्ऽन्ये परिमृग दृश्यत इत्य् एवम् । **मर्कटोत्प्लवनमादि** येषां तैः । **सेतु-बन्धैर्** इति । श्री-रघुनाथ-लोकानुकरणं खल्व् इदम् । बहुत्वं पौनः-पुन्यात् । एवं चाल्यमान-यन्त्र-मन्त्र-वारणादोति युद्धम् उद्राद्य् अनुकरणम् अपि गम्यम् । आदिना क्षीराधिमन्थनादि-लीलावतारान्तरकृतापि ज्ञेया ॥६१॥

श्री-परमान्द-नृसिंहयोः पदेषु पङ्कज-स्थानेषु षट्-पदो भ्रमर-स्थानीयः । इत्य् एवम् । व्याकरोत् विवृतवान् इति ।\*।

यत् तु कैश्चैद् उक्तं ब्रह्मणो मोहासम्भवाभावात् । वस्तुतस्तु---भगवद् इच्छाधीन-प्रवृत्तेः द्रष्टुं मञ्जुमहित्वम् अन्यद् अपि ते इत्य् उक्तेश् च मोहाभाव एव । यथा-श्रुत-मोह-कल्पने तु सर्वज्ञस्यापि भगवतः तद् अवज्ञा अन्वेषणे मोहापत्तेः तेषाम् एवानयनाभावे सर्व-शक्तेर् अशक्तत्वापत्तेश् च । सिद्धान्त-दर्पणेऽप्य् एतच् छङ्कित्वा समाहितम् । तथाहि---

> किं त्व् अध्यायत्रयं त्व् अस्मिन्न् अघासुरवधादिकम् । >
> ब्रह्मणो मोहकथद् विवर्तस्य च वर्णनात् ॥१॥

सङ्गतेः परिदृष्टत्वाद् वाल्य-पौगण्ड-लीलयोः । सूचनेऽनुक्तितश् चापि प्रक्षिप्तम् इव भावि मे ॥२॥

व्याख्या---अघ-विमोक्षं सखिभिः सह सम्पृत्तां भुक्तिं च वीक्ष्य तद् ईश्वरत्वे सन्दिहानो ब्रह्मा मोहं प्रापेति तत्र वर्णितम् । स मोहस्तु न सम्भवति भवान् कल्प-विकल्पेषु न विमुह्यति कर्हिचित् इति तं प्रति भवद् वचनात्, न भारती मेङ्ग मृषोपलभ्यते न वै क्वचिन् मे मनसो मृषा गतिः \[भा।पु। २.६.३४\] इत्य् आद्य् उक्तेश् च । आत्मानम् एवात्मतया विजानताम् इत्य् आदु रज्जु-सर्प-न्यायेन प्रपञ्चस्य ब्रह्म-विवर्तित्वं वर्णितम् । तत्र तद् वदश् च वै वैष्णव-सिद्धान्त्-विरोधी । एवं विहारैः \[भा।पु। १०.११.५९\] इत्य् आरभ्य मर्कटोत्लवनादिभिः \[भा।पु। १०.१४.६१\] इत्य् अन्यैकदशाध्याय्न्तिम-पद्येन कौमारीं लीलां समाप्य पञ्चदशाध्यायादौ ततश् च पौगण्ड-वयः-श्रितौ \[भा।पु। १०.१५.१\] इत्य्-आदिना बाल्य-पौगण्ड-लीलयोः सङ्गतेर् दृष्टत्वाद्-द्वादश-स्क्न्धोक्तानुक्रमणिकायाम् अनुक्तेश् च ॥१.२॥

मैवं वादीर् महा-बुद्दे ब्रह्म-मोहहस् तृतीयके । एकादशे विवत्तोकैर् वैराग्य प्रतिपादादिका ॥३॥

अर्थः---भवान् कल्प इति यो वरो भगवता ब्रह्मणे दत्तः स किल कल्पेषु ये विकल्पाः सर्गास् तेषु वैषम्यादि-दोषेण भावान् न विमुह्यतीत्य् अर्थकः, न तु मम् मायया न विमुह्यतीत्य् अर्थकश् च । तथा बकाश्रियोस् तद् अभ्य्-अधिकयोर् अपि मोह-दर्शनात् । अन्यथा नैते सुरेशा ऋषयो न चैते \[कृ।स्। ११७ \] इत्य् आद्य् उक्तेः, सा नोपेपाय शङ्किता इत्य् आद्यक्तेश् च तृतीये ईश्वरत्वाभिमान-परिहार-फलकं सरस्वत्य् अनुगमनेन तन् मोह-वर्णनं छाया प्रत्याह्वयामास \[भा।पु। ११.२८.५\] इत्य् आदशे विवर्त-वर्णनं च प्रक्षिप्तं स्यात् ।

ननु, भवतां विवर्त-वर्णने का सङ्गतिस् तत्राह वैराग्येति । अविषयेभ्रमासम्भवाद् एवेति भावः ॥३॥

नन्व्, एवम् अवस्था-लिलयोः सगतेर् आन्तरालिकाध्यायत्रयं प्रक्षिप्तं स्याद् इति चेत् तत्राह---

> यत् समाप्यापि मौमारीं लीलां तां स्मृतिगां मुनिः । >
> अपूर्वां प्रार्थितां प्राख्यत् तेन किञ्चिन् न दूषणम् ॥

अर्थः---तां कौमारीम् एवाघासुर-वधादिकां लीलाम् अपूर्वां पूर्वम् अनुक्ताम् आश्चर्यां वेत्य् अर्थः । प्रार्थितां परीक्षिता वाञ्छिताम् । स्मृतिगां स्मृति-पथम् आरूढाम् । एतद् उक्तं भवति---न चाघासुर-वधाद्या लीलात्रासङ्गता, कौमार-लीलान्तरत्वात् पौगण्ड-लीलाम् उक्त्वानुक्तेश् च । न च पुनर् उक्तत्वाद् असङ्गता प्राग् अनुक्तेः । न च समाप्यापि तद् उक्तिः शङ्ख्या---हेतुः श्रोतृ-प्रेष्ठाया विचित्रायाः स्मृति-पथम् आरूढायास् तस्याः कथने समाप्योक्ति-दोष-व्युदासात् । श्रोतृ-प्रेष्ठत्वं च तथान्य् अन्यद् अपि कृष्णस्य तोकाचरितम् अद्भुतम् इत्य्-आदि-तद् उक्तेः । किं च, समाप्त-पुनर् आत्तत्वदोषः पुराणादौ नादर्तव्यस् तस्य काव्यालङ्कार-विषयत्वात् ॥४॥

ननु, द्वादश-स्कन्धे भागवतार्थानुक्रमणिकायाम् एतस्या असूचनाद् इदम् अध्यायत्रयं प्रक्षिप्तं स्यात् तत्राह---

> गोपी-गीतादिषु स्पष्टम् अघस्य हृतीर् ईक्ष्यते । >
> लीला-स्थान-प्रसिद्धेश् चान्यत्रापी पमतोन्यथा ॥५॥

आचारादी-कथानां च तत् ते प्रक्षिप्तताभवेत् । तस्माद् अत्र स्युरध्यायाः पञ्चत्रिंशच्छतत्रयम् ॥६॥

गोपी-गीते तावत् विष-जलाप्ययाद्-व्याल-राक्षसात् \[भा।पु १०.३१\] इति व्याल-राक्षसोऽघासुर एव निर्दिष्टः । यन् न व्रजन्त्य् अघभिदो रचनानुवादाञ्च्छृण्वन्ति येन्य-विषयाः कुकथा मतिघ्नी \[भा।पु। ३.१५.२३\] इति तृतीयेऽघभिद् इति तद् वध-चरित-निमित्तकं नामोक्तम् अभेदनं मूर्तस्यैव न त्वम् ऊर्तस्यामूर्त-पापाभिप्रायत्वे त्व् अघरेर् इत्य् एवं ब्रूयात् । अघः स्याद् देत्यपापयोः इति ध्रणिधरेणापि-दैत्य-वाचकोघ-शब्दो वर्णितः । न चासुरम् उक्तेः सिधान्त-विरुद्धत्वाद् एतत् प्रतिपादकाध्यायत्रअम् इदं प्रक्षिप्तम् एव न तद् आर्षम् इति वाच्यं, कृष्णम् आरितेषु सर्वेषु दृष्टत्वात् ।

> आसुरीं योनिम् आपन्ना मूढा जन्मनि जन्मनि । >
> माम् अप्राप्यैव कौन्तेय ततो यान्त्य् अधमां गतिम् ॥\[गीता। १६.२०\]

इत्य्-आदिष्व् अपि मां श्री-कृष्ण-लक्षणम् अप्राप्यैव न तु प्राप्य् एत्य् आद्य् अङ्गीकारात् । तथा---

> ये च प्रलम्ब-खर-दर्दुर-केश्य्-अरिष्ट- >
> मल्लेभ-कंस-यवनाः कुज-पौण्ड्रकाद्याः । >
> अन्ये च शाल्व-कपि-बल्वल-दन्तवक्त्र- >
> सप्तोक्ष-शम्बर-विदूरथरुक्मि-मुख्याः ॥ >
> ये वा मृधे समिति-शालिन आत्त-चपाः >
> काम्बोज-मत्स्य-कुरु-केकय-सृञ्जयाद्याः । >
> यास्यत्य् अदर्शनम् अलं बल-भीम-पार्थ- >
> व्याजाह्ययेन ह्रिणा निलयं तदीयं ॥ इति ।

न च पुराणान्तराप्रसिद्धत्वेन सा लीला न सम्भाव्या पाद्म-ब्रह्माण्डयोः स्पष्टत्वात् । न च भक्ति-गति-साम्येन तेषां सा प्राप्ति-रसम् अञ्जसा शुद्ध-भक्तैस् तादृश-प्राप्तेर् अनुपादेयत्वात् नात्यन्तिकं विगणयन्त्य् अपि ते प्रसादम् \[भा।पु। ३.१५.४८\] इत्य्-आदि उक्तेः । अघासुरु-विघाती च पूतना-मोक्ष-दायकः इति श्री-शङ्करेणापि सम्मोहने गोपाल-सहस्र-नामसु पठितम् इति ॥६१॥

**---------------------------------------------------------------------------------------------------------------------**

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

**---------------------------------------------------------------------------------------------------------------------**

**सनातन-गोस्वामी (बृहद्-वैष्णव-तोषणी) :** इत्थं श्री-भगवतः कौमार-लीलाम् उक्त्वान्याम् अपि द्वयोर् एव भ्रात्रोर्वक्ष्यमाण-पौगण्ढ-लीलानुसारेणैकत्रैव साङ्क्ष्प्य ताम् उद्दिशन् समापयति---एवम् इति, ईदृशैर् जहतुः संवृतवन्तौ । **व्रज** इति कदाचिद् अप्य् अन्यत्र **कौमार**-लीला---सम्बन्धो नास्तीति सर्वतो व्रजस्योत्कर्षं सूचयति । **निलायनं** नाम कश्चित् कुत्रापि नीलय स्थितोऽन्येन परिमृग्य दृश्यत इत्य् **एवम्** । यद् वा, चक्रुर् निलायन-क्रीडां चौर-पालापदेशतः \[भा।पु १०.३७.२६\] इत्य् अग्रे वक्ष्यमाण-प्रकारकम्, **सेतु-बन्धश्** च कुतोऽपि निःसरतो जलस्य मृत्तिकादिना निरोधनम् । यद् वा, कदशिज् जल-**बिहारादौ** श्री-रघुनाथ-कृत-सेतु-बन्धं दिदृक्षमाणानां वयस्यानां प्रीत्यै वानरायितैस् तैर् एव सरोवर-मध्ये सेतु-निर्माणम्, तथा श्री-मधुपुर्यां श्रीमज्-जन्म-स्थान-पश्चिम-भागे, वहुत्वम्---तत् तद्-वाहुल्यात् पौनः-पुन्याच् च, आदि-शब्देन कन्दुकोत्क्षेपणादीनि ॥६१॥

**---------------------------------------------------------------------------------------------------------------------**

**जीव-गोस्वामी (लघु-वैष्णव-तोषणी) :** कौमार-लीलाम् उपसंहरति---एवम् इति । **एवम्** एतद् उपलक्षणकैर् इत्य् अर्थः । **जहतुः** संवृतवन्तौ **व्रज** इति कदाचिद् अप्य् अन्यत्र **कौमार**-लीला-सम्बन्धो नास्तीति सर्वतो व्रजस्योत्कर्षं सूचयति, **निलायनं** नाम कश्चित् कुत्रापि निलीय स्थितो अन्येन परिमृग्य दृश्यत इत्य् एवं **मर्कटोत्प्लवनम्** आदिः प्रथमं येषां तैः **सेतु-बन्धैर्** इति श्री-रघुनाथ-लीलानुकरणं खल्व् इदम्, बहुत्वं पौनः-पुण्यात् एवं चाल्य-मानयन्त्र-मन्त्र-वारणादिभिर् युद्धाद्य् अनुकरणम् अपि गम्यम् ॥६१॥

**---------------------------------------------------------------------------------------------------------------------**

**जीव-गोस्वामी (क्रम-सन्दर्भः) : मर्कटोत्प्लवनम्** आदिर् येषां तैर् बहुत्वं पौनः-पुन्यात् ॥६१॥

**---------------------------------------------------------------------------------------------------------------------**

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

**---------------------------------------------------------------------------------------------------------------------**

**विश्वनाथ-चक्रवर्ती (सारार्थ-दर्शिणी) :** ब्रह्मन् ! कालान्तर-कृतं तत् कालीनम् कथं भवेत् इति राज-प्रश्नोत्तरं समाप्य पुनस् तां कथाम् एवाम् अवलम्बमान आह---एवम् इति । **जहतुः** संवृतवन्तौ **निलायनैः** निलीय-स्थितिं तद् अन्वेषणाद्यैः **सेतु-बन्ध**-लङ्का-प्रयाण-क्षीराब्धिम् अथनादिभिर् अवतारान्तर-चरितैः ॥६१॥

इति सारार्थ-दर्शिन्यां हर्षिण्यां भक्त-चेतसाम् ।

चतुर्दशोऽयं दशने सङ्गतः सङ्गतः सताम् ॥

**---------------------------------------------------------------------------------------------------------------------**

**बलदेव-विद्यभूषणः (वैष्णवानन्दिनी) :** इत्थम् अवशिष्टां कुमार-लीलाम् अभिधाय तत् समापकं पद्यं पूर्वोक्तम् एवाह---एवम् इति ॥६१॥


______


> इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं > संहितायां वैयासिक्यां दशम-स्कन्धे ब्रह्म-स्तुतिर् >
> नाम चतुर्दशोऽध्यायः ।

॥१४॥

समाप्तेयं कौतुक-लीला


______


(१०.१५)
