+++
title = "२०"

+++
**अथ विंशोऽध्यायः**

<details><summary>विषयः</summary>

भगवतो दर्शनं, भगवत्-पृथु-संवादश् च ।
</details>

**॥ ४.२०.१ ॥**

**मैत्रेय उवाच---**

**भगवान् अपि वैकुण्ठः साकं मघवता विभुः ।**

**यज्ञैर् यज्ञ-पतिस् तुष्टो यज्ञ-भुक् तम् अभाषत ॥**

**श्रीधर-स्वामी (भावार्थ-दीपिका) :**

विंशे तु विष्णुना साक्षात् पृथोर् यज्ञेऽनुशासनम् ।

वर-दान-प्रसङ्गेन प्रीतिश् चान्योन्यम् ईर्यते ॥

मघवता साकम् इन्द्रेण सह वर्तमानः ॥१॥


______


**वंशीधरः (भावार्थ-दीपिका-प्रकाशः) :** अन्योन्यं पृथुविष्ण्वोः परस्परं प्रीतिः ॥ अपिना ब्रह्मणः समुच्चयः । वैकुण्ठ इति । जगदुत्पत्तौ विश्लिष्टानां भूतानां संयोजकत्वात् । तद् उक्तं शान्तिपर्वणि---

> मया संश्लेषिता भूमिरद्भिर्व्योम च वायुना । >
> वायुश् च तेजसा सार्द्धं वैकुण्ठत्वं ततो मम ॥ इति ।

विभुरित्यनेन यज्ञस्येन्द्रस्य तद्व्याप्यत्वमुक्तं यज्ञानां पतिर्भोक्ता च अहं हि सर्वयज्ञानां भोक्ता च प्रभुरे व च इति श्रीगीतोक्तेः । तं पृथुम् ॥१॥


______


**जीव-गोस्वामी (क्रम-सन्दर्भः) :** एष ते ह्यकरोद् इति क्वचित् पाठः ॥१॥


______


**विश्वनाथ-चक्रवर्ती (सारार्थ-दर्शिणी) :**

विंशे प्रीतिं महेन्द्रेण विष्णुना बोधितः पृथुः ।

चकार तुष्टाव च तं स दत्त्वागाद् वरं प्रभुः ॥

ततश् च भगवान् अपि स्वांशम् इन्द्रम् अप्य् अनीय सन्धिं कारयन् पृथुं प्रबोधयामासेत्य् आह---भगवान् अपीति ॥१॥


______


**॥ ४.२०.२ ॥**

**श्री-भगवान् उवाच---**

**एष तेऽकार्षीद् भङ्गं हय-मेध-शतस्य ह ।**

**क्षमापयत आत्मानम् अमुष्य क्षन्तुम् अर्हसि ॥**

**श्रीधर-स्वामी (भावार्थ-दीपिका) :** आत्मानं त्वां क्षमां कारयतोऽमुष्य त्वम् अपि क्षन्तुम् अर्हसि ॥२॥


______


**वंशीधरः (भावार्थ-दीपिका-प्रकाशः) :** हयमेधशतस्तस्येति हयमेधशतस् तस्य ते मत्वर्थीयो\ऽच् । भङ्गमश्वापहरणे नानादरमकार्षीत् । भङ्गो मर्दनरीढयोः इति निरुक्तिः । यद्वा---हयमेधशततमस्येति व्याख्येयं तमप्प्रत्ययलोपस्त्वार्षः । अन्यथा चरमाश्वमेधसिद्व्या तदेकभङ्गाभावेन सर्वभङ्गापत्त्या त्वमेकोनशतक्रतुरित्यनुपपन्नं स्याद् इति भावः । किमत्र कार्यं तदाज्ञापयेति तत्राह---अमुष्येन्द्रस्य ॥२॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** आत्मानं त्वां क्षमां कारयतोऽमुष्य ॥२॥


______


**॥ ४.२०.३ ॥**

**सुधियः साधवो लोके नरदेव नरोत्तमाः ।**

**नाभिद्रुह्यन्ति भूतेभ्यो यर्हि नात्मा कलेवरम् ॥**

**श्रीधर-स्वामी (भावार्थ-दीपिका) :** यर्हि यस्मात् कलेवरम् आत्मा न भवति, अतस् तद्-अभिमानेन भूतानि नाभिद्रुह्यन्ति ॥३॥


______


**वंशीधरः (भावार्थ-दीपिका-प्रकाशः) :** अक्षमा साधुगुणो न स्याद् इत्य् आह---नरदेवेति । तव तु नरपालकस्य सर्वथा द्रोहो\ऽनुचित इत्य् अभिप्रायः । भूतेभ्य इति चतुर्थी त्वार्षी, क्रुधद्रुहोरुपसृष्टयोः कर्म इत्युपसर्गयोगे कर्मसंज्ञाविधानात् ॥३॥


______


**जीव-गोस्वामी (क्रम-सन्दर्भः) :** प्रथमं ज्ञान-द्वारा तं सान्त्वयति---सुधिय इत्य्-आदिभिः । कलेवरम् अत्र स्थूल-सूक्ष्मात्मकम् ॥३॥


______


**विश्वनाथ-चक्रवर्ती (सारार्थ-दर्शिणी) :** यर्हि यतः कलेवरम् आत्मा न भवति, अतस् तद्-अभिमानेनौचित्यात् कुतो भूत-द्रोहः सम्भवेद् इत्य् अर्थः ॥३॥


______


**॥ ४.२०.४ ॥**

**पुरुषा यदि मुह्यन्ति त्वादृशा देव-मायया ।**

**श्रम एव परं जातो दीर्घया वृद्ध-सेवया ॥**

**श्रीधर-स्वामी (भावार्थ-दीपिका), जीव-गोस्वामी (क्रम-सन्दर्भः) :** *न व्याख्यातम्।*


______


**वंशीधरः (भावार्थ-दीपिका-प्रकाशः) :** भगवन्मायामोहनाद् एव भवेद् इति चेत्तत्राह---पुरुषा इति । त्वादृशाः कुतस्त्वम् इत्य् अर्थः । वृद्धानां शास्त्रवृद्धानां सेवया ॥४॥


______


**विश्वनाथ-चक्रवर्ती (सारार्थ-दर्शिणी) :** भगवन्-मायया महनाद् एव भवेद् इति चेत्, तत्राह---पुरुषा इति ॥४॥


______


**॥ ४.२०.५ ॥**

**अतः कायम् इमं विद्वान् अविद्या-काम-कर्मभिः ।**

**आरब्ध इति नैवास्मिन् प्रतिबुद्धोऽनुषज्जते ॥**

**श्रीधर-स्वामी (भावार्थ-दीपिका) :** अविद्या-स्वरूपाज्ञानं, ततः कामः, ततः कर्म, तैर् आरब्ध इति विद्वान् । अत एव प्रतिबुद्ध आत्म-ज्ञोऽस्मिन् नैवानुषज्जते ॥५॥


______


**वंशीधरः (भावार्थ-दीपिका-प्रकाशः) :** अतो वृद्धसेवयैव मायानावरणात् । ततः स्वरूपाज्ञानात् पुनस्ततः कामात् । अत एव वैदुष्याद् एव । अस्मिन्काये । अनुषज्जति आसक्तो भवति ॥५॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** अतो वृद्ध-सेवयैव मायानावरणात् प्रतिबुद्धः प्रतिबोधम् एवाह---अविद्ययैव कामः कामाद् एव कर्माणि तैर् आरब्धोऽयम् इति । इमं कायं विद्वान् जानन् ॥५॥


______


**॥ ४.२०.६ ॥**

**असंसक्तः शरीरेऽस्मिन्न् अमुनोत्पादिते गृहे ।**

**अपत्ये द्रविणे वापि कः कुर्यान् ममतां बुधः ॥**

**श्रीधर-स्वामी (भावार्थ-दीपिका) :** तथापि पुत्रादि-ममत्वेन भूत-द्रोहेण च सङ्गो भवेत् तत्राह---असंसक्त इति ॥६॥


______


**वंशीधरः (भावार्थ-दीपिका-प्रकाशः) :** यद्यपि प्रतिबुद्धो न सज्जते तथापि इति । आदिना स्त्र्यादिग्रहः । अमुना शरीरेण ॥६॥


______


**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**॥ ४.२०.७ ॥**

**एकः शुद्धः स्वयं-ज्योतिर् निर्गुणोऽसौ गुणाश्रयः ।**

**सर्व-गोऽनावृतः साक्षी निरात्मात्मात्मनः परः ॥**

**श्रीधर-स्वामी (भावार्थ-दीपिका) :** प्रतिबोध-क्रमं विवृण्वन् देहेऽनुषङ्गाभावम् आह---एक इति द्वाभ्याम् । असावात्मा आत्मनो देहात् परो भिन्नः । तत्र नवधा वैलक्षण्येन भेदं साधयति---एक इति नवभिः पदैः । देहो हि बाल-युवादि-भेदाद् अनेको मलिनश् च जटश् च स-गुणश् च स्व-कारण-भूत-गुणाश्रितश् च परिच्छिन्नश् च गृहादिभिर् आवृतश् च दृश्यश् च सात्मा च । आत्मा तु नैवम् अतो भिन्नः ॥७॥


______


**वंशीधरः (भावार्थ-दीपिका-प्रकाशः) :** तत्रात्मनि यत आत्मा देहवान्नातो भिन्न इत्य् अर्थः ॥७॥


______


**जीव-गोस्वामी (क्रम-सन्दर्भः) :** तत्रासंसक्त इत्य्-आदिना देह-द्वय-विलक्षणं शुद्धं जीवात्मानं किञ्चित् प्रतिबोधाय सूचयित्वा सम्यक् प्रतिबोधाय परमात्मानम् उपदिशति---एक इति । असौ जीवादि-शक्त्य्-अगोचर आत्मा परमात्माख्य आत्मा आत्मनः शुद्धात् जीवाद् अपरः, यतोऽसौ एकः । जीवस् तु नाना, असौ शुद्धः असम्भाव्य-दोष-सङ्गः, स त्व् अज्ञान-दोष-लिप्तत्वेन दुष्टः, मण्डल-स्थानीयत्वाद् असौ मुख्यत्वेन स्वयं-ज्योतिः, स तु रश्मि-स्थानीयत्वाद् आपेक्षिकतया । असौ गुणेभ्यो निर्गतः सर्वथैव सिद्धः, स तु अज्ञानेन तद्-अभिमान-सम्बद्धः । असौ सूर्य इवाभासः, वर्णानां गुणानाम् आश्रय एव, न तु तद्-व्याप्यः । असौ विभुः, स त्व् अणुः । असौ देहादि-स्थोऽप्य् अनावृतः, स त्व् आवृतः । असौ साक्षाद् द्रष्टृत्वात् साक्षी, स तु तद्-अनुग्रह-मय-शक्तित्वाद् एव । असाव् एवात्मान्तर-रहितः, स तु तद्-आत्मकः ॥५॥


______


**विश्वनाथ-चक्रवर्ती (सारार्थ-दर्शिणी) :** अनासक्तेः कारणम् आत्म-ज्ञानम् अतः परम् आत्म-ज्ञानम् उपदिशति---एक इति । आत्मा परमात्मा आत्मनो देहात् जीवाच् च परो भिन्न एको देहो जीवश् चानेकः । एवम् अशुद्धः प्रकाश-हीनः सगुणः गुण-जन्यत्वात् गुणाधीनत्वाच् च गुणाश्रितः जडत्वाद् अनुरूपत्वाच् च सात्मेति देह-जीवाभ्याम् नवधा वैलक्षण्यं परमात्मन उक्तम् । एतेनैव जीवस्य देहेन सह नवधा वैलक्षण्यं च दर्शितम् इति ॥७॥


______


**॥ ४.२०.८ ॥**

**य एवं सन्तम् आत्मानम् आत्म-स्थं वेद पूरुषः ।**

**नाज्यते प्रकृति-स्थोऽपि तद्-गुणैः स मयि स्थितः ॥**

**श्रीधर-स्वामी (भावार्थ-दीपिका) :** आत्म-स्थं स्वस्मिन् स्थितम् । प्रकृति-स्थोऽपि देह-स्थोऽपि तद् विकारैर् न लिप्यते । यतः स मयि ब्रह्मणि स्थितः ॥८॥


______


**वंशीधरः (भावार्थ-दीपिका-प्रकाशः) :** यतस्त्वं देहादात्मान्योस्त्यतो हेतोः । इति भाव इति । आसक्तिरे व बन्धहेतुर्न ह्यनासक्तिरपीत्याशयः ॥८॥


______


**जीव-गोस्वामी (क्रम-सन्दर्भः) :** आत्म-स्थं शुद्ध-जीवान्तर्यामित्वेन स्थितम् । मयि स्थितो मद्-आश्रितत्वेनानुसन्धायी ॥८॥


______


**विश्वनाथ-चक्रवर्ती (सारार्थ-दर्शिणी) :** स प्रकृतिस्थः देहस्थोऽपि देह-गुणैर् नाजाते इति न देहस्थ इत्य् अर्थः ॥८॥


______


**॥ ४.२०.९ ॥**

**यः स्व-धर्मेण मां नित्यं निराशीः श्रद्धयान्वितः ।**

**भजते शनकैस् तस्य मनो राजन् प्रसीदति ॥**

**श्रीधर-स्वामी (भावार्थ-दीपिका) :** इयम् अवस्था कस्योत्पद्यत इत्य् अपेक्षायाम् आह---यः स्व-धर्मेणेति चतुर्भिः ॥९॥


______


**वंशीधरः (भावार्थ-दीपिका-प्रकाशः) :** कस्योत्पद्यते भक्ति-मिश्र-ज्ञानेन यतमानस्येत्याह---य इति ॥९॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** अयम् उक्त-लक्षणः प्रबोधो भक्ति-मिश्रेण ज्ञानेन यतमानस्य भवतीति तत्-साधनम् आह---य इति ॥९॥


______


**॥ ४.२०.१० ॥**

**परित्यक्त-गुणः सम्यग् दर्शनो विशदाशयः ।**

**शान्तिं मे समवस्थानं ब्रह्म कैवल्यम् अश्नुते ॥**

**श्रीधर-स्वामी (भावार्थ-दीपिका) :** भवतु मनः प्रसन्नम्, ततः किं ? तत्राह । यर्हि विशदाशयः प्रसन्न-मनास् तदा परित्यक्त-गुणः सन् सम्यग् दर्शनो भूत्वा शान्तिम् अश्नुते । शान्तिम् एवाह---मम सम्यग्-औदासीन्येन **अवस्था**नम् एव ब्रह्म**,** तद् एव कैवल्यम् अश्नुते ॥१०॥


______


**वंशीधरः (भावार्थ-दीपिका-प्रकाशः) :** भवतु मनः प्रसन्नं ततः किं तत्राह---यर्हीति ॥१०॥


______


**जीव-गोस्वामी (क्रम-सन्दर्भः) :** मां समवस्थानं शक्त्य्-आद्य्-अविशिष्टतयाविर्भाव-विशेषः, तद् एव ब्रह्म **कैवल्यम् अ**श्नुते अनुभवति ॥१०॥


______


**विश्वनाथ-चक्रवर्ती (सारार्थ-दर्शिणी) : [+++]{।मर्क्}**


______


**॥ ४.२०.११ ॥**

**उदासीनम् इवाध्यक्षं द्रव्य-ज्ञान-क्रियात्मनाम् ।**

**कूट-स्थम् इमम् आत्मानं यो वेदाप्नोति शोभनम् ॥**

**श्रीधर-स्वामी (भावार्थ-दीपिका) :** सम्यग्-दर्शनम् एवाह---उदासीनम् एवात्मानं द्रव्य-ज्ञान-क्रियात्मनां देह-ज्ञान-कर्मेन्द्रिय-मनसाम् अध्यक्षम् इव स्थितम् आत्मानं यो वेद ॥११॥


______


**वंशीधरः (भावार्थ-दीपिका-प्रकाशः) :** अत्र विश्वनाथः---अध्यक्षं जीवात्मानमुदासीनम् इव तेष्वनासक्तम् इव यो वेद स इमं कूटस्थमात्मानं परमात्मानं वेद यः परमात्मानं वेद सो\ऽभवं मोक्षं प्राप्नोत्यावृत्त्यान्वयः । शोभनम् इति पाठे\ऽपि स एवार्थः । अत्रेवकारेण सम्यगुदासीनत्वाभावे\ऽपि साधनदशायां ज्ञानसिद्धिं सूचयति ॥११॥


______


**जीव-गोस्वामी (क्रम-सन्दर्भः) :** केवलम् एव दर्शयति---उदासीनम् इति । अध्यक्षम् इव स्थितम् अप्य् उदासीनं यो वेदेत्य् अन्वयः, अभवं मोक्षम् इति सम्बन्धोक्तिः, सोऽभयम् इति चित्सुखः, शोभनम् इति गौडीयः पाठः ॥११॥


______


**विश्वनाथ-चक्रवर्ती (सारार्थ-दर्शिणी) :** सम्यग्-दर्शनम् एवाह---द्रव्य-ज्ञान-क्रियात्मनाम् अधिभूताधिदैवाध्यात्म-मनसाम् अध्यक्षम् जीवात्मानम् उदासीनम् इव तेष्व् अनासक्तम् इव यो वेद, स इमं कूटस्थम् आत्मानं वेद, यः परमात्मानं वेद, स अभवं प्राप्नोतीत्य् आवृतान्वयः । अत्रेव-कारेण सम्यग्-उदासीनत्वाभावेऽपि साधन-दशायां ज्ञान-सिद्धिं सूचयति ॥११॥


______


**॥ ४.२०.१२ ॥**

**भिन्नस्य लिङ्गस्य गुण-प्रवाहो**

**द्रव्य-क्रिया-कारक-चेतनात्मनः ।**

**दृष्टासु सम्पत्सु विपत्सु सूरयो**

**न विक्रियन्ते मयि बद्ध-सौहृदाः ॥**

**मध्वाचार्यः (भागवत-तात्पर्यम्) :**

जीवाद् भिन्नस्य मनसो गुणाः सत्त्वादयो मताः ।

> तज् ज्ञात्वा न विकुर्वीत स्व-स्वरूपं मनस् तथा ॥ इति षाड्गुण्ये > ॥१२॥


______


**श्रीधर-स्वामी (भावार्थ-दीपिका) :** संसारिणः कथं कूटस्थत्वम् ? अत आह---**भिन्नस्य लिङ्गस्य** देहस्य **गुण-प्रवाहः** संसारः । भिन्नत्वे हेतुः---**द्रव्याद्य्-आत्मकस्य** । तत्र चेतना चिद्-आभासः । अतो **दृष्टासु प्राप्तासु** हर्ष-शोकादिभिर् **न विक्रियन्ते** ॥१२॥


______


**वंशीधरः (भावार्थ-दीपिका-प्रकाशः) :** अत्राक्षिपति---संसारिण इत्य्-आदिना । द्रव्याद्यात्मकस्याधिभूताध्यात्माधिदैवबुद्ध्यात्मकस्य । तत्र द्रव्यादिषु चेतनाबुद्धिश्चिदाभासश् च यतो बुद्ध्याद्यात्मलिङ्गदेहस्यैव संसारो\ऽतो हेतोः हर्षशोकादीनामात्मधर्मत्वाभावाद् इत्य् अर्थः । अयमर्थः---लिङ्गदेहस्य खल्वभिमानेनैव जीवस्य संसारो न त्वौदासीन्येनेति । तत्राध्यक्षत्वे\ऽपि न जीवस्य क्षतिर्लिङ्गस्यापि तद् एव लिङ्गत्वम् इति । एवञ्च यः स्वधर्मेण इत्य्-आदिना भक्ति-मिश्रेण ज्ञानेन यतमानानां संसाराभावमुक्त्वाकेषांचित्केवलयैव भक्त्या जरयत्याशु या कोशम् इत्यक्तन्यायेन संसारनिवृत्तये यतमानानाम् अपि संसाराभावम् आह---दृष्टास्व् इति । आसक्त्य्-अभावात्प्राकृतसम्पद्विपदोर्न विक्रियन्ते । आसक्त्य्-अभावे हेतुः---मयि बद्वेति । सौहृदबद्धत्वं तु केवलयैव भक्त्या भवेदित्यापादितं तृतीय-स्कन्धे ॥१२॥


______


**जीव-गोस्वामी (क्रम-सन्दर्भः) :** अथ भक्ति-पक्षेणापि तं सान्त्वयति---भिन्नस्येति ॥१२॥


______


**विश्वनाथ-चक्रवर्ती (सारार्थ-दर्शिणी) :** ननु द्रव्यादीनाम् अध्यक्षत्वेऽपि जीवस्य तेष्व् एवोदासीन्य-मात्र एव कथं संसाराभाव इत्य् अत आह---भिन्नस्य जीवाद् अन्यस्य लिङ्ग-देहस्यैव गुण-प्रवाहः संसारः । भिन्नत्वे हेतुः---द्रव्याद्य्-आत्मकस्य । अधिभूताध्यात्माधिदैव-बुद्ध्य्-आदि-स्वरूपस्य । अयम् अर्थः---लिङ्ग-देहे खल्व् अभिमानेनैव जीवस्य संसारो, न त्व् औदासीन्येनेति तत्राध्यक्षत्वेऽपि न जीवस्य क्षतिर् लिङ्गस्यापि तत्र चेतना चिद्-आभासः । अतो दृष्टासु प्राप्तासु । हर्ष-शोकादिभिर् न विक्रियन्ते ॥१२॥


______


**॥ ४.२०.१३ ॥**

**समः समानोत्तम-मध्यमाधमः**

**सुखे च दुःखे च जितेन्द्रियाशयः ।**

**मयोपकॢप्ताखिल-लोक-संयुतो**

**विधत्स्व वीराखिल-लोक-रक्षणम् ॥**

**श्रीधर-स्वामी (भावार्थ-दीपिका) :** त्वं च सूरिरतः सुखे दुःखे च समः सन् समाना उत्तम-मध्यमाधमा यस्य । जितानीन्द्रियाण्य् आशयश् च येन । स त्वम् अखिल-लोक-रक्षणं विधत्स्व । कथम् एकेन मया रक्षणं कर्तुं शक्यम् ? तत्राह---मयेश्वरेणोपकॢप्ताः संपादिता येऽखिला लोका अमात्यादयस् तैः संयुतः ॥१३॥


______


**वंशीधरः (भावार्थ-दीपिका-प्रकाशः) :** सूरिर्मयि बद्धसौहृद इत्यतो मन्निदेश एव वर्तस्वेत्याह । अतः सूरित्वात् । कथमित्युपशङ्कते । तत्राशङ्कायाम् । ईश्वरदत्तैश्वर्यो\ऽहमीश्वराज्ञापालन-रूपं प्रजारक्षणं करोमीति बुद्ध्येत्य् अर्थः ॥१३॥


______


**जीव-गोस्वामी (क्रम-सन्दर्भः) :** अथ कर्तव्यम् उपदिशति सम इति । लोकेत्य् अत्र सत्त्वेति चित्सुखः ॥१३॥


______


**विश्वनाथ-चक्रवर्ती (सारार्थ-दर्शिणी) :** त्वं च मयि बद्ध-सौहृद इत्य् अतो मन्-निदेश एव वर्तस्वेत्य् आह---सम इति चतुर्भिः । प्राकृत-सम्पद्-विपदोः सम-बुद्धिः । समानाः सत्त्वादि-गुणैर् उत्तम-मध्यमाधमा यस्य सः । मयेश्वरेणोपकॢप्ताः सम्पादिताः येऽखिल-लोका अमात्यादयस् तैः संयुतः । ईश्वर-दत्तैश्वर्योऽहम् ईश्वराज्ञा-पालन-रूपं प्रजा-रक्षणं करोमीति बुद्ध्येत्य् अर्थः ॥१३॥


______


**॥ ४.२०.१४ ॥**

**श्रेयः प्रजा-पालनम् एव राज्ञो**

**यत् साम्पराये सुकृतात् षष्ठम् अंशम् ।**

**हर्तान्यथा हृत-पुण्यः प्रजानाम्**

**अरक्षिता कर-हारोऽघम् अत्ति ॥**

**श्रीधर-स्वामी (भावार्थ-दीपिका) :** ननु रक्षणं दण्डादि-सापेक्षम्, अतस् तपोऽन्यद् वा पुण्यं करिष्यामीति चेत्, अत आह---श्रेय इति । यद् यस्मात् साम्पराये पर-लोके प्रजाभिः कृतात् सुकृतात् षष्ठम् अंशं हर्ता हरति । अरक्षणे दोषम् आह । अन्यथा प्रजाभिर् हृतं पुण्यं यस्य स प्रजानाम् अघम् अत्ति पापं भुङ्क्ते । अन्यथेत्य् अस्य विवरणम्, कर-हारः सन्न् अरक्षिता चेत् ॥१४॥


______


**वंशीधरः (भावार्थ-दीपिका-प्रकाशः) :** अत्राक्षिपति नन्व् इति । आदिना करादिग्रहः । संपरायः समीपे स्याद् आपदुत्तरकाल्योः । परलोके महैश्वर्ये इत्य् अभिधानात् । एवकारेणान्ययोगो व्यवच्छिद्यते ॥१४॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** अन्यस्यापि राज्ञः प्रजा-पालनम् एव धर्म इत्य् आह---साम्पराये पर-लोके प्रजानां सुकृतात् हर्ता गृहीता ॥१४॥


______


**॥ ४.२०.१५ ॥**

**एवं द्विजाग्र्यानुमतानुवृत्त-**

**धर्म-प्रधानोऽन्यतमोऽवितास्याः ।**

**ह्रस्वेन कालेन गृहोपयातान्**

**द्रष्टासि सिद्धान् अनुरक्त-लोकः ॥**

**श्रीधर-स्वामी (भावार्थ-दीपिका) :** एवं च मोक्षोऽप्य् अनायासेन भविष्यतीत्य् आह---द्विजाग्र्याणाम् अनुमतश् चासाव् अनुवृत्तश् च परम्परा-प्राप्तो यो धर्मः स एव प्रधानम् अर्थ-कामौ तु प्रासङ्गिकौ यस्य । अन्यतमोऽतिशयेनान्यः । धर्मादिष्व् अनासक्त इत्य् अर्थः । ऐकपद्य-पाठे धर्म-प्रधानाव् अन्यतमाव् अर्थ-कामौ यस्येत्य् अर्थः । अस्याः पृथिव्या अविता सन् अल्पेन कालेन गृहागतान् सनकादीन् द्रक्ष्यसि । अनुरक्तो लोको यस्मिन् सः ॥१५॥


______


**वंशीधरः (भावार्थ-दीपिका-प्रकाशः) :** द्विजाग्र्याणां शास्त्राभिज्ञविप्राणामनुमतस्तैरनुज्ञातः । इत्य् अर्थ इति । तमबत्र प्रकृष्टार्थे न तु डतम इति भ्रमितव्यं तस्यानुपयोगाद् इति भावः । इत्य् अर्थ इति । इत्थं बहुव्रीहिं कृत्वा पुनर् द्विजाग्रैरनुमतः स चासौ प्रवृत्तश्चेति धर्मप्रधानान्यतमश्चेति कर्मधारयः कार्य इति भावः ॥१५॥


______


**जीव-गोस्वामी (क्रम-सन्दर्भः) :** उत्तर-काले तस्य स्व-भक्ति-निष्ठां स्व-भक्तेषु विख्यापयितुम् इच्छया अन्येषु ज्ञानादि-प्रवर्तनेच्छया च तस्य कर्तव्यं सूचयति---एवम् इति ॥१५॥


______


**विश्वनाथ-चक्रवर्ती (सारार्थ-दर्शिणी) :** द्विजाग्र्यैः शास्त्राभिज्ञैर् विप्रैर् अनुमतोऽथ चानुवृत्तः परम्परा-प्राप्तो धर्म एव प्रधानं यस्य सः । अन्यतमस् तत्रानासक्तः ऐकपद्य-पाठे कर्मधारयः । अस्याः पृथिव्याः ॥१५॥


______


**॥ ४.२०.१६ ॥**

**वरं च मत् कञ्चन मानवेन्द्र**

**वृणीष्व तेऽहं गुण-शील-यन्त्रितः ।**

**नाहं मखैर् वै सुलभस् तपोभिर्**

**योगेन वा यत् सम-चित्त-वर्ती ॥**

**श्रीधर-स्वामी (भावार्थ-दीपिका) :** मत् मत्तः सकाशात् किञ्चिद् वरं वृणीष्व । गुणाः शमादयः, शीलं निर्मत्सरत्वादि-स्वभावः, तैर् अहं मन्त्रितो वशीकृतः । तद्-रहितैस् मखादिभिर् नाहं सुलभः । यतः समं चित्तं येषां तेष्व् एव वर्तितुं शीलं यस्य सोऽहम् ॥१६॥


______


**वंशीधरः (भावार्थ-दीपिका-प्रकाशः) :** अत्यनुकम्पाविगतधैर्य आह---वरं चेति । मानवेन्द्रेत्युक्त्या देवेन्द्रत्वं तु यज्ञस्यैव तिष्ठत्वतो\ऽन्यं वरं मत्तः कंचन वृणीष्वेत्यभिप्रायः । समत्वं चात्र---

> नारायणपराः सर्वे न कुतश्चन बिभ्यति । >
> स्वर्गापवर्गनरकेष्वपि तुल्यार्थदर्शिनः ॥

इत्य् उक्तरीत्या भक्त्युत्थम् एव ग्राह्यं न रोधयति मां योगः इत्याद्युक्तर्योगाद्युत्थम् इति सन्दर्भः । विश्वनाथस्तु---समं तुल्यम् एव सर्वेषां चित्तवर्ती चित्ताधिष्ठाता सर्वत्रोदासीन एव न तु कस्यापि वश इत्य् आह । समे निर्दोषं हि समं ब्रह्म इति श्रीगीतोक्तेर्ब्रह्मणि चित्तं येषां ते समचित्ता ज्ञानिनस् तत्र वर्ती प्रियो हि ज्ञानिनो\ऽत्यर्थमहं स च मम प्रियः इति श्रीमुखोक्तेः ॥१६॥


______


**जीव-गोस्वामी (क्रम-सन्दर्भः) :** सम्प्रत्य् अपि पूर्वेच्छयाह---वरं चेति । गुण-शीले अत्र भक्त्य्-उत्थे एव ज्ञेये । तत्र गुणाः गुरूपसत्ति-प्राप्ताः पाण्डित्य्-आदयः । शीलं तु सुस्वभावो विनयादिः, समत्वं च, नारायण-पराः सर्वे \[भा।पु। ६.१७.२८\] इत्य्-आदि-रीत्या तद्-उत्थम् एव, न तु योगाद्य्-उत्थानि तानि । न रोधयति मां योगः \[भा।पु। ११.१२.१\] इत्य्-आदेः ॥१६॥


______


**विश्वनाथ-चक्रवर्ती (सारार्थ-दर्शिणी) :** अत्यनुकम्पया विगत-गाम्भीर्य आह---वरं चेति । गुण-शीलाभ्याम् ताभ्याम् वशीकारासम्भवाद् अप्राकृते ते भक्त्य्-उत्थे एव ज्ञेये । गुणो दया-क्षमादिः, शीलं विनय-स्नेहादि-मयः स्वभावः । नाहम् इति---न रोधयति मां योगः \[भा।पु। ११.१२.१\] इत्य्-आदेः । यद् यस्मात् समं तुल्यम् एव सर्वेषां चित्त-वर्ती चित्ताधिष्ठाता सर्वत्रोदासीन एव, न तु कस्यापि वश इत्य् अर्थः ॥१६॥


______


**॥ ४.२०.१७ ॥**

**मैत्रेय उवाच---**

**स इत्थं लोक-गुरुणा विष्वक्सेनेन विश्व-जित् ।**

**अनुशासित आदेशं शिरसा जगृहे हरेः ॥**

**श्रीधर-स्वामी (भावार्थ-दीपिका), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**जीव-गोस्वामी (क्रम-सन्दर्भः) :** तद् एवं श्री-भगवत आदेश-त्र् अयं जातम् इन्द्रेण प्रीतिः सिद्धानुगमनं यात्रा-स्वीकारश् चेति । तद् एव त्रयम् अपि स्वीचकारेत्य् आह---स इत्थम् इति ॥१७॥


______


**॥ ४.२०.१८ ॥**

**स्पृशन्तं पादयोः प्रेम्णा व्रीडितं स्वेन कर्मणा ।**

**शत-क्रतुं परिष्वज्य विद्वेषं विससर्ज ह ॥**

**मध्वाचार्यः (भागवत-तात्पर्यम्) :**

आयास-दुःख-व्रीडादीन् प्रायशः सुखिनोऽपि तु ।

> नियमाद् ऋषि-भूतेषु मोहायादर्शयन् सुराः ॥ इति ब्रह्म-तर्के > ॥१८॥


______


**श्रीधर-स्वामी (भावार्थ-दीपिका) :** क्षमापयितुं पादयोः स्पृशन्तम् । स्वेन कर्मणाऽश्वापहरणेन व्रीडितम् । प्रेम्णा परिष्वज्य ॥१८॥


______


**वंशीधरः (भावार्थ-दीपिका-प्रकाशः) :** विश्वजित्समस्तजेता पृथुः ॥१७-१८॥


______


**जीव-गोस्वामी (क्रम-सन्दर्भः) :** तत्रान्तिम-द्वयं स्वानुकूलेन प्रकार-विशेषेण प्रथमं तु यथावद् एव स्वीचकारेत्य् आह---स्पृशन्तम् इति प्रेम्णेति । परम-प्रेमास्पदत्वेन श्री-भगवता स्वयं मेलितत्वाद् इति भावः ॥१८॥


______


**विश्वनाथ-चक्रवर्ती (सारार्थ-दर्शिणी) :** स्वेनाश्वापहरणेन ॥१८॥


______


**॥ ४.२०.१९-२० ॥**

**भगवान् अथ विश्वात्मा पृथुनोपहृतार्हणः ।**

**समुज्जिहानया भक्त्या गृहीत-चरणाम्बुजः ॥**

**प्रस्थानाभिमुखोऽप्य् एनम् अनुग्रह-विलम्बितः ।**

**पश्यन् पद्म-पलाशाक्षो न प्रतस्थे सुहृत् सताम् ॥**

**श्रीधर-स्वामी (भावार्थ-दीपिका) : भगवान्** **प्रस्थानाभिमुखोऽप्य्** **अनुग्रहेण विलम्बितः** सन् **न प्रतस्थे** प्रयाणं न कृतवान् इति द्वयोर् अन्वयः । कथं-भूतः ? **उपहृतम्** अर्पितम् **अर्हणं** यस्मै । **समुज्जिहानया** समुद्गच्छन्त्या वर्धमानया **भक्त्या गृहीते चरणाम्बुजे** यस्य ॥१९॥ **पद्म-पलाशवद् अक्षिणी** यस्य तथाभूतः सन् । **एनं** पृथुं पश्यन् ॥२०॥


______


**वंशीधरः (भावार्थ-दीपिका-प्रकाशः) : अथ** उभयोर् मेलनानन्तरम् ॥ यात्रा प्रयाणं प्रस्थानं गमनं चलनं गतिः इत्य् अभिधानात् ॥१९-२०॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) : भगवान् प्रस्थानाभिमुखोऽप्य् अनुग्रहेण विलम्बितः** सन् **न प्रतस्थे** प्रयाणं न कृतवान् इति द्वयोर् अन्वयः । कथं-भूतः ? **उपहृतम्** अर्पितम् **अर्हणं** यस्मै । **समुज्जिहानया** समुद्गच्छन्त्या वर्धमानया **भक्त्या गृहीते चरणाम्बुजे** यस्य ॥१९-२०॥


______


**॥ ४.२०.२१ ॥**

**स आदि-राजो रचिताञ्जलिर् हरिं**

**विलोकितुं नाशकद् अश्रु-लोचनः ।**

**न किञ्चनोवाच स बाष्प-विक्लवो**

**हृदोपगुह्यामुम् अधाद् अवस्थितः ॥**

**श्रीधर-स्वामी (भावार्थ-दीपिका) :** भगवतस् तत्-कृपातिरेकम् उक्त्वा तस्य भक्त्य्-उद्रेकम् आह---स इति द्वाभ्याम् । **बाष्प-विक्लवत्वेन** तूष्णीम् **अवस्थितः** सन्न् **अमुं हरिं हृदोपगुह्य अधाद्** धृतवान् ॥२१॥


______


**वंशीधरः (भावार्थ-दीपिका-प्रकाशः) : स** पृथुः वाक्य-भेदात् स इत्य् अस्य पौनरुक्त्यं न ॥२१॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** भगवतः कृपातिरेकम् उक्त्वा तस्य पृथोर् भक्त्य्-अतिशयम् आह---स इति ॥२१॥


______


**॥ ४.२०.२२ ॥**

**अथावमृज्याश्रु-कला विलोकयन्न्**

**अतृप्त-दृग्-गोचरम् आह पूरुषम् ।**

**पदा स्पृशन्तं क्षितिम् अंस उन्नते**

**विन्यस्त-हस्ताग्रम् उरङ्ग-विद्विषः ॥**

**श्रीधर-स्वामी (भावार्थ-दीपिका) : अतृप्तयोर् दृशोर् गोचरं** विषय-भूतम् । **पदा** **क्षितिं** **स्पृशन्तम्** इति । अयं भावः---न खलु देवाः पदा भुवं स्पृशन्ति, अतः कृपा-पर-वशो नूनं हरिर् आत्मानं विस्मृतवान् इवेति । अत एव स्खलन-परिहारायैव गरुडस्य \[**उरङ्ग-विद्विषः**\] **उन्नते** -स्कन्धे \[**अंसे**\] **विन्यस्तं हस्ताग्रं** येन तम् ॥२२॥


______


**वंशीधरः (भावार्थ-दीपिका-प्रकाशः) :** अतो\ऽत्र । अत एव विस्मृतात्मत्वाद् एव । अथ हृदि धारणोत्तरम् ॥२२॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) : अतृप्तयोर् दृशोर् गोचरं** विषय-भूतम् । **पदा क्षितिं स्पृशन्तम्** इत्य् अत्र भावः श्री-स्वामि-चरणैर् व्याख्यातः---न खलु देवाः पदा भुवं स्पृशन्ति, अतः कृपा-पर-वशो नूनं हरिर् आत्मानं विस्मृतवान् इव इति । अत एव स्खलन-परिहारायैव गरुडस्योन्नते -स्कन्धे **विन्यस्तं हस्ताग्रं** येन तम् इति ॥२२॥


______


**॥ ४.२०.२३ ॥**

**पृथुर् उवाच---**

**वरान् विभो त्वद् वरदेश्वराद् बुधः**

**कथं वृणीते गुण-विक्रियात्मनाम् ।**

**ये नारकाणाम् अपि सन्ति देहिनां**

**तान् ईश कैवल्य-पते वृणे न च ॥**

**श्रीधर-स्वामी (भावार्थ-दीपिका) :** वरं वृणीष्व \[भ।पु। ४.२०.१६\] इति यद् उक्तं तद् असहमान आह---हे **विभो** ! **वरदानां** ब्रह्मादीनाम् **ईश्वराद्** वर-प्रदात् **त्वत्** त्वत्तः सकाशाद् **बुधः कथं वरान् वृणीते** ? कीदृशान् ? **गुणैर् विक्रियत** इति गुण-विक्रियोऽहङ्कारः, स एव **आत्मा** येषां, तेषां ब्रह्मादीनां सम्बन्धिनः । **देहाभिमानिनां** भोग्यान् इति वा । तथा चेद् **बुध** एव न भवतीत्य् अर्थः । जुगुप्सितत्वाद् अपीत्य् आह---**ये** इति । बुध एवाहम् अपि **न वृणे** इति समुच्चयाय **च**-कारः ॥२३॥


______


**वंशीधरः (भावार्थ-दीपिका-प्रकाशः) : विभो** इति । न हि **विभो** वरं वृणीष्व \[भा।पु। ४.२०.१६\] इति कथनं युक्तं विभुत्व-हानि-प्रसङ्गाद् इति भावः । आत्मात्मत्वेनाभिमतः । **कैवल्य-पते** इति कैवल्य-कामो\ऽपि **यान् न वृणीते**, तान् अहं कैवल्यस्याप्य् असहिष्णुः **कथं वृणे** ? इति भावः । **ईश** इति स्वाभिमत-दाने सामर्थ्यं द्योतयति ॥२३॥


______


**कैवल्य-दीपिका : वरान्** इति । द्वितीयेऽस्मिन् दान-वीर-प्रभेदे पृथुर् भक्त इत्य् अभिप्रेत्याह---**पृथुर्** इति । वरं च मत् कञ्चन मानवेन्द्र वृणीष्व तेऽहं गुण-शील-यन्त्रितः \[भा।पु। ४.२०.१६\] इति भगवद्-उक्तिं निशम्याह---**वरान्** इति । **गुण-विक्रियात्मनां** गुण-विकार-रूपाणां ब्रह्मादीनां **वरान् वरदेश्वरतया त्वत्तः कथं वृणीते** ? ब्रह्म-पदादीनां विषय-सुखात्मकत्वात् । विषय-सुखानि च **नारकाणां** नरक-निवासिनाम् **अपि सन्ति** । अतस् **तान्** ब्रह्म-पदादि-रूपान् वरान् **नैव वृणे**ऽहं, यतस् त्वम् **ईशः** समर्थः । **कैवल्य-पतिश्** च कैवल्यं च तवाधीनम् ॥२३॥ \[मु।फ। १९.३\]


______


**जीव-गोस्वामी (क्रम-सन्दर्भः) :** अथ सिद्धोपदेश-स्वीकारे प्रकार-विशेषो दर्शयिष्यते । वरे तु दर्श्यते---**वरान् विभो** इति । **वरदानां** ब्रह्मादीनाम् अपि **ईश्वरात्** सर्वातिशय-वर-दायकाद् अपि **त्वत्त** इत्य् अर्थः, यो **बुधः** **कथं वृणीते** ? **च**-काराद् अहम् अबुधोऽपि **न वृणे** इत्य् अर्थः ॥२३॥ \[प्रीति-सन्दर्भे २७-सङ्ख्यकानुच्छेदः द्रष्टव्यः।\]


______


**विश्वनाथ-चक्रवर्ती (सारार्थ-दर्शिणी) :** वरं वृणीष्व \[भ।पु। ४.२०.१६\] एतस्योत्तरम् आह---**वरान् बुधः कथं वृणीते,** किन्त्व् अबुध एवेत्य् अर्थः । तत्रापि **गुणैर् विक्रिया** विकारो यस्य तथा-भूत **आत्मा** मनो येषां कर्मिणां सम्बन्धिनः स्वर्गादीन् इत्य् अर्थः । **कैवल्य-पते** इति कैवल्य-कामोऽपि यान् न वृणीते, तान् अहं कैवल्य-नामाप्य् असहिष्णुः कथं **वृणे** ? इति भावः ॥२३॥


______


**॥ ४.२०.२४ ॥**

**न कामये नाथ तद् अप्य् अहं क्वचिन्**

**न यत्र युष्मच्-चरणाम्बुजासवः ।**

**महत्तमान्तर्-हृदयान् मुख-च्युतो**

**विधत्स्व कर्णायुतम् एष मे वरः ॥**

**श्रीधर-स्वामी (भावार्थ-दीपिका) :** कैवल्य-पत \[२३\] इति सम्बोधनात् कैवल्यं वरिष्यतीति माशङ्कीर् इत्य् आह---नेति । **महत्तमानाम्** **अन्तर्-हृदयान्** **मुख**-द्वारेण \[**च्युतो**\] निर्गतो भवत्-पदाम्भोज-मकरन्दो \[**युष्मच्-चरणाम्बुजासवः**\] यशः-श्रवणादि-सुखं **यत्र** **न** अस्ति, तादृशं चेत् कैवल्यं, तर्हि **तत्** **क्वचित्** कदाचिद् **अपि न कामये** । तर्हि किं कामयसे ? तद् आह---यशः-श्रवणाय **कर्णानाम् अयुतं विधत्स्व** । ननु कोऽप्य् एवं न वृतवान् । किम् अन्य-चिन्तया ? इत्य् आह---**मम** तु **एष** एव **वरः** ॥२४॥


______


**वंशीधरः (भावार्थ-दीपिका-प्रकाशः) :** कैवल्यम् अपि येभ्य एव रोचते, तेभ्य एव तद् दीयताम् इत्य् अभिप्रायेणैव मया तच्-छब्देनामन्त्रितो\ऽसीत्य् आह---**न** इति । वरश् च मत् कञ्चनेति यद् उक्तं तत्र सामान्यतो वरान् **अहं** **न** एव **कामये** विशेषतो\ऽपि कञ्चन वरं कैवल्यं तद् अपि न, कुतः ? यत्र कैवल्ये **अन्तर्** **हृदयेन** आस्वाद्यानन्दोद्रेकात् कीर्त्यमान इत्य् अर्थः । शुक-मुखाद् अमृत-द्रव-संयुतम् \[भा।पु। १.१.३\] इतिवन् महद्-आस्वाद्यत्वे सति तस्यापि माधुर्यम् उदयत इति भावः । मधुरम् अपि जलं क्षार-भूमि-प्रतिष्ठं यथा विरसी-भवति, तथैव अवैष्णव-मुख-निर्गतो भगवद्-गुणो\ऽपि न रोचको भवतीति व्यतिरेकश् च गम्यः । **महतां** गुण-कथानाच् चानन्त्यात् यत्र यत्र यैर् यैर् या या गुण-कथाः कीर्त्यमानाः, तासाम् एकाम् अपि गुण-कथां त्यक्तुं न शक्नोमीत्य् अतिलोभात् **कर्णायुत**-स्पृहा, तेन कैवल्य-कामा येभ्य इन्द्रियेभ्यो द्रुह्यन्ति, तान् एवाहं कामय इति द्योतितम् ॥२४॥


______


**कैवल्य-दीपिका :** तर्हि कैवल्यम् एव वृणीष्व इति चेत् तत्राह---**न कामय** इति । **तद् अपि न कामये यत्र** कैवल्ये **युष्मच्-चरणाम्बुजस्यासवो** मकरन्दः । **क्वचिद्** एक-देशेऽपि नास्ति भक्ति-सुखं नास्तीत्य् अर्थः । स हि महत्तमानाम् अन्तर्-हृदय अतति सततं गच्छतीति **महत्तमान्तर्-हृदयात्** । अत क्वी-रूपम् । तद्-धृदयान्तर्-वर्ती तन्**-मुख-च्युतम्** आस्वाद्यन्तेऽन्यैः, अतो बहुभ्यो युगपत् तद्-आकर्णनार्थं **कर्णानन्त्यम्** एव **मे** मह्यं **विधत्स्व** । **एष** एव **वरः** ॥२४॥ \[मु।फ। १९.४\]


______


**जीव-गोस्वामी (क्रम-सन्दर्भः) : न कामये** इति । **तद् अपि** कैवल्यम् अपि । **कर्णायुत**-प्रार्थनम् अत्यासक्ति-परत्वम् ॥२४॥ \[प्रीति-सन्दर्भ २७\*\]


______


**विश्वनाथ-चक्रवर्ती (सारार्थ-दर्शिणी) :** किं वा, कैवल्य-पते \[२३\] इति सम्बोधनात् कैवल्यं वरिष्यतीति मा शङ्किष्ठाः, किन्तु कैवल्यम् अपि येभ्य एव रोचते, तेभ्य एव तद् दीयताम् इत्य् आभिप्रायेणैव तु मया तच्-छब्देनामन्त्रितोऽसीत्य् आह---**न** इति । वरं च मत् कञ्चन वृणुष्व \[भा।पु। ४.२०.१६\] इति यद् उक्तम्, तत्र सामान्यतो वरान् अहं नैव कामये । विशेषतोऽपि कञ्चन वरं कैवल्यम्, तद् अपि **क्वचित्** कदाचिद् अतिदुःख-दशायाम् अपि **न कामये**।

कुतः ? यत्र कैवल्ये **युष्मच्-चरणाम्बुजस्य आसवो** मकरन्दस् तदीय-गुण-कथा-माधुर्य-भरो नास्ति । कीदृशः ? **महत्तमानाम् अन्तर् हृदयात्** **मुख**-द्वारा **च्युतः** अन्तर्-हृदयेनास्वाद्यानन्दोद्रेकात् कीर्त्यमान इत्य् अर्थः । शुक-मुखाद् अमृत-द्रव-संयुतम् \[भा।पु। १.१.३\] इतिवन् महद्-आस्वाद्यत्वे सति तस्यातिमाधुर्यम् उदयते इति भावः । मधुरम् अपि जलं क्षार-भूमि-प्रविष्टं यथा विरसीभवति, तथैवावैष्णव-मुख-निर्गतो भगवद्-गुणोऽपि नातिरोचक इति व्यतिरेकश् च गम्यः ।

तर्हि किं कामयसि ? इत्य् अत्राह---**विधत्स्व** इति । महतां गुण-कथां चानान्त्यात् यत्र यत्र यैर् यैर् या या गुण-कथाः कीर्त्यमानाः स्युः, तासाम् एकाम् अपि कथाम् अहं त्यक्तुं न शक्नोमीत्य् अतिलोभात् **कर्णानन्त्य**-स्पृहा, तेन कैवल्य-कामा येभ्यः श्रोत्रादीन्द्रियेभ्यो प्रियेभ्यो द्रुह्यन्ति, तान्य् एवाहं कामये इति द्योतितम् । ननु कोऽप्य् एवं न वृणीते ? सत्यम् । **मम** त्व् **एष एव वरो**, नान्य इति ॥२४॥

\[अत्रानुरूपार्थकं १०.५१.५५-तम-पद्ये श्री-मुचुकुन्द-स्तवो द्रष्टव्यः ॥\]


______


**॥ ४.२०.२५ ॥**

**स उत्तमश्लोक महन्-मुख-च्युतो**

**भवत्-पदाम्भोज-सुधा-कणानिलः ।**

**स्मृतिं पुनर् विस्मृत-तत्त्व-वर्त्मनां**

**कुयोगिनां नो वितरत्य् अलं वरैः ॥**

**श्रीधर-स्वामी (भावार्थ-दीपिका) :** ननु तर्हि कैवल्याभावे राग-द्वेषाद्य्-आकुलानां भक्ति-सुखम् अपि न स्याद् इत्य् आशङ्क्याह---स इति । **भवत्-पदाम्भोज-सुधायाः कणो** लेशस् तत्-सम्बन्धी योऽ**निलः** स एव । दूराद् अपि किञ्चिद् यशः-श्रवण-मात्रम् इत्य् अर्थः । **विस्मृतं** **तत्त्व-वर्त्म** यैः **कुयोगिभिस्** तेषाम् अपि पुनः **स्मृतिम्** आत्म-ज्ञानं **वितरति** । अतो न खलु भक्तानां रागादि-संभवः, अतो **नो**ऽस्माकं सार-ग्राहिणाम् अन्यैर् **वरैर् अलम्** । भक्ताव् एव मोक्षादि-सर्व-सुखान्तर्-भावाद् इति भावः ॥२५॥


______


**वंशीधरः (भावार्थ-दीपिका-प्रकाशः) :** अत्राक्षिपति---*नन्व्* इति । *इत्य् अर्थ* इति । तत्-सम्बन्धी तावद् अनिलो\ऽपि कुतः ? कणः कुतस्तरां ? सा सुधा तद्-गुण-कथा-लेश-प्रसङ्गान् इति भावः, अतः प्राप्त-ज्ञानत्वात् । अतो रागाद्य्-अभावात् । *इत्य् अर्थ* इति---

> या निर्वृतिस् तनुभृतां तव पादपद्म- >
> ध्यानाद् भवज्-जन-कथा-श्रवणेन वा स्यात् । >
> सा ब्रह्मणि स्व-महिमन्य् अपि नाथ मा भूत् ॥ \[भा।पु। ४.९.१०\] > इत्य्-उक्तेर् इति भावः ॥२५॥


______


**कैवल्य-दीपिका :** मुक्ति-सुखे भक्ति-सुखाभावात् भक्ति-सुखे मुक्ति-सुखाभावो नास्तीत्य् आह---**स उत्तमेति** । **सुधा-कणानां** अमृत-बिन्दूनाम् **अनिलो** दूराद् अपि श्रवणम् इत्य् अर्थः । **विस्मृतं तत्त्व-वर्त्म** यैः, तेषां **कुयोगिनाम्** अस्माकं तत्-**स्मृतिं वितरति** स्वरूपानुभव-सुख-रूपां मुक्तिं ददातीत्य् अर्थः । विषय-सङ्गेऽपि मोक्ष-कामत्वात् कुयोगित्वम् । मुक्ति-सुखेन सह भक्ति-सुखं स्व-भक्तानाम् अस्तीत्य् अर्थः ॥२५॥ \[मु।फ। १९.५\]


______


**जीव-गोस्वामी (क्रम-सन्दर्भः) :** यदि च वयं न तादृश-प्रार्थनाधिकारिणः गाढासक्त्य्-अभावात्, तथापि तच्-छ्रवणम् एव स्ताद् इत्य् आह---स इति । **तत्त्वम्** अत्र तत्-**पदाम्भोजम्** एव मूलं तद्-अनुगतत्वेन शुद्धात्म-ज्ञानं च ॥२५॥


______


**विश्वनाथ-चक्रवर्ती (सारार्थ-दर्शिणी) :** ननु महा-तत्त्व-ज्ञैर् अपि दुर्लभं कैवल्यम् अपि कुतो नेच्छसि ? इति तत्र व्याज-स्तुतिम् आश्रित्य् आह---स इति । **भवत्-पदाम्भोज-सुधायाः कणो** लेशस् तत्-सम्बन्धी तावद् **अनिलो**ऽपि किम् उत तत्-कणः । किम् उततरां सा सुधा । तद्-गुण-कथा-लेश-प्रसङ्गोऽपीत्य् अर्थः । **स्मृतिं** त्वच्-चरण-स्मरणं **वितरति** । अत एव विस्मृत-तत्त्व-मार्गाणाम् इति त्वयोपदिष्टं यन् नवधा वैलक्षण्य-सालक्षण्याभ्याम् परमात्म-जीवात्म-देह-तत्त्वं, तद् अधुनैव मया **विस्मृतम्**, अत एव **कुयोगिनाम्** इति व्याज-स्तुतिः ।

अस्माकं \[**नो**\] **वरैर् अलम्** । विस्मृत-तत्त्व-वर्त्मत्वात् कैवल्येन त्वत्-कथास्वादैक-व्रतत्वाद् वरान्तरैर् अप्य् अस्माकं प्रयोजनं नास्ति । वयं कुयोगिनो निकृष्टाः खल्व् अभ्यस्त-तत्त्व-वर्त्मानः सुयोगिनो भवितुं न प्रभवामेति कथं कैवल्याय स्पृहयामः ? इति । कथं वा कीट-विशेषा मधुव्रता इव त्वच्-चरण-कमल-मकरन्दास्वाद-मात्रेणैव पूर्णा राज्यादि-सम्पत्तीः प्राप्तुं शक्नुमः ? इति भङ्ग्या स्वेषाम् एवोत्कर्षो ध्वनितः ॥२५॥


______


**॥ ४.२०.२६ ॥**

**यशः शिवं सुश्रव आर्य-सङ्गमे**

**यदृच्छया चोपशृणोति ते सकृत् ।**

**कथं गुण-ज्ञो विरमेद् विना पशुं**

**श्रीर् यत् प्रवव्रे गुण-सङ्ग्रहेच्छया ॥**

**श्रीधर-स्वामी (भावार्थ-दीपिका) :** ननु भक्तिर् मुक्ति-फलैव, अतः फलं विहाय साधने भवतः कोऽयम् आग्रहः ? इत्य् आशङ्क्याह---हे **सुश्रवः** ! मङ्गल-कीर्ते ! ते **शिवं** **यशः** सतां **सङ्गमे** यः **सकृद्** अपि **यदृच्छया** अप्य् **उपशृणोति** **गुण-ज्ञश्** चेत्, स **पशुं विना**ऽन्यः **कथं विरमेत्** ? गुणातिशयं सूचयति---**श्रीर् यद्** यश एव **प्र**कर्षेण **वृतवती** । गुणानां सर्व-पुरुषार्थानां **सङ्ग्रहः** स्वस्मिन् समाहारस् तद्-**इच्छया** ॥२६॥


______


**वंशीधरः (भावार्थ-दीपिका-प्रकाशः) :** पुनर् आक्षिपति---*नन्व्* इति । यतो मुक्तिर् एव भक्ति-फलम् *अतो* हेतोः । अत्र विश्वनाथः---ननु मत्-कथास्वादाद् अपि विरम्य योगीन्द्र-स्पृहणीयं कैवल्यम् एव गृहाणेति तत्राह---**यश** इति । हे **सुश्रवः** ! मङ्गल-कीर्ते ! यशः-श्रवणेनैव---

> कैवल्य-संमत-पथस् त्व् अथ भक्ति-योगः । >
> को निर्वृतो हरि-कथासु रतिं न कुर्यात् ॥ \[भा।पु। २.३.१२\]

इति न्यायेन न मोक्षार्थं यत्नान्तरं कार्यम् इति भावः । तव यशः **यदृच्छया** अयत्नतो\ऽकस्मात् प्राप्तम् अपि **सकृद्** अपि यः **शृणोति** **गुणज्ञश्** चेत् स कथं तस्माद् **विरमेत्** **पशुं विना** इति यो विरमेत् स मनुष्येषु पशुर्, यो न विरमेत् स पशुष्व् अपि मनुष्य इति ध्वनिः। तच् चापि चित्त-बडिशं शनकैर् वियुङ्क्ते \[भा।पु। ३.२८.३४\] इत्य्-आद्य्-उक्त-लक्षण-लक्षिताद् युष्मद्-यशः-पीयूषाद् विरमते योगिने त्रैवर्गिकास् ते पुरुषा विमुखा हरि-मेधसः । कथायाम् \[भा।पु। ३.३२.१८\] इत्य्-आद्य्-उक्त-स्वभावाय स-कर्मणे च पशवे पिण्याक-तुषादिकम् इव कैवल्यं देहि, न तु मह्यं मनुष्यायेत्य् अनुध्वनिः ।

ननु मद्-यशः-स्वादाद् अपि कैवल्यादिकम् अधिकं भवेद् इत्य् अत्र योगी स-कर्मा च प्रमाणं कैवल्यादिभ्यो मद्-यशः-स्वादो\ऽधिक इति भवन्-मते कः प्रमाणम् ? इति तत्राह---**श्रीर्** महा-लक्ष्मीर् ब्रह्मादि-सर्व-जगत्-पूज्या सर्व-गुण-पण्डितापि तद्-यशो **वव्रे** **गुणानां** तदीय-रूप-रस-गन्ध-शब्द-स्पर्श-लीला-लावण्य-कारुण्यानां **सम्यग्-ग्रहणम्** आस्वादन-सामर्थ्यं तद्-**इच्छया** इति सैवात्र प्रमाणं तद्-उपलक्षिता अन्ये\ऽप्य् आस्वादित-चर-कैवल्य-सुखम् अपि लघूकरिष्णवो यशस्य् एव रममाणाः शुकादयो\ऽपि प्रमाणं घास-बुद्ध्यैवेक्षु-पल्लवानि चरन्न् अप्य् अन्तस् तदीय-काण्डेष्व् अरुचिर् घासम् एवास्वादयन् वृष इव योगी सहकार-पल्लवानि त्यक्त्वा कण्टकम् एवास्वादयन्न् उष्ट्र इव सकर्मा किं प्रमाणं भवेत् ? इति भावः ॥२६॥


______


**कैवल्य-दीपिका :** श्रवणस्य दुःसम्पादकत्वात् सुसम्पादकत्वेऽपि परिणति-विरसत्वात् भक्ति-सुखं दुर्लभम् इति चेत्, तत्राह---**यश** इति । हे **सुश्रवः** ! सुकीर्ते ! **यदृच्छया** गुरु-शिष्य-भावं विनापि **उपशृणोति** । उपश्रोतृतया **असकृद्** वारं वारम् । **च**-शब्दश् चेद्-अर्थे **पशुं विना** अन्यः **कथं विरमेत्** ? यतो **गुणज्ञः** । मुक्ति-सुखेऽपि गुणाः सन्तीति चेत्, तत्राह---**श्रीर्** इति । श्रीः भूतिः सुख-स्वामिनी यद् भक्ति-सुखं **प्र**कर्षेण **वव्रे** । भक्ति-**गुणान् सङ्गृह्य** मुक्ति-गुणेष्व् आधातुम् **इच्छया** । अत्र **यशसः शिवत्वात्** निर्विघ्नत्वम् । **सुश्रव** इति निर्देशस्य सम्बोधन-परत्वेऽपि विशेषण-प्रधानत्वात् शोभनत्वेन सुख-ग्राह्यत्वम् । आर्य-सङ्गम-हेतुत्वात् सुलभत्वम् उक्तम् ॥२६॥ \[मु।फ। १९.६\]


______


**यशः शिवं सुश्रव आर्य-सङ्गमे**

**यदृच्छया चोपशृणोति ते सकृत् ।**

**कथं गुण-ज्ञो विरमेद् विना पशुं**

**श्रीर् यत् प्रवव्रे गुण-सङ्ग्रहेच्छया ॥**

**सनातन-गोस्वामी-** \[ह।भ।वि। १०.४६९\] ननु भक्तिर् मुक्ति-फलैव, अतः फलं विहाय साधने कोऽयम् आग्रहः ? इत्य् आशङ्क्याह---**यश** इति । हे **सुश्रवः** ! मङ्गल-कीर्ते ! **शिवं** परम-सुखात्मकं ते **यशः** **सतां सङ्गमे** यः **सकृद्** अपि **यदृच्छया** अप्य् **उप** श्रोतॄणां समीपे उपविष्ट-मात्रोऽपि **शृणोति** **गुणज्ञश्** चेत् कथा-माहात्म्याभिज्ञश् चेत्, स **कथं विरमेत्** ? **पशुं विना**, पशुर् एव विरमति, नान्य इत्य् अर्थः । गुणातिशयं सूचयति---**श्रीर् यद्** यश एव **प्रकर्षेण वृतवती** । **गुणानां** सर्व-पुरुषार्थानां **सङ्ग्रहः** समाहारः, तद्-**इच्छया**, अतो यशः-सेवयैव परमानन्दोऽवान्तर-फलत्वेनाखिलार्थ-सिद्धिर् अपीति । किं मूल-परित्यागेन पत्र-मात्र-च्छायाश्रयणेन ? इति दिक् ।

अथवा, मत्-कथा-श्रवण-मात्रेण कृतार्थ एवासि । किं पुनस् तच्-छ्रवणाग्रहेण ? तत्राह---**यश** इति । अन्यथा गुणज्ञत्वाभावेन पशुत्वापत्तेर् इति भावः । अन्यत् समानम् ॥२६॥


______


**जीव-गोस्वामी (क्रम-सन्दर्भः) :** यतो **यश** इति । **पशुं विना** योऽन्यो **गुणज्ञो** मनुष्य-मात्रः स **कथं विरमेत्** ? स मनुष्येष्व् अपि पशुः । यो न विरमेत् स पशुष्व् अपि परम-गुणज्ञ इत्य् अर्थः । **गुणानां** त्वदीयानां **सङ्ग्रहेच्छया** आत्मनि प्रतिसङ्क्रमितुम् इच्छया ॥२६॥


______


**विश्वनाथ-चक्रवर्ती (सारार्थ-दर्शिणी) :** ननु मत्-कथास्वादाद् अपि विरम्य योगीन्द्र-स्पृहणीयं कैवल्यम् एव गृहाणेति तत्राह---**यश** इति । हे **सुश्रवः** ! मङ्गल-कीर्ते ! **तव यशः यदृच्छया** अयत्नतोऽकस्मात् प्राप्तम् अपि सकृद् अपि यः **शृणोति गुणज्ञश्** चेत् स **कथं** तस्मात् **विरमेत्** ? **पशुं विना** इति । यो विरमेत्, स मनुष्येषु पशुः, यो न विरमेत्, स पशुष्व् अपि मनुष्य इति ध्वनिः ।

तच् चापि चित्त-वडिशं शनकैर् वियुङ्क्ते \[भा।पु। ३.२८.३४\] इत्य्-आद्य्-उक्त-लक्षण-लक्षितात् युष्मद्-यशः-पीयूषाद् विरमते योगिने, त्रैवर्गिकास् ते पुरुषा विमुखा हरि-मेधसः । कथायां \[भा।पु।३.३२.१८\] इत्य्-आद्य्-उक्त-स्वभावाय कर्मिणे च पशवे पिण्याक-तुष-बुषादिकम् इव कैवल्यादिकं देहि, न तु मह्यं मनुष्यायेत्य् अनुध्वनिः ।

ननु मद्-यशः-स्वादाद् अपि कैवल्यादिकम् अधिकं भवेद् इत्य् अत्र योगी कर्मी च प्रमाणम् । इतितत्राह---**श्रीर्** महा-लक्ष्मीर् ब्रह्मादि-सर्व-जगत्-पूज्या सर्व-गुण-मण्डितापि त्वद्-यशो **वव्रे** **गुणानां** त्वदीय-रूप-रस-गन्ध-शब्द-स्पर्श-लीला-लावण्य-कारुण्याणां **सम्यक्-ग्रहणम्** आस्वादन-सामर्थ्यं तद्-**इच्छयेति** सैवात्र प्रमाणं, तद्-उपलक्षिता अन्येऽप्य् आस्वादित-चर-कैवल्य-सुखम् अपि लघूकरिष्णवो यशस्य् एव रममाणाः शुकादयोऽपि प्रमाणम् । घास-बुद्ध्यैवेक्षु-पल्लवानि चरन्न् अप्य् अन्ततस् तदीय-काण्डेष्व् अरुचिर् घासम् एवास्वादयन् वृष इव योगी, सहकार-पल्लवानि त्यक्त्वा कण्टकम् एव स्वादयन् उष्ट्र इव कर्मी किं प्रमाणं भवेत् ? इति भावः । भक्ताव् एव मोक्षादि-सर्व-सुखान्तर्भावात्, गुणानां सर्व-पुरुषार्थानां सङ्ग्रहः स्वस्मिन् समाहारस् तद्-इच्छया इति स्वामि-चरणाः ॥२६॥


______


**॥ ४.२०.२७ ॥**

**अथाभजे त्वाखिल-पूरुषोत्तमं**

**गुणालयं पद्म-करेव लालसः ।**

**अप्य् आवयोर् एक-पति-स्प्****ऋधोः कलिर्**

**न स्यात् कृत-त्वच्-चरणैक-तानयोः ॥**

**श्रीधर-स्वामी (भावार्थ-दीपिका) :** अतो लक्ष्मीर् इवान्य-वर-त्यागेन **त्वाम्** एवाहं **भज** इत्य् आह---**अथ** इति । **लालस** उत्सुकः सन् । कर्मणि क्रियमाणे यथेन्द्रेण सह **कलिर्** एवं भक्ताव् अपि किं लक्ष्म्या सह कलिः स्यात् ? इति वितर्कयति । **एकस्मिन् पत्यौ स्पर्धमानयोर् आवयोर्** **अपि** किं **कलिर् न स्याद्** ? इति काक्वा वितर्कः । ननु पर्यायेण सेवायां न स्यात् ? नैवम् । **कृतस् त्वच्-चरणयोर् एवैकस् तानो** मनो-विस्तारो याभ्यां तयोः ॥२७॥


______


**वंशीधरः (भावार्थ-दीपिका-प्रकाशः) :** यतो लक्ष्मीस् त्वां भजते\ऽ*तो* हेतोः । अत्र विश्वनाथः---अतः केवलं भजनम् एव वृणे, न तु वरान् इत्य् आह । **अथ** अतः **आ** सम्यक् निष्काम एव केवलाम् एव भक्तिं कुर्वे, न तु ज्ञान-कर्मादि-सिद्ध्य्-अर्थं ज्ञानि-सकर्म-गुणीभूताम् इत्य् अर्थः । तत्रापि न नारदादिर् इव किन्तु पद्म-करा लक्ष्मीर् इव मार्जन-लेपन-पाद-संवाहन-व्यजन-तांबूलार्पणादिभिर् अभीक्ष्णम् एवेत्य् अर्थः । यतो **लालसः** लालसावान् स महाल् लालसा द्वयोः इत्य् अभिधानाद् अत्यधिकं स्पृह इत्य् अर्थः । न चात्र पृथोर् उज्ज्वल-भाव आशङ्कनीयः, उत्तर-श्लोके जगज्-जनन्याम् इत्य् उक्तेः । जगति च स्वस्यान्तः-पाताल् लक्ष्म्यां जननी-भावेन स्वस्य दास्य-भाव-व्यक्तः । अतः **पद्म-करेव** इत्य् उपमेयम् । परिचरणांशेनैव भगवच्-चरण-परिचर्यायां तस्या एवातिप्रसिद्धेः लक्ष्म्यां परम-भक्तिमतो\ऽपि स्वस्य वीर-भक्तत्वं वाचैव द्योतयन्न् आह---अपीति । अपरं स्वामि-चरणोक्तिवत् । समाधये शङ्कते---*नन्व्* इति । परिहरति---*नैवम्* इति ॥२७॥


______


**कैवल्य-दीपिका :** शतक्रतुत्वे शक्रस्य स्पर्धावत् विष्णु-भक्तत्वे लक्ष्मी-स्पर्धा-दोषोऽस्तीत्य् आह---**अथ** इति । **अथ**-शब्दः प्रश्ने । अथ **कलिर् न स्यात्** । **अभजम्** इति । भजनारम्भ-भूतत्वाल् लट्-प्रयोगः। **लालस** उत्कण्ठावान् । **पद्म-करा** इति विशेषण-प्रधानो निर्देशः भगवद्-उपायनार्थं लीला-कमल-धारिणीत्य् अर्थः । सा यथा भजति । त्वं हि प्रकृत्या सर्व-पुरुषेषु उत्तमः **गुणाढ्यश्** च गुणा सौन्दर्यादयः । **अपि** अहो । अहं च सा च, आवाम् इति विरूपत्वेऽपि त्वद्-आदेर् मिथो द्वन्द्वे यद् यत् परं, तत् स्वस्य इति वार्तिकाद् अस्मच्-छब्दः शिष्यते । यत आवाम् एकस्मिन् वस्तुनि स-स्पृहौ **एक-पति-स्पृहत्वे**ऽपि स्पृहायाः भिन्न-प्रदेश-विषयत्वेन न विरोध इति चेत्, तद् अपि नास्तीत्य् आह---**कृत**- इति । **एक-तानत्वम्** अनन्य-वृत्तित्वात् । एवं कलि-विषये संशय्य स्वयम् एव निश्चिनोति ॥२७॥ \[मु।फ। १९.७\]


______


**जीव-गोस्वामी (क्रम-सन्दर्भः) : अथाभज** इत्य्-आदि-द्वयं न खल्व् अस्य तत्-कान्त-भावाद् वासना जाता, किन्तु भक्ति-वासनैव । दृष्टान्तस् त्व् अत्र तस्या भक्त्य्-अंश एव । तया **स्पर्धा** तु तत्-परम-कृपोन्नद्धत्वेन वीराख्य-दास्यतां प्राप्तस्य नायोग्येति । अन्ये त्व् एवं मन्यन्ते तत् खलु तदीय-दीन-विषयक-कृपा-सूचक-स-प्रेम-वचन-विनोद-मात्रं, न तु लक्ष्मी-स्पर्धावहं, **करोषि** इत्य् अनेन स्वस्मिंस् तुच्छत्व-मननात् ।

अथवा **अथाभज** इति कलहाभाव एव योज्यम् । तत्र हेतुः---**त्वच्-चरण-** इति । **जगज्-जनन्याम्** \[२८\] इति तु कलहे ॥२७॥

**\[प्रीति-सन्दर्भ १७५\]** अत्र दास-भावाख्य-भक्ति-मयस्य प्रकृतत्वेन योग्यस्य तद्-अयोग्योज्ज्वल-सङ्गत्याभासितत्वम् । तत्र दास-भावस् तत्-प्रकरण-सिद्ध एव । उज्ज्वल-सङ्गतिश् च **पद्म-करा** **इव लालस** इत्य्-आदिनावगम्यते ।

अत्र समाधानं च । न खल्व् अस्य तद्वत् कान्त-भाव-वासना जाता, किन्तु भक्ति-वासनैव । दृष्टान्तस् तत्र तस्या भक्त्य्-अंश एव। तया **स्पर्धा** तु तत्-परम-कृपोन्नद्धत्वेन वीराख्य-दासतां प्राप्तस्य नायोग्येति । अन्ये त्व् एवं मन्यन्ते । तत् खलु तदीय-दीन-विषयक-कृपा-सूचक-स्व-प्रेम-वचन-विनोद-मात्रं, न तु लक्ष्मी-स्पर्धावहम् । **करोषि फल्ग्व् अप्य् उरु दीन-वत्सलः** इति स्वस्मिंस् तुच्छत्व-मननात् ।

एवं श्री-त्रिविक्रमेण बलि-शिरसि चरणेऽर्पिते नेमं विरिञ्चो लभते प्रसादम् \[भा।पु। ८.२३.६\] इति श्री-प्रह्लाद-वाक्यम् अपि दृष्टम् । श्री-नृसिंह-कृपायां स्वानुकम्पायाम् अपि---

> क्वाहं रजः-प्रभव ईश तमोऽधिकेऽस्मिन् >
> जातः सुरेतर-कुले क्व तवानुकम्पा । >
> न ब्रह्मणो न तु भवस्य न वै रमाया >
> यन् मेऽर्पितः शिरसि पद्म-करः प्रसादः ॥ \[भा।पु। ७.९.२६\]

अत्र ब्रह्मादेर् अधुना विद्यमानस्यापि *ममैव* *शिरसि* इत्य् अर्थः । अत उभयत्रापि तत्-तद्-अवतार-समयापेक्षयैव तादृश-प्रसादाभावो विवक्षित इति ज्ञेयम् ॥२७-२८॥


______


**अथाभजे त्वाखिल-पूरुषोत्तमं**

**गुणालयं पद्म-करेव लालसः ।**

**अप्य् आवयोर् एक-पति-स्पृधोः कलिर्**

**न स्यात् कृत-त्वच्-चरणैक-तानयोः ॥**

**विश्वनाथ-चक्रवर्ती (सारार्थ-दर्शिणी) :** अतः केवलं भजनम् एव वृणे, न तु वरम् इत्य् आह---**अथ** **आ** सम्यक् निष्काम एव कैवल्यम् एव भक्तिं कुर्वे, न तु ज्ञान-कर्मादि-सिद्धं ज्ञानी कर्मीव गुणी-भूताम् इत्य् अर्थः । तत्रापि न नारदादिर् इव, किन्तु पद्म-करा लक्ष्मीर् इव मार्जन-लेपन-पाद-संवाहन-व्यजन-ताम्बूलार्पणादिभिर् अभीक्ष्णम् एवेत्य् अर्थः । यतो **लालसः** लालसावान्, स महान् लालसा द्वयोः इत्य् अभिधानाद् अत्यधिकं स्पृहे इत्य् अर्थः ।

न चात्र पृथोर् उज्ज्वल-भाव आशङ्कनीयः । उत्तर-श्लोके **जगज्-जनन्याम्** इत्य्-उक्तेः । जगति च स्वस्यान्तः-पाताल् लक्ष्म्यां जननी-भावेन स्वस्य दास्य-भाव-व्यक्तेः । ततः **पद्म-करा इव** इत्य् उपमेयं परिचरणांशेनैव भगवच्-चरण-परिचर्यायां तस्या एवातिप्रसिद्धेः । लक्ष्म्यां परम-भक्तिमतोऽपि स्वस्य वीर-भक्तत्वं वा चैव द्योतयन्न् आह---**अपि** इति । कर्मणि क्रियमाणे यथेन्द्रेण सह कलिः, एवं भक्ताव् अपि लक्ष्म्या सह कलिः स्याद् इति वितर्कयति । **एकस्मिन् पत्यौ स्पर्धमानयोर्** अपि किं **कलिर् न स्यात्** ? इति काक्वा वितर्कः ।

ननु पर्यायेण सेवायां न स्यात् ? मैवम् । कृतस् **तच्-चरणयोर् एकतानो**ऽविरामो मनो-विस्तारो याभ्याम् तयोः ॥२७॥


______


**॥ ४.२०.२८ ॥**

**जगज्-जनन्यां जगद्-ईश वैशसं**

**स्याद् एव यत्-कर्मणि नः समीहितम् ।**

**करोषि फल्ग्व् अप्य् उरु दीन-वत्सलः**

**स्व एव धिष्ण्येऽभिरतस्य किं तया ॥**

**मध्वाचार्यः (भागवत-तात्पर्यम्) : धिष्ण्यं** तेजश् च सामर्थ्यं महिमा धाम चोच्यते इत्य् अभिधानम् । अल्प-पुण्यत्वान् न मद्-भक्ति-योग्य इति मन्तव्यम् । यतः **फल्ग्व्** **अप्य् उरु करोषि वात्सल्यात्** । विना वात्सल्यं श्रियापि **किं तया** ? ॥२८॥


______


**श्रीधर-स्वामी (भावार्थ-दीपिका) :** भवतु वा कलिः, तथापि भजेयम् एवेत्य् आह---**जगज्-जनन्यां** **वैशसं** विरोधः **स्याद् एव** । तत्र हेतुः---**यस्याः कर्मणि** **नः समीहितम्** इच्छा भवति । तथापीन्द्र-विरोधे मत्-पक्ष-पातवद् अत्रापि तव पक्ष-पात एव स्याद् इत्य् आह---**फल्गु** तुच्छम् अप्य् **उरु** बहु **करोषि** । यतो **दीनेषु वत्सलो** दयावान् । **स्वे** स्वरूप एव **रतस्य तया किं** प्रयोजनम् ? तां नाद्रियसे इत्य् अर्थः ॥२८॥


______


**वंशीधरः (भावार्थ-दीपिका-प्रकाशः) :** तत्र विरोधे । तथापि लक्ष्म्या विरोधे\ऽपि । इत्य् अर्थ इति । तयोपादेयाभावाद् इति भावः । चक्रवर्ती तु---

> कृपां तस्य समाश्रित्य प्रौढं नान्यमपेक्षते । >
> अतुलां यो वहेत्कृष्णे प्रीतिं वीरः स उच्यते ॥ \[भ।र।सि। ३.२.५३\]

इति वीर-भक्तोचितं स्व-स्वभावं प्रकटयन्न् आह---**जगज्-जनन्यां** जगन्-मध्य-वर्तित्वेन ममापि जनन्यां लक्ष्म्यां **वैशसं** विरोधः **स्याद् एव** । कुतः ? **यस्याः कर्मणि** त्वत्-पाद-सेवा-रूपे **नो**\ऽस्माकम् इच्छा जाता सा खलु युष्मद्-वक्षस्य् आसीना विराजतु, अहं पुत्र एव सर्वं युष्मच्-चरण-परिचरणं करवाणि, तस्याः को\ऽयम् आग्रहो यत् परिचरणं विना न जीवतीति भावः ।

ननु त्वम् अर्वाचीनः सातिप्राचीना । त्वं निकृष्टः सातिमहतीति तया सह किं विरुध्यसे ? सत्यम् । तथापीन्द्र-विरोधे मत्-पक्षपातवद् अत्रापि मयि तव पक्षपातः स्याद् इत्य् आह---**फल्गु** तुच्छम् **अपि** त्वम् **उरु करोषि** यतो **दीनेषु वत्सलः** ।

ननु त्वं तस्याः कोपान् न बिभेषि किं ? तत्र सत्यं न बिभेमीत्य् आह---**स्व एव धिष्ण्ये** स्व-सामर्थ्ये\ऽभिरतस्य मम **तया किं** किम् अपीत्य् अर्थः । तत्-कृपोद्रेक एव सामर्थ्यं । यद् उक्तं वीर-भक्तोदाहरणेषु---

> प्रलम्ब-रिपुर् ईश्वरो भवतु का कृतिस् तेन मे >
> कुमार मकर-ध्वजाद् अपि न किंचिद् आस्ते फलम् । >
> किम् अन्यद् अहम् उद्धतः प्रभु-कृपा-कटाक्ष-श्रिया >
> प्रिया-परिषद्-अग्रिमां न गणयामि तां माम् अपि ॥ \[भ।र।सि। > ३.२.५४\] इति ।

धिष्ण्यं शक्तौ च पारदे इति पुंस्काण्डे\ऽमर-दत्तः ।

**जगदीश** इति । पितुस् तव पुरुष-विशेषस्य रक्षकत्वे मातुः स्त्रियाः कोपे\ऽपि न मे हानिर् इति भावः ॥२८॥


______


**कैवल्य-दीपिका :** **जगद्** इति । **जगतो जनन्यां** मातरि लक्ष्म्याम् । **वैशसं** चित्त-व्यथा विशसन-तुल्यत्वात् । **यस्याः कर्मणि** चरण-सेवायां **समीहितम्** । सम्यग् वाञ्छा । न तु स्वस्याल्पकत्वं मत्वा बलवद् विरोधात् बिभेषि चेत् तर्हि विरम्यताम् अस्माद् इति चेत्, तत्राह---**करोषि** इति । त्वं हि दीनेषु पक्षपातित्वात् प्रगल्भम् अपि सेवकं स्व-संसर्गात् पृथक् करोषि । श्रीर् एवात्र निदर्शनम् इति भावः । तथापि तस्याः प्रेम-मात्रत्वे नात्यन्तं सुख-साधनत्वात् । तव च भृत्य-मात्रत्वेन बहिरङ्गत्वाद् अयुक्तः । तया सह विरोध इति चेत्, तत्राह---**स्व एव** इति । स्त्री-प्रमाणेष्व् अन्य-पुरुषेष्व् एषा वार्ता । न तु नित्य-निरतिशयानन्द-घन-ब्रह्म-स्वरूप-सुख-सन्तुष्टे त्वयि इति भावः । **धिष्ण्यं** पदम् ॥२८॥ \[मु।फ। १९.८\]


______


**जीव-गोस्वामी (क्रम-सन्दर्भः) :** \[प्रीति-सन्दर्भ १७५\]


______


**विश्वनाथ-चक्रवर्ती (सारार्थ-दर्शिणी) :**

> कृपां तस्य समाश्रित्य प्रौढां नान्यम् अपेक्षते । >
> अतुलां यो वहन् कृष्णे प्रीतिं वीरः स उच्यते \[भ।र।सि। ३.२.५३\]

इति वीर-भक्तोचितं स्व-स्वभावं प्रकटयन्न् आह---**जगज्-जनन्यां** जगन्-मध्य-वित्तत्वेन ममापि जनन्यां लक्ष्म्यां **वैशसं** विरोधः **स्याद् एव** । कुतः ? **यस्याः** **कर्मणि नः समीहितम्** इच्छा, सा खलु युष्मद्-वक्षस्य् आसीना विराजतु । अहं पुत्र एव सर्वं युष्मच्-चरण-परिचरणं करवाणि, तस्याः कोऽयम् आग्रहो यत् परिचरणं विना न जीवतीति भावः ।

ननु, त्वम् अर्वाचीनः सातिप्राचीना । त्वं निकृष्टः सातिमहतीति तया सह किं विरुद्ध्यसे ? सत्यम्, तथापीन्द्र-विरोधे मत्-पक्षपातवद् अत्रापि मयि तव पक्ष-पात एव स्याद् इत्य् आह---**फल्गु** तुच्छम् **अपि** त्वम् **उरु करोषि**, यतो **दीनेषु वत्सलः** ।

ननु, त्वं तस्याः कोपान् न बिभेषि किम् ? तत्र सत्यम्, न बिभेमीत्य् आह---**स्व** एव **धिष्ण्ये** स्व-सामर्थ्येऽभिरतस्य मम तया किं? न किम् अपीत्य् अर्थः । तत्-कृपोद्रेक एव मम सामर्थ्यम्। यद् उक्तं वीर-भक्तोदाहरणेषु---

> प्रलम्ब-रिपुर् ईश्वरो भवतु का कृतिस् तेन मे >
> कुमार-मकर-ध्वजाद् अपि न किञ्चिद् आस्ते फलम् । >
> किम् अन्यद् अहम् उद्धतः प्रभु-कृपा-कटाक्ष-श्रिया >
> प्रिया परिषद्-अग्रिमां न गणयामि भामाम् अपि ॥ \[भ।र।सि। > ३.२.५४\] इति ।

धिष्ण्यः शक्तौ च पावके इति पुंस्कान्देऽमर-दत्तः ॥२८॥

**विश्वनाथः** \[भक्ति-रसामृत-सिन्धु ३.२.५५\]: **जगज्-जनन्याम्** इति पृथु-वचनम् । हे **जगदीश** ! **जगज्-जनन्यां** लक्ष्म्यां मम **वैशसम्** अपराधः **स्याद् एव** । तत्र हेतुः---**यस्याः** लक्ष्म्याः चरण-सेवा-रूप-**कर्मणि** **नो**ऽस्माकं **समीहितं**, अत एव द्रव्याभिलाषित्वात् विरोधो भविष्यत्य् एव । ननु सा भगवत्-प्रेयसी परम-श्रेष्ठा । त्वम् अर्वाचीन-दासः परम-न्यूनः । कथं त्वया सह विरोध-सम्भावनापि ? इत्य् अतः आह---**करोषि** इति । **फल्गु** अतितुच्छम् **अपि उरु** सर्वतोऽधिकं **करोषि** । अतः त्वं **दीन-वत्सलः** । **स्वे स्वरूपे धिष्ण्ये** स्थाने **अभिरतस्य** तव । **तया** लक्ष्म्या ॥५५॥


______


**॥ ४.२०.२९ ॥**

**भजन्त्य् अथ त्वाम् अत एव साधवो**

**व्युदस्त-माया-गुण-विभ्रमोदयम् ।**

**भवत्-पदानुस्मरणाद् ऋते सतां**

**निमित्तम् अन्यद् भगवन् न विद्महे ॥**

**मध्वाचार्यः (भागवत-तात्पर्यम्) :** अथान्यच् च । अतः वात्सल्याद् एव ॥२९॥


______


**श्रीधर-स्वामी (भावार्थ-दीपिका) :** यतस् त्वं दीन-वत्सलोऽतः साधवो निष्कामाः, अथ ज्ञानानन्तरम् अपि त्वां भजन्ति । कथं भूतम् ? **माया-गुणानां विभ्रमो** विलासस् तस्य **उदयः** कार्यं, स **निरस्तो** यस्मिंस् तम् । ते किम्-अर्थं भजन्ति ? तत्राह---**भवत्-पदानुस्मरणाद् विनाऽन्यत्** तेषां **निमित्तं** फलं **न विद्मः** ॥२९॥


______


**वंशीधरः (भावार्थ-दीपिका-प्रकाशः) :** *कार्यं* वर-स्पृहा त्वद्-भजनस्यैवायं स्वभावो यद् वर-स्पृहा निवर्तत इति । अनुस्मरणस्यैव सर्व-सुख-चूडामणेस् तद्-इतर-सुख-तिरस्कारकत्वाद् इति भावः ॥२९॥


______


**कैवल्य-दीपिका :** अत एव देवतान्तरं हित्वा महान्तस् त्वाम् एव सेवन्त इत्य् आह---**भजन्ति** इति । भज्याभज्य-निर्धारणानन्तरम् । अत एवेति दीन-वत्सलत्वात् स्वरूप-सुख-सन्तुष्टत्वाच् च तद् एवाह---**व्युदस्त-** इति । **व्युदस्तो** दूरीकृतो **माया-गुणानां** रजः-प्रभृतीनां **विभ्रमो** विलासो हि कार्यं राग-द्वेषादि, तस्य **उदयो** ह्य् आविर्भावो येन तम् । किम्-अर्थं भजन्ति ? इति चेत् तत्राह---**भवत्-पद**- इति । **भवत्-पदानुस्मरणम्** एव **सतां** निमित्तं नान्यत् किञ्चित् । नित्य-निरतिशयानन्दानुभव-रूपत्वात् तस्य इति भावः ॥२९॥ \[मु।फ। १९.९\]


______


**जीव-गोस्वामी (क्रम-सन्दर्भः) :** अत एवेति । दीन-वात्सल्यम् एव मुख्यम् उद्दीपनम् इत्य् अर्थः । साधवः प्रोज्झित-कैतवाः । तद् एवावधारयति---भवद् इति । **ऋते** इत्य् उक्त्वाप्य् **अन्यद्** इत्य् उक्तिर् अवधारणार्था ॥२९॥

**प्रीति-सन्दर्भ (४२)**: टीका च---यतस् त्वं दीन-वत्सलः अत एव साधवो निष्कामाः । अथ ज्ञानानन्तरम् अपि त्वां भजन्ति । कथम्-भूतम् ? **माया-गुणानां विभ्रमो** विलासः तस्य **उदयः** कार्यं, स **निरस्तो** यस्मिन्, तम् । ते किम्-अर्थं भजन्ति ? तत्राह---**भवत्-पदानुस्मरणाद् विना अन्यत्** तेषां **निमित्तं** फलं **न विद्महे** ॥ इत्य् एषा ॥२९॥


______


**विश्वनाथ-चक्रवर्ती (सारार्थ-दर्शिणी) :** तद् एवं न केवलम् अहम् एव, किन्तु सर्व एव त्वद्-भक्ता वरं वृण्वन्तीत्य् आह---भजन्त्य् अथेति । यतस् त्वं दीन-वत्सलः, अत एव भजन्ति, **व्युदस्तो** निरस्तो भवति **माया-गुणानां विभ्रमोदयो** विविध-वर-स्पृहा निवर्तत इति

______


ननु तर्हि भजनस्य किं फलं ? तत्राह---भवद् इति । **निमित्तं** फलम् **अनुस्मरणस्यैव** सर्व-सुख-चूडामणेस् तद्-इतर-सुख-तिरस्कारकत्वाद् इति भावः ॥२९॥


______


**॥ ४.२०.३० ॥**

**मन्ये गिरं ते जगतां विमोहिनीं**

**वरं वृणीष्वेति भजन्तम् आत्थ यत् ।**

**वाचा नु तन्त्या यदि ते जनोऽसितः**

**कथं पुनः कर्म करोति मोहितः ॥**

**श्रीधर-स्वामी (भावार्थ-दीपिका) :** वरैः कृपालोस् तवानुचितम् इत्य् आशयेनाह---मन्य इति । **नु** अहो **ते** **वाचा तन्त्या** यदि **जनो**ऽयम् **असितो**ऽबद्धः स्यात्, तर्हि **पुनः** पुनः फलैर् **मोहितः** सन् **कथं कर्म करोति** ? ॥३०॥


______


**वंशीधरः (भावार्थ-दीपिका-प्रकाशः) :** ननु तर्ह्य् अहं स्व-भक्तं प्रति **वरं** **वृणीष्व** इति कथं ब्रवीमि ? तत्राह---**मन्य** इति । यदि कश्चिद् अपक्वो भक्तस् त्वत्-प्रलोभनाद् वरं वृणुते, तदैव तस्य भक्ति-रस-वञ्चनात् सर्व-नाश इति भावः । कर्मणा पितृ-लोकः स्वर्ग-कामो यजेत इत्य्-आदि-वेद-लक्षणापि **तव वाग् जगन्-मोहिनी** इत्य् आह । **नु** अहो । **ते वाचा तन्त्या** **यदि** **जनो**\ऽयम् **असितो**\ऽबद्ध इति समानम् ॥३०॥


______


**कैवल्य-दीपिका :** एवं प्रसक्तोऽनुप्रसक्त्या निरूप्य प्रकृतम् अनुसन्धत्ते---**मन्ये गिराम्** इति । **भजन्तं** भजनाद् एव लब्ध-सर्वोत्कर्षम् । **नु** अहो ते तव **वाचां** **तन्त्र्या** पशु-बन्धनी-तुल्यया जनो **यद्य् असितः** अबद्धः स्यात् । तर्हि **कथं पुनः** पुनः **कर्म करोति** ? दृष्ट-रिपवो हि तद्-भजनं विहाय ॥३०॥ \[मु।फ। १९.१०\]


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** ननु तर्ह्य् अहं स्व-भक्तं प्रति \"वरं वृणीष्व\" इति कथं ब्रवीमि ? तत्राह---**मन्य** इति । यदि कश्चिद् अपक्वो भक्तस् त्वत्-प्रलोभनात् कम् अपि वरं वृणुते, तदैव तस्य भक्ति-रस-वञ्चनात् सर्व-नाश इति भावः । स्व-कर्मणा पितृ-लोक इति, स्वर्ग-कामोऽश्वमेधं यजेत इत्य्-आदि-वेद-लक्षणापि **तव वाग् जगन्-मोहिनी** इत्य् आह---**नु** अहो, **ते वाचा तन्त्र्या** यदि **जनो**ऽयम् **असितो** बद्धः स्यात्, तदा **पुनः** पुनः **फलैर् मोहितः** सन् **कथं कर्म करोति** ? ॥३०॥


______


**॥ ४.२०.३१ ॥**

**त्वन्-माययाद्धा जन ईश खण्डितो**

**यद् अन्यद् आशास्त ऋतात्मनोऽबुधः ।**

**यथा चरेद् बाल-हितं पिता स्वयं**

**तथा त्वम् एवार्हसि नः समीहितुम् ॥**

**श्रीधर-स्वामी (भावार्थ-दीपिका) : त्वन्-मायया** **खण्डितस्य** त्वया पुनः खण्डनं न कर्तव्यम्, किं तु हितं चेष्टितव्यम् इत्य् आह । त्वन्-मायया **ऋताद् आत्मनस्** त्वत्तः खण्डितः पृथक् कृतो **यद्** यतोऽ**न्यत्** पुत्रादिकम् **आशास्ते** । अतः **स्वयम्** अविज्ञापित एव **हितं** चेष्टितुम् **अर्हसि** ॥३१॥


______


**वंशीधरः (भावार्थ-दीपिका-प्रकाशः) :** ईशेति । नियन्तुस् तव मम नियोज्यस्य का संमति-ग्रहण-चिन्तेति भावः ॥३१॥


______


**कैवल्य-दीपिका :** यत एवं दृष्ट-वाग्-विलासो भवान्, अतो भवता भक्तान् प्रत्य् एवं न वाच्यं किन्तु पितृवद् धितम् एव वाच्यम् इत्य् आह---**त्वन्-मायया** इति । **अद्धा** तत्त्वतः । **खण्डितः** पृथक्-कृतः । **ऋतात्मनः** सन् पदात्म-रूपाद् **बुधः** देहेऽहं बुद्धिः सन् नान्यद् विषय-सुखम् **आशास्ते** वाञ्छति । अतः स्व-हितं न वेत्ति । अतः **स्वयम्** एव **समीहितुं** स्व-हिते चेष्टयितुं भवान् **अर्हति** । सोऽयं प्रसन्नेन भगवता दीयमाने स्वर्गापवर्गादाव् अपि ऊर्जस्वलत्वाद् अनभिरुचेः पृथोर् उत्साह-स्थायि-भावः प्रकरणेनावगम्यते । न हि क्लीब-चेतसा तथा-विधा वराः परिहर्तुं शक्याः ॥


______


**जीव-गोस्वामी (क्रम-सन्दर्भः) :** त्वन्-मायया खण्डितस्य त्वया पुनः खण्डनं न कर्तव्यम्, किन्तु हितं चेष्टितव्यम् इत्य् आह---**त्वन्-मायया** ऋताद् आत्मनस् त्वत्तः **खण्डितः** पृथक् कृतः **यद्** यतोऽ**न्यत्** पुत्रादिकम् **आशास्ते,** अतः **स्वयम्** अविज्ञापित एव **हितं** चेष्टितुम् **अर्हसि** ॥३१॥

**त्वन्-माययाद्धा जन ईश खण्डितो**

**यद् अन्यद् आशास्त ऋतात्मनोऽबुधः ।**

**यथा चरेद् बाल-हितं पिता स्वयं**

**तथा त्वम् एवार्हसि नः समीहितुम् ॥**


______


**विश्वनाथ-चक्रवर्ती (सारार्थ-दर्शिणी) :** तस्मात् त्वं वृणीष्वेति प्रलोभनेन स्व-भक्त-परीक्षाम् अपि न कुर्या इत्य् आह---त्वद् इति । जनः सर्व एव यद् यस्मात् ऋतात्मनः सत्य-स्वरूपात् भजनात् वस्तुनः सकाशाद् अन्यदेवाशास्ते नोऽस्माकं तु त्वन्-मते यद् भद्रं भवति, तद् एव समीहितुं चेष्टितुम् अर्हसि । यथेति बालस्य हिताहितं पितैव जानाति, बालस् त्व् अध्ययन-खेलनादिकं स्व-हिताहितं विपर्ययेण जानातीत्य् एवं मह्यं वरस्य प्रदानम् अप्रदानं वा हितं विमृश्य स्व-सम्मतम् एव भद्रं क्रियतां न पुनर् मम सम्मतिर् एव प्रमाणीकर्तव्येति भगवत्य् एव पृथुना विश्रम्भो व्यञ्जितः ॥३१॥


______


**॥ ४.२०.३२ ॥**

**मैत्रेय उवाच---**

**इत्य् आदि-राजेन नुतः स विश्व-दृक्**

**तम् आह राजन् मयि भक्तिर् अस्तु ते ।**

**दिष्ट्येदृशी धीर् मयि ते कृता यया**

**मायां मदीयां तरति स्म दुस्त्यजाम् ॥**

**श्रीधर-स्वामी (भावार्थ-दीपिका) :** *न व्याख्यातम्।*


______


**वंशीधरः (भावार्थ-दीपिका-प्रकाशः) :** राजन्न् इति । राज्ञां दुर्लभापि मद्भक्तिर्मत्कृपयास्त्व् इति भावः ॥३२॥


______


**जीव-गोस्वामी (क्रम-सन्दर्भः) :** मैत्रेय उवाच इति क्वचिन् नास्ति च, यथा पृथोः श्रीमद्-भगवद्-भक्त्य्-एक-निष्ठा तथैव तेनान्यथानुपदेशे विश्वासश् च । तथा श्री-भगवतोऽपि तद्-एक-दित्सैव, तथाप्य् अन्यत्र प्रवर्तनं तु तन्-निष्ठा-प्रकटनार्था, अधिकार्-विशेषे तद्-द्वारैव ज्ञानादि-प्रचारणार्थं चेति स्फुटम् एव दर्शयति इत्य् आदीति । अन्यथा ज्ञानम् अस्तु ते इत्य् एवोच्येतेति भावः । ततरुः सुदुस्तराम् इति क्वचित् पाठः ॥३२॥


______


**विश्वनाथ-चक्रवर्ती (सारार्थ-दर्शिणी) :** भगवान् अपि तथैवाह---मयि भक्तिर् इत्य् अतो जीवानां सर्वथा किं हितम् इति प्रश्ने सर्वज्ञैर् अपि वेद-वादिभिः प्रत्युक्तं ज्ञान-योगादिकं न विश्वसनीयम् । भगवन्तम् अपेक्ष्य तेषाम् अप्य् अज्ञत्वाद् इति भक्तेर् एव हितत्वं नान्यस्येति सिद्धान्तो निर्धारितः ॥३२॥


______


**॥ ४.२०.३३ ॥**

**तत् त्वं कुरु मयादिष्टम् अप्रमत्तः प्रजापते ।**

**मद्-आदेश-करो लोकः सर्वत्राप्नोति शोभनम् ॥**

**वंशीधरः (भावार्थ-दीपिका-प्रकाशः) :** प्रजापते इति । राज्ञः प्रजापालनम् एव सर्वेष्टदमतस्तद् एव कार्यम् इति भावः । सर्वत्रेह परत्र च शोभनं सुखम् ॥३३॥


______


*न कतमेनापि व्याख्यातम्।*


______


**॥ ४.२०.३४ ॥**

**मैत्रेय उवाच---**

**इति वैन्यस्य राजर्षेः प्रतिनन्द्यार्थवद् वचः ।**

**पूजितोऽनुगृहीत्वैनं गन्तुं चक्रे ञ्च्युतो मतिम् ॥**

*न कतमेनापि व्याख्यातम्।*


______


**॥ ४.२०.३५-३६ ॥**

**देवर्षि-पितृ-गन्धर्व- सिद्ध-चारण-पन्नगाः ।**

**किन्नराप्सरसो मर्त्याः खगा भूतान्य् अनेकशः ॥**

**यज्ञेश्वर-धिया राज्ञा वाग्-वित्ताञ्जलि-भक्तितः ।**

**सभाजिता ययुः सर्वे वैकुण्ठानुगतास् ततः ॥**

**मध्वाचार्यः (भागवत-तात्पर्यम्) :**

भूतेषु हरिर् इत्य् एव हर्य्-अर्पण-धिया तया ।

> सर्व-भूतेषु च हरेः पूजा कार्यात्म-वेदिभिः ॥ इति पाद्मे > ॥३६॥


______


**श्रीधर-स्वामी (भावार्थ-दीपिका) :** वाग्-वित्ताञ्जलिभिर् भक्तितः पूजिताः सन्तः । वैकुण्ठानुगताः पार्षदाश् च ॥३६॥


______


**वंशीधरः (भावार्थ-दीपिका-प्रकाशः) :** वचो वरान्विभो त्वद्-वरदेश्वरात् इत्य्-आदिवाक्यजातम् एनं पृथुम् ॥ ततो यज्ञप्रदेशात् ॥३४-३६॥


______


**जीव-गोस्वामी (क्रम-सन्दर्भः) :** देवर्षीति युग्मकम् । वैकुण्ठस्यानुगताः सेवायमानाः पार्षदास् तु तेनैव सह गमिष्यन्तीति योग्यत्वात् ॥३५-३६॥


______


**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**॥ ४.२०.३७ ॥**

**भगवान् अपि राजर्षेः सोपाध्यायस्य चाच्युतः ।**

**हरन्न् इव मनोऽमुष्य स्व-धाम प्रत्यपद्यत ॥**

**श्रीधर-स्वामी (भावार्थ-दीपिका) :** अमुष्य राज्ञः । हरन्न् इवेति लोकोक्तिः । वस्तुतस् तस्य मनः सर्व-दैव तद् अधीनम् अस्त्य् एव । स्व-धाम राज्ञो हृदयम् ॥३७॥


______


**वंशीधरः (भावार्थ-दीपिका-प्रकाशः) :** स्वधाम वैकुण्ठम् ॥३७॥


______


**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**॥ ४.२०.३८ ॥**

**अदृष्टाय नमस्कृत्य नृपः सन्दर्शितात्मने ।**

**अव्यक्ताय च देवानां देवाय स्व-पुरं ययौ ॥**

**श्रीधर-स्वामी (भावार्थ-दीपिका) :** अदृष्टाय लोचन-पथम् अतिक्रान्ताय । सन्दर्शित आत्मा येन तस्मै । वस्तुतोऽव्यक्ताय ॥३८॥


______


**वंशीधरः (भावार्थ-दीपिका-प्रकाशः) :** अदृष्टायान्यैः । पृथुस्तु वैकुण्ठगमनपर्यन्तं तं ददर्शैवेत्य् अर्थः ॥३८॥

इति श्रीमद्-भागवत-भावार्थ-दीपिका-प्रकाशे चतुर्थ-स्कन्धे विंशो\ऽध्यायः ॥२०॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** अन्यैर् अदृष्टाय सन्दर्शितः आत्मा आश्रयो येन तस्मै इति वैकुण्ठ-गमन-पर्यन्तं पृथु-स्तुतं ददर्शैवेत्य् अर्थः ॥३८॥


______


इति सारार्थ-दर्शिन्यां हर्षिण्यां भक्त-चेतसाम् ।

विंशोऽध्यायश् चतुर्थस्य सङ्गतः सङ्गतः सताम् ॥\*॥


______


> इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं > संहितायां वैयासिक्यां चतुर्थ-स्कन्धे >
> पृथु-चरिते पृथु-स्तवो नाम >
> विंशोऽध्यायः ।

॥ ४.२० ॥

श्री-श्री-मध्वाचार्य-विजय-ध्वज-तीर्थ-वीरराघवाचार्यादीनां पाठानुसारेण श्रीमद्-भागवतस्य अत्राध्याय-शेषे निम्न-लिखित-श्लोकौ अतिरिक्त-पाठ-रूपेण उपलभ्येते---

ते साधु वर्णितं राजन्न् आशाः से यद् आशिषः ।

स्वर्गापवर्ग-नरकान् समः पश्यति मत्-परः ॥

प्रीतोऽहं ते महाराज रोषं दुस्त्यजम् अत्यजः ।

मद्-आदेशं श्रद्दधानास् तन् मह्यं परमार्हणम् ॥


______


**(४.२१)**
