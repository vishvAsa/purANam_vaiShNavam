+++
title = "१८"

+++
**अथाष्टादशोऽध्यायः**

<details><summary>विषयः</summary>

पृथिवी-वचनात् पृथक् पृथग् वत्स-पात्रादि-कल्पनया पृथिव्या दोहनम् ।
</details>

।**। ४.१८.१ ॥**

**मैत्रेय उवाच---**

**इत्थं पृथुम् अभिष्टूय रुषा प्रस्फुरिताधरम् ।**

**पुनर् आहावनिर् भीता संस्तभ्यात्मानम् आत्मना ॥**

**श्रीधर-स्वामी (भावार्थ-दीपिका) :**

अष्टादशे मही-वाक्याद् वत्स-पात्रादि-भेदतः ।

पृथ्व्-आदिभिस् तु सा दुग्धा स्वं स्वं दुग्धम् इतीर्यते ॥


______


**वंशीधरः (भावार्थ-दीपिका-प्रकाशः) :** *आदिना* मुन्य्-आदि-ग्रहः । **इत्थं** पूर्वोक्त-रीत्या **आत्मना** बुद्ध्या **आत्मानं** मनः **संस्तभ्य** निरुध्य ॥१॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :**

अष्टादशेऽवनीं कामधेनुं दुग्ध्वा स्वम् ईप्सितम् ।

वत्स-पात्रादि-भेदेन दुग्धं सर्वेऽपि लेभिरे ॥१॥


______


**॥ ४.१८.२ ॥**

**संनियच्छाभिभो मन्युं निबोध श्रावितं च मे ।**

**सर्वतः सारम् आदत्ते यथा मधुकरो बुधः ॥**

**श्रीधर-स्वामी (भावार्थ-दीपिका) :** हे अभिभो ! प्रभो ! यद् वा, भो देव ! अभि अभयं यथा भवत्य् एवं मन्युं सन्नियच्छ । श्रावितं विज्ञापितम् । न मद्-वाक्येऽनादरः कर्तव्य इत्य् आह । बुधो हि सर्वतः सारम् आदत्ते ॥२॥


______


**वंशीधरः (भावार्थ-दीपिका-प्रकाशः) :** अभितो भातीत्यभिभुस्तत्संबुद्धौ तथा अभिभातेः प्रभ्वर्थाप्रसिद्धिमालल्याह---यद्वेति । भो इत्य् उक्तेर्दवेत्याक्षेपलब्धम् एव यद्येनानुपपन्नं तत्तेनाक्षिप्यते इति न्यायात् । मधुकरो भ्रमरः ॥२॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** हे अभिभो ! हे प्रभो ! सर्वत इति यद्यप्य् अहं निकृष्टा, तद् अपि ममापि वाचं शृणु । मद्-वाचि सारस् तिष्ठति चेत् त्वं गृहाण नान्यथेत्य् अर्थः ॥२॥


______


**॥ ४.१८.३ ॥**

**अस्मिन् लोकेऽथवामुष्मिन् मुनिभिस् तत्त्व-दर्शिभिः ।**

**दृष्टा योगाः प्रयुक्ताश् च पुंसां श्रेयः-प्रसिद्धये ॥**

**श्रीधर-स्वामी (भावार्थ-दीपिका) :** मयि जीर्णाश् चौषधीर् उपायेन गृहाणेति वक्तुम् उपायेन सर्वं सिद्दृश्ह्यति नान्यथेत्य् आह---अस्मिन्न् इति त्रिभिः । पुंसां श्रेयसः पुरुषार्थस्य प्रसिद्धयेऽस्मिन् लोके कृष्यादयोऽमुष्मिंश् च लोकेऽग्नि-होत्रादयो योगा उपाया दृष्टाः प्रयुक्ता अनुष्ठिताश् च ॥३॥


______


**वंशीधरः (भावार्थ-दीपिका-प्रकाशः) :** योगो\ऽष्टाङ्गाभियोगोपायसंयोगाहवेषु च इति कोशात् । अस्मिन्नित्य्-आदिनिमित्ते सप्तमीद्वयम् । एतल्लोकनिमित्तं परलोकनिमित्तञ्चेत्य् अर्थः ॥३॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** गवां दुग्ध-पूर्णादे\ऽप्य् आपीनाद् उपायेन दोहनेनैव दुग्धं लभ्यते, न तु मयि जीर्णाश् चौषधीर् उपायेन गृहाणेति वक्तुम् उपायेन सर्वं सिद्दृश्ह्यति नान्यथेत्य् आह---अस्मिन्न् इति त्रिभिः । पुंसां श्रेयसः पुरुषार्थस्य प्रसिद्धयेऽस्मिन् लोके कृष्यादयोऽमुष्मिंश् च लोकेऽग्नि-होत्रादयो योगा उपाया दृष्टाः प्रयुक्ता अनुष्ठिताश् च ॥३॥


______


**॥ ४.१८.४ ॥**

**तान् आतिष्ठति यः सम्यग् उपायान् पूर्व-दर्शितान्**

**अवरः श्रद्धयोपेत उपेयान् विन्दतेऽञ्जसा ॥**

**श्रीधर-स्वामी (भावार्थ-दीपिका) :** पूर्वैर् दर्शितान् । अवरोऽर्वाचीनः ।**।४॥**


______


**वंशीधरः (भावार्थ-दीपिका-प्रकाशः) :** ततः किमित्यतोन्वयव्यतिरेकं वाह उपेयान् उपायसाध्यफलानि ॥४॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** अवरोऽर्वाचीनः, उपेयान् साध्य-वस्तूनि ।**।४॥**


______


**॥ ४.१८.५ ॥**

**तान् अनादृत्य योऽविद्वान् अर्थान् आरभते स्वयम्**

**तस्य व्यभिचरन्त्य् अर्था आरब्धाश् च पुनः पुनः ॥**

**श्रीधर-स्वामी (भावार्थ-दीपिका) :** अविद्वान् विद्वान् अपीति वा । व्यभिचरन्ति न सिध्यन्ति ॥५॥


______


**वंशीधरः (भावार्थ-दीपिका-प्रकाशः) :** तान्पूर्वदर्शितान् ॥५॥


______


**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**॥ ४.१८.६ ॥**

**पुरा सृष्टा ह्य् ओषधयो ब्रह्मणा या विशाम्पते**

**भुज्यमाना मया दृष्टा असद्भिर् अधृत-व्रतैः ॥**

**श्रीधर-स्वामी (भावार्थ-दीपिका) :** स-हेतुकम् उपायनम् आह---पुरेति षड्भिः ॥६॥


______


**वंशीधरः (भावार्थ-दीपिका-प्रकाशः) :** असद्भिरकृतपञ्चयज्ञैः यज्ञशिष्टाशिनः सन्तः इत्य् उक्तेरयज्ञशेषभोजिन एवासन्त इति लभ्यते । अधृतव्रतैस्त्यक्ततपोभिः ॥६॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** प्रकृतम् आह---पुरेति षड्भिः ॥६॥


______


**॥ ४.१८.७ ॥**

**अपालितानादृता च भवद्भिर् लोक-पालकैः**

**चोरी-भूतेऽथ लोकेऽहं यज्ञार्थेऽग्रसम् ओषधीः ॥**

**श्रीधर-स्वामी (भावार्थ-दीपिका) :** भवद्भिर् इति राज-सामान्याभिप्रायेण, वेनादिभिर् इति वा । अपालिता चोराद्य्-अनिवारणात् । अनादृता च यज्ञादि-प्रवर्तनाभावात् । यज्ञार्थे अग्रसं गिलितवती । अन्यथाऽधृत-व्रतैर् भुक्ता न प्रसोष्यन्ते ततश् च यज्ञादयो न सिध्येरन्न् इति भावः ॥७॥


______


**वंशीधरः (भावार्थ-दीपिका-प्रकाशः) :** भवद्भिर् इति । वेनं मनसि कृत्वा तत्पुत्रे पृथावुपालंभः । वेनमृतौ लोके चौरीभूते चौरप्रचुरे । इति भाव इति । सत्सूत्पन्नेषु यज्ञस्यावश्यंभावित्वनियमेन त्वद्-यज्ञप्रवृत्तये मया सर्वाणि बीजानि प्रस्तानीत्याशयः ॥७॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** भवद्भिर् इति वेनं मनसि कृत्वा तत्-पुत्रे पृथाव् उपालम्भः अपालिता यज्ञादि-प्रवर्तनाभावात् । प्रत्युत विधर्म-प्रवर्तनाद् अनादृता । अथ अनन्तरं चौरी-भूते इति वेने मृते सतीत्य् अर्थः । अग्रसम् इति यदि नाग्रसिष्यं तदाहम् अद्य कथं प्राप्स्य इत्य् अर्थः । यज्ञार्थे त्वत्-प्रवर्त्यिष्यमाणानां यज्ञानां कृते ॥७॥


______


**॥ ४.१८.८ ॥**

**नूनं ता वीरुधः क्षीणा मयि कालेन भूयसा**

**तत्र योगेन दृष्टेन भवान् आदातुम् अर्हति ॥**

**श्रीधर-स्वामी (भावार्थ-दीपिका) : क्षीणा** जीऋणाः ॥८॥


______


**वंशीधरः (भावार्थ-दीपिका-प्रकाशः) :** *जीर्णाः* सूक्ष्म-रूपेण स्थिताः । तत्र तत्-तत्-कार्यां साधने । **दृष्टेन** तत्-तच्-छास्त्रोपदिष्टेन, ता **आदातुं** ग्रहीतुम् ॥८॥


______


**जीव-गोस्वामी (क्रम-सन्दर्भः) : नूनम्** इति । पूर्व-पूर्व-कल्पेषु पूर्व-पूर्व-पृथुभिर् **दृष्टेन** शास्त्र-द्वारा ज्ञानेन **योगेन** उपायेन ॥१॥


______


**विश्वनाथ-चक्रवर्ती (सारार्थ-दर्शिणी) : क्षीणाः** सूक्ष्मतया स्थिताः । **दृष्टेन योगेन** वक्ष्यमाणेन उपायेन ॥८॥


______


**॥ ४.१८.९ ॥**

**वत्सं कल्पय मे वीर येनाहं वत्सला तव ।**

**धोक्ष्ये क्षीरमयान् कामान् अनुरूपं च दोहनम् ॥**

**दोग्धारं च महा-बाहो भूतानां भूत-भावन ।**

**अन्नम् ईप्सितम् ऊर्जस्वद् भगवान् वाञ्छते यदि ॥**

**श्रीधर-स्वामी (भावार्थ-दीपिका) :** दोहनं दोह-पात्रम् । दोग्धारं चोपकल्पय । धोक्ष्ये प्रपूरयिष्यामि ॥९॥ भूतानाम् अभीप्सितम् अन्नम् । ऊर्जस्वद् बल-प्रदम् ॥१०॥


______


**वंशीधरः (भावार्थ-दीपिका-प्रकाशः) :** वत्सला वत्सप्रिया । क्षीरमयान् क्षीर-स्वरूपान् । वीरेति । भीताया मम रक्षणेनैव तव वीरत्वं स्थास्यति नान्यथेति भावः ॥ महाबाहो इति । युद्धवीरस्य तव मयि भुजबलप्रदर्शनं नोचितम् इति भावः । हे भूतभावनेति । सर्वभूतपालकस्य तव मत्पालनमप्युचितम् एवेत्याशयः । भूतानामूर्जस्वद्बलहेतुभूतमन्नम् । यद्वा---महान्तः श्लाघनीया असङ्गगतित्वाद्वाहा अश्वा यस्य स तथेति भगवद्-विशेषणम् । एतेनेन्द्रलोकं गत्वेन्द्रं जित्वापि वृष्टिं कारयितुं समर्थोसीत्युक्तम् ॥९-१०॥


______


**जीव-गोस्वामी (क्रम-सन्दर्भः) :** वत्सम् इति युग्मकम् ॥९॥


______


**विश्वनाथ-चक्रवर्ती (सारार्थ-दर्शिणी) :** दोहनं दोह-पात्रं धोक्ष्ये प्रपूरयिष्यामि । ऊर्जस्वत् फल-प्रदम् ॥९-१०॥


______


**॥ ४.१८.११ ॥**

**समां च कुरु मां राजन् देव-वृष्टं यथा पयः**

**अपर्ताव् अपि भद्रं ते उपावर्तेत मे विभो ॥**

**श्रीधर-स्वामी (भावार्थ-दीपिका) :** अपगतेऽपि वर्ष-र्तौ देव-वृष्टम् उदकं यथा मे मयि सर्वतो वर्तेत ॥११॥


______


**वंशीधरः (भावार्थ-दीपिका-प्रकाशः) :** विभो इति । मत्समीकरणेन त्वं विशेषतो भास्यसीति भावः । राजनिति । राज्ञः पार्श्वे एव स्वदुःखं निवेद्यत इति भावः ॥११॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** अपर्ताव् \[अप-ऋतौ\] अपगतेऽपि वर्ष-र्तौ ॥११॥


______


**॥ ४.१८.१२ ॥**

**इति प्रियं हितं वाक्यं भुव आदाय भूपतिः**

**वत्सं कृत्वा मनुं पाणाव् अदुहत् सकलौषधीः ॥**

**श्रीधर-स्वामी (भावार्थ-दीपिका) :** मनुं स्वायंभुवम् । ओषधीर् व्रीह्य्-आदीः ॥१२॥


______


**वंशीधरः (भावार्थ-दीपिका-प्रकाशः) :** सकलौषधीस्तत्तद्बीजमयानि पयांसि यत्सेकमात्रेण सर्वौषधिप्रभवो भवेत् । मनोवत्सत्वं तु सर्वभूभृद्गणमूलत्वात्तत्संबन्धेन तस्य तस्योद्भावनोपपत्तेः । एवमुत्तरत्रापि । पृथुपाणेः पात्रत्वं तत्र तत्पालनशक्तिप्रकाशात् तत्प्रभावात्पयसश्चाक्षयत्वं ज्ञेयम् ॥१२॥


______


**जीव-गोस्वामी (क्रम-सन्दर्भः) :** सकलौषधीस् तत्-तद्-बीज-मयानि पयांसि । तत्-सेक-मात्रेण सर्वौषधि-प्रभावात् मनोर् वत्सत्वं सर्व-भूभृद्-गण-मूलत्वात् तत्-सम्बन्धेन तत् तस्यास् तद्-उद्भावन-भावोत्पत्तेः । एवम् उत्तरत्रापि श्री-पृथु-पाणेः पात्रत्वं तत्र तत्-पालन-शक्ति-प्रकाशात् तत्-प्रभावात् पयसश् चाक्षयत्वं ज्ञेयम् ॥१२॥


______


**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**॥ ४.१८.१३ ॥**

**तथापरे च सर्वत्र सारम् आददते बुधाः**

**ततोऽन्ये च यथा-कामं दुदुहुः पृथु-भाविताम् ॥**

**श्रीधर-स्वामी (भावार्थ-दीपिका) :** प्रसङ्गाद् अर्थान्तरम् आह---तथेति । यथा पृथुर् एवं सर्वत्र वाक्ये परेऽपि सारम् आददते । प्रस्तुतम् अनुवर्तयति । ततोऽन्ये च ऋष्य्-आदयः पञ्चदश दुदुहुः । पृथुना भावितां वशीकृताम् ॥१३॥


______


**वंशीधरः (भावार्थ-दीपिका-प्रकाशः) :** यथा पृथुः पृथिव्या वाक्यसारं जग्राह गृहीत्वा च स्वकार्यं साधयामास तथापरे च बुधाः सर्वत्र सर्वेषाम् एव सर्ववाक्येषु सारं गृह्णन्तीति नीतिः । ततः पृथुकर्तृकभूदोहनानन्तरं, पञ्चदशसङ्ख्याकाः । वेनराज्ये\ऽराजके च धर्मलोपात्सर्वेषाम् अपि सर्वं हारितं वस्तु सर्व एव पुनः प्रापुरित्य् आह---वशीकृतां सर्वमहं सर्वेभ्यो दास्यामि कामधुक्त्वाद् इत्य् एवं दित्सुताभाववतीं कृतां भाववतीं चकारेति तत्करोति इति करणार्थकणिचि मतुपो विन्मतोर्लुक् णिचीष्टवदित्यतिदेशात् ततो भावीति जातायां धातुसंज्ञायां लिडन्तात् क्तप्रत्यये चिण्वदिटि णेर्लोपे भाविताम् इति रूपम् ॥१३॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** प्रसङ्गाद् अर्थान्तरम् आह---तथेति । यथा पृथुः पृथिव्या वाक्य-सारं जग्राह गृहीत्वा च स्व-कार्यं साधयामास, तथापरे च बुधाः सर्वत्र सर्वेषाम् एव सर्व-वाक्येषु सारम् गृह्णन्तीति नीतिः । वेन-राजोऽराजके च धर्म-लोपात् सर्वेषाम् अपि सर्वं हारितं वस्तु सर्व एव पुनः प्रापुर् इत्य् आह---तत इति । अन्ये च ऋष्य्-आदयः पञ्चदश दुदुहुः । पृथुना भावितां वशीकृताम् ॥१३॥


______


**॥ ४.१८.१४ ॥**

**ऋषयो दुदुहुर् देवीम् इन्द्रियेष्व् अथ सत्तम ।**

**वत्सं बृहस्पतिं कृत्वा पयश् छन्दोमयं शुचि ॥**

**श्रीधर-स्वामी (भावार्थ-दीपिका), विश्वनाथ-चक्रवर्ती (सारार्थ-दर्शिणी) :** देवीं पृथ्वीम् । वाङ्-मनः-श्रवणैर् वेद-ग्रहणाद् इन्द्रियाणां पात्रत्वम् ॥१४॥


______


**जीव-गोस्वामी (क्रम-सन्दर्भः) :** यथा पृथ्व्या गो-रूपत्वं तथा पयसोऽपि साक्षाद् दुग्धत्वम् एव । तस्य छन्दोमयत्वं च तद्-उपलम्भ-मात्रेण छन्दस्यं सहसा प्रादुर्भावात् । तत्-प्रादुर्भाव-योग्यानि तु वाङ्-मनः श्रवण-रूपाणीन्द्रियाणि । तेषां पात्रत्वं तत्-तद्-गोलके सेकेन तत्-प्रादुर्भावात् । तत्र ब्रह्मिष्ठानां बृहस्पतिर् इति न्यायेन प्रथमाधिकारी बृहस्पतिर् इति स एव वत्सः कृत इत्य् आदिकं सर्वत्रानुसन्धेयम् ॥१४॥


______


**॥ ४.१८.१५ ॥**

**कृत्वा वत्सं सुर-गणा इन्द्रं सोमम् अदूदुहन् ।**

**हिरण्मयेन पात्रेण वीर्यम् ओजो बलं पयः ॥**

**मध्वाचार्यः (भागवत-तात्पर्यम्) :** गुणाः स्वरूप-भूताश् च बाह्याश् चेति द्विधा मताः ।

स्वरूप-भूता व्यज्यन्ते हरेर् बाह्यान् दुहुः परः ॥ इति ब्राह्मे ॥१५॥


______


**श्रीधर-स्वामी (भावार्थ-दीपिका) :** सोमम् अमृतम् । वीर्यं मनः-शक्तिम्, ओज इन्द्रिय-शक्तिम्, बलं देह-शक्तिं च तद् एव पयः ॥१५॥


______


**वंशीधरः (भावार्थ-दीपिका-प्रकाशः) :** अथ पृथुदोहनोत्तरम् । सत्तमेति । यथा त्वं सत्तमो भगवद्-गुणानुरागवानसि तथर्षयो\ऽपि ब्रह्मावधार्यात्मगुणानुवादम् इति वाराहोपाख्याने वेदस्य भगवद्-गुणानुवाद-रूपत्वोक्तेस्तदनुरागिणः छन्दोमयं वेद-रूपम् एव पयो दुदुहुर् इति भावः । शुचित्वापादकाच्छुचीति । अत्र सन्दर्भः---यथा पृथ्व्या गोरूपत्वं तथा तदभिलषितपयसो\ऽपि साक्षाद्दुग्धत्वम् एव । तस्य छन्दोमयत्वञ्च तदुपलंभमात्रेण छन्दसां सहसा प्रादुर्भावात् । तत्प्रादुर्भावयोग्यानि तु वाङ्मनःश्रवणानीन्द्रियाणि तेषां पात्रत्वं तत्तद्गोलकसेकेन तत्प्रादुर्भावात् । तत्र ब्रमिष्ठानां बृहस्पतिः इति न्यायेन प्रथमाधिकारी बृहस्पतिर् इति स एव वत्सः कृत इत्य्-आदिकं सर्वत्रानुसन्धेयम् ॥१४-१५॥


______


**जीव-गोस्वामी (क्रम-सन्दर्भः) :** वीर्यादि-हेतुं सोमम् अमृत-रूपं पयः ॥१५॥


______


**विश्वनाथ-चक्रवर्ती (सारार्थ-दर्शिणी) :** सोमम् अमृतम् । वीर्यं मनः-शक्तिम्, ओज इन्द्रिय-शक्तिम्, बलं शरीर-शक्तिं, तद् एव पयः ॥१५॥


______


**॥ ४.१८.१६ ॥**

**दैतेया दानवा वत्सं प्रह्लादम् असुरर्षभम्**

**विधायादूदुहन् क्षीरम् अयः-पात्रे सुरासवम् ॥**

**मध्वाचार्यः (भागवत-तात्पर्यम्) :** प्रति मन्वन्तरं प्रायः प्रह्लादाद्या बभूविरे इति च ॥१६॥


______


**श्रीधर-स्वामी (भावार्थ-दीपिका) :** सुराम् आसवं च तालादि-मद्यम् ॥१६॥


______


**वंशीधरः (भावार्थ-दीपिका-प्रकाशः) :** सुरा त्रिविधां गौडी पैष्टी च माध्वी च विज्ञेया त्रिविधा सुरा इत्य् उक्तः । आसवम् अपि द्वादशविधं ग्राह्यं तच् च मद्यशब्देनापि क्वचिदुच्यते, तच् च पञ्चम-स्कन्धे व्याख्यास्यामः । प्रह्लादं ब्रह्मजघनोद्भूतं कञ्चिद्दैत्यवर्यं पृथुवंशजदक्षकन्यादितिपौत्रस्य तदानीमभावात् । विजयध्वजस्तु---प्रतिमन्वन्तरं प्रायः प्रह्लादाद्या बभूविरे इति जगाद । सन्दर्भस्तु---श्रीमतः प्रह्लादस्य भावित्वे\ऽपि पृथिव्युपदेशेन सो\ऽयं प्रह्लादो दैत्यानां भावनामयो ज्ञेय इति । अयःपात्र इति । दोह्यस्य निकृष्टापेक्षया ॥१६॥


______


**जीव-गोस्वामी (क्रम-सन्दर्भः) :** श्रीमतः प्रह्लादस्य भावित्वेऽपि पृथिव्य्-उपदेशेन सोऽयं प्रह्लादो दैत्यानां भावना-मयो ज्ञेयः । अयः-पात्र इति दोहस्य निकृष्टत्वापेक्षया । पूर्वस्य दोहस्य प्रकृष्टत्वापेक्षया हिरण्मयेत्य् उक्तम् ॥१६॥


______


**विश्वनाथ-चक्रवर्ती (सारार्थ-दर्शिणी) :** सुरैव आसवो मादकः पदार्थस् तम् ॥१६॥


______


**॥ ४.१८.१७ ॥**

**गन्धर्वाप्सरसोऽधुक्षन् पात्रे पद्ममये पयः ।**

**वत्सं विश्वावसुं कृत्वा गान्धर्वं मधु सौभगम् ॥**

**श्रीधर-स्वामी (भावार्थ-दीपिका) :** मधु वाङ्-माधुर्यं सौभगं सौन्दर्यं तत् सहितम् ॥१७॥


______


**वंशीधरः (भावार्थ-दीपिका-प्रकाशः) :** गान्धर्वं गानं मधुसौभगमित्य् अत्रार्श् आद्यच् । गन्धं मधु ससौभगम् इति पाठे गन्धं सौरभ्यमयम् । मधुवद्रूपं पयः तच् च ससौभगं सौन्दर्यसहितं तत्र ससौभगसौन्दर्याभ्यां तत्तत्प्रकाशो जातः, अधुना गानमाधुर्यम् इति ज्ञेयं, पद्मस्य पात्रत्वं च तत्त्रयास्पदत्वेनोपोद्बलकत्वात् ॥१७॥


______


**जीव-गोस्वामी (क्रम-सन्दर्भः) :** गन्धं सौरभ्य-मयं मधु तद्-रूपं पयः तच् च स-सौभगं सौन्दर्य-सहितम् । तत्र सौभग-सौन्दर्याभ्यां तत्-तत्-प्रकाशो जातः, अधुना गान-माधुर्यम् इति ज्ञेयं, पद्मस्य पात्रत्वं च तत्-त्रयास्पदत्वेन उपोद्बलकत्वात् ॥१७॥


______


**विश्वनाथ-चक्रवर्ती (सारार्थ-दर्शिणी) :** मधु माधुर्यं, गन्धर्वम् इति पाठे गानम् ॥१७॥


______


**॥ ४.१८.१८ ॥**

**वत्सेन पितरोऽर्यम्णा कव्यं क्षीरम् अधुक्षत**

**आम-पात्रे महा-भागाः श्रद्धया श्राद्ध-देवताः ॥**

**श्रीधर-स्वामी (भावार्थ-दीपिका) :** कव्यं पितॄणाम् अन्नम् । आमपान्ने अपक्वे मृण्मये । अधुक्षत दुदुहुः ॥१८॥


______


**वंशीधरः (भावार्थ-दीपिका-प्रकाशः) :** कव्यं स्वधाशब्देन दीयमानम् ।

> अपक्वं मृन्मयं पात्रं पितृणां वल्लभं सदा । >
> तच् च हस्तेन घटितं ग्राह्यं चक्रोद्भवं न हि ॥ इति । >
> कुलालचक्रनिष्पन्नमासुरं दैविकं न तत् । >
> तद् एव हस्तघटितं दैविकं पैतृकं तथा ॥ इति > छन्दोगपरिशिष्टात् ॥१८॥


______


**जीव-गोस्वामी (क्रम-सन्दर्भः) :** आम-पात्रस्य पितृ-सन्तर्पण-स्वभावत्वात् तद्-उपयोगः ॥१८॥


______


**विश्वनाथ-चक्रवर्ती (सारार्थ-दर्शिणी) :** कव्यं पितॄणाम् अन्नम् आम-पात्रे अपक्व-मृण्-मये ॥१८॥


______


**॥ ४.१८.१९ ॥**

**प्रकल्प्य वत्सं कपिलं सिद्धाः सङ्कल्पनामयीम्**

**सिद्धिं नभसि विद्यां च ये च विद्याधरादयः ॥**

**श्रीधर-स्वामी (भावार्थ-दीपिका) :** सङ्कल्पना-मयीम् अणिमादि-सिद्धिम् । ये विद्याधरादयस् ते च तम् एव वत्सं प्रकल्प्य नभस्य् एव पात्रे स्वेचरत्वादि-रूपां विद्यां दुदुहुः ॥१९॥


______


**वंशीधरः (भावार्थ-दीपिका-प्रकाशः) :** आदिना चारणादिग्रहः । सिद्धादयो देवयोनिविशेषाः---

> विद्याधरोप्सरोयक्षरक्षोगन्धर्वकिन्नराः । >
> पिशाचो गुह्यकः सिद्धो भूतो\ऽमी देवयोनयः ॥ इत्य् अमरः > ॥१९॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** सङ्कल्पना-मयीम् अणिमादि-सिद्धिं नभसि पात्रे विद्यां च खेचरत्वादि-रूपाम् ॥१९॥


______


**॥ ४.१८.२० ॥**

**अन्ये च मायिनो मायाम् अन्तर्धानाद्भुतात्मनाम्**

**मयं प्रकल्प्य वत्सं ते दुदुहुर् धारणामयीम् ॥**

**श्रीधर-स्वामी (भावार्थ-दीपिका) :** अन्ये च किंपुरुषादयोऽन्तर्धानेनाद्भुतात्मनां संबन्धिनीं मायाम् । धारणा-मयीं सङ्कल्प-मात्र-प्रभवाम् ॥२०॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** अन्ये च किंपुरुषादयोऽन्तर्धानेनाद्भुतात्मनाम् अद्भुत-स्वभावानां संबन्धिनीं मायाम् । धारणा-मयीं सङ्कल्प-मात्र-प्रभवाम् ॥२०॥


______


**॥ ४.१८.२१ ॥**

**यक्ष-रक्षांसि भूतानि पिशाचाः पिशिताशनाः**

**भूतेश-वत्सा दुदुहुः कपाले क्षतजासवम् ॥**

**श्रीधर-स्वामी (भावार्थ-दीपिका) :** भूतेशो रुद्रः स एव वत्सो येषाम् । क्षतजं रुधिरं तद् एवासवम् ॥२१॥


______


**वंशीधरः (भावार्थ-दीपिका-प्रकाशः) :** आदिना किंपुरुषादिग्रहः । अद्भुतात्मनामद्भुतस्वभावानाम् ॥२०-२१॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** भूतेशो रुद्रः क्षतजं रुधिरं तद् एवासवम् ॥२१॥


______


**॥ ४.१८.२२ ॥**

**तथाहयो दन्दशूकाः सर्पा नागाश् च तक्षकम् ।**

**विधाय वत्सं दुदुहुर् बिल-पात्रे विषं पयः ॥**

**श्रीधर-स्वामी (भावार्थ-दीपिका), विश्वनाथ-चक्रवर्ती (सारार्थ-दर्शिणी) :** अहयो निष्फणाः दन्दशूका वृश्चिकादयः । सर्पाः स-फणास् त एव कद्रु-सन्त-जिता नागाः । बिल-पात्रे मुखे ॥२२॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**॥ ४.१८.२३ ॥**

**पशवो यवसं क्षीरं वत्सं कृत्वा च गो-वृषम् ।**

**अरण्य-पात्रे चाधुक्षन् मृगेन्द्रेण च दंष्ट्रिणः ॥**

**श्रीधर-स्वामी (भावार्थ-दीपिका) :** यवसं तृणम् । गो-वृषं रुद्र-वाहं वृषभम् । मृगेन्द्रेणेत्य् उत्तरेण अन्वयः ॥२३॥


______


**वंशीधरः (भावार्थ-दीपिका-प्रकाशः) :** यथान्ये दुदुहुस्तथेति ॥२२-२३॥


______


**जीव-गोस्वामी (क्रम-सन्दर्भः) :** पश्व्-आदयस् तत्-तद्-देवताः ॥२३॥


______


**विश्वनाथ-चक्रवर्ती (सारार्थ-दर्शिणी) :** यवसं तृणम् । गो-वृषं रुद्र-वाहं वृषभम् । मृगेन्द्रेण सिंहेन वत्सीकृतेनेत्य् उत्तरेण अन्वयः ॥२३॥


______


**॥ ४.१८.२४-२५ ॥**

**क्रव्यादाः प्राणिनः क्रव्यं दुदुहुः स्वे कलेवरे**

**सुपर्ण-वत्सा विहगाश् चरं चाचरम् एव च ॥**

**वट-वत्सा वनस्पतयः पृथग् रसमयं पयः**

**गिरयो हिमवद्-वत्सा नाना-धातून् स्व-सानुषु ॥**

**श्रीधर-स्वामी (भावार्थ-दीपिका) :** क्रव्यं मांसम् । चरं कीटादि अचरं फलादि ॥२४-२५॥


______


**वंशीधरः (भावार्थ-दीपिका-प्रकाशः) :** क्रव्यमाममांसमदन्तीति क्रव्यादा वृकादयः । दंष्ट्रिणो बृहद्दंष्ट्रावन्तः । स्वे कलेवरे स्वस्वभक्ष्यकलेवर इत्य् अर्थः । स्वपदमत्र स्वीयपरं तच् च स्वीयत्वं भक्ष्यत्वरूपेण ध्येयम् । सुपर्णो गरुडः सो\ऽपि श्रीप्रह्लादवद्भावनामयो बोध्यः । यद्वा---प्रतिमन्वन्तरमधिकारिसुरत्वात्तदुद्भवो ज्ञेयः । सुपर्णादीनाम् अपि पात्रं पूर्वोक्तम् एव । आदिना भृङ्गादिग्रहः, द्वितीयादिना मूलादिग्रहः ॥ रसस्य मधुरादि-भेदेन बहुविधत्वात्पृथगित्य् उक्तं पात्रमत्र स्वकलेवरं बोध्यम् । नानाधातून् हरितालस्वर्णादीन् । स्वसानुषु स्वोर्ध्वविस्तृतदेशेषु ॥२४-२५॥


______


**जीव-गोस्वामी (क्रम-सन्दर्भः) :** स्व-कलेवरे स्व-स्व-भक्ष्य-कलेवरे इत्य् अर्थः । सुपर्णोऽयं न वैनतेयः, किन्तु श्री-प्रह्लादवद् भावना-मयः ॥२४-२५॥


______


**विश्वनाथ-चक्रवर्ती (सारार्थ-दर्शिणी) :** क्रव्यं मांसम् । सुपर्णो गरुडः । चरं कीटादि । अचरं फलादि ॥२४॥


______


**॥ ४.१८.२६ ॥**

**सर्वे स्व-मुख्य-वत्सेन स्वे स्वे पात्रे पृथक् पयः**

**सर्व-काम-दुघां पृथ्वीं दुदुहुः पृथु-भाविताम् ॥**

**श्रीधर-स्वामी (भावार्थ-दीपिका) :** अनुक्त-सर्व-सङ्ग्रहार्थम् आह---सर्वे इति । सर्वे स्व-जातौ यो मुख्यस् तेन वत्सेन ॥२६॥


______


**वंशीधरः (भावार्थ-दीपिका-प्रकाशः) :** सर्वे उक्ता अनुक्ताश् च ॥२६॥


______


**जीव-गोस्वामी (क्रम-सन्दर्भः) :** पृथ्वीं मन्वाधा इति क्वचित् ॥२६॥


______


**विश्वनाथ-चक्रवर्ती (सारार्थ-दर्शिणी) :** अनुक्त-सर्व-सङ्ग्रहार्थम् आह---सर्वे स्व-जातौ यो मुख्यस् तेन वत्सेन ॥२६॥


______


**॥ ४.१८.२७ ॥**

**एवं पृथ्व्-आदयः पृथ्वीम् अन्नादाः स्वन्नम् आत्मनः ।**

**दोह-वत्सादि-भेदेन क्षीर-भेदं कुरूद्वह ॥**

**श्रीधर-स्वामी (भावार्थ-दीपिका), विश्वनाथ-चक्रवर्ती (सारार्थ-दर्शिणी) :** उपसंहरति---एवम् इति । स्वन्नम् अभीष्टम् अन्नम् । तम् एव क्षीर-भेदं दुदुहुः । दोहः पात्रम् ॥२७॥


______


**वंशीधरः (भावार्थ-दीपिका-प्रकाशः) :** आदिना दोग्धृग्रहः । कुरूद्वहेति । त्वं साक्षाद्यमो हि सूर्यात्मजो\ऽपि कुरुवंशोद्भूतत्वाद्यथा कुरूद्वहस् तथा दुग्धस्यैकत्वे\ऽपि दोहादि-भेदाद्भेद इति भावः ॥२७॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**॥ ४.१८.२८ ॥**

**ततो महीपतिः प्रीतः सर्व-काम-दुघां पृथुः ।**

**दुहितृत्वे चकारेमां प्रेम्णा दुहितृ-वत्सलः ॥**

**श्रीधर-स्वामी (भावार्थ-दीपिका) :** इमां पृथ्वीम् ॥२८॥


______


**वंशीधरः (भावार्थ-दीपिका-प्रकाशः) :** ततः सर्वदोहनोत्तरम् । इमां पृथ्वीम् । दुहितृत्वे इति । स्वहस्तेनैवान्नमयदुग्धादानात्स्त्रीभावस्यानौचित्यं शरहस्तेन स्वेन दण्डकरणान्मातृभावस्याप्यनौचित्यमालक्ष्य पारिशेष्यात्तस्यां वात्सल्योदयाच् च दुहितृत्वम् एव रसावहम् इति ज्ञेयम् ॥२८॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** इमां पृथ्वीम् । दुहितृत्वे इति स्व-हस्तेनैवान्नमय-दुग्धादानात् स्त्री-भावस्यानौचित्यं शर-हस्तेन स्वेन दण्ड-करणान् मातृ-भावस्याप्य् अनौचित्यम् आलक्ष्य पारिशेष्यात् तस्यां वैराग्य्लक्षणादयाच् च दुहितृत्वम् एव रसावहम् इति ज्ञेयम् ॥२८॥


______


**॥ ४.१८.२९ ॥**

**चूर्णयन् स्व-धनुष्-कोट्या गिरि-कूटानि राज-राट् ।**

**भू-मण्डलम् इदं वैन्यः प्रायश् चक्रे समं विभुः ॥**

**श्रीधर-स्वामी (भावार्थ-दीपिका) :** धनुषोऽग्रेण गिरि-शृङ्गाणि चूर्णयन् । राज-राट् राज्ञां राजा । सर्वेषाम् आजीविका-दानात् ॥२९॥


______


**वंशीधरः (भावार्थ-दीपिका-प्रकाशः) :** प्राय इत्य् उक्तेः कुत्रचिद्वैषम्यमप्यस्ति, पर्वतभूमौ तथात्वानुपलब्धेः । कूटानि शृङ्गाणि कूटो\ऽस्त्री पुंजमायाद्येष्वद्रिशृंगेषुभेदयोः इति यादवः ॥२९॥


______


**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**॥ ४.१८.३०-३१ ॥**

**अथास्मिन् भगवान् वैन्यः प्रजानां वृत्तिदः पिता**

**निवासान् कल्पयां चक्रे तत्र तत्र यथार्हतः ॥**

**ग्रामान् पुरः पत्तनानि दुर्गाणि विविधानि च**

**घोषान् व्रजान् स-शिबिरान् आकरान् खेट-खर्वटान् ॥**

**मध्वाचार्यः (भागवत-तात्पर्यम्) :** गोष्ठं घोष इति प्रोक्तो व्रजस् तत्-तत्-पाल-संस्थितिर् इत्य् अभिधानम् ॥३१॥


______


**श्रीधर-स्वामी (भावार्थ-दीपिका) :** ग्रामा हट्टादि-शून्याः । पुरो हट्टादिमत्यः । ता एव महत्यः पत्तनानि । दुर्गाणि विविधानि । यथाह बृहस्पतिः---औदकं पार्वतं वार्क्षम् ऐरिणं धान्वनं तथा इति । घोषान् आभीराणां निवासान् । व्रजान् गवां निवासान् । शिबिरं सेनानिवास-स्थानं तत् सहितान् आकरान् स्वर्णादि-स्थानानि । खेटाः कर्षक-ग्रामाः स्वर्वटाः पर्वत-प्रान्त-ग्रामास् तांश् च ॥३१॥


______


**वंशीधरः (भावार्थ-दीपिका-प्रकाशः) :** अथ भूसमीकरणानन्तरम् । अस्मिन्भूमण्डले । पिता पालकः । तत्र तत्र देशे । यथार्हतः यस्मिन्देशे यथा निवासः सुखदः स्यात्तथा कल्पयांचक्रे इत्य् अर्थः ॥ औदकं तन्मध्यगं पार्वतं तन्निखनेन कृतं वार्क्षं बहुवृक्षैः परित आवृतं धान्वनं निरुदकदेशगमैरिणमूषरभूदेशगम् इति विवेकः ॥३०-३१॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** ग्रामा हट्टादि-शून्याः । पुरो हट्टादिमत्यः । ताश् च महतीः पत्तनानि । दुर्गाणि विविधानि । यथाह बृहस्पतिः---औदकं पार्वतं वार्क्षम् ऐरिणं धान्वनं तथा इति । घोषान् आभीराणां स्थानानि व्रजान् गवां शिबिराणि सेनाया आकराः सुवर्ण-रूप्याद्य्-उद्भवस्य खेटाः कर्षकाणां खर्वटाः पर्वत-प्रान्त-वर्तिनाम् ॥३१॥


______


**॥ ४.१८.३२ ॥**

**प्राक् पृथोर् इह नैवैषा पुर-ग्रामादि-कल्पना**

**यथा-सुखं वसन्ति स्म तत्र तत्राकुतोभयाः ॥**

**वंशीधरः (भावार्थ-दीपिका-प्रकाशः) :** पुरादिकल्पनाप्रयोजनम् आह---यथासुखम् इति । एतेन पृथोः पूर्वराज्ञां साधुत्वे\ऽपि संबाधया प्रजानां निवाससुखं नास्तीति सूचितम् ॥३२॥

इति श्रीमद्-भागवत-भावार्थ-दीपिका-प्रकाशे चतुर्थस्कन्धे\ऽष्टादशो\ऽध्यायः ॥१८॥


______


*न कतमेनापि व्याख्यातम्।*


______


इति सारार्थ-दर्शिन्यां हर्षिण्यां भक्त-चेतसाम् ।

चतुर्थेऽष्टादशोऽध्यायः सङ्गतः सङ्गतः सताम् ॥\*॥


______


इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं संहितायां वैयासिक्यां चतुर्थ-स्कन्धे

पृथ्वी-दोहो नामाष्टादशोऽध्यायः

॥ ४.१८ ॥


______


**(४.१९)**
