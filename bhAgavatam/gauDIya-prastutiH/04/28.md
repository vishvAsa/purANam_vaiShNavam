+++
title = "२८"

+++
**अथ अष्टाविंशोऽध्यायः**

<details><summary>विषयः</summary>

पुर-ध्वंसे पुरञ्जनस्य शोकः, भयादि-कृत-यातनानुभवः, जन्मान्तरे स्त्री-भावापत्तिः, अविज्ञात-नाम्नः सख्युर् उपदेशान् मुक्तिश् च ।
</details>

**॥ ४.२८.१ ॥**

**नारद उवाच---**

**सैनिका भय-नाम्नो ये बर्हिष्मन् दिष्ट-कारिणः ।**

**प्रज्वार-काल-कन्याभ्यां विचेरुर् अवनीम् इमाम् ॥**

**श्रीधर-स्वामी (भावार्थ-दीपिका) :**

अष्टाविंशे तु वैदर्भ्याख्यानेन स्त्री-विचिन्तया ।

स्त्रीत्वं प्राप्तस्य दैवेन कदाचिन् मुक्तिर् उच्यते ॥

इदानीं तु पुरञ्जनस्य पुं-देह-त्याग-पूर्वकं स्त्रीत्व-प्रकारम्
आह---सैनिका इत्य्-आदि, राज-सिंहस्य वेश्मनि \[भा।पु। ४.२८.२८\] इत्य्
अन्तेन । दिष्टं दैवं कुर्वन्त्य् अधिकुर्वन्तीति तथा । मृत्योर्
आदेश-कारिण इति वा ॥१॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** दैवं दुरदृष्टफलं
दिष्टशब्देन दुर्दैवग्रहणे सुदैवत्यागे च
कारणाभावमालक्ष्याह---मृत्योरित्य्-आदि वेति । सैनिका व्याधयः
॥१॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**

त्यक्त्वा शीर्णां पुरीं स्त्रीत्वं प्राप्तः सत्सङ्गतो हरेः ।

भक्त्या पुरञ्जनो प्राप तम् अष्टाविंशके स्फुटम् ॥ओ॥

इदानीं जीवस्य स्थूल-शरीर-परित्याग-प्रकारम् आह---सैनिक इत्य् आदि
पुरीं विहायोपगत इत्य् अन्तेन । सैनिका व्याधयः । दिष्ट-कारिणः
दूर-दृष्ट-फलोत्पादकाः ॥१ ॥

------------------------------

**॥ ४.२८.२ ॥**

**त एकदा**[^२७] **तु रभसा पुरञ्जन-पुरीं नृप ।**

[^२७]: प्रारब्ध-कर्म-क्षये (रा।ते।)


**रुरुधुर्**[^२८] **भौम-भोगाढ्यां जरत्-पन्नग-पालिताम् ॥**

[^२८]: यौवने इति पाठान्तरम् (रा।ते।)


**श्रीधर-स्वामी (भावार्थ-दीपिका) :** जरत्-पन्नगेन
जीर्ण-प्राणेन[^२९] पालिताम् ॥२॥

[^२९]: शत-वर्ष-स्थायिना।


---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** एकदा प्रारब्धकर्मक्षये
भौमभोगा अशनपानव सनलक्षणास्तैराढ्यां जरत्पन्नगेन
शतवर्षस्थायिना ॥२॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** जरत्-पन्नगेन
जीर्ण-प्राणेन पालिताम् ॥२॥

------------------------------

**॥ ४.२८.३ ॥**

**काल-कन्यापि**[^३०] **बुभुजे पुरञ्जन-पुरं बलात् ।**

[^३०]: जरापि (रा।ते।)


**ययाभिभूतः पुरुषः सद्यो निःसारताम् इयात् ॥**

**वंशीधरः (भावार्थ-दीपिका-प्रकाशः) :** निः सारतां नैर्बल्यम् ।
यया कालकन्यया ॥३॥

---------------------------------------------------------------------------------------------------------------------

*न कतमेन व्याख्यातम्।*

------------------------------

**॥ ४.२८.४ ॥**

**तयोपभुज्यमानां वै यवनाः सर्वतो-दिशम् ।**

**द्वार्भिः प्रविश्य सुभृशं प्रार्दयन् सकलां पुरीम् ॥**

**श्रीधर-स्वामी (भावार्थ-दीपिका) :** द्वार्भिश् चक्षुरादिभिः
रोग-रूपेण प्रविश्य ॥४॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यवना व्याधयः ।
प्रार्दयन्न् इति जराग्रत्तस्याक्षिमान्द्यादयो दृश्यन्त एव ॥४॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** द्वार्भिश् चक्षुरादिभिः
॥४॥

------------------------------

**॥ ४.२८.५ ॥**

**तस्यां प्रपीड्यमानायाम् अभिमानी पुरञ्जनः ।**

**अवापोरु-विधांस् तापान् कुटुम्बी ममताकुलः**[^३१] **॥**

[^३१]: कुटुम्ब-ममताकुलः (रा।ते। पाठान्तरम्)


**श्रीधर-स्वामी (भावार्थ-दीपिका), जीव-गोस्वामी (क्रम-सन्दर्भः) :**
*न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अभिमानीति । ममेयमित्य्
अभिमानवान् ॥५॥

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अभिमानीति पूर्याम्
अभिमान-वशाद् एव ॥५॥

------------------------------

**॥ ४.२८.६-८ ॥**

**कन्योपगूढो नष्ट-श्रीः कृपणो विषयात्मकः ।**

**नष्ट-प्रज्ञो हृतैश्वर्यो गन्धर्व-यवनैर्**[^३२] **बलात् ॥**

[^३२]: गन्धर्वैर् अहो-रात्रैः । यवनैर् आधिभिश् च । (रा।ते।)


**विशीर्णां स्व-पुरीं वीक्ष्य प्रतिकूलान् अनादृतान् ।**

**पुत्रान् पौत्रानुगामात्यान् जायां च गत-सौहृदाम् ॥**

**आत्मानं कन्यया ग्रस्तं पञ्चालान् अरि-दूषितान् ।**

**दुरन्त-चिन्ताम् आपन्नो न लेभे तत्-प्रतिक्रियाम् ॥**

**श्रीधर-स्वामी (भावार्थ-दीपिका) :** कन्यया जरयोपगूढः संस् तत्
प्रतिक्रियां न लेभे इति तृतीयेनान्वयः । हृतैश्वर्य उत्थानादिष्व्
अशक्तः । प्रतिकूलान् अनपेक्षित-विषय-प्रापणान् अनादृतान् आदरम्
अकुर्वाणान्, स्वाधीनत्वाभावात् । अनुगा इन्द्रियाणि । अमात्या इन्द्रिय-देवाः
। गत-सौहृदाम् अध्यवसायाभावात्[^३३] । कन्यया जरया ग्रस्तम् ।
पञ्चालान् विषयान् । अरिभिर् व्याध्यादिभिर् दूषितान् ॥६-८॥

[^३३]: अध्यवसायो निश्चयः।


---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** कन्येति त्रिकम् ॥
विशीर्णां विशीर्यमाणाम् । प्रतिकूलान् शोकादीन् आदरमकुर्वतः सर्वथा
निगिलितुमुपक्रान्तान् इत्य् अर्थः । पुत्रान्विवेकादीन् । पौत्रान्
धैर्यगांभीर्यादीन् । चकाराद्गतसौहृदानस्वस्वकृत्यं सम्यगकुर्वाणान्
॥**:** तत्प्रतिक्रियां तेषां तेषां प्रतिक्रियां मन्त्रौषधादिकृत्यैर्
अपि न लेभे ॥६-८॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** कन्येति त्रिकम् ॥६-८॥

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** विशीर्णां विशीर्यमानां
प्रतिकूलान् शोकादीन् अनादृतान् आदरम् अकुर्वाणान् सर्वथा निर्गिलितुम्
उपक्रान्तान् इत्य् अर्थः । पुत्रान् विवेकादीन् पौत्रान् धैर्य-गाम्भीर्यादीन्
अनुगान् इन्द्रियाणि अमात्यान् अमात्यान् मन-आद्य्-अधिष्ठातृ-देवांश् चन्द्रादीन्,
च-कारात् गत-सौहृदान् स्व-स्व-कृत्यादि सम्यग् अकुर्वाणान् जायां बुद्धिं च
गत-सौहृदाम् अध्यवसाय-रहिताम् । कन्यया जरया । पञ्चालान् शब्दादीन्
। अरिभी रोगादिभिः । तेषां तेषां प्रतिक्रियां मन्त्रौषधादिभिर् अपि
कृतैर् न लेभे ॥६-८॥

------------------------------

**॥ ४.२८.९-१० ॥**

**कामान् अभिलषन् दीनो यात-यामांश् च कन्यया ।**

**विगतात्म-गति**[^३४]**-स्नेहः**[^३५] **पुत्र-दारांश् च लालयन् ॥**

[^३४]: सुखीति चित्सुख इति श्री-जीवः।


[^३५]: गतिः स्नेहात् इति वा पाठ इति श्रीधरः।


**गन्धर्व-यवनाक्रान्तां**[^३६] **काल-कन्योपमर्दिताम् ।**

[^३६]: यवना व्याधयः (रा।ते।)


**हातुं प्रचक्रमे राजा तां पुरीम् अनिकामतः ॥**

**श्रीधर-स्वामी (भावार्थ-दीपिका) :** काल-कन्यया हेतु-भूतया ।
यात-यामान् निःसारान् अपि कामान् अभिलषन् । विगता आत्मनो गतिः
पारलौकिकी ऐहिकः पुत्रादि-स्नेहश् च यस्य सः । गतिः स्नेहाद् इति वा
पाठः । स राजा पुरञ्जनो हातुं प्रचक्रमे उपक्रान्तवान् इति द्वयोर्
अन्वयः ॥ अनिकामतोऽनिच्छयापि ॥९-१०॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** कामान् मिष्टभोजनादीन् ।
यातयामान् क्षुन्मान्द्यादिहेतोरित्य् अर्थः । स्नेहाद् इति भिन्नपदपाठः
शोभनः प्रतिभाति । स्नेहान्तसमासस्य सापेक्षत्वात् ॥९-१०॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** कामान् इति युग्मकम् । गतीत्य् अत्र
सुखीति चित्सुखः । अनिकामत इत्य् अस्य अनिच्छयापीति चित्सुख-व्याख्या
च ॥९-१०॥

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** कामान् मिष्ट-भोजनादीन् ।
यात-यामान् अपि क्षुण्-मान्द्यादि-हेतोर् इत्य् अर्थः । विगता आत्मनो गतिः
पारलौकिकी, ऐहिकः पुत्रादि-स्नेहश् च यस्य सः । स्नेहाद् इति च पाठः
॥ अनिकामतोऽनिच्छयापि ॥९-१०॥

------------------------------

**॥ ४.२८.११ ॥**

**भय-नाम्नोऽग्रजो भ्राता प्रज्वारः प्रत्युपस्थितः ।**

**ददाह तां पुरीं कृत्स्नां भ्रातुः प्रिय-चिकीर्षया ॥**

**श्रीधर-स्वामी (भावार्थ-दीपिका), जीव-गोस्वामी (क्रम-सन्दर्भः) :**
*न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** प्रज्वारो विष्णुज्वरः ।
भ्रातुर्भयनाम्नः ॥११॥

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** प्रज्वारो विष्णु-ज्वरः
॥११॥

------------------------------

**॥ ४.२८.१२ ॥**

**तस्यां सन्दह्यमानायां स-पौरः स-परिच्छदः ।**

**कौटुम्बिकः कुटुम्बिन्या उपातप्यत सान्वयः ॥**

**श्रीधर-स्वामी (भावार्थ-दीपिका) :** स-परिच्छदो
भृत्य-वर्ग-सहितः । कुटुम्बेन दीव्यतीति कौटुम्बिकः । कुटुम्बिन्या ।
सन्धिर् नात्र विवक्षितः । सान्वयः पुत्रादि-सहितः ॥१२॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** स पौरः ।
सप्तधातुसहितः सपरिच्छदः सर्वेन्द्रियभृत्यवर्गसहितः । नात्र
विवक्षितो विवक्षितः सन्धिर्भवतीति नियमात् । आर्षो वा सन्ध्य्-अभावः
। कुटुम्बिन्या बुद्ध्या ॥१२॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** स-पौरः
सप्त-धातु-सहितः । स-परिच्छदः सर्वेन्द्रिय-भृत्य-वर्ग-सहितः
। कुटुम्बेन दीव्यतीति कौटुम्बिकः । कुटुम्बिन्या सौभाग्या सह ।
सन्ध्य्-अभाव आर्षः । सान्वयः पुत्र-पौत्रादि-युक्तः ॥१२॥

------------------------------

**॥ ४.२८.१३ ॥**

**यवनोपरुद्धायतनो ग्रस्तायां काल-कन्यया ।**

**पुर्यां प्रज्वार-संसृष्टः पुर-पालोऽन्वतप्यत ॥**

**श्रीधर-स्वामी (भावार्थ-दीपिका) :** यवनैर् उपरुद्धान्य् आयतनानि
यस्य स पुर-पालः ॥१३॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यवनैर्व्याधिभिः ।
रुद्धमायतनं नाडीसंचारनिरोधात् । अनुतापो जीवक्लेशदर्शनात्
॥१३॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** पुर-पालः प्रजागरः
प्राणः ॥१३॥

------------------------------

**॥ ४.२८.१४ ॥**

**न शेके सोऽ**[^३७]**वितुं तत्र**[^३८] **पुरु-कृच्छ्रोरु-वेपथुः ।**

[^३७]: स पुरञ्जनः प्राणो वा (रा।ते।)


[^३८]: न शशाकोषितुं तत्र इति रा।ते। धृत-पाठान्तरम्।


**गन्तुम् ऐच्छत् ततो वृक्ष-कोटराद् इव सानलात्**[^३९] **॥**

[^३९]: सोऽहि-राट् इति पाठान्तरं (रा।ते।)


**श्रीधर-स्वामी (भावार्थ-दीपिका) :** पुरु बहु कृच्छ्रं, तेन उरुर्
वेपथुर् यस्य । वृक्ष-कोटराद् इव सर्पः ॥१४॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** स पुर-पालः अवितुं
रक्षितुं वृक्ष-कोटराद् इव सर्पः ॥१४॥

------------------------------

**॥ ४.२८.१५ ॥**[^४०]

**शिथिलावयवो यर्हि गन्धर्वैर् हृत-पौरुषः ।**

[^४०]: अत्र भा। ३.३०.१६-पद्यं द्रष्टव्यम्।


**यवनैर् अरिभी राजन्न् उपरुद्धो रुरोद ह ॥**

**श्रीधर-स्वामी (भावार्थ-दीपिका) :** कण्ठे उपरुद्धो रुरोद
घुर-घुर-ध्वनिं चकार ॥१५॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** रुरोद आसन्न-मृत्योर्
घुर-घुर-ध्वनिं चकार ॥१५॥

------------------------------

**॥ ४.२८.१६-१७ ॥**

**दुहितॄः पुत्र-पौत्रांश् च जामि-जामातृ-पार्षदान् ।**

**स्वत्वावशिष्टं यत् किञ्चिद् गृह-कोश-परिच्छदम् ॥**

**अहं ममेति स्वीकृत्य गृहेषु कुमतिर् गृही ।**

**दध्यौ प्रमदया दीनो विप्रयोग उपस्थिते ॥**

**श्रीधर-स्वामी (भावार्थ-दीपिका) :** दुहित्रादीन् दध्याव् इत्य्
उत्तरेणान्वयः । जामयोऽत्र स्नुषाः । स्वत्व-मात्रेणावशिष्टम् । भोगस्
तु प्राग् एव क्षीणः ॥१६-१७॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** स पुरपालः । अवितुं
रक्षितुम् । सानलाद्वह्निव्याप्तात् । कोटरं छिद्रम् ॥ प्रमदया स्त्रिया
सहति । जीवस्य स्थूलशरीरभङ्गे बुद्ध्या विच्छेदाभावात् ।
प्रमदेयं च पुरंजनी किन्तु संसारिणो जीवस्य सर्वेन्द्रियैर्भोग्या
ममतास्पदीकृता व्यावहारिक्येव भार्या व्याख्येया । दुहित्रादयो\ऽप्य् अत्र
तत्सम्बन्धिन्यो न त्वध्यात्मपक्षीया व्याख्येयाः । मरणकाले जीवस्य
स्त्रीपुत्रादीनाम् एव स्मरणं सम्भवति न तु बुद्धिविवेकादीनाम् इति
केचिदाहुः । अन्ये तु---धर्मवती बुद्धिरे व पुरंजनीत्वेन पूर्वं
प्रस्तुतेत्यतो मृत्युसमये धर्मबुद्ध्या विच्छेदो बुध्यन्तरेण संयोगः
न मय्यनाशिते भुंक्ते इत्य्-आदिकन्तु सद्बुद्धिविच्छेदात्पूर्वम् एव
यदुक्तं तद् एवाग्रे वक्ष्यते । तच् च ममाधुनापि धर्माचरणे तृप्तिर्न
जाता किं करोमि मरणमुपस्थितमित्येतस्यैवार्थस्योत्प्रेक्षया विवरणं

ज्ञेयमित्याचक्षते ॥१४-१७॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** दुहितॄर् इति युग्मकम् ।
अहं-ममेति स्वीकृत्येति क्वचित् ॥१६-१७॥

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** जामयोऽत्र स्नुषाः ।
प्रमदया स्त्रिया सह विप्रयोगे उपस्थित इति जीवस्य
स्थूल-शरीर-भङ्गे सौभाग्या विच्छेदाभावात् प्रमदेयं न पुरञ्जनी,
किन्तु संसारिणो जीवस्य सर्वेन्द्रियैर् भोग्या ममतास्पदीभूता
व्यवहारिक्य् एव भार्या व्याख्येया, दुहित्र्-आदयोऽप्य् अत्र तत्-सम्बन्धिन्यो
न त्व् अध्यात्म-पक्षीया व्याख्येयाः । मरण-काले च जीवस्य
स्त्री-पुत्रादीनाम् एव स्मरणं सम्भवति, न तु बुद्धिर् विवेकादीनाम् इति
केचिद् आहुः । अन्ये तु धर्मवती बुद्धिर् एव पुरञ्जनीत्वेन पूर्वं
प्रस्तुतेत्य् अतो मृत्यु-समये धर्म-सौभाग्या विच्छेदो सौभाग्य्-अन्तरेण
संयोगः । न मय्य् अनाशिते भुङ्क्ते इत्य्-आदिकं तु सद्-बुद्धि-विच्छेदात्
पूर्वम् एव यद् उक्तं, तद् एवाग्रे वक्ष्यते । तच् च ममाधुनापि
धर्माचरणे तृप्तिर् न जाता, किं करोमि ? मरणम् उपस्थितम् इत्य्
एतस्यैवार्थस्योत्प्रेक्षया विवरणं ज्ञेयम् इत्य् आचक्ष्यते ॥१६-१७॥

------------------------------

**॥ ४.२८.१८ ॥**

**लोकान्तरं गतवति मय्य् अनाथा कुटुम्बिनी ।**

**वर्तिष्यते कथं त्व् एषा बालकान् अनुशोचती ॥**

**श्रीधर-स्वामी (भावार्थ-दीपिका) :** ध्यानम् एवाह---लोकान्तरम् इति
॥१८॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** प्रमदया स्त्रिया सहति ।
जीवस्य स्थूलशरीरभङ्गे बुद्ध्या विच्छेदाभावात् । प्रमदेयं च
पुरंजनी किन्तु संसारिणो जीवस्य सर्वेन्द्रियैर्भोग्या ममतास्पदीकृता
व्यावहारिक्येव भार्या व्याख्येया । दुहित्रादयो\ऽप्य् अत्र तत्सम्बन्धिन्यो
न त्वध्यात्मपक्षीया व्याख्येयाः । मरणकाले जीवस्य स्त्रीपुत्रादीनाम् एव
स्मरणं सम्भवति न तु बुद्धिविवेकादीनाम् इति केचिदाहुः । अन्ये
तु---धर्मवती बुद्धिरे व पुरंजनीत्वेन पूर्वं प्रस्तुतेत्यतो
मृत्युसमये धर्मबुद्ध्या विच्छेदो बुध्यन्तरेण संयोगः न मय्यनाशिते
भुंक्ते इत्य्-आदिकन्तु सद्बुद्धिविच्छेदात्पूर्वम् एव यदुक्तं तद् एवाग्रे
वक्ष्यते । तच् च ममाधुनापि धर्माचरणे तृप्तिर्न जाता किं करोमि
मरणमुपस्थितमित्येतस्यैवार्थस्योत्प्रेक्षया विवरणं

ज्ञेयमित्याचक्षते ॥१८॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

------------------------------

**॥ ४.२८.१९ ॥**

**न मय्य् अनाशिते भुङ्क्ते नास्नाते स्नाति मत्-परा ।**

**मयि रुष्टे सुसन्त्रस्ता भर्त्सिते यत-वाग् भयात् ॥**

**श्रीधर-स्वामी (भावार्थ-दीपिका) :** अनाशितेऽभोजिते । भर्त्सिते
भर्त्सने कृते यत-वाग् भवति ॥१९॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** मत्परा मदेकनिष्ठा ।
रुष्टे कुपिते । सुसन्त्रस्तात्युद्विग्नचित्ता भवति ॥१९॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अनाशितेऽभोजिते ।
भर्त्सिते भर्त्सनं कृतवति ॥१९॥

------------------------------

**॥ ४.२८.२० ॥**

**प्रबोधयति माविज्ञं**[^४१] **व्युषिते शोक-कर्शिता ।**

[^४१]: मां विज्ञम् इति चित्सुखः। माम् अज्ञं इति च पाठः (रा।ते।)


**वर्त्मैतद् गृहमेधीयं वीरसूर् अपि नेष्यति ॥**

**श्रीधर-स्वामी (भावार्थ-दीपिका) :** अविज्ञम् अविवेकिनं माम् ।
व्युषिते देशान्तरं गते । गृहमेधीयं वर्त्म गृह-धर्मम् । अपि किं
नेष्यत्य् अनुवर्तयिष्यति ? युक्तम् एतत् । यतो वीर-सूः पुत्रवती । किं
वा, मद्-विरहम् असहमाना मरिष्यत्य् एवेत्य् अर्थः ॥२०॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** इत्य् अर्थ इति ।
अत्यन्तस्नेहाधिकरणवियोगस्य दुःसहत्वाद् इति भावः ॥२०॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** माविज्ञम् इत्य् अत्र मां विज्ञम् इति
चित्सुखः ॥२०॥

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** माम् अविज्ञम् । व्युषिते
प्रवाषं गते सति । अपि किं नेष्यत्य् अनुवर्तयिष्यति ? युक्तम् एतत्,
यतो वीर-सूः पुत्रवती । किं वा, मद्-विरहम् असहमाना मरिष्यत्य् एवेत्य्
अर्थः ॥२०॥

------------------------------

**॥ ४.२८.२१ ॥**

**कथं नु दारका दीना दारकीर् वापरायणाः**[^४२] **।**

[^४२]: वा परायणा इति चक्रवर्ति-सम्मतः पाठः।


**वर्तिष्यन्ते मयि गते भिन्न-नाव इवोदधौ ॥**

**श्रीधर-स्वामी (भावार्थ-दीपिका) :** न विद्यते परम् अयनम् आश्रयो
येषां तेऽपरायणाः पुत्राः कन्याश् च । यद् वा, पराश्रयाः कन्याः ।
भिन्ना नौर् येषाम् ॥२१॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** दारकीर्दारक्यः परायणाः
वृद्धस्य ममातिस्नेहेन प्रतिक्षणम् एवैकनिष्ठाः कथं वर्तिष्यन्ते
रुदित्वा रुदित्वैव मरिष्यन्तीत्य् अर्थः ।
स्वामिचरणोक्तयद्वेतिपक्षस्याप्ययम् एवार्थः । अन्याश्रयत्वे तासां
शोकानधिकरणत्वात् ॥२१॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** दारिकीर् दारिकाः कन्याः
परायणाः वृद्धस्य ममातिस्नेहेन प्रतिक्षण-सेवैक-निष्ठाः कथं
वर्तिष्यन्ते ? रुदित्वा रुदित्वैव मरिष्यन्तीत्य् अर्थः । भिन्ना विदीर्णा
नौर् येषां त इव ॥२१॥

------------------------------

**॥ ४.२८.२२ ॥**

**एवं कृपणया बुद्ध्या शोचन्तम् अतद्-अर्हणम् ।**

**ग्रहीतुं कृत-धीर् एनं भय-नामाभ्यपद्यत ॥**

**श्रीधर-स्वामी (भावार्थ-दीपिका) :** अतद्-अर्हणं वस्तुतस् तस्य
ब्रह्मत्वात् ॥२२॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** कृपणया बुद्ध्येति ।
अनीशया शोचति मुह्यमानः इति श्रुतेः । तस्य जीवस्य । अतदर्हणं
शोकानर्हम् । यद्वा---अतदर्हणं धार्मिकत्वेन
भयकर्तृकग्रहणायोग्यम् इत्य् अर्थः ॥२२॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अतद्-अर्हणं तस्य
चैतन्य-रूप्भागवत् शोकानौचित्यात् । यद् वा, धार्मिकत्वेन
भय-कर्तृक-ग्रहणानर्हम् इत्य् अर्थः ॥२२॥

------------------------------

**॥ ४.२८.२३ ॥**

**पशुवद् यवनैर् एष नीयमानः स्वकं क्षयम् ।**

**अन्वद्रवन्न् अनुपथाः शोचन्तो भृशम् आतुराः ॥**

**श्रीधर-स्वामी (भावार्थ-दीपिका) :** एष यदा क्षयं स्थानं
नीयमाणः, तदा अनुपथाः प्राणा इन्द्रियाणि च । तथा च श्रुतिः---तम्
उत्क्रामन्तं प्रणोऽनूत्क्रामति प्राणम् अनूत्क्रामन्तं सर्वे प्राणा
अनूत्क्रामन्ति \[बृ।आ।उ। ४.४.२\] इति ॥२३॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** एष जीवः ।
यवनैर्यवनवन्निर्दयैः स्वकर्मभिर्यमदूतैर्वा स्वकं स्थानं
देहान्तरं यमपुरं वा । अत्र प्रमाणम् आह---तथा चेति । तं
जीवमनुक्रामन्तं देहं त्यजन्तमनु पश्चात्प्राणो\ऽपि देहं त्यजति
तमनु सर्वाणीन्द्रियाणि देहं त्यजन्तीति श्रुतिपदार्थः ॥२३॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ततश् चैष पशुवन्
नीयमाणोऽभूत् । यवनैर् यम-दूतैः तम् अनुप्राणाद्या अद्रवन् ।
अनुपथा अनुवर्तिनः । तथा च श्रुतिः---तम् उत्क्रामन्तं
प्रणोऽनूत्क्रामति प्राणम् अनूत्क्रामन्तं सर्वे प्राणा अनूत्क्रामन्ति \[बृ।आ।उ।
४.४.२\] इति ॥२३॥

------------------------------

**॥ ४.२८.२४ ॥**

**पुरीं विहायोपगत उपरुद्धो भुजङ्गमः ।**

**यदा तम् एवानु पुरी विशीर्णा प्रकृतिं गता ॥**

**श्रीधर-स्वामी (भावार्थ-दीपिका) :** प्रकृतिं महा-भूतात्मताम्
॥२४॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** महाभूतात्मतां
कार्यनाशेन कारणस्यैवावशेषाद् इत्य् अर्थः ॥२४॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** यवनैर् उपरुद्धः
प्रकृतिं महा-भूतात्मताम् ॥२४॥

------------------------------

**॥ ४.२८.२५ ॥**

**विकृष्यमाणः प्रसभं यवनेन बलीयसा ।**

**नाविन्दत् तमसाविष्टः सखायं सुहृदं पुरः ॥**

**श्रीधर-स्वामी (भावार्थ-दीपिका) :** नाविन्दन् न सस्मार । पुरः
पूर्वं सखायं सन्तम् ईश्वरम् ॥२५॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तमसाज्ञानेन व्याप्तः
॥२५॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तमसा अज्ञानेन नाविन्दत्
सखायं पुरः सन्तम् ईश्वरम् ॥२५॥

------------------------------

**॥ ४.२८.२६ ॥**

**तं यज्ञ-पशवोऽनेन संज्ञप्ता येऽदयालुना ।**

**कुठारैश् चिच्छिदुः क्रुद्धाः स्मरन्तोऽमीवम् अस्य तत् ॥**

**श्रीधर-स्वामी (भावार्थ-दीपिका) : अदयालुना** काम्य-कर्मसु ये
संज्ञप्ता हताः । **अमीवं** पापं क्रौर्यं वा ॥२६॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : तत्** पूर्व-कृतम् ।
**अमीवं** क्रौर्य-पापयोः इति निरुक्तिः ॥२६॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : ये संज्ञप्ताः**
काम्य-कर्मसु खड्गैश् छिन्नास् ते **तं** **कुठारैः** ॥२६॥

------------------------------

**॥ ४.२८.२७-२८ ॥**

**अनन्त-पारे तमसि मग्नो नष्ट-स्मृतिः समाः ।**

**शाश्वतीर् अनुभूयार्तिं प्रमदा-सङ्ग-दूषितः ॥**

**ताम् एव मनसा गृह्णन् बभूव प्रमदोत्तमा ।**

**अनन्तरं विदर्भस्य राज-सिंहस्य वेश्मनि ॥**

**श्रीधर-स्वामी (भावार्थ-दीपिका) : शाश्वतीः** **समा** **आर्तिम्**
**अनुभूय** ॥ अन्त-काले **तां** भार्याम् **एव मनसा** **गृह्णन्**
स्मरन्न् **अनन्तरं** **विदर्भस्य** **वेश्मनि** **प्रमदोत्तमा**
**बभूव** । अतः परम् अस्मिन् प्रकरणे एतावद् एव प्रकृतोपयोगि
विवक्षितम् । स्त्री-ध्यानेन स्त्रीत्व-प्राप्ताव् अपि पतिव्रता-ध्यानेन
पूर्वादृष्टेन च धार्मिकाद् विदर्भाज् जन्माभूत् । धार्मिक-सङ्गेन च
विशुद्धस्य भागवतेन मलयध्वजेन सङ्गोऽभूत् । ततो विष्णु-भक्तिः,
ततो वैराग्यं, ततस् तम् एव भर्तृ-रूपं गुरुं पातिव्रत्य-धर्मेण
भजतो भगवत्-प्रसाद-लब्ध-ज्ञानेन मोक्ष इति । अन्यत् तु
कथालङ्कार-मात्रम् । तथापि किञ्चिद् वृत्ति-सामान्येनेह योजयिष्यामः ।
विदर्भस्य विशिष्ट-दर्भोपलक्षितस्य कर्मठस्य
**राज-सिंहस्य**धर्मेण हि प्रजा-पालनेन यज्ञादिना च क्षत्रिया
राजन्ते, तेषु श्रेष्ठस्य **वेश्मनि** ॥२७-२८॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :
अनन्त-पारे**\ऽन्त-पार-शून्ये । **तमसि** दुःखे ईजे च बहुभिर्
यज्ञैः इत्य् उक्तत्वाद् बहु-कालं स्वर्ग-सुखम् अप्य् अनुभूयेत्य् अपि ज्ञेयं,
तस्येहानुक्तिस् तु प्राचीनबर्हिषो वैराग्यार्था स्त्री-स्मरणास्त्री बभूव ।
अध्यात्म-पक्षे दुःखातिशयः प्रयुक्त-मूर्च्छा-वशाद् एव मृत्यु-काले
सद्-बुद्धि-त्यागः क्षणिक एवोक्तः । वस्तुतस् तु---स्वर्ग-भोगान्ते
पुण्य-क्षयेण तादृश-धर्म-बुद्धि-विशिष्ट एव धार्मिक-गृहे जन्म लेभ
इत्य् एतावद् एव विवक्षितं, स्त्रीत्व-पुंस्त्वादिकं त्व् अविवक्षितम् एव ।
तदृश्यते क्वचित्पुमान्क्वचिच्च स्त्री क्वचिन्नोभयमन्धधीः इत्य्-आदिना
॥ वृत्तिसामान्येन प्रकृतिप्रत्ययादिकल्पनासामान्येन
कृत्तद्धितसमासैकशेषसनाद्यन्तधातुरूपाः पञ्च वृत्तयः इति
वैयाकरणाः । तां सद्बुद्धिलक्षणां पुरंजनीं मनसा गृह्णन्स्मरन् ।

> यं यं वापि स्मरन्भावं त्यजत्यन्ते कलेवरम् ।
>
> तन्तम् एवैति कौतेय सदा तद्भावभावितः ॥ इति श्रीगीतोक्तेः
> ॥२७-२८॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** अनन्तेति युग्मकम् । ताम् एवेति ।
अध्यात्म-पक्षे तादृश-धर्म-मय-बुद्धि-तादात्म्यातिशयं प्राप्त इत्य्
अर्थः । धार्मिक-गृहे जन्म तथैवेति भावः ॥२७-२८॥

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अनन्त-पारे
अन्त-पार-शून्ये तमसि दुःखे । इजे च बहुभिर् यज्ञैर् इत्य् उक्तत्वात्
बहु-कालं स्वर्ग-सुखम् अनुभूयेति ज्ञेयम् । तस्यानुक्तिः प्राचीनबर्हिषो
वैराग्यार्था । स्त्री-सामान्याधिकरण्त् स्त्री बभूव ।

अध्यात्म-पक्षे---दुःखातिशय-प्रयुक्त-मूर्च्छा-वशाद् एव मृत्यु-काले
सद्-बुद्धि-त्यागः क्षणिक एवोक्तः । वस्तुतस् तु स्वर्ग-भोगान्ते
पुण्य-शेषेण तादृश-धर्म-बुद्धि-विशिष्ट एव धार्मिक-गृहे जन्म लेभे
इत्य् एतावद् एव विवक्षितं स्त्रीत्व-पुंस्त्वादिकं त्व् अविवक्षितम् एव । यद्
वक्ष्यते---

> क्वचित् पुमान् क्वचिच् च स्त्री क्वचिन् नोभयम् अन्ध-धीः ।
>
> देवो मनुष्यस् तिर्यग् वा यथा-कर्म-गुणं भवः ॥ \[भा।पु।
> ४.२९.२९\] इति ॥२८॥

------------------------------

**॥ ४.२८.२९ ॥**

**उपयेमे वीर्य-पणां वैदर्भीं मलयध्वजः ।**

**युधि निर्जित्य राजन्यान् पाण्ड्यः पर-पुरञ्जयः ॥**

**श्रीधर-स्वामी (भावार्थ-दीपिका) :** मलयोपलक्षिते दक्षिण-देशे
ध्वज इव दर्शनीयः । स हि श्री-विष्णु-भक्त-प्रधानो देशः । तत्र
मुख्यो महा-भागवत इत्य् अर्थः । पण्डा निश्चय-बुद्धिस् ताम् अर्हतीति
पाण्ड्यः स उपयेमे । पुरञ्जनो भागवत-सङ्गं प्राप्त इत्य् अर्थः
॥२९॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** विश्वनाथस्तु---अथैवं
जीवस्य यावद्भक्तिर्न भवेत् तावन्नैव संसारोद्धारः । सा च
भक्तिर्यादृच्छिकी यादृच्छिकसाधुसङ्गाद्यादृच्छिक्यैव साधुकृपया
भवतीति दर्शयंस्तज्जन्मनि तस्य साधुसङ्गो बभूवेत्याह---उपयेम
इति । आदरणीयत्वेन मलयतुल्येषु साधुषु ध्वज इव श्रेष्ठ इति
विश्वनाथः । इत्य् अर्थ इति । सर्वभागवतश्रेष्ठ इति भावः । इत्य्
अर्थ इति । पूर्वसत्संस्कारवशादिहापि सत्सङ्गम् एव लब्धवानिति
भावः । चक्रवर्ती---उपयेमे शिष्यत्वेन कृपया स्वीचकार । वीर्यपणाम्
इति । कृपालक्षणः स्वप्रभाव एवात्र हेतुर्न त्वन्यः कश्चिद् इति
मद्भक्तिं वा यदृच्छया इत्य् उक्तेः भवापवर्गौ भ्रमतो यदा
भवेज्जनस्य तर्ह्यच्युतसत्समागमः इति न्यायेन कस्मिंश्चिज्जन्मनि
जीवस्याकस्माद् एव साधुसङ्गमो भवेद् इति विवक्षितम् । राजन्यान्विजित्य
तदीयपापापराधकामकर्मादीन्निर्मूलीकृत्य पाण्ड्यः पण्डदेशोद्भवः ।
पक्षान्तरस्तु---स्वामिभिर्व्याख्यात एव । पक्षे परपुरंजयो
मतान्तरोत्थसन्देहच्छेदी ॥२९॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** युधि वादे राजन्यान् इत्य्
अध्यात्म-पक्षे कर्म-काण्डानुगत-न्यायान् ॥२९॥

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अथैवं जीवस्य यावद्
भक्तिर् न भवेत् तावन् नैव संसाराद् उद्धारः । सा च भक्तिर्
यादृच्छिकी यादृच्छिक-साधु-सङ्गात् यादृच्छिक्यैव साधु-कृपया भवतीति
दर्शयन् तज्-जन्मनि तस्य साधु-सङ्गो बभूवेत्य् आह---उपयेमे इति ।
आदरणीयत्वेन मलय-तुल्येषु साधुषु ध्वज इव श्रेष्ठः । उपयेमे
कृपया शिष्यत्वेनाङ्गीचकार । वीर्य-पणाम् इति कृपा-लक्षणः स्व-प्रभाव
एवात्र हेतुर् न त्व् अन्यः कश्चिद् इति । यद् उक्तं---मद्-भक्तिं च
यदृच्छया \[भा।पु। ११.२०.११\] इति, भवापवर्गो भ्रमतो यदा भवेज्
जनस्य तर्ह्य् अच्युत-सत्-समागमः \[भा।पु। १०.५१.५३\] इति न्यायेन
कस्मिंश्चिज् जन्मनि जीवस्याकस्माद् एव साधु-सङ्गमो भवेद् इति विवक्षितम्
। राजन्यान् विजित्य तदीय-पापापराध-काल-कर्मादीन् निर्मूलीकृत्य
पाण्ड्यः पण्ड-देशोद्भवः । पक्षे सद्-असद्-विवेचना पण्डा, ताम् अर्हतीति
पण्ड्यः । पण्ड्य एव पाण्ड्यः । पर-पुरञ्जयः शत्रु-पुर-जेता ।
पक्षे मतान्तरोत्थ-सन्देह-च्छेदी ॥२९॥

------------------------------

**॥ ४.२८.३० ॥**

**तस्यां स जनयाञ्चक्र आत्मजाम् असितेक्षणाम् ।**

**यवीयसः सप्त सुतान् सप्त द्रविड-भूभृतः ॥**

**श्रीधर-स्वामी (भावार्थ-दीपिका) :** आत्म-जां श्री-कृष्ण-सेवा-रुचिम् ।
तत् सङ्गेन भगवद्-धर्मे रुचिर् अभूद् इत्य् अर्थः । असितस्य
श्री-कृष्णस्येक्षणं यया ताम् । यवीयसः सप्त सुतान् । श्रवणं
कीर्तनं विष्णोः स्मरणं पाद-सेवनम् । अर्चनं वन्दनं दास्यं
\[भा।पु। ७.५.११\] इति भक्ति-प्रकारान् । सख्यात्म-निवेदनयोस्
त्वं-पदार्थ-ज्ञानोत्तर-कालत्वात् तस्य च
भगवतैवोत्तरत्रोपदेक्ष्यमाणत्वाद् इदानीम् अनुत्पत्तेः सप्तेत्य् उक्तम् ।
भगवद्-धर्म-रुच्या तच् छ्रवण-कीर्तनादिकं जातम् इत्य् अर्थः ।
द्रविड-भूमि-पालकान् । द्रविड-भूमिर् हि श्रवणादि-भक्तिभिर् एव
सुरक्षितास्तीति प्रसिद्धम् ॥३०॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** इत्य् अर्थ इति । सतां
प्रसङ्गान्मम वीर्यसंविदः इत्यारभ्य श्रद्धा रतिर्
भक्तिरनुक्रमिष्यति इत्य् उक्तन्यायेनेति भावः ।
यवीयसस्तदुत्तरकालभवान् । इत्य् अर्थ इति । भगवद्-धर्मरुच्यैव
तच्छ्रवणादौ प्रवृत्तिर्भवति नान्यथेति भावः । यद्वासितो
नित्यमुक्तो हरिस्तस्येक्षणं ययेति ॥३०॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** आत्मनां
श्री-कृष्ण-श्रवणादि-भक्ति-रुचिम् । सप्तेति नव-विधेषु
सख्यात्म-निवेदनयोः पराकाष्टा-प्राप्त्य्-अनन्तरम् एवाधिकारात् ॥३०॥

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** असितेक्षणा-नाम्नीं कन्यां,
पक्षे असितस्य श्री-कृष्णस्य ईक्षणं यया तां श्री-कृष्ण-सेवा-रुचिम् इत्य्
अर्थः । श्रीमद्-गुरु-कृपया जीवस्य तस्य श्री-कृष्ण-सेवा-रुचिर् अभूद्
इत्य् अर्थः । यवीयसस् तद्-उत्तर-काल-भवान् सप्त
श्रवण-स्मरण-कीर्तन-पाद-सेवार्चन-वन्दन-दास्य-रूपान् ।
सख्यात्म-निवेदनयोः प्रथमं दुष्करत्वाद् उत्तरत्र स्वत एव
जनिष्यमानत्वाच् च नोल्लेखः । कीदृशान् ? द्रविड-भूमि-पालान् । पक्षे,
द्रविड-देशे ज्ञान-कर्मादि-सर्व-विजेतृत्वाद् भूभृतो नृपान् इव
विराजमानान्, द्रविड-देशस्य श्रवण-कीर्तनादि-भक्ति-प्रधानत्वात्
॥३०॥

------------------------------

**॥ ४.२८.३१ ॥**

**एकैकस्याभवत् तेषां राजन्न् अर्बुदम् अर्बुदम् ।**

**भोक्ष्यते यद्-वंश-धरैर् मही मन्वन्तरं परम् ॥**

**श्रीधर-स्वामी (भावार्थ-दीपिका) :** अर्बुदम् इति । श्रवणादीनां
प्रत्येकम् अनेके प्रकारा अभवन्न् इत्य् अर्थः । तद् उक्तम्---भक्ति-योगो
बहु-विधो मार्गैर् भामिनि भाव्यते \[भा।पु। ३.२९.७\] इति । येषां
वंश-धरैर् यतः प्रवृत्तैः संप्रदाय-भेदैः कृत्स्ना मही
मन्व्-अन्तरं ततः परं च भोक्ष्यतेऽविद्या-काम-कर्मभ्योऽपि रक्षिष्यते
॥३१॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** इत्य् अर्थ इति ।
श्रवणादीनां प्रत्येकं नामलीलादि-भेदैर्नामादीनां च
प्रत्येकमवतारभेदैस्तेषाम् अपि दास्यसख्याद्यभिरुचितत्त्वभेदैरित्य्
एवमसङ्ख्या एव प्रकारा इति भावः ॥३१॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तेषाम् एकैकस्यार्बुदम्
अर्बुदम् इति पुत्र-पौत्रादि-भेदान् । पक्षे, श्रवणादीनां प्रत्येकम्
नाम-लीलादि-भेदैर् नामादीनां च प्रत्येकम् अवतार-भेदैस् तेषाम् अपि
दास्य-सख्याद्य्-अभिरुचि-तत्त्व-भेदैर् इत्य् एवम् असङ्ख्या एव प्रकारा इत्य्
अर्थः । यद् उक्तम्---भक्ति-योगो बहु-विधो मार्गैर् भामिनि भाव्यते
\[भा।पु। ३.२९.७\] इति । येषां वंश-धरैर् यतः प्रवृत्तैः
संप्रदाय-भेदैः कृत्स्ना मही मन्वन्तरं, ततः परं च भोक्ष्यते
अविद्या-काम-कर्मभ्योऽपि रक्षिष्यते ॥३१॥

------------------------------

**॥ ४.२८.३२ ॥**

**अगस्त्यः प्राग् दुहितरम् उपयेमे धृत-व्रताम् ।**

**यस्यां दृढच्युतो जात इध्मवाहात्मजो मुनिः ॥**

**श्रीधर-स्वामी (भावार्थ-दीपिका) :** अगस्त्योऽगानि निष्क्रियाणि गात्राणि
स्त्यायति सङ्घातयतीत्य् अगस्त्यो मनः । स प्राक् प्रथम-जातां
दुहितरं कृष्ण-सेवा-रुचिम् उपयेमे, तस्य मनः कृष्णे दृढां रतिं
बबन्धेत्य् अर्थः । धृतानि शम-दमादीनि व्रतानि यया तां रतिम् ।
दृढेभ्यः सत्य-लोकादि-भोगेभ्योऽपि च्युतस् तद्-रहितः । कृष्ण-रताव्
इहामुत्र भोग-विरागो जात इत्य् अर्थः । स एवोपशमात्मकत्वान् मुनिः ।
कथम्भूतः ? इध्मवाह आत्मजो यस्य सः ।

> तद्-विज्ञानार्थं स गुरुम् एवाभिगच्छेत् ।
>
> समित्पाणिः श्रोत्रियं ब्रह्म-निष्ठम् ॥ \[मु।उ। १.१.१२\]

इत्य्-आदि-श्रुति-प्रसिद्धा समिद्-वहनोपलक्षिता गुरूपसत्तिर् वैराग्याद्
अभूद् इत्य् अर्थः । न ह्य् अविरक्तस्य गुरूपसत्तिः सम्भवति ।
कथा-पक्षे यथा-श्रुतम् एव ॥३२॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** इत्य् अर्थ इति ।
महत्कृपया जीवस्य मनः कृष्णसेवासक्तं बभूवेति भावः । इत्य् अर्थ
इति । वैराग्यं पदार्थानित्यदृष्ट्या जायते तच् च हरिभक्तानां
हरिरतिं विना सर्वत्र स्वभावत एवास्ति तावद्भयं
द्रविणदेहसुहृन्निमित्तं शोकः स्पृहा परिभवो विपुलश् च लोभः ।
यावन्न ते\ऽंघ्रिमभयं प्रवृणीत लोकः इत्याद्युक्तर् इति भावः ।
तस्यात्मनो विज्ञानार्थं स विरक्तः सन् । श्रोत्रियपदार्थमेकादशे
निर्णेष्यामः परं ब्रह्म कृष्ण इत्य् अभिधीयते इति श्रुतेः ।
श्री-कृष्णानुरागिणम् इत्य् अर्थः । इत्य् अर्थ इति । विरक्तेनैव
संसारसारासारबोधदार्ढ्या̍य गुरूपसदनं क्रियत इति भावः ।
यद्वा---दृढेभ्यो ज्ञानादिभ्यस्तत्साध्येभ्यो मोक्षादिभ्यश् च च्युतः
मनसः कृष्णसेवारुच्येकतानत्वादन्यसाधनसाध्यस्पृहाराहित्यं जातम् इत्य्
अर्थः । कथापक्षे\ऽगस्त्यस्य पुत्रो दृढच्युतस्तस्येध्मवाह इति
मलयध्वजस्य कन्यावंशः ॥३२॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** अगस्त्योऽपि तत्र-स्थोऽपि
महा-भागवतस् तत्-तुल्योऽन्यो वा कश्चित् प्राक् प्रथमजां दुहितरं
कृष्ण-सेवा-रतिम् उपयेमे स्वीकृतवान् । स्व-सम्मतत्वेन अनुमोदितवान् इत्य्
अर्थः । धृतानि शम-दमादीनि व्रतानि यया तां रतिं यस्यां
तत्-स्वीकृतायां दृढो विघ्न-सम्भावना-रहितोऽसौ च्योततीति च्युतः
सर्वेन्द्रियासेचकश् च यः स भक्ति-योगो जातः, दृढत्वे हेतुः मुनिर्
मनन-सिद्ध इत्य् अर्थः । ततश् च इध्म-वाहः शिष्यी-भूता वैष्णवा
एव बहवः आत्मजाः सहाया यत्र तादृशोऽभूत् ॥३२॥

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** प्राग् दुहितरं
प्रथम-जातां दुहितरम् अगस्त्य उपयेमे । पक्षे, अगानि स्वतो
गत्य्-असमर्थानि इन्द्रियाणि स्त्यायति सङ्घातयतीति स्वेन मिलितीकरोतीत्य्
अगस्त्यो मनः । स कृष्ण-सेवा-रुचिं स्वीचकार । धृतानि दया-क्षमादीनि
व्रतानि यस्यां यतो वा महत्-कृपया जीवस्य मनः कृष्ण-सेवासक्तं
बभूवेत्य् अर्थः । यस्याम् असितेक्षणायां दृढेभ्यः सत्य-लोकादिभ्योऽपि
च्युतस् तद्-रहितः, इहामुत्र-भोगे विरागो जात इत्य् अर्थः । यद् वा,
दृढेभ्यो ज्ञानादिभ्यस् तत्-साध्येभ्यो मोक्षादिभ्यश् च च्युतः । मनसः
कृष्ण-सेवा-रुच्य्-एकतानत्वाद् अन्य-साधन-साध्य-स्पृहा-राहित्यं जातम् इत्य्
अर्थः । कथम्भूतः ? इध्मवाह आत्मजो यस्य सः ।

> तद्-विज्ञानार्थं स गुरुम् एवाभिगच्छेत् ।
>
> समित्पाणिः श्रोत्रियं ब्रह्म-निष्ठम् ॥ \[मु।उ। १.१.१२\]

इत्य्-आदि-श्रुति-प्रसिद्धा समिद्-वहनोपलक्षिता गुरूपसत्तिर् अभूद् इत्य्
अर्थः । कथा-पक्षे, अगस्त्यस्य पुत्रो दृढच्युतः तस्य पुत्रो
इध्मवाह इति मलयध्वजस्य कन्या-वंश उक्तः ॥३२॥

------------------------------

**॥ ४.२८.३३ ॥**

**विभज्य तनयेभ्यः क्ष्मां राजर्षिर् मलयध्वजः ।**

**आरिराधयिषुः कृष्णं स जगाम कुलाचलम् ॥**

**श्रीधर-स्वामी (भावार्थ-दीपिका) :** क्ष्मां विभज्य तत्र
श्रवणादि-भक्ति-भेदं व्यवस्थाप्य ॥३३॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** कुलेन
लोकसमूहेनाप्यचलं चालयितुमशक्यमेकान्तस्थलं वेङ्कटादिपर्वतं वा
॥३३॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** आरिराधयिषुः कृष्णम् इत्य् उपरिष्टाद्
अस्य तपो-ज्ञानाभ्यासनम् अपि श्री-पृथुवद् एव व्याख्येयं, कुलाचलं
मलयम् ॥३३॥

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** क्ष्मां विभज्य तत्र
तत्र श्रवणादि-भक्ति-भेदं प्रवर्तेत्य् अर्थः । कुलाचलम्
एकान्त-स्थलं भक्ति-प्रदं व्येङ्कटादि-पर्वतं वा ॥३३॥

------------------------------

**॥ ४.२८.३४ ॥**

**हित्वा गृहान् सुतान् भोगान् वैदर्भी मदिरेक्षणा ।**

अन्वधावत पाण्ड्येशं ज्योत्स्नेव रजनी-करम् ॥

**श्रीधर-स्वामी (भावार्थ-दीपिका) :** इदानीं पुरञ्जनस्य स्त्री-भावं
प्राप्तस्य सर्वतो विरक्तस्य पतिर् एव गुरुः स्त्रीणाम् इति वचनात्
पति-सेवया गुरु-शुश्रूषा-प्रकारं दर्शयितुम् आह---हित्वेत्य् आदिना । मनो
दध इत्य् अन्तेन ग्रन्थेन । मदयति मदिरम् ईक्षणं यस्याः ॥३४॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** सुतान् हित्वेति पतिव्रता
पत्युरिव गुरोः सेवायां प्रहृष्टः शिष्यः श्रवणकीर्तनादीन्यपि भोगान्
तदुत्थान्प्रेमानन्दानपि गृहान् तदुचितविविक्तस्थलम् अपि नैवापेक्षते
श्रीगुरुसेवयैव सुखेन सर्वसाध्यसिध्यर्थमित्युद्देशो व्यंजितः ।
माद्यति यदुक्ताचरणेन सर्वत्र हृष्यतीति मत् इरा वाणी हृष्यन्त्यां
वाण्यां वेदलक्षणायाम् एवेक्षणं यस्याः गुरुसेवाया वेदेन
सर्वाधिक्येनोक्तत्वाद् इत्य् अर्थः ।

> नाहमिज्याप्रजातिभ्यां तपसोपशमेन च ।
>
> तुष्येयं सर्वभूतात्मा गुरुशुश्रूषया यथा ॥

इति साक्षान्नारायण-रूपवेदोक्तेः, यद्वास्य पुराणस्योक्तिरपीयं वेदोक्तिरे
व निगमकल्पतरोगलितं फलम् इत्य् उक्तेरस्य
वेदफल-रूपत्वाद्यथाम्रवृक्षफलमाम्रं तथा वेदवृक्षफलम् अपि
वेद एव पुराणं ब्रह्मसंमितम् इत्य् उक्तेर्वा तथेत्य् अर्थः । मदयतीति
मदिरं भगवद्-रूपं तत्रेक्षणं यस्या इति सन्दर्भः ॥३४॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** मदयतीति मदिरे
श्री-भगवद्-रूपे ईक्षणं यस्याः । पाण्ड्येश-रूपे गुराव् ईश्वर-भावेनेत्य्
अर्थः ॥३४॥

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** सुतान् हित्वेति पतिव्रता
पत्युर् इव गुरोः सेवायां प्रवृत्तः शिष्यः श्रवण-कीर्तनादीन्य् अपि भोगान्
तद्-उत्थान् प्रेमानन्दान् अपि गृहान् तद्-उचित-विविक्त-स्थलम् अपि
नैवापेक्षते । श्री-गुरु-सेवयैव सुखेन सर्व-साध्य-सिद्ध्य्-अर्थम्
इत्य् उपदेश-व्यञ्जितः । माद्यति हृष्यतीति मदिरा वाणी हृष्यन्त्यां वाण्यां
वेद-लक्षणायाम् एव ईक्षणं यस्याः । गुरु सेवाया एव वेदेन
सर्वाधिक्यस्योक्तत्वाद् इत्य् अर्थः । मदयति मदिरं श्री-भगवद्-रूपं
तत्रेक्षणं यस्याः इति सन्दर्भः । कथा-पक्षे तु, मदिरा ईक्षणयोर्
यस्याः सा परम-तारुण्यम् अपीत्य् अर्थः ॥३४॥

------------------------------

**॥ ४.२८.३५-३६ ॥**

**तत्र चन्द्रवसा नाम ताम्रपर्णी वटोदका ।**

**तत्-पुण्य-सलिलैर् नित्यम् उभयत्रात्मनो मृजन् ॥**

**कन्दाष्टिभिर् मूल-फलैः पुष्प-पर्णैस् तृणोदकैः ।**

**वर्तमानः शनैर् गात्र- कर्शनं तप आस्थितः ॥**

**श्रीधर-स्वामी (भावार्थ-दीपिका) :** तत्र चन्द्र-वसाद्या नद्यस्
तासां पुण्यैः सलिलैर् उभयत्रान्तर् बहिश् चात्मनो मलं क्षालयंस् तप
आस्थित इत्य् उत्तरेणान्वयः । अस्यते भूमौ क्षिप्यत इत्य् अष्टिर् बीजम् ।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तत्र कुलाचलसमीपे ।
अध्यात्मपक्षे---तत्रैकान्तस्थले चन्द्रवंशा चन्द्राय
ब्रह्मप्रकाशायोष्यते वाञ्छ्यत इति तथा वेदान्तस्मृतिः । वश-कान्तौ
ताम्रं रक्तवर्णत्वेन समं रजो रक्तं तमः श्यामं सत्त्वं
शुक्लमिहोच्यते इत्य् उक्तेः । रजोगुणं पर्णयत्याच्छादयतीति ताम्रपर्णी
सात्त्विकी स्थितिः । पर्ण-आच्छादने । उद्गतमकं दुःखं येन
तदुदकं सुखं वटयति वेष्टयति वटं तदुदकं यस्यां सा वटोदका
सत्सङ्गतिः । सर्वसुखाच्छादकभगवज्जनसङ्ग इति यावत् । तुलयाम
लवेनापि न स्वर्गम् इत्याद्युक्तेः । वट-वेष्टने चौरादिकः । तासां
पुण्यानां पुण्यकर्त्रीणां सलिलैः प्राप्तिभिः सल-गतौ अत औणादिक इलच्
। आत्मनः स्वस्य अन्तर्मार्जनं कपटादित्यागः बहिर्मार्जनं
परापवादादित्यागः ॥३५॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** तत्रेति युग्मकम् । चन्द्रवटं
नामेति चित्सुखः । कन्दादिभिर् इति चित्सुखः पुणारण्यौ ॥३५-३६॥

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** उभयत्र अन्तर् बहिश्
चात्मनो मलं क्षलयंस् तप आस्थितः । तस्य तपश् चरणं पृथुवद्
अत्युत्कण्ठा-मूलकम् एव व्याख्येयम् ॥३५-३६॥

------------------------------

**॥ ४.२८.३७ ॥**

**शीतोष्ण-वात-वर्षाणि क्षुत्-पिपासे प्रियाप्रिये ।**

**सुख-दुःखे इति द्वन्द्वान्य् अजयत् सम-दर्शनः ॥**

\[[+++]{।मर्क्}\] मूलं जगदाधारं ब्रह्म फलन्ति निष्पादयन्तीति
मूलफलानि तैः । कं सुखं ददातीति कन्दं मिताशनं तदादि येषां
मितस्वापादीनां तानि कन्दानि योगसाधनानि नात्यश्नतस्तु योगो\ऽस्ति न
चैकान्तमनश्नतः इति श्रीगीतोक्तेः । पुष्पवन्मृदुलैः
पर्णैराच्छादनैः स्तीर्यन्त इति स्तृणान्यासनानि तानि चोदकानि सुसुखानि
तैः स्थिरसुखासनैरित्य् अर्थः । वर्तमानः शरीरयात्रां कुर्वाणः ।
गं ज्ञानं न त्रातीति गात्रमज्ञानं तत्कर्शयत्यल्पीकरोतीति
गात्रकर्शनं तपः । आलोचनं मननमनुतिष्ठन् शीतोष्णादीन्यजयत् ।
उपलक्षणत्वाच्छीतादेः कामादीनप्यजयद् इति ज्ञेयम्, उभयेषां
शरीराधिकरणत्वात् ॥३६-३७॥

---------------------------------------------------------------------------------------------------------------------

*न कतमेनापि व्याख्यातम्।*

------------------------------

**॥ ४.२८.३८ ॥**

**तपसा विद्यया पक्व-कषायो नियमैर् यमैः ।**

**युयुजे ब्रह्मण्य् आत्मानं विजिताक्षानिलाशयः ॥**

**श्रीधर-स्वामी (भावार्थ-दीपिका) :** विद्ययोपासनया पक्व-कषायो
दग्ध-कामादि-वासनः । युयुजे आत्मनो ब्रह्मतां भावयामास ।
अक्षाणीन्द्रियाणि । अनिलः प्राणः । आशयश् चित्तम् । विजिता अक्षादयो येन
॥३८॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ब्रह्मणि
उत्तरश्लोकस्पष्टीभूतार्थे वासुदेवे आत्मानं मनः ॥३८॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** आत्मानं शुद्ध-जीवम् । ब्रह्मणि
सर्वाश्रये भगवति युयुजे । तद्-एकाश्रयत्वेन सस्मार ।
सूर्यैकाश्रयत्वे रश्मि-परमाणुम् इव ॥३८॥

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ब्रह्मणि
उत्तर-श्लोक-स्पष्टीभूतार्थे वासुदेवे आत्मानं मनः ॥३८॥

------------------------------

**॥ ४.२८.३९ ॥**

**आस्ते स्थाणुर् इवैकत्र दिव्यं वर्ष-शतं स्थिरः ।**

**वासुदेवे भगवति नान्यद् वेदोद्वहन् रतिम् ॥**

**श्रीधर-स्वामी (भावार्थ-दीपिका) :** आस्ते स्म वर्ष-शतम् इति
ज्ञानस्य दुःसाधनतां दर्शयति । अत एव हरौ भक्तिं दृतवान् इत्य्
आह । वासुदेवे रतिम् उद्वहन्न् अन्यद् देहादिकं न वेद ।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तादृशस्मरणभक्त्या
भगवति रतिर् अव्यवच्छिन्ना जातेत्याह---आस्त इति । अत एव ज्ञानस्य
दुःसाध्यत्वाद् एव ॥३९॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** तथा स्मरणेन च तस्मिन् रतिर्
अव्यवच्छ्हिन्ना जातेत्याह । आस्त इति ।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तादृश-स्मरण-भक्त्या
भगवति रतिर् अव्यवच्छिन्नो जातेत्य् आह---आस्त इति ॥३९ ॥

------------------------------

**॥ ४.२८.४० ॥**

**स व्यापकतयात्मानं व्यतिरिक्ततयात्मनि ।**

**विद्वान् स्वप्न इवामर्श- साक्षिणं विरराम ह ॥**

**मध्वः-** शारीरम् अभिप्रहत्यासुप्तः सुप्तान् अभिचाकशीति इति
श्रुति-प्रसिद्धः । स्वप्न इवेति दृष्टान्तस् तत्त्वेनोच्यते---स्वप्नो हि
जीवस्यास्वातन्त्र्यं प्रसिद्धम् । अतस् तत्र परमेश्वराधीनत्वं
प्रसिद्धम् एव । अतो जीव-व्यतिरिक्त ईश्वरः सिद्धः ।

> यतः स्वप्नो न स्वतन्त्रस् ततस् तद्-दर्शकः परः ।
>
> जीवाद्य्-अन्यस् तु विज्ञेयः स विष्णुर् अवधार्यताम् ॥ इति वाराहे
> ॥४०॥

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** स एवं वर्तमान आत्मन्य् आत्मानं
विद्वान् अन्यस्माद् उपरराम । कथं विद्वान् ? व्यतिरिक्ततया
देहादि-व्यतिरिक्तत्वेन । कुतः ? व्यापकतया देहादि-प्रकाशकत्वेन ।
ननु देहाद्य्-आकारो विमर्श एतत् प्रकाशति नतु निराकार आत्माऽत आह ।
आमर्शस्यापि साक्षिणम् । अयं भावः, आमर्शो नामान्तः करण-वृत्तिः सा च
जडत्वाद् आत्म-प्रकाश्यैवेति । यथा स्वप्ने ममेदं शिरश् छिन्नम्
इत्य्-आदि-प्रतीतौ तद् व्यतिरिक्तम् आत्माणं वेत्ति तद्वत् ।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अत्राक्षिपति---नन्व् इति ।
अत्राशयम् आह---अयं भाव इति । अत्र विश्वनाथः---तादृशस्य च
सर्वत्र भगवत्स्फूर्तिरभूद् इत्य् आह---स इति । व्यापकतया
जातरतित्वेन सर्वास्वेव दिक्षु स्फुरद्रूपतया विद्वान् जानन् तदप्यात्मनि
स्वस्मिन्व्यतिरिक्ततया वियुक्तत्वेनैव जानन् प्रेमोत्कण्ठातापेन विरराम
मूर्च्छां प्रापेत्य् अर्थः । विरहोत्थस्फूर्तिजनितभगवद्-दर्शनेन
विरहो न शाम्यतीत्यत्र दृष्टान्तः---स्वप्न इव जानन् न हि स्वप्ने
भुक्तेनौदनादिना स्वप्नोत्थितस्य जनस्य क्षुधा शाम्यतीत्य् अर्थः ।
ननु स्फूर्तौ किं प्रमाणमित्यतो विशिनष्टि---आमर्शो नामान्तःकरणवृत्तिः
स एव साक्षी न तु लोचनं यत्र तम् । अन्तःकरणवृत्तीनां
विरहसन्तापानपगमात् लोचनाभ्यां तद्दर्शनम् अपि तत्स्फूर्तिजनितम्
एवम् एवेत्यनुभवाद् इति भावः ॥४०॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** ततश् च सर्व-वैलक्षण्येन
भगवविज्ञानं जातम् इत्य् आह---स इति । आत्मनि शुद्ध-जीवेऽधिष्टाने
आत्मानं तद्-अधिष्ठातारं परमात्मानं
सर्व-व्यापक-व्यतिरिक्त-स्वरूपतया च विद्वान् जानन् तद्-अर्वाक्-ज्ञेयाद्
विरराम । व्यापकत्वेन व्यतिरिक्तत्वेन दृष्टान्तः । स्वप्ने
तत्रत्य-सर्व-प्रपञ्च-तद्-द्रष्टारम् इवेति आमर्शेत्य् अत्र आमृश्येति
सम्बन्धोक्तिः ॥४०॥

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तादृश-रत्या च सर्वत्र
भगवत्-स्फूर्तिर् अभूद् इत्य् आह---स इति । व्यापकतया जात-रतित्वेन
सर्वास्व् एव दिक्षु स्फुरद्-रूपतया विद्वान् जानन्, तद् अप्य् आत्मनि स्वस्मिन्
व्यतिरिक्ततया वियुक्तत्वेनैव जानन् प्रेमोत्कण्ठा-तापेन विरराम,
मूर्च्छां प्रापेत्य् अर्थः । विरहोत्थ-स्फूर्ति-जनित-भगवद्-दर्शनेन
विरहो न शाम्यतीत्य् अत्र दृष्टान्तः---स्वप्न इव जानन्, न हि स्वप्ने
भुक्तेनोदनादिना स्वप्नोत्थितस्य जनस्य क्षुधा शाम्यतीत्य् अर्थः ।

ननु स्फूर्तौ किं प्रमाणम् इत्य् अतो विशिनष्टि---आमर्शो
नामान्तःकरण-वृत्तिः । अन्तः-करण-वृत्तीनां विरह-सन्तापान् अपगमात्
लोचनाभ्याम् तद्-दर्शनम् अपि तत्-स्फूर्ति-जनितम् एवेत्य् अनुभवाद् इति
भावः ॥४०॥

------------------------------

**॥ ४.२८.४१-४२ ॥**

**साक्षाद् भगवतोक्तेन गुरुणा हरिणा नृप ।**

**विशुद्ध-ज्ञान-दीपेन स्फुरता विश्वतो-मुखम् ॥**

**परे ब्रह्मणि चात्मानं परं ब्रह्म तथात्मनि ।**

**वीक्षमाणो विहायेक्षाम् अस्माद् उपरराम ह ॥**

**श्रीधर-स्वामी (भावार्थ-दीपिका) :** केन विद्वान् ? तत्राह । साक्षाद्
धरिर् एव यो गुरुः, तेनोक्तेन सर्वतो-मुखं यथा तथा
स्फुरताऽनवच्छिन्नेन ज्ञानेन । तद् एवाह---पर इति । ब्रह्मैवाहं
न संसारीति ब्रह्मण्य् आत्मन ईक्षणे शोकादि-निवृत्तिः । अहम् एव ब्रह्मेत्य्
आत्मनि ब्रह्मण ईक्षणे ब्रह्म-पारोक्ष्य-निवृत्तिः । अतो
व्यतिहारेणेक्षमाणोऽस्मात् संसाराद् उपरराम ।

नन्व् एवम् अपि जीवस्य कुतो ब्रह्मत्वापत्तिः ? ईक्षणस्यैव
व्यवधायकत्वाद् इत्य् आशङ्क्याह---ईक्षां विहाय दग्धेन्धनानलवत् तस्याः
स्वयम् एवोपशान्तेर् इति भावः ॥४१-४२॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ततश् च तस्योत्पन्नप्रेम्णो
भगवतः साक्षाद्दर्शनमभूद् इत्य् आह---साक्षाद् एव भगवता हरिणा
सन्तापहारिणा विश्वतोमुखं स्फुरता समन्ताद् एव प्रस्फुरत्तेजसा
गुरुणा सता उक्त उपदिष्टो ज्ञानदीपः स्वमाधुर्यानुभवप्रकारस्तेन
तस्मिन्नेव परे ब्रह्मणि आत्मानमीक्षमाणः वासुदेवे भगवति
नान्यद्वेदोद्वत्रतिम् इति पूर्वोक्तेः । भगवति
स्वरतिमुद्वहन्तमनुरागिणं पश्यन्न् इत्य् अर्थः । तथैव ये यथा मां
प्रपद्यन्ते तांस्तथैव भजाम्यहम् इति भगवद्-उक्तेः । आत्मनि
स्वस्मिंश् च परब्रह्म सानुरागमीक्षमाणः तत्क्षण एव
प्रबलितानन्दमूर्च्छावशादीक्षां विहायास्मात्स्थूलसूक्ष्मोपाधिद्वयात्
स्पष्टम् एव विरराम । ऐश्वर्यपक्षीयास्तु---श्लोकत्रयमिदम् एवं
व्याचक्षते---स मलयध्वज आत्मानं परमेश्वरं सर्वव्यापकतया
सर्वस्माच् च व्याप्याज्जगतो व्यतिरिक्ततया चात्मनि स्वस्मिन्नधिष्टातारं
विद्वाञ्जानन्विरराम संसाराद् इति शेषः । व्यापकत्वे व्यतिरिक्तत्वे च
दृष्टान्तः---आमर्शसाक्षिणं मनआदिद्रष्टारं जीवमध्यात्मादिव्यापकम् ।
अथ च स्वप्ने सुषुप्तावध्यात्मादिव्यतिरिक्तम् इव सुखमहमस्वाप्सम् इत्य्
अत्र तत्तद्व्यतिरिक्तस्य केवलस्यात्मन एवानुभवाद् इति ।
नन्वेतज्ज्ञानं कुतोसाववापेति तत्राह---साक्षाद् इति ददामि बुद्धियोगं
तं येन मामुपयान्ति ते इति भगवद्-उक्तेः । तेनैव ज्ञानदीपेन परे
ब्रह्मणि भगवत्याश्रयतत्त्वे आत्मानं शुद्धजीवमाश्रितं
प्रेक्षमाणस्तथात्मनि शुद्धजीवे च तम् एव परं ब्रह्म
भगवन्तमधिष्ठातारमीक्षमाणः विहायेक्षाम् इति जातप्रेमत्वादन्ते तं
परामर्शम् अपि विहायेत्य् अर्थः ॥ स्वामिचरणाः---तद् एव
अव्यवच्छिन्नज्ञानम् एव । ब्रह्मणि शोकाद्य्-अभावात्तत्रात्मनो\ऽपि
तदभेददृष्ट्या शोकाद्य्-अभाव आयातीति । आदिना मोहादिग्रहः । अतः
पारोक्ष्याभावात् । अन्योन्ययोरेकीकरणं व्यतिहारः । पुनर्
आशङ्कते---नन्व् इति । इति भाव इति । न हि काष्ठे सर्वथा दग्धे
पुनर् अग्निस् तत्र तिष्ठतीत्याशयः । सन्दर्भस्तु---अस्माद्
देहद्वयादेवोपरराम न तु तस्मात्तदीक्षाहेतुचिच्छक्त्याविर्भावादपीत्य्
अर्थः । अनलादीनां कालवाय्वादिवत्तस्या नाशकाभावादाश्रयस्य
विद्यमानत्वाच्चेत्याह ॥४१-४२॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** तद् एवं येन विज्ञानेन
जीवन्-मुक्ति-दशाम् आप तेनात्यन्तिक-मुक्तिम् अप्य् आपेत्य् आह---साक्षाद् इति
युग्मकेन । परे ब्रह्मणि भगवति तद्-आश्रयत्वेनेत्य् अर्थः । आत्मनि
शुद्धे तद्-अधिष्ठातृत्वेनेत्य् अर्थः । ईक्षां सिद्धेक्षत्वात् तत्-प्रयत्नं
विहायेत्य् अर्थः । अस्माद् देह-द्वय-लक्षणोपाधेर् उपरराम, न तु
तस्मात् तद्-ईक्षा-हेतु-चिच्-छक्त्य्-आविर्भावाद् अपीत्य् अर्थः, अनलादीनां
काल-वाय्व्-आदिवत् तस्या नाशकाभावात् आश्रयस्य विद्यमानत्वाच् च
॥४१-४२॥

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ततश् च
तस्योत्पन्न-प्रेम्णो भगवतः साक्षाद्-दर्शनम् अप्य् अभूद् इत्य् आह---साक्षाद्
एव भगवता हरिणा सन्ताप-हारिणा विश्वतो मुखं स्फुरता समन्ताद् एव
प्रस्फुरत् तेजसा गुरुणा सता उक्त उपदिष्टो यो ज्ञान-दीपः
स्व-माधुर्यानुभव-प्रकारत्वः, तेन तस्मिन्न् एव परे ब्रह्मणि आत्मानम्
ईक्षमाणम् ईक्षमाणः, वासुदेवे भगवति नान्यद् वेदोद्वहन् रतिम्
\[भा।पु। ४.२८.३९\]इति पूर्वोक्तेः । भगवति स्व-रतिम् उद्वहन्तम्
अनुरागिणं पश्यन्न् इत्य् अर्थः । तथैव, ये यथा मां प्रपद्यन्ते तांस्
तथैव भजाम्य् अहम् \[गीता ४.११\] इति भगवद्-उक्तेः ।

आत्मनि स्वस्मिंश् च पर-ब्रह्म सानुरागम् ईक्षमाणः, तत्-क्षण एव
प्रवलितानन्द-मूर्च्छा-वशाद् ईक्षां विहाय अस्मात्
स्थूल-सूक्ष्मोपाधि-द्वयात् ह स्पष्टम् एव विरराम । ऐश्वर्य-पक्षीयास्
तु श्लोक-त्रयम् इदम् एवं व्याचक्षे---स मलयध्वज आत्मानं
परमेश्वरं सर्व-व्यापकतया सर्वस्मात् च व्याप्याज् जगतो
व्यतिरिक्ततया च आत्मनि स्वस्मिन्न् अधिष्ठातारं विद्वान् जानन् विरराम
संसाराद् इत्य् अर्थः ।

व्यापकत्वे व्यतिर्क्तत्वे च दृष्टान्तः---आमर्श-साक्षिणं
मन-आदि-द्रष्टारं जीवम् अध्यात्मादि-व्यापकं, अथ च स्वप्ने सुषुप्ताव्
अध्यात्मादि-व्यतिरिक्तम् इव सुखम् अहम् अस्वाप्सम् इत्य् अत्र
तत्-तद्-व्यतिरिकस्य केवलस्यात्मन एवानुभवाद् इति ।

नन्व् एतज् ज्ञानं कुतोऽसाव् अवाप ? इत्य् तत्राह---साक्षाद् इति । ददामि
बुद्धि-योगं तं येन माम् उपयान्ति ते \[गीता १०.१०\] इति भगवद्-उक्तेः
। तेनैव ज्ञान-दीपेन परे ब्रह्मणि भगवत्य् आश्रय-तत्त्वे आत्मानं
शुद्ध-जीवम् आश्रितम् ईक्षमाणः, तथा आत्मनि शुद्ध-जीवे च तम् एव
परं ब्रह्म भगवन्तम् अधिष्ठातारम् ईक्षमाणः । विहायेक्षाम् इति
जात-प्रेमत्वाद् अन्ते तं परामर्शम् अपि विहायेत्य् अर्थः ।
श्री-भागवतस्य मोहिनीत्वाद् इतोऽप्य् अन्यथा केचिद् व्याचक्षते, तत् तु एव
गृह्णन्ति न सन्तः ॥४१-४२॥

------------------------------

**॥ ४.२८.४३ ॥**

**पतिं परम-धर्म-ज्ञं वैदर्भी मलयध्वजम् ।**

**प्रेम्णा पर्यचरद् धित्वा भोगान् सा पति-देवता ॥**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तद् एवं श्रीगुरुदेवस्य
सिद्धिदशापर्यन्तं शिष्यास्तं परिचरन्त एव वर्त्तन्त इति
दर्शयति---पतिम् इति चतुर्भिः । परिचरणं हितप्रेरकत्वं,
भोगानिन्द्रियद्वारेण त्यक्त्वा ॥४३॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** वैदर्भ्याख्यः पुरञ्जनस् तु
तत्-सेवयैव प्राप्यं प्रापेत्य् आह---पतिम् इत्य्-आदिना ॥४३॥

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तद् एवं श्री-गुरु-देवस्य
सिद्धि-दशा-पर्यन्तं शिष्यस् तं परिचरन्न् एव वर्तेतेति
दर्शयति---पतिम् इति चतुर्भिः ॥४३॥

------------------------------

**॥ ४.२८.४४ ॥**

**चीर-वासा व्रत-क्षामा वेणी-भूत-शिरोरुहा ।**

**बभाव् उप पतिं शान्ता शिखा शान्तम् इवानलम् ॥**

**श्रीधर-स्वामी (भावार्थ-दीपिका) : उप पतिं** पत्युः समीपे । यद्
वा, पत्युः किञ्चिन् मात्रं न्यूना । तत्-समाना सती **बभाव्** इत्य् अर्थः
। उपोऽधिके च \[पा। १.४.८७\] इति कर्म-प्रवचनीयस् तद्-योगे च
द्वितीया । शान्तम् अङ्गारावस्थम् अनलम् उप शान्ता शुद्धा ज्वाला यथा
भवति, तद्वत् ॥४४॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** चीर-वासाः चीरवत्
स्व-महिम्ना सर्वम् आच्छादयति कायम् आत्मा नभश् छदिः इत्य् उक्तेः
अत्यतिष्ठद् दशाङ्गुलम् इति श्रुतेश् च । य आत्मा तत्र वासो विचार-द्वारा
यस्याः सा चीर-वासाः । क्षमैव क्षामा स्वार्थिको\ऽण्, टाबार्षः । व्रते
तपश्चर्यादि-लक्षणे समर्था । वेणी-भूतानि संयतानि शिरोरुहाणि
वृत्ति-समूहा यस्याः सा तथा । अनेन सात्त्विक्यैव बुद्ध्या हरिः
प्राप्यते दृश्यते त्व् अग्र्या बुद्ध्या इति श्रुतेः । शान्तम् इत्य् अनेन
धूम-राहित्यम् उक्तं, न तु निर्वाणत्वं न हि नष्टस्याग्नेः शिखास्तीति ।
सामीप्यार्थे तु कुम्भस्य समीप उपकुम्भम् इत्य् आदौ षष्ठी-दर्शनाद्
अत्रार्षत्वाश्रयणेन द्वितीय-करणतः सुलभं पन्थानम् आह---यद् वेति
। *इत्य् अर्थ* इति। उपो\ऽधिके च इति सूत्र-बलाद् अयम्-अर्थे इति
भावः ॥४४॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** पतिम् उप उपोऽधिके हीने
च \[पा। १.४.८६-८७\] इति कर्म-प्रवचनीयस् तद्-योगे द्वितीया । पत्युः
सकाशात् किञ्चिन्-मात्र-न्यूनेत्य् अर्थः । शान्तम् अङ्गारावस्थम् निर्धूमम्
अनलम् उपशान्ता शुद्धा ज्वाला यथा भवति, तद्वत् ॥४४॥

------------------------------

**॥ ४.२८.४५ ॥**

**अजानती प्रियतमं यदोपरतम् अङ्गना ।**

**सुस्थिरासनम् आसाद्य यथा-पूर्वम् उपाचरत् ॥**

**श्रीधर-स्वामी (भावार्थ-दीपिका) :** तदानीम् अपि सुस्थिरम् आसनं
यस्य । अत एवाजानती यदा तदा यथा-पूर्वम् असेवत ॥४५॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अङ्गना अङ्गानि शिक्षादीनि
विद्यन्ते यस्याः साङ्गना । प्रियतममत्यन्तप्रियम् । उपरतं
जीवन्मुक्त्यवस्थां प्राप्तम् । अङ्गाभ्यासनिष्ठत्वादजानती । सुस्थिरे
ब्रह्मण्यासनं स्थितिर् यस्य तं यथापूर्वं
साधनावस्थायामिवोपाचरत्तत्रैवातिष्ठद् इत्य् अर्थः ।
कथापक्षे---तदानीम् अपि देहत्यागावसरे\ऽपि । अत एव सुस्थिरासनत्वाद्
एव । यथापूर्वं श्रीभगवत्प्रतिमामिवाचेष्टमानम् अपि
पाद्यादिनापाचरदानर्चेति ॥४५॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** यथा-पूर्वं श्री-भगवत्-प्रतिमाम्
इवाचेष्टमानम् अपि पाद्यादिनोपाचरत् आनर्च ॥४५॥

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

------------------------------

**॥ ४.२८.४६ ॥**

**यदा नोपलभेताङ्घ्राव् ऊष्माणं पत्युर् अर्चती ।**

**आसीत् संविग्न-हृदया यूथ-भ्रष्टा मृगी यथा ॥**

**श्रीधर-स्वामी (भावार्थ-दीपिका) :** पत्युर् अङ्घ्रिम् अर्चयन्ती यदा
तस्मिन्न् अङ्घ्राव् ऊष्माणं नापश्यत् ॥४६॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ऊष्माणमौष्ण्यम् ।
पक्षे---पत्युः शुद्धजीवस्याङ्घ्रौ शास्त्रविचारतीर्थगमनादौ
सात्त्विके\ऽपि कर्मण्यूष्माणमुत्साहं न लेभे तदा अहो सात्त्विकीम् अपि
मामयं त्यक्तुमुद्यत इत्यतः संविग्नहृदयासीत् ॥४६॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अर्चती अर्चयन्ती
नोपलभेत नोपालभेत ॥४६॥

------------------------------

**॥ ४.२८.४७ ॥**

**आत्मानं शोचती दीनम् अबन्धुं विक्लवाश्रुभिः ।**

**स्तनाव् आसिच्य विपिने सुस्वरं प्ररुरोद सा ॥**

**श्रीधर-स्वामी (भावार्थ-दीपिका) :** अबन्धुं पति-रहितम् ।
अश्रुभिर् आसिच्य ॥४७॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** गुरोः साधकशरीरापगमे
सति पत्युर्विच्छेदे पतिव्रतेव शिष्यस्तद्विच्छेदसन्तप्तो विलापमग्नो
भवतीत्य् आह---आत्मानं शोचती । अतः परं मां कस्त्रास्यतीति शोकाकुला
। अबन्धुं जीवन्मुक्तिदशायां वृत्त्यन्तरानुत्पत्तेः । स्तनौ
धर्माधर्मौ । विक्लवाश्रुभिः कर्ममार्गरतैः सह विपिने संसारवने
। आसिच्य सुस्वरं प्ररुरोद अहं ब्रह्मास्मि इत्य् एवं रुरोद
परिणतवतीत्य् अर्थः ॥४७॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** गुरोः
साधक-शरीरापगमे सति, पत्युर् विच्छेदे पति-व्रतेव शिष्यस्
तद्-विच्छेद-सन्तप्तो विलाप-मग्नो भवतीत्य् आह---आत्मानं शोचती माम्
अतः परं कस् त्रास्यत इत्य् अतः शोकाकुला ॥४७॥

------------------------------

**॥ ४.२८.४८ ॥**

**उत्तिष्ठोत्तिष्ठ राजर्षे इमाम् उदधि-मेखलाम् ।**

**दस्युभ्यः क्षत्र-बन्धुभ्यो बिभ्यतीं पातुम् अर्हसि ॥**

**श्रीधर-स्वामी (भावार्थ-दीपिका) :**
क्षत्र-बन्धुभ्योऽधार्मिक-क्षत्रियेभ्योऽपि ॥४८॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** पक्षे---हे श्रीगुरो इमां
पृथ्वीं त्वत्प्रवर्तितश्रवणादिभक्तिमतीं दस्युभ्यो
भक्तिविरोधिमतेभ्यो बिभ्यतीम् । तीर्थस्तु---उदधिः कमे तद् एव
मेखलास्थानीयं यस्याः सा । तथा दस्युभ्यो\ऽहङ्कारादिभ्यः क्षत्त्रं
संसाराद्रक्षकं ज्ञानं बध्नन्ति प्रतिबध्नन्तीति क्षत्रबन्धवो
मिथ्याज्ञानादयस्तेभ्यो\ऽपि बिभ्यतीमिमां गां रक्षितुमर्हसि ।
त्वद्-अनुगृहीतया बुद्ध्याज्ञानादयो निवर्त्तन्त इत्य् अर्थः ॥४८॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** उत्थिष्ठेति । पक्षे, हे
श्री-गुरो, इमां पृथ्वीं तत्-प्रवर्तित-चरणारविन्दादि-भक्ति-गतिं
दस्युभ्यः भक्ति-विरोधि-मतेभ्यो बिभ्यतीम् ॥४८॥

------------------------------

**॥ ४.२८.४९ ॥**

**एवं विलपन्ती बाला विपिनेऽनुगता पतिम् ।**

**पतिता पादयोर् भर्तू रुदत्य् अश्रूण्य् अवर्तयत् ॥**

**श्रीधर-स्वामी (भावार्थ-दीपिका), विश्वनाथ-चक्रवर्ती
(सारार्थ-दर्शिणी) :** अवर्तयत् प्रवर्तयामास ॥४९॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** विपिने वासनावने
विलपन्ती रुदती स्वामिनं विहाय स्थिताश्रूण्यवर्तयन्मुग्धेवाभवत्
॥४९॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

------------------------------

**॥ ४.२८.५० ॥**

**चितिं दारुमयीं चित्वा तस्यां पत्युः कलेवरम् ।**

**आदीप्य चानुमरणे विलपन्ती मनो दधे ॥**

**श्रीधर-स्वामी (भावार्थ-दीपिका) :** तस्यां निधायाग्नि-दानेनादीप्य च
॥५०॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :**
पक्षे---श्रीगुरोर्देहसंस्कारं कृत्वा श्रीमद्गुरुचरणवियुक्तो\ऽहं
तदीयगुणानुस्मरणमयशोकदवाग्निदग्धदेहः प्राणं
धर्तुमशक्नुवंस्तदुपदिष्टश्रवणकीर्तनादिभक्तो नैव शक्तिं धास्यामि
तस्मादद्यैव मरिष्यामीति शिष्यो मनसि निश्चिनोतीति दर्शयामास ।
तीर्थस्तु---दारुमयीं भेदविषयां चितिं संविदं कृत्वा प्रकाश्य तस्यां
संविदि पत्युः कलेवरं संसारकारणमादीप्य
दग्ध्वानुमरणे\ऽनुस्यूतदोषनाशे मनो दधे तादृशीं वृत्तिं
प्रकाशयन्त्याह ॥५०॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** चितिम् इति । अस्मिन्न् अध्यात्म-पक्षे
स्त्रीत्वादिकम् औपचारिकम् एव ॥५०॥

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तस्यां निधाय
अग्नि-दानेनादीप्य च । पक्षे---श्री-गुरोर् देह-संस्कारं कृत्वा
श्रीमद्-गुरु-चरण-वियुक्तोऽहं
तदीय-गुणानुस्मरण-मय-शोक-दावाग्नि-दग्ध-देहो प्राणं धर्तुम्
अशक्नुवंस् तद्-उपदिष्ट-श्रवण-कीर्तनादि-भक्तौ नैव शक्तिं धास्यामि
। तस्माद् अद्यैव मरिष्यामीति शिष्यो मनसि निश्चिनोतीति दर्शयामास
॥५०॥

------------------------------

**॥ ४.२८.५१ ॥**

**तत्र पूर्वतरः कश्चित् सखा ब्राह्मण आत्मवान् ।**

**सान्त्वयन् वल्गुना साम्ना ताम् आह रुदतीं प्रभो ॥**

**श्रीधर-स्वामी (भावार्थ-दीपिका) :** पूर्वतरोऽनादिर् ईश्वरः सखा,
द्वा सुपर्णा इत्य् आदि श्रुतेः । साम्ना प्रिय-वाक्येन बोधयन् ॥ ५१॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :**
स्वगुरुविरहव्याकुलीभावदशायाम् इव शिष्यस्य भगवद्-दर्शनं स्याद् इति
द्योतयति । तत्र तस्यामवस्थायाम् । ब्राह्मणः ब्राह्मण-रूपधारी
साक्षात्स्वीयस्व-रूपदर्शनं प्रेम्णा विना न संभवतीति ज्ञापयति ।
यद्वा---ब्रह्म ब्राह्मण आत्मना इति श्रुत्यर्थद्योतनाय तथोपदेशे
ब्राह्मणस्यैवाधिकार इति द्योतनाय च ब्राह्मण-रूपधारणम् इति ज्ञेयम्
। अत एवात्मा स्वरूपं विद्यते यस्य स आत्मवान्स्व\--स्वरूप-युक्त इत्य्
अर्थः । वल्गुना प्रीतिद्योतकतया सुन्दरेण सामवाक्येन
सान्त्वयन्समादधानः ॥५१॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** ब्राह्मण-रूपो भूत्वा ॥५१॥

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**
स्व-गुरु-विरह-व्याकुली-भाव-दशायाम् इव शिष्यस्य भगवद्-दर्शनं
स्याद् इति द्योतयति---तत्रेति । पूर्वतरः अनादिर् ईश्वरः सखा---द्वा
सुपर्णा इत्य् आदि श्रुतेः । ब्राह्मणः ब्राह्मण-वेश-धारीति साक्षात्
स्वीय-स्वरूप-दर्शनं प्रेम्णा विना न भवतीति ज्ञापयति स्मेति भावः
। आत्मवान् अन्तराच्छन्नीकृत-स्व-स्वरूप-युक्तः ॥५१॥

------------------------------

**॥ ४.२८.५२ ॥**

**ब्राह्मण उवाच**

**का त्वं कस्यासि को वायं शयानो यस्य शोचसि ॥**

**जानासि किं सखायं मां येनाग्रे विचचर्थ ह ।**

**श्रीधर-स्वामी (भावार्थ-दीपिका) :** यस्य यं शोचसि । अग्रे सृष्टेः
पूर्वम् । विचचर्थ ह मयि स्थितत्वेन सख्य-सुखम् अनुभूतवान् असि
॥५२॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यस्येति द्वितीयार्थे षष्ठी
। का किंजातिविशिष्टासि न कापि किं च, कस्यासि कं पुरुषमाश्रित्य
तिष्ठसि न कम् अपि सर्वस्य चेतनानुस्यूतत्वान्न विशिष्टं शक्यते वक्तुं
यस्य शोचसि यदीयाहम् इति प्रकाश्य वर्तसे\ऽयं शयानः शरीरलक्षणः
पदार्थः कः पांचभौतिकत्वात्तव चानेन न को\ऽपि संबन्धः । त्वं
का नामतो गोत्रतो लिङ्गतश् च तवैतत्त्रयम् एव नास्ति कत्यासि पुत्री
भार्या वा न कस्यापीति को वायं शयानस्तव निरूपितो यस्य मरणं
शोचसि न को\ऽपीति वार्थः ॥५२॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** कोऽयं शयान इति प्रश्ने
मम श्री-गुरुर् अयम् इति । कथा-पक्षे---मम पतिर् अयम् इति चेत्, मां
किं जानासीति ? ननु, त्वम् एव विप्रो मम क इत्य् अत आह---सखायम् इति
। कथं त्वया सह मम सख्यम् इत्य् अत आह---येन मया सह अग्रे
सृष्टेः पूर्वं विचचर्थ । मय्य् एव मिलित्वा मत्-सङ्गेन सुखम्
अनुभूतवान् त्वम् एवासीर् इत्य् अर्थः ॥५२॥

------------------------------

**॥ ४.२८.५३ ॥**

**अपि स्मरसि चात्मानम् अविज्ञात-सखं सखे ।**

**हित्वा मां पदम् अन्विच्छन् भौम-भोग-रतो गतः ॥**

**श्रीधर-स्वामी (भावार्थ-दीपिका) :** ननु नाहम् आवयोः सख्यं
सहचरत्वं च जानामीति चेत् तत्राह---यद्यपि मां न जानासि तथाप्य्
आत्मानं त्वाम् अविज्ञात-सखम् अविज्ञातः कश्चिन् मे सखासीद् इत्य् एवं किं
स्मरसि ? सख इति पुंस्त्व-निर्देशः प्राक्तन-पुंस्त्व-स्मरणाय ।
सख्यं स्मारयन् स्व-वियोग-कृतम् अनर्थम् आह---हित्वेति सार्धैः
षड्भिः । पदं स्थानम् ॥५३ ॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** नन्वहं किम् अपि न
जानामीति तत्राह---अपीति । बहुव्रीहावपि टजार्षः । त्वम् एव स्मारयेति
चेदाह---हित्वेति । सृष्ट्यारंभे प्राचीनकर्मवशादेवेत्य् अर्थः
॥५३॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** कथा-पक्षे---सखे इति ।
जीवत्व-मात्र-स्मरणाय ॥५३॥

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** नन्व् अहं किम् अपि
जानामीति तत्राह---अपीति । यद्यपि मां न जानासि तद् अप्य् आत्मानं स्वम्
अविज्ञात-सखम् अविज्ञातः कश्चिन् मे सखास्तीत्य् एवं किं स्मरसि ?
बहुव्रीहाव् अपि ट आर्षः । अविज्ञातस्य सखायम् इति वा । सखीत्य्
अप्रयुज्य सखे इति पुंस्त्व-निर्देशः प्राक्तन-पुंस्त्वं स्मारयन् एवम्
अग्रेऽपि । त्वम् एव स्मारय चेद् अत आह---हित्वेति । सृष्ट्य्-आरम्भे
प्राचीन-कर्म-वशाद् एवेत्य् अर्थः । पदं स्थानम् ॥५३॥

------------------------------

**॥ ४.२८.५४ ॥**

**हंसाव् अहं च त्वं चार्य सखायौ मानसायनौ ।**

**अभूताम् अन्तरा वौकः सहस्र-परिवत्सरान् ॥**

**श्रीधर-स्वामी (भावार्थ-दीपिका) : हंसौ** शुद्धौ **मानसं**
हृदयम् अयनं ययोः । कथा-पक्षे---मानस-सरसि स्थितौ पक्षिणाव्
अभूतां जातौ । ओको गृहम् । अन्तरा विनैव । वा-शब्द एवार्थे ।
सहस्र-परिवत्सरान् महा-प्रलयो यावत् ॥५४॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** आर्येति ।
शुद्धकुलोद्भूतत्वेन ज्ञानाधिकारित्वम् आह ॥५४॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** यद्यपि परमात्म-सन्दर्भे
ज्ञानेच्छुर् अयम् अधिकारीत्य् अभेदोपदेश-पर्यवसानत्वं व्याख्यातं,
तथाप्य् अपरितोषाद् अत्र भक्ति-पर्यवसानत्वम् एव व्याख्यायते । यथा
सख्यम् एव स्थापयति । सृष्टौ मानसायनौ महा-प्रलय-समये तु ओकस्
तद्-रूपम् उपधिम् अन्तरिवाभूताम् अभूवेत्य् अर्थः । सहस्र-परिवत्सरान्
व्याप्येति महा-प्रलयोपलक्षणम् ॥५४॥

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** हंसौ शुद्धाव् आत्मानौ
मानसं हृदयम् अयनं ययोस् तौ । कथा-पक्षे---मानस-सरसि स्थितौ
पक्षिणाव् अभूतां जातौ । ओको गृहम् अन्तरा विनैव । वा-शब्द एवार्थे
सहस्रं परिवत्सरान् महा-प्रलयो यावद् इत्य् अर्थः ॥५४॥

------------------------------

**॥ ४.२८.५५ ॥**

**स त्वं विहाय मां बन्धो गतो ग्राम्य-मतिर् महीम् ।**

**विचरन् पदम् अद्राक्षीः कयाचिन् निर्मितं स्त्रिया ॥**

**श्रीधर-स्वामी (भावार्थ-दीपिका) :** हे बन्धो, ग्राम्ये सुखे मतिर्
यस्य । स्त्रिया मायया ॥५५॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** स्व-व्सिमृतौ हेतुम् आह---स त्वम्
इति सार्धैः षड्भिः । मन्यसे इत्य् अधिकैः । अत्र स त्वम् इति
युग्मकम् । स्थिति-समये तु स तथाविधस् तं मां
विहायाहन्ता-ममताभ्यां व्यवधाय महीं स्वप्न-सहित-जाग्रद्-दशां
गतः सन् विचरन् पर्यालोचयन्न् इत्य् अर्थः ॥५५॥

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** स्त्रिया मायया ॥५५॥

------------------------------

**॥ ४.२८.५६-५८ ॥**

**पञ्चारामं नव-द्वारम् एक-पालं त्रि-कोष्ठकम् ।**

**षट्-कुलं पञ्च-विपणं पञ्च-प्रकृति स्त्री-धवम् ॥**

**पञ्चेन्द्रियार्था आरामा द्वारः प्राणा नव प्रभो ।**

**तेजो-\ऽब्-अन्नानि कोष्ठानि कुलम् इन्द्रिय-सङ्ग्रहः ॥**

**विपणस् तु क्रिया-शक्तिर् भूत-प्रकृतिर् अव्यया ।**

**शक्त्य्-अधीशः पुमांस् त्व् अत्र प्रविष्टो नावबुध्यते ॥**

**मध्वः-** इन्द्रियाणि यत्र सङ्गृह्यन्ते स गोलकेन्द्रिय-सङ्ग्रहः
॥५७॥

---------------------------------------------------------------------------------------------------------------------

**श्रीधर-स्वामी (भावार्थ-दीपिका) :** पञ्च-शब्दादय आरामा उपवनानि
यस्मिन् । नव द्वाराणि प्राण-च्छिद्राणि यस्मिन् । एकः प्राणः पालो यस्मिन्
। त्रीणि पृथिव्य्-अप्-तेजांसि कोष्ठानि यस्मिन् । षट्-ज्ञानेन्द्रिय-मनांसि
कुलान्य् अभीष्ट-विषय-समर्पका वणिजो यस्मिन् । पञ्च विपणा हट्टाः
कर्मेन्द्रियाणि यस्मिन् । पञ्च-भूतानि प्रकृतिर् उपादान-कारणं यस्य ।
स्त्री बुद्धिर् एव धवः पतिः स्वामिनी यस्मिन् ॥५६॥

स्वयम् एवेयं श्लोकं व्याचष्टे---पञ्चेन्द्रियार्था इति । षट्-कुलम् इति
षट्त्वम् एक-पालम् इति च स्पष्टत्वान् *न व्याख्यातम् ।*।५७॥

भूतान्य् एवाव्यया प्रकृतिर् उपादानं यस्य । स्त्री-धवम् इत्य् अस्य
व्याख्यानम् । शक्तिर् अधीशा यस्य । तद्-वशः सन्न् इत्य् अर्थः
॥५८॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** बन्धो इति ।
प्रीतिविषयतां द्योतयंस्तद्धितकर्तृत्वं स्वस्याह ॥ अत्र पदे
प्रविष्टः पुमान्मुह्यति इत्य् अर्थ इति । तत्पदं स्त्रीस्वामिकम् इति किं
वाच्यम् । तत्र प्रविष्टः पुमानपि स्त्रीस्वामिको भवेद् इति भावः
॥५५-५८॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** पञ्चेन्द्रिया इति युग्मकम्
॥५६-५८॥

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** पञ्च-विषया आरामा
उपवनानि यत्र । नव द्वाराणि प्राण-च्छिद्राणि यत्र । एकः प्राण एव
पालो यत्र । त्रीणि पृथिव्य्-अप्-तेजांसि कोष्ठानि यत्र ।
षट्-ज्ञानेन्द्रिय-मनांसि कुलानि वणिजो यत्र तत् । पञ्च महा-भूतानि
प्रकृतिर् उपादान-कारणं यस्य तत् । स्त्री बुद्धिर् एव धवः पतिः
स्वामिनी यस्मिन् तत् । श्लोकम् इमं स्वयं व्याचष्टे---पञ्च इति । प्राणाः
प्राणाच्छिद्राणि नव । कुलम् इति वणिजाम् एवार्थतः प्राप्तं भूतानि
पञ्चैव प्रकृतिः कारणम् । तत्र पदे प्रविष्टः पुमान् मुह्यति ।
कीदृशी शक्तिः ? बुद्धिर् एव अधीशा यस्य स इति स्त्री-धवम् इत्य् अस्य
व्याख्यानम् । तत्-पदं स्त्री-स्वामिकम् इति किं वाच्यं तत्र प्रविष्टः
पुमान् अपि स्त्री-स्वामिक एव भवेद् इत्य् अर्थस्य द्योतनार्थं
पुं-विशेषणत्वेनोपन्यस्तम् ॥५६-५८॥

------------------------------

**॥ ४.२८.५९ ॥**

**तस्मिंस् त्वं रामया स्पृष्टो रममाणोऽश्रुत-स्मृतिः ।**

**तत्-सङ्गाद् ईदृशीं प्राप्तो दशां पापीयसीं प्रभो ॥**

**श्रीधर-स्वामी (भावार्थ-दीपिका) :** स्पृष्टोऽभिभूतः । अतो न
विद्यते श्रुते ब्रह्मत्वे स्मृतिर् यस्य ॥५९॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तस्मिन्पदे रामया
विषयबुद्ध्या । अतो रामास्पृष्टत्वात् । श्रुते
सर्ववेदेतिहासपुराणादिवर्णिते जीवस्य ब्रह्मभावे । विश्वनाथस्तु---न
श्रुता श्रवगविषयीकृता स्मृतिर्गीतादिज्ञान-साधनशास्त्रं येन स
तथेत्याह । तत्सङ्गाद्रामासङ्गात् । ईदृशीं स्त्रीदेहप्राप्तिलक्षणाम् ।
स्त्रीशरीरस्य बहुदुःखाधिकरणत्वात्पापीयसीम् नारीशरीरं बहु
दुःखभाजनम् इति गरुडोक्तेः । प्रभो इति । त्वं तु साक्षात्प्रभुर् अपि
सङ्गदोषादेवात्मानमप्रभुं जानासीति भावः ॥५९॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** विभो हे सर्व-साधन-समर्थ !
तथापीत्य् अर्थः ॥५९॥

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** न श्रुता न
श्रवण-विषयीकृता स्मृतिः स्व-ज्ञानं येन सः ॥५९॥

------------------------------

**॥ ४.२८.६० ॥**

**न त्वं विदर्भ-दुहिता नायं वीरः सुहृत् तव ।**

**न पतिस् त्वं पुरञ्जन्या रुद्धो नव-मुखे यया ॥**

**श्रीधर-स्वामी (भावार्थ-दीपिका) :** तत्त्वम् उपदिशति, न त्वम् इति
चतुर्भिः । सुहृत् पतिः । नव-द्वारे पुरे यया रुद्धोऽसि तस्याः
॥६०॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तत्त्वं याथार्थ्यम् ।
पुरंजन्या इति पूर्वजन्माभिप्रायेणोक्तम् । अत्र विश्वनाथः---ननु
यद्यहमश्रुतस्मृतिरस्मि तर्हि मत्स्मृतित्वम् एव श्रावयेति चदाह---नेति
। त्वं विदर्भस्य प्राकृतजीवस्य कस्यापि न दुहिता नापत्यं किं तु
मच्छक्तिरूपो जीवोसीति भावः । अयं वीरो\ऽपि न ते सुहृद्धितकारी, किं
त्वहम् एव एतद्रूपेण त्वद्-गुरुर्भूत्वा स्वभक्तिमुपदिश्य सख्यनुरूपं
कृत्यमकरवम् इति पक्षद्वयं पृथक्पृथक् । यया नवमुखे पुरे त्वं
रुद्धस्तस्याः पुरंजन्यास्त्वं न पतिः किं त्वविद्योपहितं चैतन्यम् अपि
। कथापक्षः स्पष्ट एव ॥६०॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** नन्व् एवं यद्य् अहम्
अश्रुत-स्मृतिर् एवास्मि, तर्हि मत्-स्मृतिं त्वम् एव श्रावयेत्य् अत आह---नेति
। त्वं विदर्भस्य प्राकृत-जीवस्य कस्यापि न दुहिता नापत्यं, किन्तु
मच्-छक्ति-रूपो जीवोऽसीति भावः । अयं वीरोऽपि न ते सुहृत् हितकारी
किन्त्व् अहम् एव एतद्-रूपेण तद्-गुरुर् भूत्वा स्व-भक्तिम् उपदिश्य
सख्यानुरूपं कृत्यम् अकरवम् । इति पक्ष-द्वयं पृथक् पृथक्
व्याख्यातं यया नव-मुखे पुरे त्वं रुद्धस् तस्याः पुरञ्जन्यास् त्वं न
पतिः किन्तु अविद्योपहितं चैतन्यम् असि । कथा-पक्षे स्पष्टम् एव
॥६० ॥

------------------------------

**॥ ४.२८.६१ ॥**

**माया ह्य् एषा मया सृष्टा यत् पुमांसं स्त्रियं सतीम् ।**

**मन्यसे नोभयं यद् वै हंसौ पश्यावयोर् गतिम् ॥**

**श्रीधर-स्वामी (भावार्थ-दीपिका) :** पुमांसं पूर्व-जन्मनि
यदमन्यथा इदानीं च सतीं श्रेष्ठां स्त्रियं यन् मन्यसे एषा माया ।
यत उभयम् अपि वस्तुतो नास्ति । यस्माद् आवां हंसौ शुद्धौ । नौ
आवयोर् वक्ष्यमाणां गतिं स्वरूपं पश्य ।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ननु यद्येवं तर्हि कथं
मे तथा तथा प्रतीतिस् तत्राह---मायेति । कदाचिन्नोभयं नपुंसकम्
इति उपलक्षणमेतत्कदाचिन्मनुष्यदेवतिर्यगादिकं चेति । यद् यस्माद्वै
निश्चितमावां हंसाव् इति ॥६१॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) : हंसाव् इत्य् अत्र हंसम् इति चित्सुखः
। माम् इति शेषः । पश्यथ नौ इति क्वचित् ॥६१॥**

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ननु यद्य् एवं तर्हि
कथं मे तथा तथा प्रतीतिस् तत्राह---मायेति । यद् यतः कदाचित्
स्वं पुमांसं मन्यसे कदाचित् सतीं स्त्रियं कदाचिन् नोभयं नपुंसकम्
इत्य् अर्थः । उपलक्षणम् एतत् कदाचिन् मनुष्यं कदाचिद् देव-तिर्यग्
आदिकं च यद् यस्माद् वै निश्चितम् आवां हंसौ शुद्धौ आवयोर् गतिं
वक्ष्यमाणं स्वरूपं पश्य ॥६१॥

------------------------------

**॥ ४.२८.६२ ॥**

**अहं भवान् न चान्यस् त्वं त्वम् एवाहं विचक्ष्व भोः ।**

**न नौ पश्यन्ति कवयश् छिद्रं जातु मनाग् अपि ॥**

**श्रीधर-स्वामी (भावार्थ-दीपिका) :** तत्त्वं पदार्थयोश्
चिद्-अंशेनैक्यम् आह । अहम् एव भवान् । उपचारं वारयति, न चान्य
इति । व्यतिहारोपदेश उक्ताभिप्रायः । छिद्रम् अन्तरम् ।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** चिदंशेन चिद्रूपत्वेन ।
उक्ताभिप्रायः परे ब्रह्मणि चात्मानम् इत्य् अत्रोक्ते\ऽभिप्रायो यस्य स
तथा । अत्र विश्वनाथः---अहं परमात्मैव भवान् जीवः न चान्यः
मत्तश्चैतन्य-स्वरूपान्नभिन्न इत्य् अर्थः । ननु किमेतन्मदसह्यं
ब्रूषे तत्राह---भो मच्छुद्धभक्त । अहम्-अकोपं यथा स्यात्तथा त्वम्
एव विचक्ष्व सविमर्शं पश्य हं तु कोपे समाख्यातः शिवे च
कुक्कुरे\ऽपि च इति मेदिनी । ननु त्वद्-दासस्य मम तथा
मत्प्रभोस्तवापि नातः परो\ऽन्यकलङ्को यदावयोरभेद इति
तत्राह---नेति । नावावयोश्छिद्रमीदृशं कलङ्कं जातु कदाचिदपि
मनागीषदपि कवयो विज्ञा न पश्यति । किं त्वविज्ञा एव भेदं
पश्यन्तीत्य् अर्थः ॥६२॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** सख्योपयोगि शुद्धत्वं
प्रतिपादयन् द्वयोर् ऐक्यात्म्यं स्थापयति---नोभयम् इत्य् अधिकेनाहम् इत्य्
अर्धकेन ॥६२॥ (परमात्म-सन्दर्भ ४०)

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अहं परमात्मैव भवान्
जीवः, न चान्यः मत्तश् चैतन्य-स्वरूपान् न भिन्न इत्य् अर्थः । ननु
किम् एतन्-मद-सह्यं ब्रूषे तत्राह---भो मच्-छुद्ध-भक्त अहम् अकोपं
यथा स्यात् तथा त्वम् एव विचक्ष्व सविमर्शं पश्य । हन्त कोपे
समाख्यातः शिवे च कुक्कुरेऽपि च इति मेदिनी । ननु त्वद्-दासस्य मम
तथा मत्-प्रभोस् तवापि नातः परोऽन्यः कलङ्को यद् आवयोर् अभेद इति
तत्राह---नेति । नौ आवयोश् छिद्रम् ईदृशं कलङ्कं जातु कदाचिद् अपि
मनाग् ईषद् अपि कवयो विज्ञा न पश्यन्ति किन्त्व् अविज्ञा एव भेदं
पश्यन्तीत्य् अर्थः ॥६२ ॥

------------------------------

**॥ ४.२८.६३ ॥**

**यथा पुरुष आत्मानम् एकम् आदर्श-चक्षुषोः ।**

**द्विधाभूतम् अवेक्षेत तथैवान्तरम् आवयोः ॥**

**श्रीधर-स्वामी (भावार्थ-दीपिका) :** तर्हि कथम् आवयोर्
अज्ञत्व-सर्व-ज्ञत्वादि-धर्म-भेदस् तत्राह---यथेति । आत्मणं देहम्
आदर्शे निर्मलं महान्तं स्थिरं चावेक्षेत । परस्य चक्षुषि च तद्
विपरीतम् । विद्याविद्योपाधि-कृतो धर्म-भेद इत्य् अर्थः ।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** इत्यर्थं इति ।
विद्योपाधिप्रधानत्वात्तव
सर्वज्ञत्वादिकमविद्योपाधिप्रधानत्वान्ममाज्ञत्वादिकं च न तु
स्वाभाविकमतो न चावयोर्भेद इति भावः । अत्र विश्वनाथः---नन्वहं
भवानिति त्वद्-उक्तिरेवासह्या तत्र मा कुप्यावधेहीत्य् आह---यथेति ।
पुरुषो जीव आत्मानं स्वमेकम् अपि मोक्षदशायां बन्धदशायां च
क्रमेणादर्शचक्षुषोर्द्विधाभूतम् आदर्शे मणिमयदर्पणे
यथोचितप्रमाणं सुवर्णतेजस्कं महान्तमचंचलमीक्षेत चक्षुषि
त्वत्यल्पप्रमाणमल्पतेजस्कमतिक्षुद्रं चंचलं चेक्षेत यथेति ।
एकस्यापि द्विधाभूतत्वमुपाधिधर्मलिप्तत्वालिप्तत्वाभ्यां भेदमीक्षेत,
तथैवावयोः परमात्मजीवात्मनोः सदैव द्विधाभूतयोरन्तरं सदैव
भेदमीक्षेत । अन्तरमवकाशावधिपरिधानान्तर्द्धिभेदतादर्थे इत्य्
अमरः । अहं देहमध्ये परमात्म-स्वरूपेण वर्ते त्वं च जीवो
वर्त्तसे । तत्राह---स्वतो निरुपाधिर् अपि स्वैरतया
सकललोकदेहगतः सन्नन्तर्यामी स्वसमुचितप्रमाणः संपूर्णतेजस्को
महान्निश्चलो मुक्तजीव इव सदैव निर्लेप एव । त्वं तु
जीवो\ऽत्यल्पप्रमाण एवात्यल्पतेजस्को\ऽतिक्षुद्रः
सदैवोपाधिधर्मग्रस्तः कदाचिद् एव मुक्तिदशायामलिप्त इति
तदैवावयोर्भेदं जानीयाद् इत्य् अर्थः । यदुक्तम् अहं भवान्न
चान्यस्त्वम् इति तत् अहं यथा चित्तथा मद्भक्तो भवानपि चिन्न तु जडो
माया वेत्य् अर्थः । एतत्पद्ययोरर्थान्तरं तु शास्त्रस्यास्य
मोहिनीत्वख्यापकमसुरैरे व ग्राह्यमेकात्मवादस्य
भगवद्-अनभिमतत्वात् । यदुक्तं तृतीये भगवतैव---

> यथोल्मुल्काद्विस्फुलिङ्गाद्धूमाद्वापि स्वसंभवात् ।
>
> अप्यात्मत्वेनाभिमताद्यथाग्निः पृथगुल्मकात् ॥
>
> भूतेन्द्रियान्तः---करणात्प्रधानाज्जीवसंज्ञितात् ।
>
> आत्मा तथा पृथग्द्रष्टा भगवान्ब्रह्मसंज्ञितः ॥ इति ।

श्रुत्या च यथाग्नेः क्षुद्रा विस्फुलिङ्गा व्युच्चरान्ति इति । स्मृत्या
च---एकदेशे स्थितस्याग्नेर्योत्स्ना विस्फारिणी यथा इति तथा
सच्चिदानन्दविग्रहो भगवान्निरुपाधिर् ए व । तस्य
विद्योपाधित्वमप्यसुरमतेनैवोक्तम् इति ज्ञेयम् ॥६३॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** ननु द्वयोर् अन्तरत्वे सति कथं
माया तवाधिकार्या ? मम पुनर् अधिकारिणीति माया ह्य् एषेत्य् अत्र दर्शितं
कथं वा सख्यम् ? तत्राह---यथेति । अत्र विज्ञातृ-पुरुषाभिमुखेष्व्
आदर्शादिषु स्वच्छेषु चाक्षुषं तेजो लग्नं सत् बलीयसा सौर्येण तेजसा
प्रतिश्रान्तः प्रवर्तितं मुख-संयुक्तं सत् तद् एव मुखं ग्राहयन्
दोष-वशात् तद्-देशताम् अभिमुखतां च मुखस्याग्राहयत् ।
पूर्व-दृष्टाभिमुखादर्शस्य दिग्-देशताम् आभिमुख्यं च मुखम्
अन्वारोपयतीत्य् एवं ज्ञायते प्रतिबिम्बम् इति ।

केचिन् मन्यन्ते तथा च सति तथैव प्रतीयेत दोष-वशाद् इत्य् आदौ को
वा हेतुः ? सूर्यादि-प्रतिबिम्बे च तद्-विरोधि-कल्पनान्तरं मृग्येत तथा
सूर्य-प्रतिबिम्बाभासोत्पत्तिर् यत्र दृश्यते तत्र चाभासे यद् औष्ण्यादिकम्
अनुभूयते तत्र को वा हेतुः ? तस्माद् अन्यथानुपपत्त्येदम् एव लभ्यते
सर्वस्य वस्तुन आकारानुकारिणी च्छटा सर्वत्राव्यवहितं देशे सञ्चरत्य्
एव, किन्तु सूक्ष्मत्वान् नोपलभ्यते स्वच्छं वस्त्व्-अन्तरं प्राप्य तु
समुद्भवन्ती तत्राक्षर-मुद्रावद् विपरीततयोदयं प्राप्नुवती
प्रतिबिम्बम् उच्यते ।

यद् वा, स्वच्छ-वस्तुनस् तथैवेश्वर-दत्ता शक्तिः यद् बिम्बस्य रूपं
स्वस्मिन् भासयतीति तत् प्रतिभासितम् एव प्रतिबिम्बत्वं यद् एव
बिम्बत्वं व्यवहितेऽपि देशे निजाभासम् उद्गिरतीति ।

तस्माद् अयम् अर्थः---आदर्शे स्वच्छ-वस्तुन्य् आत्मनो
निज-देहस्यानन्याकार-च्छटात्वेन स्व-चक्षुषि च बहिर्
निःसृत-तद्-इन्द्रिय-मय-केवलं तत्-तेजसि
साक्षात्-तद्-रूपात्-मत्वेनात्मानम् एव यथा द्विधा भूतम् एवेक्षते लोकस्
तथैवावयोर् अन्तरं भेदांशः मच्-छटांश-रूपस्य शुद्ध-जीवस्यैव
प्राकृतोपाधौ प्रतिफलन-प्रायत्वाद् इति भावः । चक्षुषो
निकृष्ट-प्रतिबिम्बोपाधितया व्याख्यानं तु विचार्य चक्षुः-शब्देन
सन्निहितं स्व-चक्षुः परित्यज्य पर-चक्षुर्-वचनं कष्टं
स्व-चक्षुर्-वचनं तु स्पष्टं सति च स्पष्टे तैलादि-दृष्टान्ते
तद्-उपादानं नोपदेयम् इति । स एष चाभेदात्मको भेदः
सख्य-दार्ढ्यायैव निर्दिष्टः, जानासि किं सखायं माम् इति हंसावहं च
त्वं चार्य! सखायाव् इत्य् उपक्रमाभ्यासाद्य्-अनुसारात् ॥६३॥
\[परमात्म-सन्दर्भ २९\]

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** नन्व् अहं भवान् इति
त्वद्-उक्तिर् एव सोढुम् अशक्या, तत्र माकुप्यावधेहीत्य् आह---यथेति ।
पुरुषो जीव आत्मानं स्वम् एकम् अपि मोक्ष-दशायां बन्ध-दशायां च
क्रमेण आदर्श-चक्षुषोर् द्विधा-भूतम् आदर्शे मणिमय-दर्पणे
यथोचित-प्रमाणं सम्पूर्ण-तेजस्कं महान्तम् अचञ्चलम् ईक्षते, चक्षुषि
तु अत्यल्प-प्रमाणम् अल्प-तेजस्कम् अतिक्षुद्रं चञ्चलं च ईक्षते ।
अन्तरम् अवकाशावधि-परिधानान्तर्धि-भेद-तादर्थ्ये इत्य् अमरः । अहं
देह-मध्ये परमात्म-स्वरूपेण वर्ते त्वं च जीवो वर्तसे, तत्राहं
स्वतो निरुपाधिर् अपि स्वैरतया सकल-लोक-देह-गतः सन्न् अन्तर्यामी
स्व-समुचित-प्रमाणः सम्पूर्ण-तेजस्को महा-निश्चलो मुक्त-जीव इव
सदैव निर्लेप एव । त्वं तु जीवः अत्यल्प-प्रमाण एव
अत्यल्प-तेजस्कोऽतिक्षुद्रः सदैव उपाधि-धर्म-ग्रस्तः कदाचिद् एव
मुक्ति-दशायाम् अलिप्त इति सदैवावयोर् भेदं जानीयाद् इत्य् अर्थः । यद्
उक्तं---अहं भवान् न चान्यः इति । तत् खलु अहं यथा चित् तथा
मद्-भक्तो भवान् अपि चिन् न तु जडा मायेत्य् अर्थः ।

एतत्-पद्ययोर् अर्थान्तरं तु शास्त्रस्यास्य मोहिनीत्व-ख्यापकम् असुरैर्
एव ग्राह्यम् । एकात्म-वादस्य भगवद्-अनैभिमतत्वात् । यद् उक्तं
तृतीये भगवतैव---

> यथोल्मुकाद् विस्फुलिङ्गाद् धूमाद् वापि स्व-सम्भवात् ।
>
> अप्य् आत्मत्वेनाभिमताद् यथाग्निः पृथग् उल्मुकात् ॥
>
> भूतेन्द्रियान्तः-करणात् प्रधानाज् जीव-संज्ञितात् ।
>
> आत्मा तथा पृथग् द्रष्टा भगवान् ब्रह्म-संज्ञितः ॥ \[भा।पु।
> ३.२८.४०-१\] इति ।

श्रुत्या च---यथाग्निः क्षुद्रा विस्फुलिङ्गा व्युच्चरन्ति इति । स्मृत्या
च---एक-देशे स्थितस्याग्नेर् ज्योत्स्ना विस्तारिणी यथा \[वि।पु। १.२२.५६\]
इति । तथा सच्-चिद्-आनन्द-विग्रहो भगवान् निरुपाधिर् एव तस्य
विद्योपाधित्वम् अप्य् असुर-मतेनैवोक्तम् इति ज्ञेयम् ॥६३ ॥

------------------------------

**॥ ४.२८.६४ ॥**

**एवं स मानसो हंसो हंसेन प्रतिबोधितः ।**

**स्वस्थस् तद्-व्यभिचारेण नष्टाम् आप पुनः स्मृतिम् ॥**

**श्रीधर-स्वामी (भावार्थ-दीपिका) :** एवम् अमुना प्रकारेण स मानसो
हंसः क्षेत्र-ज्ञो हंसेन परमात्मना बोधितः सन्, स्व-स्थ आत्मनि
स्थितः सन्, चिरं ध्यात्वा तद्-व्यभिचारेणेश्वर-वियोगेन
विषयाभिलाष-बुद्ध्या नष्टां स्मृतिम् अहं ब्रह्मास्मीति ज्ञानं पुनः
प्राप्तवान् ॥६४॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** मुनिर् अपि
तथैवोपसंहरति एवम् इति । स्वस्थः प्राधानिकावेशरहितः ।
तद्व्यभिचारेण भगवद्-वैमुख्येन । नष्टां स्मृति पूर्वम् एव
श्रीगुरुभक्त्या प्राप्ताम् एव पुनः प्राप ।
अत्रास्यासायुज्यकथनात्सुपर्णश्रुतेर्बलवत्त्वाच् च
प्रेमवत्पार्षदत्वप्राप्तिरे व श्रीनारदेन परमपुरुषार्थो\ऽभिमतो
ज्ञेयः ॥६४॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** मुनिर् अपि
तथैवोपसंहरति---एवम् इति । **स्वस्थः** प्राधानिकावेश-रहितः
सन् **तद्-व्यभिचारेण** पूर्वम् ईश्वराख्य-**हंस**-बहिर्मुखतया
**नष्टां** तिरोहितां **स्मृतिं** जानासि । अपि किं सखायं माम् इति अपि
स्मरसि चात्मानम् अविज्ञात-सखम् इत्य् अत्र पूर्वोक्तं सख्यानुसन्धानं
**पुनर् आप** इति । अत्र पुनः-शब्देन स्मृति-शब्देन तद्-विस्मृतेर्
नाशादि-खण्डनं विवक्षितम् । किन्तु अनाद्य्-आवृतस्यापि सख्यस्य
स्वाभाविकत्वाद् अनादित्वम् इत्य् एव कृत-हान्य्-अकृताभ्यागम-प्रसङ्गात्
॥६४॥

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** उपसंहरति---एवम् इति
। स्वस्थः प्राधानिकावेश-रहितः । तद्-व्यभिचारेण
भगवद्-वैमुख्येन नष्टां स्मृतिं पूर्वम् एव श्री-गुरु-भक्त्या प्राप्तम्
एव पुनः प्राप । अत्रास्या सायुज्य-कथनात् सुपर्ण-श्रुतेर् बलवत्त्वाच्
च प्रेमवत्-पार्षदत्व-प्राप्तिर् एव श्री-नारदेन
परम-पुरुषार्थोऽभिमतो ज्ञेयम् ॥६४ ॥

------------------------------

**॥ ४.२८.६५ ॥**

**बर्हिष्मन्न् एतद् अध्यात्मं पारोक्ष्येण प्रदर्शितम् ।**

**यत् परोक्ष-प्रियो देवो भगवान् विश्व-भावनः ॥**

**श्रीधर-स्वामी (भावार्थ-दीपिका) :** कथा-मात्रम् इति बुद्धिं
वारयति---**बर्हिष्मन्न्** इति । **पारोक्ष्येण** राज-कथा-मिषेण ।
तत्र हेतुः---**यद्** यस्मात्, हे **बर्हिष्मन्** ! प्राचीनबर्हिः !
**एतद्** राज-कथा-मिषेण आत्म-कथा **प्रदर्शिता** । यस्माद् **देवः**
श्री-नारायणः **परोक्ष-प्रियः** । साक्षाद् आत्म-ज्ञान-कथनेन तव
चेतसि कथा नायातीति भावः ॥६५॥

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : बर्हिष्मन्न्** इति । तव
कर्म-श्रद्धाक्रान्तत्वात् साक्षात्-कथन-ग्रहणानधिकारित्वम् आह---तत्र
**पारोक्ष्य**-कथने । आत्मानं जीवम् ईश्वरम् अधिकृत्य वर्तत इत्य्
**अध्यात्मं** जीवेश्वर\--स्वरूप-विवरणं सर्वस्यास्य प्रसङ्गस्य
भगवत्-प्रीति-परत्वम् एव स्पष्टयति\--**यद्** इति । परोक्षत्वेन
कयनस्यापीदम् एव तात्पर्यम् इत्य् आह---**परोक्ष-प्रिय** इति ।
परोक्ष-प्रिया इव हि देवाः इत्य्-आदि-श्रुतेः ॥६५॥

इति श्रीमद्-भागवत-भावार्थ-दीपिका-प्रकाशे
चतुर्थ-स्कन्धे\ऽष्टाविंशो\ऽध्यायः ॥२८॥

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** अस्य सर्वस्यापि प्रसङ्गस्य
भगवत्-प्रीति-परम् एव स्पष्टयति---यद् इति ॥६५॥

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** कथ-मात्रम् इदम् इति
बुद्धिं मा कृथा इत्य् आह---**बर्हिष्मन्न्** इति । **पारोक्ष्येण**
राज-कथा-मिषेण । तत्र हेतुः---**यद्** यस्मात् तवैव त्रैकालिकीयं
कथा कथितेति भावः ॥६५॥

इति सारार्थ-दर्शिन्यां हर्षिण्यां भक्त-चेतसाम् ।

चतुर्थे अष्टाविंशोऽध्यायः सङ्गतः सङ्गतः सताम् ॥\*॥

------------------------------

इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं
संहितायां वैयासिक्यां चतुर्थ-स्कन्धे
पुरञ्जनोपाख्यानेऽष्टाविंशोऽध्यायः ।

॥ ४.२८ ॥

------------------------------

**(४.२९)**
