+++
title = "२५ श्री-भगवद्-उद्धव-संवादे त्रि-गुण-वृत्ति-निरूपणं"

+++

**॥ ११.२५.१ ॥**

**श्री-भगवान् उवाच---**

**गुणानाम् असमिश्राणां पुमान् येन यथा भवेत् ।**

**तन् मे पुरुष-वर्येदम् उपधारय शंसतः ॥**

**श्रीधर-स्वामी (भावार्थ-दीपिका) :**

प्रत्यक्षम् इव येनेदं दर्शितं तत्त्वम् आत्मनः ।

साङ्ख्य-प्रख्यानतस् तस्मै हरये गुरवे नमः ॥

पञ्चविंशे स्वनैर् गुण्य-प्रतिपत्त्यै निरूप्यन्ते ।

चित्त-प्रभव-सत्त्वादि-गुण-वृत्तिर् अनेकधा ॥

प्रकृति-पुरुष-विवेक-ज्ञानवतोऽपि यावत्-प्रयत्न-विशेषेण गुण-त्रय-वृत्ति-जयो न स्यान् न तावद् द्वन्द्वोपरमोऽतस् तज्-जयोपाय-गुण-वृत्ति-निरूपणार्थम् आह---गुणानाम् इति । सह मिश्रीभूय वर्तमानाः समिश्राः, न समिश्राः असमिश्रास् तेषां विभक्तानां गुणानां मध्ये येन गुणेन यथा यादृशो भवेत् तद् इदं कथयतो मत्तो निबोधयतेत्य् अर्थः ॥१॥


______


**जीव-गोस्वामी (क्रम-सन्दर्भः) :** असमिश्राणाम् इति, असमिश्राणां परस्पर-मिश्राणां चेत्य् अर्थः ॥१॥


______


**विश्वनाथ-चक्रवर्ती (सारार्थ-दर्शिणी) :**

पञ्चविंशे निरूप्यन्ते सत्त्वादि-गुण-वृत्तयः ।

गुण-युक्तानि वस्तूनि गुणातीतान्य् अपि क्रमात् ॥

अथोक्तेन साङ्ख्येनात्मानात्म-विवेकवतोऽपि यावद्-गुण-त्रय-वृत्ति-जयो न स्यात् तावद् देहाध्यासो न निवर्तते इति गुण-त्रय-वृत्तीर् निरूपयितुम् आह---गुणानाम् इति । सह मिश्रीभूय वर्तमानाः समिश्राः न समिश्राः असमिश्राः गुणान्तरामिलितास् तेषां गुणानां मध्ये येन गुणेन यथा यादृशो भवेत् तद् इदं मे मत्तः शंसतो वद तत्वम् उपधारय बुध्यस्व॥१॥


______


**॥ ११.२५.२-५ ॥**

**शमो दमस् तितिक्षेक्षा तपः सत्यं दया स्मृतिः ।**

**उष्टिस् त्यागोऽस्पृहा श्रद्धा ह्रीर् दयादिः स्व-निर्वृतिः ॥**

**काम ईहा मदस् तृष्णा स्तम्भ आशीर् भिदा सुखम् ।**

**मदोत्साहो यशः-प्रीतिर् हास्यं वीर्यं बलोद्यमः ॥**

**क्रोधो लोभोऽनृतं हिंसा याच्ञा दम्भः क्लमः कलिः ।**

**शोक-मोहौ विषादार्ती निद्राशा भीर् अनुद्यमः ॥**

**सत्त्वस्य रजसश् चैतास् तमसश् चानुपूर्वशः ।**

**वृत्तयो वर्णित-प्रायाः सन्निपातम् अथो शृणु ॥**

**मध्वाचार्यः (भागवत-तात्पर्यम्) :**

राजसेऽपि यदा दुःखं तामसे किम् उतेति तत् ।

> राजसे दुःख-वचनं तामसेऽतिविवक्षया ॥ इति प्रद्योते ॥२-५॥


______


**श्रीधर-स्वामी (भावार्थ-दीपिका) :** तत्र सत्त्व-वृत्तीर् आह---**शम** इति । **शमो** मनो-निग्रहः । **दमो** बाह्येन्द्रिय-निग्रहः। **तितिक्षा** सहिष्णुत्वम् । **ईक्षा** विवेकः । **तपः** स्व-धर्म-वर्तित्वम् । **स्मृतिः** पूर्वापरानुसन्धानम् । **तुष्टिर्** यथा-लाभ-सन्तोषः । त्यागो व्यय-शीलता । अस्पृहा विषयेषु वैराग्यम् । श्रद्धा आस्तिक्यं गुर्व्-आदिषु । ह्रीर् अनुचिते कर्मणि लज्जा तेषाम् अनवलोकनम् । दया दानम्, दया दान-गति-रक्षणेषु इति स्मरणात् । आदि-शब्देनार्जव-विनयादि । स्व-निर्वृतिर् आत्म-रतिः ॥२॥

रजसो वृत्तीर् आह---कामोऽभिलाषः । ईहा व्यापारः । मदो दर्पः । तृष्णा लाभे सत्य् अप्य् असन्तोषः । स्तम्भो गर्वः । आशीर् धनाद्य्-अभिलावेण देवतादि-प्रार्थनम् । भिदा अहम् अन्य इति भेद-बुद्धिः । सुखं विषय-भोगः । मदोत्साहो मदेन युद्धाद्य्-अभिनिवेशः । यशः-प्रीतिः स्तुति-प्रियता । हास्यम् उपहासः । वीर्यं प्रभावाविष्कारः । बलेनोद्यमो न्यायेनोद्यमः सात्त्विक एव ॥३॥

तमो-वृत्तीर् आह---क्रोध इति । क्रोधोऽसहिष्णुता । लोभो व्यय-पराङ्-भुखता । **अनृतम्** अशास्त्रीयं प्रमाणम् इति भाषणम् । **हिंसा** द्रोहः । **याच्ञा** प्रार्थना । **दम्भो** धर्म-ध्वजित्वम् । **क्लमः** श्रमः । **कलिः** कलहः । **शोक-मोहौ** अनुशोचनं भ्रमश् च । **विषादार्ती** दुःखं दैन्यं च । **निद्रा** तन्द्रा । आशा मे इदं भविष्यतीत्य् **अन्वीक्षा** । **भीर्** भयम् । **अनुद्यमो** जाड्यम् ॥४॥

**अनुपूर्वशः** क्रमेणैताः श्लोक-त्रयोक्ता वरीत-प्रायाः । अन्या अप्य् ऊह्या इति भावः ॥५॥


______


**जीव-गोस्वामी (क्रम-सन्दर्भः) :** सत्यम् इति *।* मम त्व् अन्य एवैश्वर्यादयः षड्-गुणा इति भावः ॥२॥


______


**विश्वनाथ-चक्रवर्ती (सारार्थ-दर्शिणी) :** तत्र सत्त्व-वृत्तीर् आह---**शम** इति । ईक्षा विवेकः । अस्पृहा ।विशेषं, पुनर् दया दानं दय-दान-गति-रक्षणेष्व् इति स्मरणात् । आदि-शब्देनार्जवं विनयश् च स्वेनात्मनैव निर्वृतिः सुखम् ।

रजसो वृत्तीर् आह---काम इति । ईहा व्यापारः स्तम्भोऽहङ्कारः । आशीर् धनाद्य्-अभिलाषेण देवादि-प्रार्थं, भिदा सुखं विषय-भोगः । मदोत्साहो मदेन युद्धाद्य्-उत्साहः, यशः-प्रीत्यिः स्तुति-प्रियता हास्यम् उपहासः । वीर्यं प्रभावाविष्कारः बलेनोद्यमः । न्यायेनोद्यमस् तु सात्त्विक एव ।

तमसो वृत्तीर् आह---क्रोध इति । दम्भो धर्म-ध्वजित्वम् आशा इदम् अयं दास्यतीत्य् अपेक्षा । वर्णित-प्राया इत्य् अन्या अपि सन्ति ताश् चैवं ऊह्या इति भावः । यद् वा, वर्णित-प्राया इति स्पष्टीकृत्यावर्णिता अपि वर्णिता एवेत्य् अर्थः ॥२-५॥


______


**॥ ११.२५.६ ॥**

**सन्निपातस् त्व् अहम् इति ममेत्य् उद्धव या मतिः ।**

**व्यवहारः सन्निपातो मनो-मात्रेन्द्रियासुभिः ॥**

**श्रीधर-स्वामी (भावार्थ-दीपिका) :** विभक्तानां गुणानां वृत्तयो वर्णिताः, मिश्राणाम् आह---सन्निपात इति त्रिभिः । अहं ममेति ममतानुषक्त-सर्व-वृत्ति-सामानाधिकरण्य-दर्शनात् सन्निपात-जत्वम् । अहं शान्तः कामी क्रोधीत्य्-आदि । तथा मम शान्तिर् अस्ति कामः क्रोध इत्य्-आदि द्रष्टव्यम् । तत् पूर्वकः सर्वो व्यवहारश् च सन्निपात-कार्यम् इत्य् आह---व्यवहार इति । अत्र हेतुः, मनश् च मात्राणि चेन्द्रियाणि चासवश् च तैः । मन-आदीनां सात्त्विक-तामस-राजसत्वात् तैर् व्यवहारः सन्निपात-ज इति भावः ॥६॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** अहम् इति ममेति या मतिः, स सन्निपातः । ततश् च मन-आदिभिः सर्वोऽपि व्यवहारः सन्निपात इत्य् अन्वयः । यदि कदाचिच् छमादि-कामादि-क्रोधादीनाम् अत्युद्रेके । भवेत् तदायं पुरुषो मूर्तः शम इति । मूर्तः काम इति । मूर्तः क्रोध इत्य् उच्यते । तेन पुरुषेण नराणां व्यवहारिकाणाम् अहङ्कार-ममकार-मूलको लौकिकः कोऽपि व्यवहारो न सिद्ध्यति । अतिशान्तस्याहङ्कार-ममकारयोः स्वत एवाभावात्, कामान्धस्य क्रोधान्धस्य च अहम् अमूकस्य प्रतिष्ठितस्य पुत्रो ममेदम् अनुचितम् इदं तूचितम् इति विवेक-गन्धस्याप्य् अभावाद् एव, सतोर् अपि तयोर् अभावात् । व्यवहार-सिद्धिस् तु मम आदिभिः सत्त्वादि-मिलन-रूपेण समुचितेनेति ॥६॥


______


**॥ ११.२५.७ ॥**

**धर्मे चार्थे च कामे च यदासौ परिनिष्ठितः ।**

**गुणानां सन्निकर्षोऽयं श्रद्धा-रति-धनावहः ॥**

**श्रीधर-स्वामी (भावार्थ-दीपिका) :** असौ पुरुषो यदा धर्मादिषु परिनिष्ठितो भवति तदायं त्रिषु निष्ठारूपः सन्निकर्षः सन्निपातकार्थम् । धर्मादीनां सत्त्व-तमो-रजः-कार्यत्वाद् विषयतः सन्निपात-जत्वम् उक्तम् । फलतश् च तथात्वम् आह---श्रद्धा-रति-धनानि सत्त्व-रजस्-तमो-मयान्य् अवहतीति तथा ॥७॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** तम् एवाह---असौ पुरुषो यदा धर्मादिषु परिनिष्ठितो भवति, तदास्य गुणानां सत्त्व-तमो-रजसां सन्निकर्षः सन्निपातः स्यात् । श्रद्धाद्य्-आवहः धर्म-निष्ठातो धर्म-विषयक-श्रद्धा-प्रापकः फलतो धर्म-प्रापक इत्य् अर्थः । काम-निष्ठातो रति-प्रापकः । अर्थ-निष्ठातो धन-प्रापको भवति ॥७॥


______


**॥ ११.२५.८ ॥**

**प्रवृत्ति-लक्षणे निष्ठा पुमान् यर्हि गृहाश्रमे ।**

**स्व-धर्मे चानु तिष्ठेत गुणानां समितिर् हि सा ॥**

**श्रीधर-स्वामी (भावार्थ-दीपिका) :** धर्म-निष्ठायाम् एव सन्निपातं दर्शयति---प्रवृत्ति-लक्षणे काम्य-धर्मे यदा पुंसो निष्ठा भवति । तथा पुमान् यदा गृहाश्रम एवासक्तस् तिष्ठेत् । अनु पश्चात् स्व-धर्मे च नित्य-नैमित्तिके तिष्ठेत् सापि समितिः सन्निपातः । हि यस्मात् । काम्य-धर्म-गृहासक्ति-स्व-धर्मा रजस्-तमः-सत्त्व-मया इत्य् अर्थः ॥८॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** पुनर् अपि सन्निपातं प्रपञ्चयति---प्रवृत्ति-लक्षणे काम्य-धर्मे यदा पुंसो निष्ठा भवति, तथा पुमान् यदा गृहाश्रमे परिनिष्ठितो भवेत् । अनु निरन्तरं स्व-धर्मे च नित्य-नैमित्तिके तिष्ठेत्, सापि समितिः सन्निपातः । हि यस्मात् । काम्य-धर्म-गृहासक्ति-स्व-धर्मा रजस्-तमः-सत्त्व-मया इत्य् अर्थः ॥८॥


______


**॥ ११.२५.९ ॥**

**पुरुषं सत्त्व-संयुक्तम् अनुमीयाच् छमादिभिः ।**

**कामादिभी रजो-युक्तं क्रोधाद्यैस् तमसा युतम् ॥**

**श्रीधर-स्वामी (भावार्थ-दीपिका) :** तद् एवं मिश्रामिश्र-गुण-वृत्तीः प्रदर्श्येदानीं पुमान् येन यथा भवेद् इति यद् उक्तं तद् दर्शयति---पुरुषम् इति त्रिभिः ॥९॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** तद् एवम् अमिश्रा मिश्राश् च गुण-वृत्तीः प्रदर्श्येदानीं पुमान् प्राधान्येन व्यपदेशा भवति इति न्यायेन येन गुणेन यथा भवेद् इति यद् उक्तं तद् दर्शयति---पुरुषम् इति त्रिभिः ॥९॥


______


**॥ ११.२५.१० ॥**

**यदा भजति मां भक्त्या निरपेक्षः स्व-कर्मभिः ।**

**तं सत्त्व-प्रकृतिं विद्यात् पुरुषं स्त्रियम् एव वा ॥**

**श्रीधर-स्वामी (भावार्थ-दीपिका), जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** पुरुष-गुण-योगेन तत्र तत्र मद्-भक्तिर् अपि स-गुणा तिष्ठेद् इत्य् आह---यदेति द्वाभ्याम् ॥१०॥


______


**॥ ११.२५.११ ॥**

**यदा आशिष आशास्य मां भजेत स्व-कर्मभिः ।**

**तं रजः-प्रकृतिं विद्याद् हिंसाम् आशास्य तामसम् ॥**

**श्रीधर-स्वामी (भावार्थ-दीपिका) :** हिंसां शत्रु-मरणादिकम् आशास्य यो भजेत् तं तामसं विद्यात् । एतैर् गुणैर् एवं-भूतो भवतीति तात्पर्यार्थः ॥११॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** हिंसां शत्रु-मरणादिकम् ॥११॥


______


**॥ ११.२५.१२ ॥**

**सत्त्वं रजस् तम इति गुणा जीवस्य नैव मे ।**

**चित्त-जा यैस् तु भूतानां सज्जमानो निबध्यते ॥**

**श्रीधर-स्वामी (भावार्थ-दीपिका) :** ननु तवापि गुण-वशेन कर्तृत्वाविशेषात् केन विशेषेण त्वं सेव्यो, जीवस् तु सेवक इति नियमो यतो मां भजेतेति वारं-वारम् उच्यते ? तत्राह---सत्त्वम् इति । जीवस्यैव, न मे । कुतः ? यतश् चित्त-जाः जीवोपाधौ चित्तेऽभिव्यज्यन्तेऽतो यैः स एव बध्यते । कीदृशः ? भूतानां देह-रूपाणाम् अन्येषां च मध्ये सज्जमानः । अहं त्व् असज्जमानो गुण-नियन्तृत्वेन सृष्ट्य्-आदि-कर्तापि नित्य-मुक्तः । अतो महान् विशेष इति भावः । यद् व, भूतानाम् अपञ्चीकृतानां यत् कार्य-भूतं चित्तम् । अन्न-मयं हि सौम्य मनः इति श्रुतेः । तत् प्रभवाः । अतो भूतोपहितस्य जीवस्यैवेति । अन्यत् समानम् ॥१२॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** ननु तवापि सर्वृष्ट्य्-आदि-कर्तृत्वेन गुणवत्त्वाविशेषात् केन विशेषेण त्वं सेव्यो, जीवः सेवक इति नियमः, यतो मां भजेतेति मुहुर् ब्रूषे ? तत्राह---सत्त्वम् इति । गुणा बन्धका जीवस्यैव, न तु मे । कुतः ? यतश् चित्त-जा जीवोपाधौ चित्तेऽभिव्यज्यमानत्वात् तत्र जाताः भूतानाम् इति । सप्तम्य्-अर्थे षष्ठी । यैर् गुणैर् भूत-भौतिकेषु देह-दैहिकेषु सज्जमानो जीव एव निबध्यन्ते, अहं त्व् अहं त्व् अनासज्जमानो गुण-नियन्तृत्वेन सृष्ट्य्-आदि-कर्तापि नित्य-मुक्तः । अतो महान् विशेष इति भावः ॥१२॥


______


**॥ ११.२५.१३ ॥**

**यदेतरौ जयेत् सत्त्वं भास्वरं विशदं शिवम् ।**

**तदा सुखेन युज्येत धर्म-ज्ञानादिभिः पुमान् ॥**

**श्रीधर-स्वामी (भावार्थ-दीपिका) :** तद् एवं मिश्रामिश्र-गुण-कार्याणि प्रदर्श्येदानीम् एकैक-गुणोद्रेक-कार्याणि दर्शयति, यदेति सप्त-दशभिः । यदेतरौ गुणौ जयेद् अभिभवेत् । भास्वरं प्रकाशकम् । विशदं स्वच्छम् । शिवं शान्तम् । शिवत्व-विशदत्व-भास्वरत्वानां यथा-क्रमं सुख-धर्म-ज्ञान-हेतुत्वात् तदा तैर् युज्येत । आदि-शब्दाच् छम-दमादिभिश् च ॥१३॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** किं च, त्रिगुण-मये जीवे गुणाः परस्परं बाध्य-बाधक-भावेनैव तिष्ठन्ति, तथा सति जीवस्य यादृशी दशा स्यात्, ताम् आह---यदेति त्रिभिः । सत्त्वं कर्तृ यदा इतरौ रजस्-तमो-गुणौ जयेत् अभिभवेत्, भास्वरं प्रकाशकं विशदं स्वच्छं शिवं शान्तं शिवत्व-विशदत्व-भास्वरत्वांशानां यथा-क्रमं सुख-धर्म-ज्ञान-हेतुत्वात् तदा तैः सुखादिभिर् एव युज्यते, आदि-शब्दात् शम-दमादिभिश् च ॥१३॥


______


**॥ ११.२५.१४ ॥**

**यदा जयेत् तमः सत्त्वं रजः सङ्गं भिदा चलम् ।**

**तदा दुःखेन युज्येत कर्मणा यशसा श्रिया ॥**

**श्रीधर-स्वामी (भावार्थ-दीपिका) :** तमः सत्त्वं च कर्म-भूतम् । रजः कर्तृ । सङ्गं सङ्ग-हेतुः । भिदा भेद-हेतुः । चलं प्रवृत्ति-स्वभावम् । अतः सङ्ग-हेतुत्वाद् यशसा श्रिया युज्येत । तत् कामः पुमान् भवतीत्य् अर्थः । भिदा-हेतुत्वाद् दुःखेन युज्येत, द्वितीयाद् वै भयं भवति इति श्रुतेः । चल-हेतुत्वात् कर्मणा युज्येत ॥१४॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** तमः सत्त्वं कर्म-भूतम् । रजः कर्तृ । यदा जयेत् सङ्गं सङ्ग-हेतुः, भिदा भेद-हेतुः । चलं प्रवृत्ति-स्वभावम्, तदा भिदा-हेतुत्वाद् दुःखेन युज्येत । द्वितीयाद् वै भयं भवति इति श्रुतेः । चलत्वात् कर्मणा सङ्ग-हेतुत्वात् यशसा श्रिया च युज्येत । तत्-तत्-कामः पुमान् भवतीत्य् अर्थः ॥१४॥


______


**॥ ११.२५.१५ ॥**

**यदा जयेद् रजः सत्त्वं तमो मूठं लयं जडम् ।**

**युज्येत शोक-मोहाभ्यां निद्रया हिंसयाशया ॥**

**श्रीधर-स्वामी (भावार्थ-दीपिका) :** यदा रजः सत्त्वं च कर्म-भूतं, तमः कर्तृ जयेत् । मूढं विवेक-भ्रंशकम् । लयम् आवरणात्मकम् । जडम् अनुद्यमात्मकम् । अतो मूढत्वाच् छोक-मोह-हिंसाभिर् लयत्वान् निद्रया जडत्वाद् उद्यमाभावेन केवलम् आशया युज्येतेति द्रष्टव्यम् । "जन" इति पाठे लयात्मकम् एव निद्राशयोर् हेतुः ॥१५॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** रजः सत्त्वं च कर्म-भूतं, तमः कर्तृ । यदा जयेत्, मूढं विवेक-भ्रंशकम् । लयम् आवरणात्मकम् । जडम् अनुद्यमात्मकम् । तदा मूढत्वाच् छोक-मोह-हिंसाभिर् लयत्वान् निद्रया जडत्वाद् उद्यमाभावेन केवलम् आशया युज्येत । तत्रोत्तर-ग्रन्थ-व्याख्याम् अनुसृत्य तत्-तत्-कालोऽपि तत्-तद्-गुणात्मको ज्ञेयः । तथा यदा केवल-भक्त्या गुण-त्रिकं जितं स्यात् तदा निर्गुणेन प्रेमानन्देन युज्येतेत्य् एवम् अग्रेऽपि व्याख्यान-शेष उपन्यसनीयः ॥१५॥


______


**॥ ११.२५.१६ ॥**

**यदा चित्तं प्रसीदेत इन्द्रियाणां च निर्वृतिः ।**

**देहेऽभयं मनो-\ऽसङ्गं तत् सत्त्वं विद्धि मत्-पदम् ॥**

**श्रीधर-स्वामी (भावार्थ-दीपिका) :** किं च, यदा चित्तं प्रसीदेत् स्वच्छं भवेत् । निर्वृतिर् उपरतिः । तत् तदा मत्-पदं मद्-उपलब्धि-स्थानं सत्त्वम् उद्रिक्तं विद्धि ॥१६॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** तद् एवं वर्धमानो गुणो बाधको भवति यदा, तदा क्षीणौ बाध्याव् इत्य् अवगतं, इदानीं केन केन लक्षणेन कः को गुणो वर्धमानो ज्ञेयः ? इत्य् अत आह---यदेति त्रिभिः । प्रसीदेत् स्वच्छं भवेत् । निर्वृतिर् वैतृष्ण्य-लक्षणम् अवैयाग्र्यं, मनः-सङ्ग-रहितम् अनासक्तं स्यात्, तदा सत्त्वम् उद्रिक्तं विद्धि । मत्-पदं मयि मत्-प्राप्तौ पदं व्यवसायो यस्मात् तत् ॥१६॥


______


**॥ ११.२५.१७ ॥**

**विकुर्वन् क्रियया चा-धीर् अनिवृत्तिश् च चेतसाम् ।**

**गात्रास्वास्थ्यं मनो भ्रान्तं रज एतैर् निशामय ॥**

**श्रीधर-स्वामी (भावार्थ-दीपिका) :** यदा पुनः क्रियया विकुर्वन् विकारं प्राप्नुवन् आधीर् भवति, आ समन्ताद् विक्षिप्ता धीर् यस्य सः । चेतसां बुद्धीन्द्रियाणाम् अनिर्वृत्तिर् अनुपरतिः गात्राणि कर्मेन्द्रियाणि तेषाम् अस्वास्थ्यं विकाराधिक्यं मनो भ्रान्तं चञ्चलं तदा रज उत्कटं निशामय जानीहीति ॥१७॥


______


**जीव-गोस्वामी (क्रम-सन्दर्भः) :** क्रियया विकुर्वन् भवति चेतसो विषयाद् अनिवृत्तिश् च भवति मात्रास्वास्थ्यं शरीरावयवानां विजृम्भणम् । एतैर् लिङ्गैरि दं रज इति निशामय पश्य ॥१७॥


______


**विश्वनाथ-चक्रवर्ती (सारार्थ-दर्शिणी) :** यदा क्रियया विकुर्वन् विकारं प्राप्नुवन् आधीः आसमन्तान् नाना-पदार्थ-गतत्वेन विक्षिप्ता धीर् यस्य तथा-भूतो भवति । चेतसां बुद्धीन्द्रियाणाम् अनिवृत्तिः स-तृष्णता एतैर् लक्षणैस् तदा रज उद्रिक्तं जानीहि ॥१७॥


______


**॥ ११.२५.१८ ॥**

**सीदच् चित्तं विलीयेत चेतसो ग्रहणेऽक्षमम् ।**

**मनो नष्टं तमो ग्लानिस् तमस् तद् उपधारय ॥**

**श्रीधर-स्वामी (भावार्थ-दीपिका) :** यदा सीदत् तिरो-भवच् चेतसो ग्रहणे चिदाकार-परिणामेऽक्षमं सच्-चित्तं विलीयेत । मनोऽपि सङ्कल्पात्मकं नष्टं लीनम् । तमोऽज्ञानं ग्लानिर् विषादश् च भवति । तत् तदा तम उत्कटम् उपधारय विद्धि ॥१८॥


______


**जीव-गोस्वामी (क्रम-सन्दर्भः) :** तमो-गुण-वर्तन-प्रकारं स्पष्टयति---सीदद् इति । यदा चित्तं स्मरण-कारणम् अन्तः-करणं सीदत् । नश्यत् अथवा विलीयते चेतसो ग्रहणे बहु-स्मरण-शक्तेश् चेतनाया ग्रहणे अक्षमम् असमर्थं मनो नष्टं भवति, तमः अज्ञानं ग्लानिर् ग्लानता च भवति, तदा तमो-गुण-वर्तनम् उपधारय ॥१८॥


______


**विश्वनाथ-चक्रवर्ती (सारार्थ-दर्शिणी) :** यदा सीदत् व्याकुलीभवत् चित्तं विलीयेत, जडीभवति यतश् चेतसश् चेतनाया ग्रहणे अक्षमम् असमर्थं भवेत्, निश्चेतनत्वाद् अप्रबुद्धं भवतीत्य् अर्थः । मनोऽपि सङ्कल्पात्मकं नष्टं लीनं तमोऽज्ञानं ग्लानिर् विषादः, तत् तदा तम उत्कटम् । यदा तु केवलया भक्त्या गुण-त्रय-पराभवः, तदा नैर्गुण्यम् अवधारयेति शेषः ॥१८॥


______


**॥ ११.२५.१९ ॥**

**एधमाने गुणे सत्त्वे देवानां बलम् एधते ।**

**असुराणां च रजसि तमस्य् उद्धव रक्षसाम् ॥**

**श्रीधर-स्वामी (भावार्थ-दीपिका) :** किं च, एधमान इति । इन्द्रियाण्य् एव निवृत्ति-प्रवृत्ति-मोह-स्वभावानि देवासुर-रक्षांसि । यद् वा, प्रसङ्गाद् आधिदैविकानां गुणानाम् उत्कर्ष-कार्याण्य् उक्तानीति ज्ञेयम् ॥१९॥


______


**जीव-गोस्वामी (क्रम-सन्दर्भः) :** बुभूषुणा सत्त्वम् एव सेवनीयम् इति भावेनाह---एधमान इति ॥१९॥


______


**विश्वनाथ-चक्रवर्ती (सारार्थ-दर्शिणी) :** सत्त्वादीनां वृद्धि-कालेषु यथा देवासुर-राक्षसा वर्धन्ते, तथैव व्यष्टि-देहेष्व् इन्द्रियाणां निवृत्ति-प्रवृत्ति-मोह-स्वभावा एव देवासुर-राक्षसा ज्ञेया इत्य् आह---एधमान इति । यदा भक्ति-हेतुकं नैर्गुण्यं वर्धते, तदा भक्तानां बलम् एधते इति शेषः ॥१९॥


______


**॥ ११.२५.२० ॥**

**सत्त्वाज् जागरणं विद्याद् रजसा स्वप्नम् आदिशेत् ।**

**प्रस्वापं तमसा जन्तोस् तुरीयं त्रिषु सन्ततम् ॥**

**श्रीधर-स्वामी (भावार्थ-दीपिका) :** गुणोत्कर्षतोऽवस्था-भेदं दर्शयति---**सत्त्वाद्** इति । प्रसङ्गान् निर्गुणावस्थाम् आह---**तुरीयं** चतुर्थम् अवस्थान्तरं नाम **त्रिषु** जागरणादिषु **सन्ततम्** एक-रूपम् आत्म-तत्त्वम् एवेत्य् अर्थः ॥२०॥


______


**जीव-गोस्वामी (क्रम-सन्दर्भः) : तुरीयम्** अवस्था-स्वरूपं **त्रिषु** गुणेष्व् असङ्गतं सम्बद्धं न भवति ॥२०॥


______


**विश्वनाथ-चक्रवर्ती (सारार्थ-दर्शिणी) :** कस्माद् गुणात् का अवस्था ? इत्य् अत आह---**सत्त्वाद्** इति । तथैव निर्गुणावस्थाम् आह---**तूरीयं** चतुर्थम् अवस्थान्तरं नाम **त्रिषु** जागरणादिषु **सन्ततम्** अन्वितं परमात्म-स्वरूपम् एवेत्य् अर्थः ॥२०॥


______


**॥ ११.२५.२१ ॥**

**उपर्य् उपरि गच्छन्ति सत्त्वेन ब्राह्मणा**[^१२४] **जनाः ।**

[^१२४]: सत्त्वेनाब्राह्मणो


**तमसाधोऽध आ-मुख्याद् रजसान्तर-चारिणः ॥**

**श्रीधर-स्वामी (भावार्थ-दीपिका) :** गुणोत्कर्ष-द्वारेण तत्-तत्-कर्म-फल-निष्ठां दर्शयति---**उपर्य् उपरि** इति । ब्राह्मणा वेदानुष्ठान-युक्ताः । "आब्रह्मण" इति पाठे ब्रह्म-लोकम् अभिव्याप्य । **आमुख्यात्** स्थावरान् अभिव्याप्य । **अन्तर-चारिणो** मनुष्या एव भवन्ति ॥२१॥


______


**जीव-गोस्वामी (क्रम-सन्दर्भः) :** इतोऽपि सत्त्वम् एव श्रेयः साधनम् इत्य् आह---उपरीति । \"आ ब्रह्मणो\" ब्रह्म-लोक-पर्यन्तम्, **आमुख्याद्** अन्धं तमः पर्यन्तम्, **अन्तर-चारिणः** स्वर्गादौ चरन्ति ॥२१॥


______


**विश्वनाथ-चक्रवर्ती (सारार्थ-दर्शिणी) : \"**आ-ब्रह्मणो जना\" इति पाठे ब्रह्म-लोकम् अभिव्याप्येत्य् अर्थः । **आमुख्यात्** स्थावरान् अभिव्याप्येत्य् अर्थः । **अन्तर-चारिणो** मनुष्या भवन्तीत्य् अर्थः । नैर्गुण्येन भक्त्या भगवत्-पदं यान्तीति शेषः ॥२१॥


______


**॥ ११.२५.२२ ॥**

**सत्त्वे प्रलीनाः स्वर् यान्ति नर-लोकं रजो-लयाः ।**

**तमो-लयास् तु निरयं यान्ति माम् एव निर्गुणाः ॥**

**श्रीधर-स्वामी (भावार्थ-दीपिका) :** देहाद् उत्क्रान्ति-कालीन-गुणोत्कर्ष-फलम् आह---**सत्त्वे** वृद्धे सति **प्रलीना** मृटाः । **रजो-लयाः** रजसि प्रवृद्धे सति लयो येषां ते । एवं **तमो-लया** इत्य् अपि । **निर्गुणा** इत्य् अत्र तु लय-शब्दानुपादानाज् जीवन्तोऽपि निर्गुणाश् चेन् **माम् एव यान्ति** इत्य् अर्थः ॥२२॥


______


**श्रीनाथ-चक्रवर्ती (चैतन्य-मत-मञ्जुषा) :** इदानीं सात्त्विकादीनि निरूपयन्न् आत्माश्रयस्य यस्य कस्यचिद् एव निर्गुणत्वं दर्शयति---**यान्ति माम् एव निर्गुणाः** ॥२२॥


______


**जीव-गोस्वामी (भगवत्-सन्दर्भः ५३):** वैकुण्ठस्य नैर्गुण्य-प्राप्यत्वम्, यथा---**सत्त्वे** इति । लोक-प्रसक्तेर् मल्-लोकम् इति वक्तव्ये तत्-प्राप्तिर् नाम मत्-प्राप्तिर् एवेति स्वाभेदम् अभिप्रेत्याह माम् एवेति ॥२२॥


______


**जीव-गोस्वामी (क्रम-सन्दर्भः) :** भगवद्-आलयस्य नैर्गुण्य-प्राप्यत्वम् आह---**सत्त्व्[ए]{दिर्="र्त्ल्"}** इति । लोक-प्रसक्तेर् मल्-लोकम् इति वक्तव्ये तत्-प्राप्तिर् नाम मत्-प्राप्तिर् एवेति स्वाभेदम् अभिप्रेत्याह---**माम् एव्[अ]{दिर्="र्त्ल्"}** [इ]{दिर्="र्त्ल्"}ति ॥२२॥


______


**विश्वनाथ-चक्रवर्ती (सारार्थ-दर्शिणी) :** देहोत्क्रमण-कालिक-गुणोत्कर्ष-फलम् आह---**सत्त्वे** इति । यदा हि यो गुणः प्रवृद्धो भवति, तदा स गुणः पृथग्-दृष्टो भवतीति । अतः **सत्त्वे प्रलीनाः** सत्त्वे प्रवृद्धे सति मृताः । **रजो-लयाः** रजसि प्रवृद्धे सति लयो येषां, त एव **तमो-लयाः** । **निर्गुणा** इत्य् अत्र तु लय-शब्दानुपादानाज् जीवन्तोऽपि मद्-भक्तत्वान् निर्गुणाश् चेन् माम् एव यान्ति इत्य् अर्थः ॥२२॥


______


**॥ ११.२५.२३ ॥**

**मद्-अर्पणं निष्फलं वा सात्त्विकं निज-कर्म तत् ।**

**राजसं फल-सङ्कल्पं हिंसा-प्रायादि तामसम् ॥**

**मध्वाचार्यः (भागवत-तात्पर्यम्) :** नैर्गुण्य-साधनं यत् तन् निर्गुणं परिकीर्तितम् इति च ॥२३॥


______


**श्रीधर-स्वामी (भावार्थ-दीपिका) :** इदानीं गुणोत्कर्ष-कृतम् एव तत्-तत्-फल-साधन-कर्म-त्रैविध्यम् आह---**मद्-अर्पणं** मत्-प्रीत्य्-उद्देशेन कृतं, **निष्फलं** केवलं दास-भावेनैव कृतं, यन् **निजं कर्म** नित्यादि, तत् **सात्त्विकम्** । **फलं सङ्कल्प्यते**ऽस्मिंस् तत् । **हिंसा-प्रायं** हिंसोद्देशेन कृतं हिंसा-बहुलं च । **आदि-**शब्दाद् दम्भ-मात्सर्यादि-कृतम् ॥२३॥


______


**जीव-गोस्वामी (क्रम-सन्दर्भः) :** अथ साक्षाद् भक्तेर् निर्गुणत्वं वक्तुं भगवद्-अर्पित-कर्मारभ्य सर्वेषां कर्मणां तावत् सगुणत्वम् आहैकेन---मद्-अर्पणम् इति । **मद्-अर्पणं** मय्य् अर्पणं यस्य तत्, उत्तमत्वाय मय्य् अर्पितम् इत्य् अर्थः । **निष्फलं** सत्त्व-शुद्ध्य्-अर्थं निष्कामत्वेनैव कृतम् इत्य् अर्थः । **निज-कर्म** स्व-स्व-वर्णाश्रमादि-धर्मः । **फलं सङ्कल्प्यते** यस्मिन् तत् । **आदि**-शब्दाद् दम्भ-मात्सर्यादिभिः कृतम् ॥२३॥ \[भक्ति-सन्दर्भः १३३\]


______


**विश्वनाथ-चक्रवर्ती (सारार्थ-दर्शिणी) :** मयि अर्पणं यस्य तत् **मद्-अर्पणम्** इति, कुतः पुनः शश्वद् अभद्रम् ईश्वरे न चार्पितं कर्म यद् अप्य् अकारणं \[भा।पु। १.५.१२\] इति नारदोक्तेर् धर्म-शास्त्र-विहितस्य कर्म-मात्रस्यैव भगवद्-अनर्पितत्वे वैयर्थ्य-श्रवणात् । मद्-अर्पणम् इत्य् उत्तरत्रापि योजनीयम् । ततश् च मद्-अर्पणं नित्यं**कर्म**, तथा **निष्फलं** फलाभिसन्धि-रहितं काम्यं वा कर्म मद्-अर्पितं सात्त्विकं स्यात् । **फलं** सङ्कल्प्यते यस्मिंस् तत्-फलाभिसन्धि-रहितं काम्यं कर्म मद्-अर्पितं राजसं स्यात् । तथा अधर्म-शास्त्रोक्तं **हिंसा-प्रायं** हिंसोद्देशेन कृतं कर्म तामसं स्यात् । **आदि-**शब्दाद् दम्भ-मात्सर्यादि-कृतं च । श्रवण-कीर्तनादि-शुद्ध-भजनं तु निर्गुणम् इति शेषः ॥२३॥


______


**॥ ११.२५.२४ ॥**

**कैवल्यं सात्त्विकं ज्ञानं रजो वैकल्पिकं च यत् ।**

**प्राकृतं तामसं ज्ञानं मन्-निष्ठं निर्गुणं स्मृतम् ॥**

**मध्वाचार्यः (भागवत-तात्पर्यम्) :**

यथा शास्त्रोक्तं विज्ञानं केवलं ज्ञानम् उच्यते ।

> स्व-दृष्ट-शास्त्रानुकूल्याद् अदृष्टानां च भक्तितः ॥ >
> गुणानां तु हरौ भावं विनिश्चितयितद् आश्रयात् । >
> यथा शास्त्रानुसन्धानं ज्ञानं तु हरि-संश्रयम् ॥ इति च > ॥२४॥


______


**श्रीधर-स्वामी (भावार्थ-दीपिका) :** इदानीं सगुण-निर्गुण-भेदेन ज्ञानादीनां चातुर्विध्यम् आह---**कैवल्यं** देहादि-व्यतिरिक्तात्म-विषयकम् । **वैकल्पिकं** देहाद्य्-अव्यतिरिक्तात्म-विषयं **यत्** तद् **रजो** राजसम् । **प्राकृतं** बाल-मूकादि-ज्ञान-तुल्यम् । **मन्-निष्ठं** परमेश्वर-विषयम् ॥२४॥


______


**जीव-गोस्वामी (क्रम-सन्दर्भः) :** अथानुष्ठानान्तराणां त्रिगुणान्तर्गतत्वं वदन् चतुर्थ-कक्षायां साक्षाद्-भक्तेर् निर्गुणत्वम् आह चतुर्षु---कैवल्यम् इत्य्-आदिषु । **प्राकृतं** बाल-मूकादि-ज्ञान-तुल्यम् । **वैकल्पिकं** देहादि-विषयं यत् तद् रजो राजसम् । केवलस्य निर्विशेषस्य ब्रह्मणः शुद्ध-जीवाभेदेन ज्ञानं **कैवल्यं**, त्वं-पदार्थ-मात्र-ज्ञानस्य केवलत्वानुपपत्तेः । तत्-पदार्थ-ज्ञान-सापेक्षत्वात् । सत्त्व-युक्ते हि चित्ते प्रथमतः शुद्धं सूक्स्मं जीव-चैतन्यं प्रकाशते । ततश् चिद्-एकाकारत्वाभेदेन तस्मिन् शुद्धं पूर्णं ब्रह्म-चैतन्यम् अप्य् अनुभूयते । ततः सत्त्व-गुणस्यैव तत्र कारणता-प्राचुर्यात् सात्त्विकत्वम् । तथा च श्री-गीतोपनिषदः--- सत्त्वात् सञ्जायते ज्ञानं \[गीता १४.१७\] इति ।

भगवज्-ज्ञानस्य तु---देवानां शुद्ध-सत्त्वानां \[भा।पु। ६.१४.२\] मुक्तानाम् अपि सिद्धानां \[भा।पु। ६.१४.५\] इत्य् आद्य्-उक्त्या सत्त्वादि-सद्-भावेऽप्य् अभावात्---रजस्-तमः-स्वभावस्य \[भा।पु। ६.१४.१\] इत्य् आद्य्-उक्त्या तद्-अभावेऽपि वृत्रासुरस्य सद्-भावान् न तत्-कारणत्व[म्]{दिर्="र्त्ल्"} । किन्तु तद्-उत्तरत्वेन तस्य पूर्व-जन्मनि श्री-नारदादि-सङ्ग-वर्णनया---नैषां मतिस् तावद् उरुक्रमाङ्घ्रिं \[भा।पु। ७.५.३२\] इत्य् उक्त्या च भगवत्-कृपामृत-परिमल-पात्र-भूतस्य श्रीमतो महतः सङ्ग एव कारणम् । तत्-सङ्गश् च---तुलयाम लवेनापि न \[भा।पु। १.१८.१३, ४.३०.३३\] इत्य् उक्त्या निर्गुणावस्थातोऽप्य् अधिकत्वात् परम-निर्गुण एव । सप्तमस्य च प्रथमे च समः प्रियः सुहृद् ब्रह्मन् \[भा।पु। ७.१.१\] इत्य् आदौ स-गुणे देवादौ तस्य कृपा वास्तवी न भवति, किन्तु श्रीमत्-प्रह्लादादिष्व् एवेति [प्र्]{दिर्="र्त्ल्"}अतिपादनान् महतां निर्गुणत्वाभिव्यक्त्या सत्-सङ्गस्यापि निर्गुणत्वं व्यक्तम् ।

परमेश्वरस्य परमेश्वर-ज्ञानस्य नैर्गुण्य-हेतुत्वेन निर्गुणत्वोक्तिस् तु लक्षणा-मय-कष्ट-कल्पना। तथा कैवल्य-ज्ञानस्यापि नैर्गुण्य-हेतुत्वाद् अवैशिष्ट्येनोदाहरण-भेदाप्रवृत्तिश् च स्यात् । तस्मात् स्वत एव निर्गुणं भगवज्-ज्ञानम् । अत्र विशेषो भक्ति-सन्दर्भे (१३८) दृश्यः ॥२४॥


______


**विश्वनाथ-चक्रवर्ती (सारार्थ-दर्शिणी) :** अथ कण्ठोक्त्यैव सगुण-निर्गुण-भेदेन ज्ञानादीनां चातुर्विध्यम् आह---कैवल्यं देहादि-व्यतिरिक्तत्वेन केवल-जीवात्म-विषयं यत् तत् सात्त्विकम् । वैकल्पिकं द्वैतम् इदं सत्यम् असत्यं वा जीवा नित्या जन्या वेत्य् आदि-विकल्प-भवं ज्ञानं यत् तद् राजसम् । प्राकृतम् आहार-विहारादि-ज्ञानं तामसम् । मन्-निष्ठं मद्-विषयकम् ॥२४॥


______


**॥ ११.२५.२५ ॥**

**वनं तु सात्त्विको वासो ग्रामो**[^१२५] **राजस उच्यते ।**

[^१२५]: ग्राम्य इति श्री-जीवस्य पाथः।


**तामसं द्यूत-सदनं मन्-निकेतं तु निर्गुणम् ॥**

**श्रीधर-स्वामी (भावार्थ-दीपिका) : वनं** विविक्तत्वात् **सात्त्विको** वासः । भगवन्-**निकेतनं तु** साक्षात् तद्-आविर्भावान् **निर्गुणं** स्थानम् ॥२५॥


______


**जीव-गोस्वामी (भगवत्-सन्दर्भः ५४):** सुतरां \[वैकुण्ठस्य\] नैर्गुण्याश्रयत्वम्, यथा---वनम् इत्य्-आदि । तद्-आवेशेनैवास्यापि निर्गुणत्व-व्यपदेश इति भावः ॥२५॥


______


**जीव-गोस्वामी (क्रम-सन्दर्भः) :** तद् एवम् अभिप्रेत्य ज्ञान-रूपाया भक्तेर् निर्गुणत्वम् उक्त्वा, क्रिया-रूपाया व्याचष्टे । तत्राप्य् अस्तु तावत् श्रवण-कीर्तनादि-रूपाया भगवत्-सम्बन्धेन वास-मात्र-रूपाया आह---वनं त्व् इति । **वनं वास** इति तत्-सम्बन्धिनी वसन-क्रियेत्य् अर्थः । वानप्रस्थानाम् इति ज्ञेयम् । एवं **ग्राम्य** इति गृहस्थानाम् । **तामसम्** इति दुराचाराणाम् । **द्यूत-सदनम्** इत्य् उपलक्षणम् । **मन्-निकेतम्** इति मत्-सेवा-पराणाम् इति च । वनादीनां वासेन सह "आयुर् घृतम्" इतिवद् एकाधिकरणत्वम् । वनस्य वृक्ष-षण्ड-रूपस्य रजस्-तमः-प्राधान्यात् । अत एव विव्क्तत्व-लक्षण-तदीय-सात्त्विक-गुणस्यापि तद्-युगल-मिश्रत्वेन गौणत्वम् । वास-क्रियायास् तु सत्त्वोत्पन्नत्वात् तद्-वर्धनत्वाच् च सात्त्विकत्वेन मुख्यत्वम् इति तस्या एवाभिधेयत्वम् उचितम् । अत एव **ग्राम्य** इति तद्धितान्त एव पठितः । एवं द्यूत-सदनम् इत्य् अत्र च वास-क्रियैव विवक्षिता । मन्-निकेतम् इत्य् अत्रापि ।

किन्तु भगवत्-सम्बन्ध-माहात्म्येन निकेतस्यापि निर्गुणत्वं भवेत्, स्पर्श-मणि-न्यायेन । तादृशत्वं तु तादृश-भक्ति-चक्षुर्भिर् एवोपलब्धव्यम् । \[ब्राह्मे\] दिविष्ठास् तत्र पश्यन्ति सर्वान् एव चतुर्भुजान् इतिवत् । सुतरां नैर्गुण्य-व्यपदेश इति भावः । अत एव तैर् व्याख्यातम्---भगवन्-निकेतं तु साक्षात् तद्-आविर्भावान् निर्गुणं स्थानम् इति ॥२५॥ \[भक्ति-सन्दर्भः १३५\]


______


**विश्वनाथ-चक्रवर्ती (सारार्थ-दर्शिणी) :** भगवन्-निकेतं तु साक्षात् तद्-आविर्भावान् निर्गुणं स्थानम् इति स्वामि-चरणः । भगवत्-सम्बन्ध-माहात्म्येन निकेतनस्य नैर्गुण्यं स्पर्श-मणि-न्यायेन इति सन्दर्भः ॥२५॥


______


**॥ ११.२५.२६ ॥**

**सात्त्विकः कारकोऽसङ्गी रागान्धो राजसः स्मृतः ।**

**तामसः स्मृति-विभ्रष्टो निर्गुणो मद्-अपाश्रयः ॥**

**श्रीधर-स्वामी (भावार्थ-दीपिका) : कारकः** कर्ता । **असङ्गी** अनासक्तः । **रागान्धो**ऽत्यभिनिवेशवान् । **स्मृति-विभ्रष्टो**ऽनुसन्धान-शून्यः । **मद्-अपाश्रयो** मद्-एक-शरणः । स हि निरहङ्कारत्वान् **निर्गुणः** ॥२६॥


______


**जीव-गोस्वामी (क्रम-सन्दर्भः) :** एवं वास-मात्रस्य तादृशत्वम् उक्त्वा सर्वासाम् एव तत्-क्रियाणां तादृशत्वम् आह---**सात्त्विक** इति । अत्र च क्रियायाम् एव तात्पर्यं न तद्-आश्रये द्रव्ये । **सात्त्विक-कारकस्य** शरीरादिकं हि गुण-त्रय-परिणतम् एव ॥२६॥


______


**विश्वनाथ-चक्रवर्ती (सारार्थ-दर्शिणी) : कारकः** कर्ता **असङ्गी** अनासक्तः **रागान्धः** विषयाविष्टः **स्मृति-विभ्रष्टः** अनुसन्धान-शून्यः । **मद्-अपाश्रयः** मद्-एक-शरणो भक्तः ॥२७॥


______


**॥ ११.२५.२७ ॥**

**सात्त्विक्य् आध्यात्मिकी श्रद्धा कर्म-श्रद्धा तु राजसी ।**

**तामस्य् अधर्मे या श्रद्धा मत्-सेवायां तु निर्गुणा ॥**

**मध्वाचार्यः (भागवत-तात्पर्यम्) :**

अश्रुत्वापि प्रमाणं यो वासुदेवैक-संश्रयः ।

> स निर्गुणो भागवतः समुद्दिष्टो मनीषिभिः ॥ >
> श्रुत-शास्त्रानुसारेण या श्रद्धा परमात्मनि । >
> सा सात्त्विकी तद्-अन्यस्याप्य् अनुसारेण निर्गुणा ॥ इति च ॥२७॥


______


**श्रीधर-स्वामी (भावार्थ-दीपिका) : अधर्मे** धर्म इति **या श्रद्धा** ॥२७॥


______


**जीव-गोस्वामी (क्रम-सन्दर्भः) :** तद् एवं क्रिया-मात्रस्य तादृशत्वम् उक्त्वा तत्-प्रवृत्ति-भूताया श्रद्धाया अप्य् आह---**सात्त्विकी** [इ]{दिर्="र्त्ल्"}ति । **अधर्मो**ऽपर-धर्मः । पूर्ववद् अन्यत्
॥२७॥


______


**विश्वनाथ-चक्रवर्ती (सारार्थ-दर्शिणी) :**


______


**॥ ११.२५.२८ ॥**

**पथ्यं पूतम् अनायस्तम् आहार्यं सात्त्विकं स्मृतम् ।**

**राजसं चेन्द्रिय-प्रेष्ठं तामसं चार्तिदाशुचि ॥**

**श्रीधर-स्वामी (भावार्थ-दीपिका) : पथ्यं** हितम् । **पूतं** शुद्धम् । **अनायस्तम्** अनायासतः प्राप्तम् । **आहार्यं** भक्ष्य-भोज्यादि । **इन्द्रियाणां प्रेष्ठं** भोग-काले सुखदं कट्व्-अम्ल-लवणादि । **आर्तिदाशुचि** दैन्य-करम् अशुद्धं च । **च**-शब्दान् मन्-निवेदितं निर्गुणम् इत्य् अभिप्रेतम् ॥२८॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) : अनायस्तम्** अनायसतः प्राप्तम् । **च**-शब्दात् मन्-निवेदितं निर्गुणम् ॥२८॥


______


**॥ ११.२५.२९ ॥**

**सात्त्विकं सुखम् आत्मोत्थं विषयोत्थं तु राजसम् ।**

**तामसं मोह-दैन्योत्थं निर्गुणं मद्-अपाश्रयम् ॥**

**मध्वाचार्यः (भागवत-तात्पर्यम्) :**

परोक्ष-ज्ञानम् आत्मोत्थम् आपरोक्ष्येण दर्शनम् ।

> विष्ण्व्-आश्रयं सुखं नित्यं गमयेत् तत्-प्रसादतः ॥ >
> न तु विष्णोः स्वरूपं तु सुखं केनचिद् आप्यते । >
> तस्यैव विषयत्वात् तु तत् सुखं चेति भण्यते ॥ >
> परोक्ष-ज्ञानगो यस्माद् विषयः स्व-मनो-गतः । >
> अन्तरात्मोत्थम् इत्य् एव सुखम् आहुर् विपश्चितः ॥ इति च ॥२९॥


______


**श्रीधर-स्वामी (भावार्थ-दीपिका) : आत्मोत्थं** **सुखम्** । **मद्-अपाश्रयम्** इत्य् अपि त्वं-तत्-पदार्थ-विषयत्वेन ज्ञानवद् एव द्रष्टव्यम् ॥२९॥


______


**जीव-गोस्वामी (क्रम-सन्दर्भः) :** अत एव तत्-सुखस्यापि निर्गुणत्वम् आह---**सात्त्विकम्** इत्य्-आदि । एवं शुश्रूषोः श्रद्दधानस्य \[भा।पु। १.२.१६\] इत्य्-आद्य्-उक्त्या महन्-निदानत्वेन श्रवणादि-लक्षण-क्रिया-रूपाया अपि भक्तेर् निर्गुणत्वं ज्ञेयम् । त्रैगुण्यः सर्व एव हि \[भा।पु। ११.२५.३०\] इति मदीयं विनेति ज्ञेयं, तथा दर्शितत्वात् ॥२९॥ \[भक्ति-सन्दर्भ १३४\]


______


**विश्वनाथ-चक्रवर्ती (सारार्थ-दर्शिणी) : आत्मोत्थं सुखम्** । तत्-पदार्थ-ज्ञानोत्थम् । **मद्-अपाश्रयं** मत्-कीर्तनाद्य्-उत्थम् ॥२९॥


______


**॥ ११.२५.३० ॥**

**द्रव्यं देशः फलं कालो ज्ञानं कर्म च कारकः ।**

**श्रद्धावस्थाकृतिर् निष्ठा त्रैगुण्यः सर्व एव हि ॥**

**श्रीधर-स्वामी (भावार्थ-दीपिका) :** उक्तं संसार-हेतु-भूतं त्रैगुण्यम् उपसंहरति द्वाभ्याम् । **द्रव्यं** पथ्य-पूतं \[भा।पु। ११.२५.२८\] इत्य्-आदि । \[**देशो** वन-ग्रामादिः\] **फलं** सात्त्विकं सुखम् \[भा।पु। ११.२५.२९\] इत्य्-आदि । **कालो** यदा भजति मां भक्त्या\[भा।पु। ११.२५.१०\], यदेतरौ जयेत् \[भा।पु। ११.२५.१३\] इत्य्-आदिना योऽर्थाद् उक्तः । **ज्ञानं** कैवल्यं सात्त्विकं ज्ञानम् \[११.२५.२४\] इत्य्-आदि । **कर्म**मद्-अर्पणम्\[भा।पु। ११.२५.२३\] इत्य्-आदि । **कारकः** सात्त्विकः कारकोऽसङ्गी \[भा।पु। ११.२५.२६\] इत्य्-आदिः । **श्रद्धा** सात्त्विक्य् आध्यात्मिकी \[भा।पु। ११.२५.२७\] इत्य्-आदिः । **अवस्था** सत्त्वाज् जागरणम् \[भा।पु। ११.२५.२०\] इत्य्-आदिः । **आकृतिर्** उपर्य् उपरि गच्छन्ति \[भा।पु। ११.२५.२१\] इत्य्-आदिनोक्ता देवत्वादि-रूपा । **निष्ठा** सत्त्वे प्रलीनाःस्वर् यान्ति \[भा।पु। ११.२५.२२\] इत्य्-आदिनोक्तः स्वर्गादिः । एवं **सर्वो**ऽप्य् अयं भावस् **त्रैगुण्यस्** त्रि-गुणात्मकः ॥३०॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** एवम् उपसंहरन्न् उक्तेषु त्रिगुण-मयेषु गुणातीतेषु च पदार्थेषु मध्ये ये गुण-मया भावास् ते जीवस्य संसार-हेतव इत्य् आह सार्ध-द्वयेन । **द्रव्यं** पथ्य-पूतम् \[भा।पु। ११.२५.२८\] इत्य्-आदि, **देशो** वनं त्व् \[भा।पु। ११.२५.२५\] इत्य्-आदिः, फलं सात्त्विकं सुखं \[भा।पु। ११.२५.२९\] इत्य्-आदि । कालः, यदेतरौ जयेत् सत्त्वं \[भा।पु। ११.२५.१३\] इत्य्-आदिना योऽर्थाद् उक्तः । **ज्ञानं**, कैवल्यं सात्त्विकं ज्ञानं \[भा।पु। ११.२५.२४\] इत्य्-आदि । **कर्म**, मद्-अर्पणं \[भा।पु। ११.२५.२३\] इत्य्-आदि । **कारकः**, सात्त्विकः कारकोऽसङ्गी \[भा।पु। ११.२५.२६\] इत्य्-आदि । **श्रद्धा**, सात्त्विक्य् आध्यात्मिकी \[भा।पु। ११.२५.२७\] इत्य्-आदि । **अवस्था**, सत्त्वाज् जागरणं \[भा।पु। ११.२५.२०\] इत्य्-आदि । **आकृतिः**, उपर्य् उपरि गच्छन्ति \[भा।पु। ११.२५.२१\] इत्य्-आदिनोक्ता । देवत्वादि-रूपा **निष्ठा**, सत्त्वे प्रलीनाः स्वर् यान्ति \[भा।पु। ११.२५.२२\] इत्य्-आदिनोक्तः स्वर्गादिः । एवं सर्वोऽप्य् अयं भावस् **त्रैगुण्यस्** त्रिगुणात्मकः । स्वार्थे ष्यञ् ॥३०॥


______


**॥ ११.२५.३१ ॥**

**सर्वे गुण-मया भावाः पुरुषाव्यक्त-धिष्ठिताः ।**

**दृष्टं श्रुतम् अनुध्यातं बुद्ध्या वा पुरुषर्षभ ॥**

**मध्वाचार्यः (भागवत-तात्पर्यम्) : दृष्टं श्रुतं बुद्ध्या** दृष्टं चानु परं ब्रह्म ध्यायेत् ।

> सत्त्वाद् गुणाज् जातम् अपि व्यवधानं विनैव तु । >
> मुक्तिदं निर्गुणं प्रोक्तं व्यवधानेन सात्त्विकम् ॥ इति ब्राह्मे > ॥३१॥


______


**श्रीधर-स्वामी (भावार्थ-दीपिका) :** न केवलम् एष एव किन्तु यावन्तः पुरुषाव्यक्त-धिष्ठितास् ते सर्वे भावा गुण-मया एव । तत्-प्रपञ्चः---**दृष्टम्** इति ॥३१॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** न केवलम् एष एव, किन्तु यावन्तः **पुरुषाव्यक्तयोर् धिष्ठितास्** ताभ्याम् अधिष्ठितास् ते **सर्वे भावा गुण-मया** एव । तत्-प्रपञ्चः---**दृष्टम्** इति । **बुद्ध्या** वा अवधारितं ॥३१॥

**सर्वे गुण-मया भावाः पुरुषाव्यक्त-धिष्ठिताः ।**

**दृष्टं श्रुतम् अनुध्यातं बुद्ध्या वा पुरुषर्षभ ॥**


______


**॥ ११.२५.३२ ॥**

**एताः संसृतयः पुंसो गुण-कर्म-निबन्धनाः ।**

**येनेमे निर्जिताः सौम्य गुणा जीवेन चित्त-जाः ।**

**भक्ति-योगेन मन्-निष्ठो मद्-भावाय प्रपद्यते ॥**

**श्रीधर-स्वामी (भावार्थ-दीपिका) :** इदानीम् उक्तं त्रैगुण्यस्य संसार-हेतुत्वम् अनुवदंस् तन् निर्जयान् मोक्ष इत्य् आह---**एता** इति सार्धेन । **येन निर्जिताः** स पश्चाद् अविक्षिप्तेन **भक्ति-योगेन मन्-निष्ठः** सन् **मद्-भावाय** मोक्षाय **प्रपद्यते** योग्यो भवति ॥३२॥


______


**श्रीनाथ-चक्रवर्ती (चैतन्य-मत-मञ्जुषा) :** कैवल्यं ज्ञानं सात्त्विकं, मन्-निष्ठं ज्ञानं तु निर्गुणम् । एवं मन्-निकेतं तु निर्गुणं, मद्-अपाश्रयो निर्गुणः, मत्-सेवायां तु निर्गुणां, मद्-अपाश्रयं सुखं निर्गुणं, इत्य्-आदिना स्वाश्रयस्य नैर्गुण्यम् उक्त्वा भक्ति-योग एव कार्यः, नान्य इत्य् आह---**भक्ति-योगेन** इत्य्-आदि । **मद्-भावाय** मत्-प्रेम्णे ॥३२॥


______


**जीव-गोस्वामी (क्रम-सन्दर्भः) :** एता इति सार्धकं । मद्-भावाय मत्-प्रेम्णे ॥३२॥


______


**विश्वनाथ-चक्रवर्ती (सारार्थ-दर्शिणी) : संसृतयः** संसार-हेतवः । अत्र ज्ञानादीनां संसृति-हेतुत्वम् उक्तं श्री-स्वामि-चरणैर् अपि संसार-हेतु-भूतं त्रैगुण्यम् उक्तम् उपसंहरतीत्य् अवतारणात् । किन्तु **येन जीवेन** कर्त्रा **भक्ति-योगेन** करणेन **इमे गुणा निर्जिताः**, **स मन्-निष्ठो निर्गुणो** मद्-भक्तः **मद्-भावाय** मत्-सारूप्याय तथा मद्-भावाय मद्-दास्य-सख्यादि-भावार्थं वा **प्रपद्यते** । अत्र यान्ति माम् एव निर्गुणाः \[११.२५.२२\] इति, निर्गुणो मद्-अपाश्रयः \[११.२५.२६\] इति मद्-भक्तस्य निर्गुणत्वम् । लक्षणं भक्ति-योगस्य निर्गुणस्येत्य् उदाहृतम् \[भा।पु। ३.२९.१२\] इति कपिल-देवोक्तेर् अत्रापि **भक्ति-योगेन गुणा निर्जिता** इत्य्-उक्त्या भक्ति-योगस्य च निर्गुणत्वम् । स च भक्ति-योगोऽर्चनादिर् गन्ध-पुष्प-धूप-दीप-च्छत्र-चामरादि-घटित इति तत्-तद्-द्रव्याणाम् अपि निर्गुणत्वं, तदीय-श्रद्धादीनां निर्गुणत्वं तूक्तम् एवेत्य् अतो भक्त्य्-उपकरण-मात्रस्यैव निर्गुणत्वम् अवगमितं भगवता ॥३२॥


______


**॥ ११.२५.३३ ॥**

**तस्माद् देहम् इमं लब्ध्वा ज्ञान-विज्ञान-सम्भवम् ।**

**गुण-सङ्गं विनिर्धूय मां भजन्तु विचक्षणाः ॥**

**श्रीधर-स्वामी (भावार्थ-दीपिका) :** तस्माद् विवेकिनाम् इदम् एव युक्तम् इत्य् आह---**तस्माद्** इति । **ज्ञान-विज्ञानयोः सम्भवो** यस्मिन्, तम् **इमं** नर-**देहम्** ॥३३॥


______


**जीव-गोस्वामी (क्रम-सन्दर्भः) :** तस्मात् त्वम् उद्धवोत्सृज्य \[भा।पु। ११.१२.१४\] इत्य्-आदिभिर् अभ्यस्तम् अपि भजनस्य सर्वोपरितनत्वम् अभ्यस्यति---**तस्माद् देहम्** इति ॥३३॥


______


**विश्वनाथ-चक्रवर्ती (सारार्थ-दर्शिणी) : इमं** नर-**देहं** **ज्ञान-विज्ञानयोर्** भक्त्य्-उत्थयोर् अपि **सम्भवो** यत्र तम् ॥३३॥


______


**॥ ११.२५.३४ ॥**

**निःसङ्गो मां भजेद् विद्वान् अप्रमत्तो जितेन्द्रियः ।**

**रजस् तमश् चाभिजयेत् सत्त्व-संसेवया मुनिः ॥**

**श्रीधर-स्वामी (भावार्थ-दीपिका) :** भजन-प्रकारम् आह---**निःसङ्ग** इति सार्धेन ॥३४॥


______


**श्रीनाथ-चक्रवर्ती (चैतन्य-मत-मञ्जुषा) :** भजनस्य फलम् आह---**निःसङ्गो मां भजेद्** इत्य्-आदि । तदा किं स्यात् ? तदा गुण-जयो भवति । ततः किं स्यात् ? **जीवः** जीवत्वं विहाय मां प्रपद्यते, शुद्ध-भागवत-तनुर् भवतीत्य् अर्थः ॥३४-३५॥


______


**जीव-गोस्वामी (क्रम-सन्दर्भः) : निःसङ्ग** इत्य् अर्धकम् ॥३४॥


______


**विश्वनाथ-चक्रवर्ती (सारार्थ-दर्शिणी) :** शुद्ध-भजन-प्रकारं शिक्षयति---निःसङ्गः अन्य-कामना-ज्ञान-कर्मादि-सङ्ग-रहितः । ननु च यस्य त्वत्-सेवायां श्रद्धा निर्गुणास्ति, अथ च सात्त्विक्य् आध्यात्मिकी श्रद्धाप्य् अस्ति, राजसी कर्म-श्रद्धा तामस्य् अधर्म-श्रद्धाप्य् अस्ति, एवं त्वद्-भक्त्य्-उत्थं निर्गुणं सुखम् अस्ति, तथा आत्मोत्थं विषयोत्थं मोहोत्थं च त्रिगुण-मयम् अपि सुखम् अस्ति । एवम् एवोक्त-लक्षणं सर्वं नैर्गुण्यं त्रैगुण्यं चास्ति तेनारब्ध-त्वद्-भजनेन जनेन किं कर्तव्यम् इति चेत् श्रूयताम्---स यदि केवलं भक्तिमान् स्यात्, तदा भक्त्यैव त्रैगुण्यं निर्जयेद् इत्य् उक्तम् एव । येनेमे निर्जिताः सौम्य गुणा भक्ति-योगेनेत्य् अनेन पूर्व-श्लोकेन, यदि च प्रधानी-भूत-भक्तिमान् स्यात्, तदा पुनर् उपायान्तरंअपि त्रैगुण्य-जयेऽस्तीत्य् आह---रज इति ॥३४॥


______


**॥ ११.२५.३५ ॥**

**सत्त्वं चाभिजयेद् युक्तो नैरपेक्ष्येण शान्त-धीः ।**

**सम्पद्यते गुणैर् मुक्तो जीवो जीवं विहाय माम् ॥**

**श्रीधर-स्वामी (भावार्थ-दीपिका) :** सत्त्व-संसेवया सात्त्विकान्य् एव सेवेत पुमान् सत्त्व-विवृद्धये \[भा।पु। ११.१३.६\] इति प्राग्-उक्तया । नैरपेक्ष्येणोपशमात्मकेन सत्त्वेनैव ॥३५॥


______


**श्रीनाथ-चक्रवर्ती (चैतन्य-मत-मञ्जुषा) :** *पूर्व-श्लोकस्य व्याख्या द्रष्टव्या।*


______


**जीव-गोस्वामी (क्रम-सन्दर्भः) :** सम्पद्यत इत्य् अर्धकम् ॥३५॥


______


**विश्वनाथ-चक्रवर्ती (सारार्थ-दर्शिणी) :** सत्त्व-संसेवया सात्त्विकान्य् एव सेवेतेति प्राग्-उक्त-प्रकारया । नैरपेक्ष्येण भक्त्य्-उत्थ-वैतृष्ण्येन ॥३५॥


______


**॥ ११.२५.३६ ॥**

**जीवो जीव-विनिर्मुक्तो**[^१२६] **गुणैश् चाशय-सम्भवैः ।**

[^१२६]: जीवेन निर्मुक्त इति क्वचित् पाठः।


**मयैव ब्रह्मणा पूर्णो न बहिर् नान्तरश् चरेत् ॥**

**श्रीधर-स्वामी (भावार्थ-दीपिका) :** एवं च सति मां प्राप्नोतीत्य् आह---सम्पद्यत इति । जीवं जीवत्व-कारणं लिङ्ग-शरीरम् । मां प्राप्तस्य न पुनः संसार इत्य् आह---जीव इति । न बहिर् विषय-भोगेन नान्तरस् तत्-स्मरणेन ॥३६॥


______


**श्रीनाथ-चक्रवर्ती (चैतन्य-मत-मञ्जुषा) :** तथा च निर्विशेष-ब्रह्म-भावेनापूर्णः सन् स-विशेषेण ब्रह्मणा श्री-कृष्णेनैव चरेत्, मया पूर्णः सन् चरेद् इत्य् अर्थः । तस्य मया सह न बहिर् नान्तरम् । अत्याप्तत्वे लौकिकोक्तिर् इयम् ॥३६॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** ततश् च मां सम्पद्यते सम्प्राप्नोति जीवं लिङ्ग-शरीर्रम् । एवं च जीवेन लिङ्ग-देहेन अन्तः-करणोत्थैर् गुणैः कामादिभिश् च रहितः बहिः प्राकृत-शब्दादि-विषयान् आन्तरं शोक-मोहादिकं च न चरेत्, न प्राप्नुयात् ॥३६॥

इति सारार्थ-दर्शिन्यां हर्षिण्यां भक्त-चेतसाम् ।

एकविंशोऽत्र दशमे सङ्गतः सङ्गतः सताम् ॥\*॥

———————————————————————————————————————

> इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं > संहितायां वैयासिक्याम् एकादश-स्कन्धे >
> श्री-भगवद्-उद्धव-संवादे त्रि-गुण-वृत्ति-निरूपणं नाम >
> पञ्चविंशोऽध्यायः ॥११.२५॥


______

