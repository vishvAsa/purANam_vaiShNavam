+++
title = "१८ श्री-भगवद्-उद्धव-संवादे यति-धर्म-निर्णयः"

+++

**॥ ११.१८.१ ॥**

**श्री-भगवान् उवाच---**

**वनं विविक्षुः पुत्रेषु भार्यां न्यस्य सहैव वा ।**  
वन एव वसेच् छान्तस् तृतीयं भागम् आयुषः ॥**

**श्रीधर-स्वामी (भावार्थ-दीपिका) :**

अष्टादशेऽवदद् धर्मं वन-स्थ-यति-गोचरम् ।

अधिकार-विशेषेण विशेषं चापि तद् गतम् ॥

क्रम-प्राप्तान् वन-स्थ-धर्मान् आह---वनम् इति । आयुषस् तृतीयं भागं पञ्च-सप्तति-वर्ष-पर्यन्तम् । ततः परं क्षीणेन्द्रियस्येषद् विरागेऽपि सन्न्यासाधिकारः स्याद् इति भावः ॥१॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :**

अष्टादशेऽब्रवीद् धर्मं वनस्थ-न्यासिनोः क्रमात् ।

भक्तस्यानाश्रमित्वं च धर्मं साधारणं तथा ॥

क्रम-प्राप्तान् वनस्थ-धर्मान् आह---वनम् इति । आयुषस् तृतीयं भागं पञ्च-सप्तति-वर्ष-पर्यन्तम् । ततः परं सन्न्यासेऽधिकारः ॥१॥

———————————————————————————————————————

**॥ ११.१८.२ ॥**

**कन्द-मूल-फलैर् वन्यैर् मेध्यैर् वृत्तिं प्रकल्पयेत् ।**  
वसीत वल्कलं वासस् तृण-पर्णाजिनानि वा ॥**

**श्रीधर-स्वामी (भावार्थ-दीपिका), विश्वनाथ-चक्रवर्ती (सारार्थ-दर्शिणी) :** वसीत परिदधीत् ॥२॥


______


**जीव-गोस्वामी (क्रम-सन्दर्भः) :** *न व्याख्यातम्।*

**विवृतिः :** अत्र मनु-संहितायाम् अयं श्लोको विचार्यः---

> वर्जयेन् मधु-मांसं च भौमानि कनकानि च । >
> भूष् तृणं शिग्रुकं चैव श्लेष्मान्तक-फलानि च ॥ \[६.१४\] इति > ॥

———————————————————————————————————————

**॥ ११.१८.३ ॥**

**केश-रोम-नख-श्मश्रु- मलानि बिभृयाद् दतः ।**  
न धावेद् अप्सु मज्जेत त्रि-कालं स्थण्डिले-शयः ॥**

**श्रीधर-स्वामी (भावार्थ-दीपिका) :** दतो दन्तान् न धवेन् न शोधयेत् । त्रि-कालम् अप्सु मज्जेत मुसल-वत् स्नायात् । स्थण्डि-लेशयो भूमि-शायी ॥३॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** दतो दन्तान् न धवेन् न शोधयेत् । त्रि-कालम् अप्सु मज्जेत मुसल-वत् स्नायात् ॥३॥

———————————————————————————————————————

**॥ ११.१८.४ ॥**

**ग्रीष्मे तप्येत पञ्चाग्नीन् वर्षाव् आसार-षाड् जले ।**  
आ-कण्ठ-मग्नः शिशिर एवं वृत्तस् तपश् चरेत् ॥**

**श्रीधर-स्वामी (भावार्थ-दीपिका) :** तप्येत पञ्चाग्नीन् सूर्येण सह चतुर्-दिशम् अग्नीन् निधायात्मानं तापयेद् इत्य् अर्थः । आसार-षाट् आसारं धारासंपातं सहत इति तथा अभ्रावकाशं नाम व्रतं चरेत् । जले आ-कण्ठ-मग्नः उदक-वासं नाम व्रतं चरेत् ॥४॥


______


**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

———————————————————————————————————————

**॥ ११.१८.५ ॥**

**अग्नि-पक्वं समश्नीयात् काल-पक्वम् अथापि वा ।**  
उलूखलाश्म-कुट्टो वा दन्तोलूखल एव वा ॥**

**श्रीधर-स्वामी (भावार्थ-दीपिका) :** उलूखलेन वाश्मना वा कुट्टयति खण्डयतीति तथा । दन्ता एवोलूखलं यस्य स तथा ॥५॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** उलूखलेनाश्मना वा कुट्टयति खण्डयतीति स दन्ता एवोलूखलं यस्य सः ॥५॥

———————————————————————————————————————

**॥ ११.१८.६ ॥**

**स्वयं सञ्चिनुयात् सर्वम् आत्मनो वृत्ति-कारणम् ।**  
देश-काल-बलाभिज्ञो नाददीतान्यदाहृतम् ॥**

**श्रीधर-स्वामी (भावार्थ-दीपिका) :** सञ्चिनुयाद् आहरेत् । अन्यदा कालान्तरे आहृतं कालान्तरे नाददीत । लब्धे नवे नवेऽन्नाद्ये पुराणं तु परित्यजेतिति नारदोक्तेः ॥६॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** वृत्ति-कारणं जीविका-हेतुं फल-पुष्पादि अन्यदा कालान्तरे आहृतं कालान्तरे नाददीत, किन्तु देश-काल-बलाभिज्ञ इति कष्टे द्शे आपत्-काले च अतिदौर्बल्ये च नायं नियमः ॥६॥

**विवृतिः :** मानवे---

> त्यजेद् आश्वयुजे मासि मुन्य्-अन्नं पूर्व-सञ्चितम् । >
> जीर्णानि चैव वासांसि शाक-मूल-फलानि च ॥ \[६.१५\] इति ।

———————————————————————————————————————

**॥ ११.१८.७ ॥**

**वन्यैश् चरु-पुरोडाशैर् निर्वपेत् काल-चोदितान् ।**  
न तु श्रौतेन पशुना मां यजेत वनाश्रमी ॥**

**श्रीधर-स्वामी (भावार्थ-दीपिका), विश्वनाथ-चक्रवर्ती (सारार्थ-दर्शिणी) :** काल-चोदितान् आग्रयणादीन् ॥७॥


______


**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**॥ ११.१८.८ ॥**

**अग्निहोत्रं च दर्शश् च पौर्णमासश् च पूर्ववत् ।**  
चातुर्मास्यानि च मुनेर् आम्नातानि च नैगमः ॥**

**श्रीधर-स्वामी (भावार्थ-दीपिका) :** किं च, अग्निहोत्रम् इति । मुनेश् च । नैगमैर् वेद-वादिभिः ॥८॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** मुनेर्वनस्थस्य नैगमैर् वेदज्ञैर् आम्नातानि विहितानि ॥८॥

———————————————————————————————————————

**॥ ११.१८.९ ॥**

**एवं चीर्णेन तपसा मुनिर् धमनि-सन्ततः ।**  
मां तपो-मयम् आराध्य ऋषि-लोकाद् उपैति माम् ॥**

**श्रीधर-स्वामी (भावार्थ-दीपिका) :** अस्य निष्कामस्य फलम् आह---एवम् इति । धमनीभिः शिराभिः सन्ततो व्यप्तः । यावज् जीवं कृतेन तपसा शुष्क-मांस इत्य् अर्थः । ऋषि-लोकान् महर्-लोकादि-क्रमेण । अयं भावः---अन्तः-करण-शुद्धि-भक्ति-द्वारात्रैव तावन् मुच्येत । प्रतिबन्धक-बाहुल्ये त्व् अनेन क्रमेण मुच्यत इति ॥९॥


______


**जीव-गोस्वामी (क्रम-सन्दर्भः) :** एवम् इति । टीकायां निष्कामस्येति भगवद्-आराधना-मात्र-कामस्येत्यर्थः । अन्तःकरणेत्यादौ यदि तया मत्-तोषण्या तपस्ययान्तः-करण-शुद्धि-भक्ती स्यातां । तदात्रैव वानप्रस्थत्वे मुच्यते । यदि तु प्रतिबन्धक-बाहुल्यं स्यात्, तर्हि क्रमेणैव मुच्यत इति मां तपोमयमाराध्येति तपसैवाराध्येत्यर्थः । अतः शुद्ध-भक्त्य्-अभावात् क्रमेणैव मां प्राप्नोतीति भावः ॥९॥


______


**विश्वनाथ-चक्रवर्ती (सारार्थ-दर्शिणी) :** ऋषि-लोकान् महर्-लोकं प्राप्य माम् उपैति क्रमेण मुच्येत इत्य् अर्थः ॥९॥

———————————————————————————————————————

**॥ ११.१८.१० ॥**

**यस् त्व् एतत् कृच्छ्रतश् चीर्णं तपो निःश्रेयसं महत् ।**  
कामायाल्पीयसे युञ्ज्याद् बालिशः कोऽपरस् ततः ॥**

**श्रीधर-स्वामी (भावार्थ-दीपिका) :** तं स-कामं निन्दति---यस् त्व् इति । निःश्रेयसं मोक्ष-फलम् । अल्पीयसे आविरिञ्च्याद् अत्य्-अल्प एव तस्मै ॥१०॥


______


**जीव-गोस्वामी (क्रम-सन्दर्भः) :** महर्-लोकादि-कामं निन्दति---यस्त्विति । कामानां प्रतिबन्धं च विना तपसा यावज्-जीवं वर्तमानस्य मोक्षः ॥१०॥


______


**विश्वनाथ-चक्रवर्ती (सारार्थ-दर्शिणी) :** स-कामं तं निन्दति---यैति ॥१०॥

———————————————————————————————————————

**॥ ११.१८.११ ॥**

**यदासु नियमेऽकल्पो जरया जात-वेपथुः ।**  
आत्मन्य् अग्नीन् समारोप्य मच्-चित्तोऽग्निं समाविशेत् ॥**

**श्रीधर-स्वामी (भावार्थ-दीपिका) :** एवं यावज् जीवं वर्तमानस्य मोक्षः । तृतीय-भागावसाने तु मन्द-विरागेऽपि सन्न्यासाधिकारः । यदि तु ततोऽर्वाग् एव स्व-धर्माशक्तो भवेत् तदापि सम्यग् अविरक्तो विरक्तो वा । तत्राविरक्तस्य कृत्यम् आह---यदेति । जातो वेपथुः कम्पो देहे यस्य सः ॥११॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** अकल्पः असमर्थः ॥११॥

———————————————————————————————————————

**॥ ११.१८.१२ ॥**

**यदा कर्म**[^१०६]**-विपाकेषु लोकेषु निरयात्मसु ।**

[^१०६]: धर्म-विपाकेषु इति पाठः ।


**विरागो जायते सम्यङ् न्यस्ताग्निः प्रव्रजेत् ततः ॥**

**श्रीधर-स्वामी (भावार्थ-दीपिका) :** विरक्तं प्रत्य् आह---यदेति ॥१२॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** धर्म-विपाकेषु धर्म-प्राप्येषु ॥१२॥

———————————————————————————————————————

**॥ ११.१८.१३ ॥**

**इष्ट्वा यथोपदेशं मां दत्त्वा सर्व-स्वम् ऋत्विजे ।**  
अग्नीन् स्व-प्राण आवेश्य निरपेक्षः परिव्रजेत् ॥**

**श्रीधर-स्वामी (भावार्थ-दीपिका) :** तत्रादौ कृत्यम् आह---इष्ट्वेति । यथोपदेशं श्राद्धाष्टक-पूर्वकं प्राजापत्येष्ट्या माम् इष्ट्वा । स्वे प्राणे आत्मनि ॥१३॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** इष्ट्वा यथोपदेशं श्राद्धाष्टक-पूर्वकं प्राजापत्येष्ट्या माम् इष्ट्वा ॥१३॥

———————————————————————————————————————

**॥ ११.१८.१४ ॥**

**विप्रस्य वै सन्न्यसतो देवा दारादि-रूपिणः ।**  
विघ्नान् कुर्वन्त्य् अयं ह्य् अस्मान् आक्रम्य समियात् परम् ॥**

**मध्वाचार्यः (भागवत-तात्पर्यम्) :**

असम्पूज्य न्यसिषूण्ंस् तु देवा वै पातयन्त्य् अधः ।

> सुसम्पूज्य न्यसिषूण्ंस् तु देवा एवानुजानते ॥ >
> अथवा तद्-यशो-वृद्ध्यै निघ्नन्तीव पुनः पुनः । >
> तात्पर्याद् विघ्नितो देवैर् नोत्थातुं शक्नुयात् क्वचित् ॥ >
> इति देव-हार्दे ॥१४॥


______


**श्रीधर-स्वामी (भावार्थ-दीपिका) :** सन्न्यासे विघ्ना भवन्ति तान् अविगणय्य सन्न्यसेद् एवेत्य् अशयेनाह---विप्रस्येति । केनाभिप्रायेण कुर्वन्ति ? तमाह---अयम् इति । परं परं ब्रह्म ॥१४॥


______


**जीव-गोस्वामी (क्रम-सन्दर्भः) :** परं ब्रह्म-लोकम् ॥१४॥


______


**विश्वनाथ-चक्रवर्ती (सारार्थ-दर्शिणी) :** तत्र विघ्नान् न गणयेद् इत्य् आह---विप्रस्येति । दारादिष्व् आविष्टाः केनाभिप्रायेण कुर्वन्तीति तम् आह---अयम् इति । आक्रम्य अतिक्रम्य परं परं ब्रह्म ॥१४॥

———————————————————————————————————————

**॥ ११.१८.१५ ॥**

**बिभृयाच् चेन् मुनिर् वासः कौपीनाच्छादनं परम् ।**  
त्यक्तं न दण्ड-पात्राभ्याम् अन्यत् किञ्चिद् अनापदि ॥**

**श्रीधर-स्वामी (भावार्थ-दीपिका) :** एवं प्रव्रजितस्य धर्मान् आह---बिभृयाच् चेद् इति । **परं** कौपीनाद् अन्यद् **वासो** यदि धारयितुम् इच्छति, तर्हि **कौपीनम् आच्छाद्यते** यावता तावन्-मात्रं धारयेद् इत्य् अर्थः । **त्यक्तं** प्रेषोच्चारात् पूर्वम् एव । अतोऽ**न्यत् किञ्चिद्** अपि **न बिभृयात्** । **दण्ड-पात्राभ्याम्** इत्य् आवश्यक-जल-पात्रादेर् उपलक्षणम् ॥१५॥


______


**जीव-गोस्वामी (क्रम-सन्दर्भः) :** यस्मात् प्रैषाच् चारात् पूर्वम् एव सर्वं त्यक्तं तस्माद् दण्ड-यात्राभ्याम् अन्यत् किञ्चिद् अपि न गृह्णीयात् ॥१५॥


______


**विश्वनाथ-चक्रवर्ती (सारार्थ-दर्शिणी) :** तस्य धर्मान् आह---बिभृयाद् इति । **परं** कौपीनाद् अन्यद् **वासो** यदि धारयितुम् इच्छति, तर्हि **कौपीनम् आच्छाद्यते** यावता तावन्-मात्रम् एव । त्यक्तं प्रैषोच्चारात् पूर्वं **दण्ड-पात्राभ्याम्** **अन्यत्** किम् अपि **न बिभृयात्** ॥१५॥

———————————————————————————————————————

**॥ ११.१८.१६ ॥**

**दृष्टि-पूतं न्यसेत् पादं वस्त्र-पूतं पिबेज् जलम् ।**  
सत्य-पूतां वदेद् वाचं मनः-पूतं समाचरेत् ॥**

**श्रीधर-स्वामी (भावार्थ-दीपिका) :** परम-हंसस्य विधि-निषेधागोचरत्वाद् बहूदकादि-धर्मान् भगवान् आह---मनः-पूतं मनसा सम्यग् विचार्य यच् छुद्धं तद् आचरेत् ॥१६॥


______


**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

———————————————————————————————————————

**॥ ११.१८.१७ ॥**

**मौनानीहानिलायामा दण्डा वाग्-देह-चेतसाम् ।**  
न ह्य् एते यस्य सन्त्य् अङ्ग वेणुभिर् न भवेद् यतिः ॥**

**श्रीधर-स्वामी (भावार्थ-दीपिका) :** मौनं वाचो दण्डः, अनीहा काम्य-कर्म-त्यागो देहस्य, प्राणायामश् चेतसः, एते अन्तस् त्रयो दण्डा यस्य न सन्ति । अङ्ग हे उद्धव । अङ्गे धृतैर् वेणुभिर् इति वा ॥१७॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** मौनं वाचो दण्डः, अनीहा कर्म-त्यागो देहस्य, प्राणायामश् चेतसः, एते अन्तस् त्रयो दण्डा यस्य न सन्ति । अङ्ग हे उद्धव ॥१७॥

———————————————————————————————————————

**॥ ११.१८.१८ ॥**

**भिक्षां चतुर्षु वर्णेषु विगर्ह्यान् वर्जयंश् चरेत् ।**  
सप्तागारान् असङ्कॢप्तांस् तुष्येल् लब्धेन तावता ॥**

**श्रीधर-स्वामी (भावार्थ-दीपिका) :** चतुर्ष्व् इति । ब्राह्मणेष्व् एव वृत्ति-भेदेन चतुर्-विधेषु । पूर्व-पूर्वासंभवे वा विगर्ह्यान् अभिशस्त-पतितान् । असङ्कॢप्तान् अत्रायं लाभो भविष्यतीति पूर्वम् अनुद्दिष्टान् ॥१८॥


______


**जीव-गोस्वामी (क्रम-सन्दर्भः) :** भिक्षाम् इति तैः । तत्र वृत्ति-भेदेनेति । प्रतिग्रहाध्यापनया जन-शिलोञ्छ-रूपेणेत्य् अर्थः ॥१८॥


______


**विश्वनाथ-चक्रवर्ती (सारार्थ-दर्शिणी) :** चतुर्ष्व् इति । ब्राह्मणेष्व् एव प्रतिग्रहाध्यापन याजन-शिलोञ्छ-लक्षण-जीविका-चातुर्विध्याच् चतुर्-विधेषु विगर्ह्यान् अभिशस्त-पतितान् । असङ्कॢप्तान् अत्रायं लाभो भविष्यतीति पूर्वम् अनुद्दिष्टान् ॥१८॥

———————————————————————————————————————

**॥ ११.१८.१९ ॥**

**बहिर् जलाशयं गत्वा तत्रोपस्पृश्य वाग्-यतः ।**  
विभज्य पावितं शेषं भुञ्जीताशेषम् आहृतम् ॥**

**श्रीधर-स्वामी (भावार्थ-दीपिका) :** बहिर् ग्रामात् । पावितं प्रोक्षणादिभिः शोधितम् । विभज्य विष्णु-ब्रह्मार्क-भूतेभ्यः । अशेषम् इत्यधिकाहरणं निरस्तम् । याचितम् इति पाठे माधुकरेण याचितम् अन्नं चेत् तर्हि विभज्य भूञ्जीत, न त्व् अयाचितादि-भैक्ष्य-चतुष्टयम् इत्य् अर्थः ।

> माधूकरे तु नैवेद्यं भैक्ष्ये नान्येषु विद्यते । >
> नैवेद्यकं क्षिपेद् अप्सु त्रितयं भौतिकं बहिः ॥इति स्मृतेः ।

यद्वातदानीं केनापि याचितं चेन् मध्ये तस्मै किञ्चिद् विभज्य दत्त्वेत्य् अर्थः ।


______


**जीव-गोस्वामी (क्रम-सन्दर्भः) :** बहिर् इति तैः । तत्र माधुकरमसङ्कॢप्तं प्राक् प्रणीतमयाचितम् । तात्कालिकं चोपपन्नं भैक्ष्यं पञ्च-विधं स्मृतम् इति भक्षा-पञ्चकम् इति ज्ञेयम् ॥१९॥


______


**विश्वनाथ-चक्रवर्ती (सारार्थ-दर्शिणी) :** विभज्य विष्णु-ब्रह्मार्क-भूतेभ्यः । अशेषम् इति । भोजन-पात्रेऽवशिष्टं न वृक्षणीयम् इत्य् अर्थः ॥१९॥

———————————————————————————————————————

**॥ ११.१८.२० ॥**

**एकश् चरेन् महीम् एतां निःसङ्गः संयतेन्द्रियः ।**  
आत्म-क्रीड आत्म-रत आत्म-वान् सम-दर्शनः ॥**

**श्रीधर-स्वामी (भावार्थ-दीपिका) :** किं च, एकश् चरेद् इति । आत्मन्य् एव क्रीडा कौतुकं यस्य सः । आत्मन्य् एव च रतस् तुष्टः । आत्मवान् धीरः ॥२०॥


______


**जीव-गोस्वामी (क्रम-सन्दर्भः) :** निःसङ्गश्चरन्नपि न कुत्रचिदासक्तः ॥२०॥


______


**विश्वनाथ-चक्रवर्ती (सारार्थ-दर्शिणी) :** आत्म-रतः परमात्मनि अनुभव-गोचरीकृते सति तुष्टः । तेनैवात्मना सह क्रीडा यस्य सः । आत्मवान् धृति-युक्तः ॥२०॥

———————————————————————————————————————

**॥ ११.१८.२१ ॥**

**विविक्त-क्षेम-शरणो मद्-भाव-विमलाशयः ।**  
आत्मानं चिन्तयेद् एकम् अभेदेन मया मुनिः ॥**

**श्रीधर-स्वामी (भावार्थ-दीपिका) : विविक्तं** विजनं **क्षेमं** निर्भयं **शरणं** स्थानं यस्य सः । **मयि भावेन विमल आशयो** यस्य सः ॥२१॥


______


**जीव-गोस्वामी (भक्ति-सन्दर्भः २२७) :** ज्ञान-मिश्राम् आह---विविक्तेति । **भावो** भावना ॥२१॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) : आत्मानं** जीवम् । **मया** परमात्मना । **अभेदेन** इति सायुज्यार्थम् ॥२१॥

———————————————————————————————————————

**॥ ११.१८.२२ ॥**

**अन्वीक्षेतात्मनो बन्धं मोक्षं च ज्ञान-निष्ठया ।**  
बन्ध इन्द्रिय-विक्षेपो मोक्ष एषां च संयमः ॥**

**श्रीधर-स्वामी (भावार्थ-दीपिका) : बन्धं मोक्षं** च । केन बन्धः केन वा मोक्ष ? इति ताव् आह---**बन्ध** इति ॥२२॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) : अन्वीक्षेत** पुनर् विचारयेति ॥२२॥

———————————————————————————————————————

**॥ ११.१८.२३ ॥**

**तस्मान् नियम्य षड्-वर्गं मद्-भावेन चरेन् मुनिः ।**  
विरक्तः क्षुद्र-कामेभ्यो लब्ध्वात्मनि सुखं महत् ॥**

**श्रीधर-स्वामी (भावार्थ-दीपिका), जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** षड्वर्गं षड्-इन्द्रिय-वृन्दम् ॥२३॥

———————————————————————————————————————

**॥ ११.१८.२४ ॥**

**पुर-ग्राम-व्रजान् सार्थान् भिक्षार्थं प्रविशंश् चरेत् ।**  
पुण्य-देश-सरिच्-छैल- वनाश्रम-वतीं महीम् ॥**

**श्रीधर-स्वामी (भावार्थ-दीपिका) :** पुराणि हट्टादिमन्ति । ग्रामास् तद्-रहिताः । व्रजा गोष्ठानि तान् । सार्थान् यात्रिक-जन-समूहान् ॥२४॥


______


**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

———————————————————————————————————————

**॥ ११.१८.२५ ॥**

**वानप्रस्थाश्रम-पदेष्व् अभीक्ष्णं भैक्ष्यम् आचरेत् ।**  
संसिध्यत्य् आशु असम्मोहः शुद्ध-सत्त्वः शिलान्धसा ॥**

**श्रीधर-स्वामी (भावार्थ-दीपिका) :** यतः शिल-वृत्त्या प्राप्तेन तदीयेनान्धसा अन्नेन शुद्ध-सत्त्वं सन् निवृत्त-मोहः संसिध्यति मुच्यते ॥२५॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** यतः शिलान्धसा शिल-वृत्त्या प्राप्तेन तदीयेनान्धसा अन्नेन शुद्ध-सत्त्वः शुद्धान्तः-करणः ॥२५॥

———————————————————————————————————————

**॥ ११.१८.२६ ॥**

**नैतद् वस्तुतया पश्येद् दृश्यमानं विनश्यति ।**  
असक्त-चित्तो विरमेद् इहामुत्र-चिकीर्षितात् ॥**

**श्रीधर-स्वामी (भावार्थ-दीपिका) :** ननु मिष्टान्नं विहाय कथं शिलान्ने प्रवृत्तिः स्याद् अत आह---नैतद् इति । एतत् दृष्यमानं मिष्टान्नादि वस्तुतया न पश्येत् । यतो विनश्यति । अत इहामुत्र च लोके असक्त-चित्तः संश् चिकीर्षितात् तद्-अर्थ-कृत्याद् विरमेत् ॥२६॥


______


**जीव-गोस्वामी (क्रम-सन्दर्भः) :** पूर्वं निसङ्ग इत्युक्तं तद् एव विवृणोति । नैतदिति द्वाभ्याम् । तत्रालब्धत्वे निःसङ्गत्वं प्रथमेन ॥२६॥


______


**विश्वनाथ-चक्रवर्ती (सारार्थ-दर्शिणी) :** ननु मधुर-मिष्टान्नं विहाय कथं रूक्षे शिलान्ने प्रवृत्तिः स्याद्, अत आह---नेति । एतत् स्वाद्व्-अन्नादि वस्तुतया न पश्येत् । यतो विनश्यति । अत इहामुत्र-लोके असक्त-चित्तः संश् चिकीर्षितात् तद्-अर्थ-कृत्याद् विरमेत् ॥२६॥

———————————————————————————————————————

**॥ ११.१८.२७ ॥**

**यद् एतद् आत्मनि जगद् मनो-वाक्-प्राण-संहतम् ।**  
सर्वं मायेति तर्केण स्व-स्थस् त्यक्त्वा न तत् स्मरेत् ॥**

**मध्वाचार्यः (भागवत-तात्पर्यम्) :**

त्रिगुणा पूर्व्रूपिर् माया तज्जत्वाद् विश्वम् ईदृशम् ।

> अनाद्य्-अनन्त-कालेषु मायेत्य् आहुर् विपश्चितः ॥ >
> अचेतनत्वान् नैवैतत् प्रयोजकतया स्मरेत् । >
> चेतनत्वं स्वतन्त्रत्वं न चैको विष्णुर् एव तु । >
> आयस् तु फलम् उद्दिष्टं प्रोक्तं मायेति निष्फलम् ॥ >
> फलाल्पत्वात् तु मायैषा सम्प्रोक्ता त्रिगुणात्मिका । >
> महा-फल-प्रदत्वात् तु विष्ण्-राय इतीरितः ॥ इति निवृत्ते ॥२७॥


______


**श्रीधर-स्वामी (भावार्थ-दीपिका) :** ननु तथापि यावद् विनाशं सुख-हेतुत्वात् तच् चिन्तावतः कुतो विरागः स्यात् ? तत्राह---यद् एतद् इति । एतज् जगन्-ममतास्पदं मनो-वाक् प्राणैः संहतं सहितम्, अहङ्कारास्पदं शरीरं च, सर्वं तज्-जन्यं सुखं चात्मनि माया-मात्रम् इति तर्केण स्वप्नादि-दृष्टान्तेन त्यक्त्वा, स्व-स्थ आत्म-निष्ठः सन्, तन् न स्मरेन् न चिन्तयेत् ॥२७॥


______


**जीव-गोस्वामी (क्रम-सन्दर्भः) :** वर्तमानेऽतीते च निःसङ्गत्वमाह---यदेतदिति । सर्वं मायेति माय न यैव शुद्ध आत्मनि अध्यासितं तत्-तत्-स्व-कार्यं त्यक्त्वेति पुनर्नस्मरेच्चेत्यर्थः ॥२७॥


______


**विश्वनाथ-चक्रवर्ती (सारार्थ-दर्शिणी) :** माया माया-गुण-कार्यम् इत्य् अर्थः । तर्केण कार्याणां कारणात्मकत्वा, परमात्मैक्यम् एवतस्येति न्यायेन इदं कारास्पदं न स्मरेत् ॥२७॥

———————————————————————————————————————

**॥ ११.१८.२८ ॥**

**ज्ञान-निष्ठो विरक्तो वा मद्-भक्तो वानपेक्षकः ।**  
स-लिङ्गान् आश्रमांस् त्यक्त्वा चरेद् अविधि-गोचरः ॥**

**श्रीधर-स्वामी (भावार्थ-दीपिका) :** एवं बहूदकादि-धर्मान् उक्त्वा परमहंस-धर्मान् आह---ज्ञान-निष्ठ इति सार्धैर् दशभिः । बहिर् विरक्तो मुमुक्षुः सन् ज्ञान-निष्ठो वा मोक्षेऽप्य् अनपेक्षो मद्-भक्तो वा स-लिङ्गांस् त्रिदण्डादि-सहितान् आश्रमांस् तद्-धर्मांस् त्यक्त्वा तद्-आसक्तिं त्यक्त्वा यथोचितं धर्मं चरेद् इत्य् अर्थः । न पुनर् अत्यन्त-त्याग एव विवक्षितः । पुनर् धर्म-विधानात्, अक्रियत्वस्योत्तराध्याये वक्ष्यमाणत्वाच् च । तर्हि पूर्वस्मात् को विशेषः ? तम् आह---अविधि-गोचरो विधि-किङ्करो न स्याद् इति । एतद् एव स्फुटीकरिष्यति---शौचम् आचमनं स्नानं न तु चोदनया चरेत् \[भा।पु। ११.१८.३६\] इत्य्-आदिना ॥२८॥


______


**जीव-गोस्वामी (क्रम-सन्दर्भः) :** अन्योऽप्येवं कुर्यादिति प्रसङ्गेन विवक्षितं स्त्रीणां निरीक्षणेत्यादिवत् । टीका च,नान्यथा मत्-परश्चरेदित्य् अत्र यथेति[^१०७] ॥२८॥

[^१०७]: दोएस् नोत् सेएम् तो बे इन् थे *भावार्थ-दीपिका*



______


**विश्वनाथ-चक्रवर्ती (सारार्थ-दर्शिणी) :** परिपक्व-ज्ञानिनो निष्काम-भक्तस्य च वर्णाश्रम-नियमाभावम् आह---ज्ञान-निष्ठः परिपक्व-ज्ञानवान् अनपेक्षकः प्रतिष्ठा-पर्यन्तापेक्षा-रहितः । अत्र सर्वथा नैरपेक्षम् अजात-प्रेम्णो भक्तस्य न सम्भवेत्, अत उत्पन-प्रेमैव भक्तः स-लिङ्गान् आश्रमांस् त्यजेत्, अनुत्पन्न-प्रेम्मा तु निर्लिङ्गाश्रम-धर्मांस् त्यजेद् इत्य् अर्थो लभ्यते । स्व-धर्म-त्यागस् तु, तावत् कर्माणि कुर्वीत \[भा।पु। ११.२०.९\] इति वाक्यात् भक्ताणां आरम्भत एवावगम्यते । तयोः शुद्धान्तः-करणत्वाद् एव पापे प्रवृत्त्य्-अभावात् दुराचारत्वं नाशङ्क्यम्। तेनाविधि-गोचरः ॥२८॥

———————————————————————————————————————

**॥ ११.१८.२९ ॥**

**बुधो बालकवत् क्रीडेत् कुशलो जडवच् चरेत् ।**  
वदेद् उन्मत्तवद् विद्वान् गो-चर्यां नैगमश् चरेत् ॥**

**श्रीधर-स्वामी (भावार्थ-दीपिका) :** कथं चरेत् ? तद् आह---बुधो विवेकवान् अपि बालकवन् मानावमान-विवेक-शून्यः । कुशलो निपुणोऽपि जडवत् फलानुसन्धानाभावेन । विद्वान् पण्डितोऽप्य् उन्मत्तवल् लोक-रञ्जनाभावेन । नैगमो वेदार्थ-निष्ठोऽपि गोचर्याम् अनियताचारम् इव ॥२९॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** लोक-प्रतिष्ठोत्थ-विक्षेप-भयात् क्वापि स्वं न प्रकाशयेद् इत्य् आह---बुध इति । नैगमो वेदार्थ-निष्ठोऽपि गोचर्याम् अनियताचारम् इव ॥२९॥

———————————————————————————————————————

**॥ ११.१८.३० ॥**

**वेद-वाद-रतो न स्यान् न पाषण्डी न हैतुकः ।**  
शुष्क-वाद-विवादे न कञ्चित् पक्षं समाश्रयेत् ॥**

**मध्वाचार्यः (भागवत-तात्पर्यम्) :**

वेदेन सह-वादो यो वेदवाद इतीरितः ।

> तर्केण व्दस्यान्यार्थ-कल्पनं तं विदो विदुः ॥ >
> तन् न कुर्यात् कदाचिच् च तत् कुर्वन् वेदहा भवेत् ॥ इति च । >
> योग-साङ्ख्य-कणादाक्षपादा वै हेतु-वादिनः । >
> पश्वीश-शाक्त-बुद्धाद्याः पाषण्डा इति कीर्तिताः ॥ इति च ॥३०॥


______


**श्रीधर-स्वामी (भावार्थ-दीपिका) :** वेद-वाद-रतः कर्म-काण्ड-व्याख्यानादि-निष्ठः । पाखण्डी श्रुति-स्मृति-विरुद्ध-धर्मानुष्ठानवान् । हैतुकः केवल-तर्क-निष्ठः । शुष्क-वादे निष्प्रयोजन-गोष्ठ्यां यो विवादस् तस्मिन् ॥३०॥


______


**जीव-गोस्वामी (क्रम-सन्दर्भः) :** पाषण्डी न स्याद् इति पूर्व-पक्ष-ज्ञानार्थम् अपि पाषण्ड-मतं नाभ्यसेद् इत्य् अर्थः ॥३०॥


______


**विश्वनाथ-चक्रवर्ती (सारार्थ-दर्शिणी) :** किं त्व् आत्म-गोपनार्थम् एवम्भूतस् त् न भवेद् इत्य् आह---वेद-वाद-रतः कर्म-काण्डादि-व्याख्या-रतः पाषण्डी बौद्धादि-चिह्न-धारी हैतुकः केवल-तर्क-निष्ठः, शुष्को यो वादो विवर्तादि-लक्षणस् तत्र विवादे सति ॥३०॥

———————————————————————————————————————

**॥ ११.१८.३१ ॥**

**नोद्विजेत जनाद् धीरो जनं चोद्वेजयेन् न तु ।**

**अतिवादांस् तितिक्षेत नावमन्येत कञ्चन ।**  
देहम् उद्दिश्य पशुवद् वैरं कुर्यान् न केनचित् ॥**

**श्रीधर-स्वामी (भावार्थ-दीपिका), विश्वनाथ-चक्रवर्ती (सारार्थ-दर्शिणी) :** अतिवादान् दुरुक्तानि ॥३१॥


______


**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**॥ ११.१८.३२ ॥**

**एक एव परो ह्य् आत्मा भूतेष्व् आत्मन्य् अवस्थितः ।**  
यथेन्दुर् उद-पात्रेषु भूतान्य् एकात्मकानि च ॥**

**श्रीधर-स्वामी (भावार्थ-दीपिका) :** आत्म-दृष्ट्या तावद् वैर-कारणं नास्तीत्य् उक्तम् एक एवेति । देह-दृष्ट्य् अपि नास्तीत्य् आह---भूतानि च देहा अपि कारण-रूपेणैकात्मकानि ॥३२॥


______


**जीव-गोस्वामी (परमात्म-सन्दर्भः ७):** भूतेषु जीवेषु एक एव पर आत्मा, न त्व् असौ जीववत् तत्र तत्र लिप्तो भवति इत्य् आह---आत्मनि स्व-स्वरूप एवावस्थितः । भूतानि जीव-देहा अपि येन कारण-रूपेणैकात्मकानीति ॥३२॥


______


**जीव-गोस्वामी (क्रम-सन्दर्भः) :** देहमितियुग्मकम् । आत्मा परमात्मा भूतेष्वन्येषु आत्मनि च स्वस्मिन् जीवे । यथेन्दुरुद-पात्रेष्वित्येकस्यैव वैभव-मात्रे दृष्टान्तः, नतु प्रतिबिम्बता-मात्रांशे परमात्म-सन्दर्भादौ निर्णीतत्वात् ॥३२॥


______


**विश्वनाथ-चक्रवर्ती (सारार्थ-दर्शिणी) :** वैराकरणे विचारम् आह---एक इति । परो ह्य् आत्मा परमात्मा भूतेषु मानुषादि-हेतुषु आत्मनि जीवे च यथा उद-पात्रेषु उदक-पात्र-स्थ-प्रतिबिम्बत्वेन प्रतीतेषु स्व-किरणेषु इन्दुः । स्व-कार्येषु कारणस्य सत्त्वाद् इत्य् आत्म-दृष्ट्या वैर-कारणाभावः । देह-दृष्ट्या तु भूतान्य् एकात्मकानीति क्व वैरं कार्यम् ? इति भावः ॥३२॥

———————————————————————————————————————

**॥ ११.१८.३३ ॥**

**अलब्ध्वा न विषीदेत काले कालेऽशनं क्वचित् ।**  
लब्ध्वा न हृष्येद् धृतिमान् उभयं दैव-तन्त्रितम् ॥**

**मध्वाचार्यः (भागवत-तात्पर्यम्) :**

भूताणां एक एवात्ताथैको भूतेषु सन्ततः ।

> घटावयव-रूपस् तु तथैवान्यो घटानुगः ॥ >
> घट-नाशेऽप्य् अनाशः सन् मध्यमाकाश इष्यते । >
> एक-देशाभिमानित्वाद् इत्य् आकाशस् त्रयः स्मृताः ॥ >
> महाकाशो विघ्न-राजो विघ्नास् तत्र तु मध्यमाः । >
> क्षुद्र-विघ्नास् तद् इतर एवम् आत्मा त्रिधा स्मृतः ॥ >
> महाखवत् परमात्मा जीवा मध्य-खवत् स्मृताः । >
> घटानुग-खवत् प्रोक्ता असुरा नित्य-दुःखिनः । >
> महाकाश-वशाः सर्वे आकाशा इतरे स्मृताः । >
> परमात्म-वशे तद्वज् जीवाः सर्वेऽपि संस्थिताः । >
> एवं विष्ण्वात्मकम् इदं जगत् पश्यद् यतिः सदा ॥ इति विनिर्णये > ॥३३॥


______


**श्रीधर-स्वामी (भावार्थ-दीपिका) :** दैव-तन्त्रितं दैवाधीनं यतः ॥३३॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** अत्र जले चन्द्र-सूर्ययोः किरणा एव प्रतिबिम्बत्वेन प्रतीयन्ते, न तु वस्तुतः प्रतिबिम्बाः । तेषां ताप-शमकत्व-तापकत्वयोः प्रत्यक्षत एवान्तर्-भूतत्वेनावस्तुत्वाभावात् । दैव-तन्त्रितं दैवाधीनं यतः ॥३३॥

———————————————————————————————————————

**॥ ११.१८.३४ ॥**

**आहारार्थं समीहेत युक्तं तत्-प्राण-धारणम् ।**  
तत्त्वं विमृश्यते तेन तद् विज्ञाय विमुच्यते ॥**

**श्रीधर-स्वामी (भावार्थ-दीपिका) :** अलं तर्हि भिक्षा-प्रयत्नेनापि ? तत्राह---आहार-मात्रार्थं समीहेतैव । यतः तस्य प्राण-धारणं युक्तं सम्यक् । कथम् ? तेन प्राण-धारणेन तत्त्वं विचार्यते । किं तेनापि ? तद् आह---तद् विज्ञायेति ॥३४॥


______


**जीव-गोस्वामी (क्रम-सन्दर्भः) :** तत्राप्यधैर्ये जाते आहारार्थं समीहेत । कुतः ? यतस्तस्य प्राणानां मन-आदीन्द्रियाणां धारणं स्थिरीकरणं युक्तम् । अन्यथा त्वपरिपक्वत्वाद्विक्षेपः स्यादेवेत्यर्थः । तद्-धारणे च किं स्यात् ? तत्राह---तत्त्वम् इति ॥३४॥


______


**विश्वनाथ-चक्रवर्ती (सारार्थ-दर्शिणी) :** तद् अपि भिक्षायाः स्वतोऽप्रापौ सत्यां तद्-अर्थं य एतैवेत्य् आह---आहार-मात्रार्थम् इति । यतः प्राण-धारणं युक्तम् उचितम् । यतस् तेनेति तत् तत्त्वम् ॥३४॥

———————————————————————————————————————

**॥ ११.१८.३५ ॥**

**यदृच्छयोपपन्नान्नम् अद्याच् छ्रेष्ठम् उतापरम् ।**  
तथा वासस् तथा शय्यां प्राप्तं प्राप्तं भजेन् मुनिः ॥**

**श्रीधर-स्वामी (भावार्थ-दीपिका) :** तर्हि किं मिष्टान्नादिकम् अग्राह्यम् एव, केनैवम् उक्तम् ? इत्य् आह---यदृच्छयेति ॥३५॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** अयत्नाद् उपस्थितं श्रेष्ठं स्वादु अपरं विरसं वा मुनिर् इति तत्र तत्र वचनेनाभिनन्दनं प्रत्याख्यानं वा न कुर्याद् इति भावः ॥३५॥

———————————————————————————————————————

**॥ ११.१८.३६ ॥**

**शौचम् आचमनं स्नानं न तु चोदनया चरेत् ।**  
अन्यांश् च नियमाञ् ज्ञानी यथाहं लीलयेश्वरः ॥**

**श्रीधर-स्वामी (भावार्थ-दीपिका) :** यथाहम् ईश्वरो लीलया चरामि, तथा ज्ञानी ज्ञान-निष्ठोऽनासक्तः कुर्यात्, न तु विधि-किङ्करत्वेन । तस्य ज्ञान-निष्ठाविरोधाद् इत्य् अर्थः ॥३६॥


______


**जीव-गोस्वामी (क्रम-सन्दर्भः) :** यथाहं लिलया स्वेच्छया, नतु कर्म-वश्यत्वेन चरामीति स्व-शक्ति-लेश-प्राप्तिस्तस्य दर्शिता । तत्र हेतुः ज्ञानी मत्-स्फूर्तिमान् ॥३६॥


______


**विश्वनाथ-चक्रवर्ती (सारार्थ-दर्शिणी) :** चोदनया नाचरेत् विधि-कैङ्कर्याभावात्, किन्तु पूर्वाभ्यासेन स्वेच्छया वा ॥३६॥

———————————————————————————————————————

**॥ ११.१८.३७ ॥**

**न हि तस्य विकल्पाख्या या च मद्-वीक्षया हता ।**  
आ-देहान्तात् क्वचित् ख्यातिस् ततः सम्पद्यते मया ॥**

**मध्वाचार्यः (भागवत-तात्पर्यम्) :** विरुद्धत्वेन कल्पनं विकल्पः

______


> निषिद्धं मनसाकल्प्य भीतो विहितम् आचरेत् । >
> अज्ञोऽज्ञस्य तु सङ्कल्पः स्वभावाद् विहितानुगः ॥ >
> शरीर-धर्मिणः क्वापि निषिद्धेऽपि मनो व्रजेत् । >
> तथापि तस्य नानार्थो मोक्षे चैवान्यथा व्रजेत् ॥ इति धर्म-तत्त्वे > ॥३७॥


______


**श्रीधर-स्वामी (भावार्थ-दीपिका) :** कुतो विधि-किङ्करत्वाभावस् तस्य ? तत्राह---न हि तस्य विकल्पाख्या भेद-प्रतीतिः । नन्व् अस्ति सा ? सत्यम्, या चासीत्, सापि मद्-वीक्षया ज्ञानेन हता । ननु न हता, पुनर् दृश्यमानत्वात् ? तत्राह---आदेहान्तात् क्वचित् कदाचिद् बाधितैव ख्यातिर् भवति ॥३७॥


______


**जीव-गोस्वामी (क्रम-सन्दर्भः) :** ननु तस्य प्रापञ्चिक-शुभाशुभ-स्फूर्तेर् अनुगतत्वाद् विधि-वशतापि स्यात् ? तत्राह---नहीति । विकल्पाख्या मत्तोऽन्य-स्फूर्तिः । ततः मया सम्पद्यते सार्ष्ट्य्-आख्यां मत्-तुल्य-सम्पत्तिं प्राप्नोतीत्य् अर्थः ॥३७॥


______


**विश्वनाथ-चक्रवर्ती (सारार्थ-दर्शिणी) :** तस्य ज्ञान-परिपाक एव विधि-कैङ्कर्याभावे कारणम् इत्य् आह---न हीति । विकल्पस्य भेदस्य आख्या प्रख्यानं, तस्य नास्ति । नन्व् आत्मैवेदं सर्वम् इति ब्रुवाणस्य तस्य वाचैव नास्ति, मनसा त्व् अस्त्य् एव ?तत्राह-या चास्ति, सापि मद्-ईक्षया मद्-अपरोक्षानुभवेन हता । ननु न हत-प्राया ? तत्राह---क्वचिद् आ-देहान्तात् बाधितैव ख्यातिर् दृश्यते ॥३७॥

———————————————————————————————————————

**॥ ११.१८.३८ ॥**

**दुःखोदर्केषु कामेषु जात-निर्वेद आत्म-वान् ।**  
अजिज्ञासित-मद्-धर्मो मुनिं गुरुम् उपव्रजेत् ॥**

**मध्वाचार्यः (भागवत-तात्पर्यम्) :**

स्वभावतो धर्म-परो न विधेश् चकितश् चरेत् ।

> अल्पं फलं हि चकिते स्वभावे फलम् उत्तरम् ॥ इति च ॥३८॥


______


**श्रीधर-स्वामी (भावार्थ-दीपिका) :** तद् एवं विरक्तस्य परोक्ष-ज्ञान-वतः सन्न्यासं तद्-धर्मांश् चोक्त्व केवलं वैराग्यवन्तं विविदिषुं प्रत्य् आह---दुःखोदर्केष्व् इति । न जिज्ञासितो मद्-धर्मो मत्-प्राप्ति-साधनं येन सः ।


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** सम्यग्-विदुषः कृत्यम् उक्त्वा विविदिषोः कृत्यम् आह---दुःखोदर्केष्व् इति । न विचारितो मद्-धर्मः परमात्म-तत्त्वं येन सः ॥३८॥

———————————————————————————————————————

**॥ ११.१८.३९ ॥**

**तावत् परिचरेद् भक्तः श्रद्धा-वान् अनसूयकः ।**  
यावद् ब्रह्म विजानीयान् माम् एव गुरुम् आदृतः ॥**

**मध्वाचार्यः (भागवत-तात्पर्यम्) :**

शुश्रूषेत् सहितस् तावद् यावज् ज्ञानोदयो गुरुम् ।

> ततः परं च शुश्रूषेत् यथा तस्य प्रियं भवेत् ॥ ३९॥


______


**श्रीधर-स्वामी (भावार्थ-दीपिका) :** माम् एव मद्-दृष्ट्यैव गुरुं परिचरेत् । ततः परम् एकश् चरेद् इत्य्-आदि धर्मैर् वर्तेतेति भावः ।


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** माम् एव गुरुं मद्-रूपम् ॥३९॥

———————————————————————————————————————

**॥ ११.१८.४० ॥**

**यस् त्व् असंयत-षड्-वर्गः प्रचण्डेन्द्रिय-सारथिः ।**  
ज्ञान-वैराग्य-रहितस् त्रिदण्डम् उपजीवति ॥**

**श्रीधर-स्वामी (भावार्थ-दीपिका) :** अनधिकारिणः सन्न्यासं निन्दति द्वभ्याम्\--**यस् तु** इति । **प्रचण्डो**ऽत्यासक्त **इन्द्रिय-सारथिर्** बुद्धिर् यस्य सः ॥४०॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** दुराचारं सन्न्यासिनं निन्दति द्वाभ्यां---**यस् तु** इति । **प्रचण्डो**\ऽशान्त्[अ]{।मर्क्} **इन्द्रिय-सारथिर्** बुद्धिर् यस्य, **स त्रिदण्डम् उपजीवति** जीविकायाम् एव सन्न्यासं पर्यापयतीत्य् अर्थः ॥४०॥

———————————————————————————————————————

**॥ ११.१८.४१ ॥**

**सुरान् आत्मानम् आत्म-स्थं निह्नुते मां च धर्म-हा ।**  
अविपक्व-कषायोऽस्माद् अमुष्माच् च विहीयते ॥**

**श्रीधर-स्वामी (भावार्थ-दीपिका) : सुरान्** यष्टव्यान् देवान् **आत्मानं** च स्वात्मानम् **आत्मस्थं मां** च **निह्नुते** प्रसारयति । निह्नव-फलम् आह---**अस्माद्** इति ॥४१॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) : सुरान्** यष्टव्यान् देवान् **स्वात्मानम् आत्मस्थं मां** च **निह्नुते** प्रतारयति । निह्नव-फलम् आह---**अस्माद्** इति ॥४१॥

———————————————————————————————————————

**॥ ११.१८.४२ ॥**

**भिक्षोर् धर्मः शमोऽहिंसा तप ईक्षा वनौकसः ।**  
गृहिणो भूत-रक्षेज्या द्विजस्याचार्य-सेवनम् ॥**

**श्रीधर-स्वामी (भावार्थ-दीपिका), विश्वनाथ-चक्रवर्ती (सारार्थ-दर्शिणी) :** चतुर्णां प्रधान-धर्मान् आह---भिक्षोर् इति ॥४२॥


______


**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**॥ ११.१८.४३ ॥**

**ब्रह्मचर्यं तपः शौचं सन्तोषो भूत-सौहृदम् ।**  
गृहस्थस्याप्य् ऋतौ गन्तुः सर्वेषां मद्-उपासनम् ॥**

**श्रीधर-स्वामी (भावार्थ-दीपिका) :** अन्य-धर्मान् कांश्चिद् गृह-स्थस्याप्य् अतिदिशति---ब्रह्मचर्याम् इति । शौचं राग-द्वेषादि-राहित्यं च । तस्य ब्रह्मचर्य-प्रकारम् आह---ऋतौ गन्तुर् इति ॥४३॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** अन्य-धर्मान् कांश्चिद् गृह-स्थस्याप्य् अतिदिशति---**ब्रह्मचर्याम्** इति । **शौचं** रागादि-राहित्यं च । तस्य ब्रह्मचर्य-प्रकारम् आह---**ऋतौ गन्तुर्** इति । किं च, **मद्-उपासनं सर्वेषां** वर्णाश्रम-धर्माणां प्राण-प्रदत्वाद् आवश्यकं, येन विना ते सर्वे विफलाः स्युः । यद् उक्तं---मुख-बाहूरु-पादेभ्यः\[भा।पु। ११.५.२\] इत्य् अत्र, स्थानाद् भ्रष्टाः पतन्त्य् अधः\[भा।पु। ११.५.३\] इति ॥४३॥

———————————————————————————————————————

**॥ ११.१८.४४ ॥**

**इति मां यः स्व-धर्मेण भजेन् नित्यम् अनन्य-भाक् ।**  
सर्व-भूतेषु मद्-भावो मद्-भक्तिं विन्दते दृढाम्**[^१०८] **॥**

[^१०८]: स्रिधर रेअद्स् *दृढः*


**श्रीधर-स्वामी (भावार्थ-दीपिका) :** एवं-भूत-वर्णाश्रम-धर्म-फलम् आह---इति माम् इति । दृढः मद्-भक्तिं विन्दते ॥४४॥


______


**जीव-गोस्वामी (क्रम-सन्दर्भः) :** मां स्वधर्मेण भजन् मत्-प्रीत्य्-अर्थं स्वधर्ममाचरन् अनन्य-भाक्, न त्वन्यार्थम् इत्य् अर्थः । ननु स्वधर्मेण देवादीनां यजनात्कथं त्वत्-प्रीतिः स्यात् ? तत्राह---सर्व-भूतेषु च ममैवान्तर्यामित्वेन स्थितस्य भावो भावना यस्य सः ॥४४॥


______


**विश्वनाथ-चक्रवर्ती (सारार्थ-दर्शिणी) :** इत्य् एवं-प्रकारेण मद्-उपासनस्यावश्यकत्वाद् उत्कर्षं निश्चित्य मद्-उपासना-प्रधानेन स्वधर्मेण मां भजन् अनन्य-भाक् सन् मद्-भक्तिं शान्त-भक्तिं विन्दते । ननु स्वधर्मेण देव-पित्रादीनां यजनात्कथम् अनन्य-भाक्त्वं? तत्राह---सर्व-भूतेषु च ममैवान्तर्यामित्वेन भावो भावना यस्य सः ॥४४॥

———————————————————————————————————————

**॥ ११.१८.४५ ॥**

**भक्त्योद्धवानपायिन्या सर्व-लोक-महेश्वरम् ।**  
सर्वोत्पत्त्य्-अप्ययं ब्रह्म कारणं मोपयाति सः ॥**

**श्रीधर-स्वामी (भावार्थ-दीपिका) :** ततः किम् ? अत आह---भक्त्येति । महेश्वरत्वे हेतुः---सर्वोत्पत्त्य्-अप्ययं सर्वस्योत्पत्त्य्-अप्ययौ यस्मात् अत एव तत् कारणं मा मां ब्रह्म-रूपं वैकुण्ठ-निवासिनम् । यद् वा, ब्रह्मणो वेदस्य कारणं माम् उपयाति सामीप्येन प्राप्नोति ॥४५॥


______


**सनातन-गोस्वामी :** \[ह।भ।वि। ११.५९८\] महेश्वरत्वे हेतुः---सर्वस्योत्पत्त्य्-अप्ययौ यस्मात् तम् । अत एव तस्य कारणं मा मां ब्रह्म सच्चिदानन्द-विग्रहम् । यद् वा, ब्रह्मणो वेदस्य जीव-तत्त्वस्य वा कारणं पर-ब्रह्म-रूपं माम् देवकी-नन्दनम् उपयाति सामीप्येन प्राप्नोति, नित्य-सङ्गितया मिलतीत्य् अर्थः ॥४५॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** ततश् च तया भक्त्या कश्चित् सर्व-लोक-महेश्वरं मां प्राप्नोति । स्व-तुल्यैश्वर्य-प्रदोऽहं तस्मै सार्ष्टि-लक्षणां मुकित्ं ददामीति भावः । कश्चित् सर्वोत्पत्त्य्-अप्ययं मां प्राप्नोति तद्-अभिप्रेत-योग-सिद्धि-ज्ञानानन्दाद् उत्पत्तिं संसाराप्ययं अ तस्मै तावद् अहं ददामीति भावः । कश्चिन् मां ब्रह्मेति तस्मै निर्वाण-मुक्तिं ददामीति भावः ॥४५॥

———————————————————————————————————————

**॥ ११.१८.४६ ॥**

**इति स्व-धर्म-निर्णिक्त- सत्त्वो निर्ज्ञात-मद्-गतिः ।**  
ज्ञान-विज्ञान-सम्पन्नो न चिरात् समुपैति माम् ॥**

**श्रीधर-स्वामी (भावार्थ-दीपिका) :** ततश् चासौ मुक्त एवेत्य् आह---इत्य् एवं-भूतेन स्व-धर्मेण निर्णिक्तं शुद्धं सत्त्वं यस्य सः । अत एव निर्ज्ञाता मम गतिर् ऐश्वर्यं येन ॥४६॥


______


**जीव-गोस्वामी (क्रम-सन्दर्भः) :** सा च मत्-प्राप्तिर्मद्-भक्त्य्-उदयानुक्रमेण मज्-ज्ञान-पूर्विकैव भवतीत्युपसंहरति---इति स्वधर्मेति । गम्यते ज्ञायते अनया गतिर्भक्तिः, निःशेषेण ज्ञाता तत्त्वतोऽनुभूता गतिर्येन । अत एव ज्ञान-विज्ञान-सम्पन्नः मत्-स्वरूप-रूप-गुण-लीलादीनां परोक्षापरोक्ष-ज्ञान-समृद्धः । यद् वा, ब्रह्म-सायुज्येच्छुश्चेत्तदा तत्-तत्-क्रममाह इति निर्ज्ञात-मद्-गतिः सम्यागधीत-मद्-उपदिष्ट-ज्ञान-शास्त्रः, मां निर्विशेष-ब्रह्माख्यम् ॥४६॥


______


**विश्वनाथ-चक्रवर्ती (सारार्थ-दर्शिणी) :** उपसंहरति---इतीति ॥४६॥

———————————————————————————————————————

**॥ ११.१८.४७ ॥**

**वर्णाश्रमवतां धर्म एष आचार-लक्षणः ।**  
स एव मद्-भक्ति-युतो निःश्रेयस-करः परः ॥**

**श्रीधर-स्वामी (भावार्थ-दीपिका) :** उक्तम् अर्थं सङ्क्षिप्याह---य एष आचार-लक्षणः पितृ-लोक-प्राप्ति-फलः, स एव मद्-भक्ति-युतो मद्-अर्पणेन कृतः ॥४७॥


______


**जीव-गोस्वामी (क्रम-सन्दर्भः) :** तस्य च स्वधर्मस्य सर्वत्र भक्तेरेव बलम् इत्याह---वर्णेति ॥४७॥


______


**विश्वनाथ-चक्रवर्ती (सारार्थ-दर्शिणी) :** प्रधानी-भूतां भक्तिम् उक्त्वा गुणी-भूतां भक्तिम् आह---वर्णाश्रमवताम् इति । मद्-भक्ति-युतः मद्-अर्पणेन कृत एव स निःश्रेयस-करः निर्वाण-मोक्ष-प्रद इत्य् अन्वयः ॥४७॥

———————————————————————————————————————

**॥ ११.१८.४८ ॥**

**एतत् तेऽभिहितं साधो भवान् पृच्छति यच् च माम् ।**  
यथा स्व-धर्म-संयुक्तो भक्तो मां समियात् परम् ॥**

**श्रीधर-स्वामी (भावार्थ-दीपिका) :** प्रकरणार्थम् उपसंहरति---एतच् च तेऽभिहितम् । यथा भक्तो भूत्वा मां परं सम्प्राप्नुयाद् इति ॥४८॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

इति सारार्थ-दर्शिन्यां हर्षिण्यां भक्त-चेतसाम् ।

एकादशेऽष्तादशोऽयं सङ्गतः सङ्गतः सताम् ॥ईश्वर्॥

———————————————————————————————————————

> इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं > संहितायां वैयासिक्यां एकादश-स्कन्धे >
> श्री-भगवद्-उद्धव-संवादे >
> यति-धर्म-निर्णयः >
> अष्टादशोऽध्यायः ।

॥ ११.१८ ॥


______

