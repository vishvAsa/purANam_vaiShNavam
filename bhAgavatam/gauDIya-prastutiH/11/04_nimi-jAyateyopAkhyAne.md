+++
title = "०४ निमि-जायतेयोपाख्याने"

+++

**॥ ११.४.१ ॥**

**श्री-राजोवाच---**

यानि यानीह कर्माणि यैर् यैः स्वच्छन्द-जन्मभिः ।

चक्रे करोति कर्ता वा हरिस् तानि ब्रुवन्तु नः ॥

**श्रीधर-स्वामी (भावार्थ-दीपिका) :**

चतुर्थे त्व् अवतारेहा प्रश्नस्योत्तरम् उक्तवान् ।

जयन्ती-नन्दनो नाम्ना द्रुमिलो नव-सप्तमः ॥

मूर्त्याभिमतयात्मानः \[भा।पु। ११.३.४८\] इत्य् अनेनात्मनः प्रियम् अवतारं पूजयेद् इत्य् उक्तेऽवतार-ज्ञानम् अपेक्षितं तथा स्तवैः स्तुत्वा नमेद् धरिं \[भा।पु। ११.३.५३\] इत्य् उक्ते गुण-कर्म-ज्ञानं चापेक्षितम् अतः पृच्छति---यानि यानीति । कर्ता करिष्यति ॥१॥


______


**जीव-गोस्वामी (क्रम-सन्दर्भः) :** पूर्वं शृण्वन् सुभद्राणि रथाङ्ग-पाणेः \[भा।पु। ११.२.३९\] इत्य् उक्तम् । तद्-अनुसारेण मूर्त्याभिमतयात्मानः \[भा।पु। ११.३.४८\] इति, स्तवैः स्तुत्वा \[भा।पु। ११.३.५३\] इति च ज्ञातुं शक्यते । ततस् तद्-अर्थम् आह---यानि यानीति ॥१॥


______


**विश्वनाथ-चक्रवर्ती (सारार्थ-दर्शिणी) :**

चतुर्थे द्रविडः प्राख्यद् अवतारान् हरेर् गुणान् ।

लीलाश् च तेषु विस्तार्य नारायणम् अवर्णयत् ॥

मूर्त्याभिमतयात्मानः \[भा।पु। ११.३.४८\] इति श्रुतेः भगवतः कियत्यो मूर्तय इत्य् अवतार-जिज्ञासा । तथा स्तवैः स्तुत्वा नमेद् धरिं \[भा।पु। ११.३.५३\] इति श्रुतेः तस्य कियन्ति गुण-चरितानि स्तव्यानीति चरितेऽपि जिज्ञासेति । अतः पृच्छति---यानि यानीति । कर्ता करिष्यति ॥१॥

———————————————————————————————————————

**॥ ११.४.२ ॥**

**श्री-द्रुमिल उवाच---**

यो वा अनन्तस्य गुणान् अनन्तान्

अनुक्रमिष्यन् स तु बाल-बुद्धिः ।

रजांसि भूमेर् गणयेत् कथञ्चित्

कालेन नैवाखिल-शक्ति-धाम्नः ॥

**श्रीधर-स्वामी (भावार्थ-दीपिका) :** त्वया पृष्टानि काल-त्रय-संबन्धि-सकलावतार-गुण-कर्माणि कथयितुम् अशक्यानि । सङ्क्षेपतस् तु कानिचित् कथयिष्यामीत्य् आह---यो वा इत्य्-आदिना । अनुक्रमिष्यन् गणयितुम् इच्छति यः स तु बालानाम् इव बुद्धिर् यस्य स मन्द-मतिः । कालेन महता कोऽपि महा-मतिः रजांसि गणयेद् अपि । अखिल-शक्ति-धाम्नः सर्व-शक्त्य्-आश्रयस्य भगवतो गुणांस् तु नैव गणयेत् । तथा च श्रुतिः---विष्णोर् नु कं वीर्याणि प्र वोचं यः पार्थिवानि विममे रजांसि \[ऋग्-वेद १.१५४.२४\] इत्य्-आदि ॥२॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** तस्यावतार-गुण-कर्मणां सङ्ख्यातीतत्वात् यथा-शक्त्यैव कथयिष्यामीत्य् आह---य इति । अनुक्रमिष्यन् क्रमेण गणयितुम् इच्छतीत्य् अर्थः ॥२॥

———————————————————————————————————————

**॥ ११.४.३ ॥**

भूतैर् यदा पञ्चभिर् आत्म-सृष्टैः

पुरं विराजं विरचय्य तस्मिन् ।

स्वांशेन विष्टः पुरुषाभिधानम्

अवाप नारायण आदि-देवः ॥

**मध्वाचार्यः (भागवत-तात्पर्यम्) :**

विष्णोस् तु पुरुषाख्यानि त्रीणि रूपाण्य् अतो विदुः ।

> प्रथमं महतः स्रष्ट्र् द्वितीयं त्व् अण्ड-संस्थितम् । >
> तृतीयं देहिनां देहे तानि ज्ञात्वा विमुच्यते ॥ इति माहात्म्ये ॥३॥


______


**श्रीधर-स्वामी (भावार्थ-दीपिका) :** तत्रादौ पुरुषावतारम् आह---**भूतैर्** इति । यदा स्व-**सृष्टैर्** **भूतैर्** **विराजं** ब्रह्माण्डं **पुरं** निर्माय **तस्मिन्** लीलया **प्रविष्टो,** न तु भोक्तृत्वेन । प्रभूत-पुण्यस्य जीवस्य तत्र भोक्तृत्वात् ॥३॥


______


**कैवल्य-दीपिका :** पुरुष-लक्षणम् आह---**भूतैर्** इत्य्-आदि । **आत्म-सृष्टैः** आत्मना प्रकृतिम् अधिष्ठाय **सृष्टैः** **पुरं** देहं **विराजं** ब्रह्माण्डं **विरचय्य** निष्पाद्य **तस्मिन्** **स्वांसेन** जीव-कलया यदा **प्रविष्टः**, तदा **पुरुष-संज्ञाम् अवाप** पुरि-शयनाद् वसनाद् वा पुरुषः[^१६] । अनंशेऽप्य् अंशोक्तिः कल्पनया **नारायणो** जल-शायी । **आदि-देवो** निराकारः ॥३॥ \[मु।फ। १.१०\]

[^१६]: पुरिस्थल-शरीरे शेते इति पुरुषः । तत्त्व-कौमुदी ।



______


**जीव-गोस्वामी (क्रम-सन्दर्भः) :** तत्र आमान्यतः पुरुषावतारम् आह---**भूतैर्** इति । **आदि-देवो** नारायणः श्री-भगवान् नारायणे तुरीयाख्ये भगवच्-छब्द-शब्दितः \[भा।पु। ११.१५.१६\] इत्य् आदेः यदा महत्-स्रष्टृत्वेन पुरुषाभिमानम् अवाप, तदा भूतैर् विराजं विरचय्य तस्मिन् स्वांशेन प्रविष्टोऽपि पुरुषाभिधाम् अवापेत्य् अर्थः ॥३॥


______


**विश्वनाथ-चक्रवर्ती (सारार्थ-दर्शिणी) :** तत्रादौ पुरुषावतारम् आह---भूतैर् इति द्वाभ्याम् । आदि-देवो नारायणः श्री-भगवान् यदा महत्-स्रष्टृत्वेन पुरुषाभिमानम् अवाप, तदा भूतैर् विराजं विरचय्य तस्मिन् स्वांशेनान्तर्यामितया प्रविष्टोऽभूत् ॥३॥

———————————————————————————————————————

**॥ ११.४.४ ॥**

यत्-काय एष भुवन-त्रय-सन्निवेशो

यस्येन्द्रियैस् तनु-भृताम् उभयेन्द्रियाणि ।

ज्ञानं स्वतः श्वसनतो बलम् ओज ईहा

सत्त्वादिभिः स्थिति-लयोद्भव आदि-कर्ता ॥

**मध्वाचार्यः (भागवत-तात्पर्यम्) :** यत्-काये ॥४॥


______


**श्रीधर-स्वामी (भावार्थ-दीपिका) :** अस्य गुण-कर्माण्य् आह द्वयेन---**यत्-काय** इति । **यस्य** अधिष्ठेयः **काय एषः** । काय इति सप्तमी वा । **तनु-भृतां** समष्टि-व्यष्टि-जीवानां **ज्ञान-कर्मेन्द्रियाणि यस्य** **स्वतः** स्वरूप-भूतात् सत्त्वात् तनु-भृतां ज्ञानम्, यस्य स्वतः-सिद्धं ज्ञानम् इति वा । यस्य **श्वसनतः** प्राणाद् **बलं** देह-शक्तिः, **ओज** इन्द्रिय-शक्तिः । **ईहा** क्रिया । याश् च **सत्त्वादिभिर्** विश्वस्य **स्थिति-लयोद्भवे आदि-कर्ता** ॥४॥


______


**कैवल्य-दीपिका :** पुरुष-लक्षणम् आह---**भूतैर्** इत्य्-आदि । **आत्म-सृष्टैः** आत्मना प्रकृतिम् अधिष्ठाय **सृष्टैः** **पुरं** देहं **विराजं** ब्रह्माण्डं **विरचय्य** निष्पाद्य **तस्मिन्** **स्वांसेन** जीव-कलया यदा **प्रविष्टः**, तदा **पुरुष-संज्ञाम् अवाप** पुरि-शयनाद् वसनाद् वा पुरुषः[^१७] । अनंशेऽप्य् अंशोक्तिः कल्पनया **नारायणो** जल-शायी । **आदि-देवो** निराकारः ॥४॥ \[मु।फ। १.११\]

[^१७]: पुरिस्थल-शरीरे शेते इति पुरुषः । तत्त्व-कौमुदी ।



______


**जीव-गोस्वामी (क्रम-सन्दर्भः) :** तत्र द्वितीयं पुरुषं विवृणोति---**यत्-काय** इति । यच्-छब्देन ब्रह्माण्ड-प्रविष्टम् उच्यते, विष्णोस् तु त्रीणि रूपाणि इत्य्-आदेः ॥४॥


______


**विश्वनाथ-चक्रवर्ती (सारार्थ-दर्शिणी) :** अस्य गुण-कर्माण्य् आह । **यस्य** महा-विष्णोः **काये** भुवन-त्रयाणां ऊर्ध्वाधो-मध्य-भुवन-मयानां कोटि-कोटि-ब्रह्माण्डानां प्रतिरोम-कूप-गतत्वेन सन्निवेशोऽभवत् । **तनु-भृतां** समष्टि-व्यष्टि-जीवानां **ज्ञान-कर्मेन्द्रियाणि**, **यस्य स्वतः** स्वांश-भावाद् अन्तर्यामित एव तनु-भृतां ज्ञानम्, यस्य **श्वसनतः** प्राणात् तनुभृतां **बलं** देह-शक्तिः, **ओज** इन्द्रिय-शक्तिः, **ईहा** क्रिया । याश् च **सत्त्वादिभिः** स्थिति-लयोद्भवे कर्मण्य् **आदि-कर्ता** ॥४॥

———————————————————————————————————————

**॥ ११.४.५ ॥**

आदाव् अभूच् छत-धृती रजसास्य सर्गे

विष्णुः स्थितौ क्रतु-पतिर् द्विज-धर्म-सेतुः ।

रुद्रोऽप्ययाय तमसा पुरुषः स आद्य

इत्य् उद्भव-स्थिति-लयः सततं प्रजासु ॥

**मध्वाचार्यः (भागवत-तात्पर्यम्) :**

ब्रह्म-स्थोऽसृजद् विष्णुः स्थित्वा रुद्रे त्व् अभक्षयत् ।

> पृथक् स्थित्वा जगत् पाति तद् ब्रह्माद्य्-आह्वयो हरिः ॥ इति ब्रह्माण्डे > ।

रजसा तमसा च ब्रह्म-रुद्र-देह-सृष्टैः राग-क्रोध-कारणत्वाच् च ॥५॥


______


**श्रीधर-स्वामी (भावार्थ-दीपिका) :** आदि-कर्तेत्य् अनेन तत्-पूर्वकं कर्त्र्-अन्तरम् अपि सूचितम् । तद् दर्शयितुं गुणावतार-द्वारा चराचर-सृष्ट्य्-आदि-कर्तृत्वम् आह---आदाव् इति । यस्येत्य् अनुषङ्गः । यस्य **रजसास्य** जगतः **सर्गे** कार्ये **शत-धृतिर्** ब्रह्मा **अभूत्** । **स्थितौ** च **विष्णुर्** यस्य सत्त्वेनेति शेषः। **क्रतु-पतिस्** तत्-फल-दाता । **द्विजातीनां तद्-धर्माणां** च **सेतुः** पालक इत्य् अर्थः । यस्य **तमसा** अस्य **अप्ययायरुद्रो**ऽभूत् । इत्य् एतैर् ब्रह्मादिभिर् निमित्त-भूतैः **प्रजासुउद्भवादयो** यतो भवन्ति **स आद्यः पुरुष** इत्य् अन्वयः ॥५॥


______


**कैवल्य-दीपिका :** एवं निराकार-पुरुषौ लक्षयित्वा ब्रह्मादि-त्रयं लक्षयति---ब्रह्मेति । स प्राग् उक्तः पुरुषः ॥ **आदौ** शतधृतिर् ब्रह्माभूत् । **रजसा** उपाधिना । **सर्गे** निमित्ते । स एव **स्थितौ** **विष्णुः** सत्त्वेन इत्य् अर्थ-सिद्धम् । स्थिति-कर्तृत्वं च सन्निधि-मात्रेण धर्म-प्रवृत्ति-हेतुत्वात् । तद् आह---**क्रत्व्** इति । **क्रतुः** श्रौतो धर्मः । **निजः** पाञ्चरात्रादिस्थः । **सेतुर्** विधारकः । स एव **तमसा** रुद्रः । **अप्ययः** प्रलय इति एवं-विधाः सृष्ट्य्-आदयः स्युः । **सततं** प्रतिदिनं प्रतिकल्पं च ब्रह्म-रुद्रयोर् अनुक्तम् अपि सत्त्वं लभ्यते । केवलयोस् तु रजस्-तमसोर् अस्वच्छत्वेन प्रतिबिम्बायोग्यत्वात् । अत एव सत्त्वेन विष्णुर् इति नोक्तम् ॥५॥ \[मु।फ। १.१२\]


______


**जीव-गोस्वामी (परमात्म-सन्दर्भः ८**) : एवम् एकस्य पुरुषस्य नानात्वम् उपपाद्य तस्य पुनर् अंशा विव्रियन्ते । अत्र द्विविधा अंशा स्वांशा विभिन्नांशाश् च । विभिन्नांशास् तटस्थ-शक्त्य्-आत्मका जीवा इति वक्ष्यते । स्वांशास् तु गुण-लीलाद्य्-अवतार-भेदेन विविधाः । तत्र लीलाद्य्-अवताराः प्रसङ्ग-सङ्गत्या श्री-कृष्ण-सन्दर्भे वक्ष्यते । गुणावतारा[^१८] यथा---आदाव् इत्य्-आदि ।

[^१८]: तत्र द्वितीय-पुरुषस्य गुणावतारा (ख, च, छ)। तस्य
    गुणावतारान् आह (क्रम-सन्दर्भ)


**स** युगपत् गुण-त्रयाधिष्ठाता **आद्यः पुरुषः** पृथक् पृथग् अपि तत्-तद्-गुणाधिष्ठान-लीलयैव **आदौ रजसा अस्य** जगतः **सर्गे** विसर्गे कार्ये **शत-धृतिर्** ब्रह्मा**अभूत्** । **स्थितौ विष्णुः** सत्त्वेनेति शेषः । विष्णुः सत्त्वेनेत्य् अनुक्तिस् तस्य शुद्ध-सत्त्व-रूपत्वात्, सान्निध्येनैव सत्त्व-गुणोपकारकत्वाच् च[^१९] तस्यातिरोहित-स्वरूपतया तत्-सम्बन्धोपचारस्याप्य् उट्टङ्कनम् अयुक्तम् इत्य् अभिप्रायेण । पालन-कर्तृत्वेन **क्रतु-पतिस्** तत्-फल-दाता । यज्ञ-रूपस् तु लीलावतार-मध्य एव श्री-ब्रह्मणा द्वितीये गणितः । **द्विजानां धर्मानां** च **सेतुः** पालक इत्य् अर्थः । **तमसा** तस्य **आप्ययाय रुद्रो**ऽभूत् इत्य् अनेन प्रकारेण **उद्भव-स्थिति-लया** भवन्तीति ।

[^१९]: एष एव क्रम-सन्दर्भ-पाठः । अत्र परमात्म-सन्दर्भे "तत्र
    साक्षाद् गुणानुक्तिश् च॥।" इति पाठ्यते।


अत्र ब्रह्म-रुद्रयोर् अवतारावसरो मोक्ष-धर्मे विविक्तोऽस्ति[^२०] । यथा---

[^२०]: विवृत्तो\ऽस्ति (यादवपूर)


> ब्राह्मे रात्रि-क्षये प्राप्ते तस्य ह्य् अमित-तेजसः । >
> प्रसादात् प्रादुरभवत् पद्मं पद्म-निभेक्षण ॥ >
> ततो ब्रह्मा समभवत् स तस्यैव प्रसादजः । >
> अह्नः क्षये ललाटाच् च ततो[^२१] देवस्य वै तथा । >
> क्रोधाविष्टस्य संजज्ञे रुद्रः संहार-कारकः ॥ \[म।भा। > १२.३२८.१५-१६\][^२२]

[^२१]: सुत इति क्वचित् पाठः।


श्री-विष्णोस् तु तृतीये दृश्यते---

[^२२]: १२.३४१.१६-१८ वुल्गते।


> तल्-लोक-पद्मं स उ एव विष्णुः >
> प्रावीविशत् सर्व-गुणावभासम् । >
> तस्मिन् स्वयं वेद-मयो विधाता >
> स्वयम्भुवं यं स्म वदन्ति सोऽभूत् ॥ \[भा।पु। ३.८.१५\] इति ।

अस्यार्थः[^२३]---तल्-लोकात्मकं **पद्मम्** । **सर्व-गुणान्** जीव-भोग्यान् अर्थान् **अवभासयतीति** तथा। तत् यस्माज् जातं श्री-नारायणाख्यः पुरुष एव **विष्णु**-संज्ञः सन् स्थापन-रूपान्तर्यामितायै **प्रावीविशत्** प्रकर्षेनालुप्त-शक्तितयैवाविशत् । स्वार्थे णिच् । **तस्मिन्** श्री-विष्णुना लब्ध-स्थितौ पद्मं पुनः सृष्ट्य्-अर्थं स्वयम् एव ब्रह्माभूत् स्थितस्यैव मृद्-आदेर् घटादितया सृष्टेः । अत एव स्थित्य्-आदये हरि-विरिञ्चि-हरेति संज्ञा\[भा।पु। १.२.२३\] इत्य् अन्यत्रापि

______


[^२३]: अस्यार्थस् तत्रैव दर्शितः ॥



______


**जीव-गोस्वामी (क्रम-सन्दर्भः)**[^२४] **:** तस्माद् गुणावतारम् आह---आदाव् इति । **सर्गे** विसर्गे **विष्णुः** सत्त्वेनेत्य् अनुक्तिस् तस्य शुद्ध-स्वरूपत्वात् सान्निध्येनैव सत्त्व-गुणोपकारकत्वाच् च ॥५॥

[^२४]: थेरे अप्पेअर् तो बे त्wओ *क्रम-सन्दर्भ* एदितिओन्स्, ओने च्लोसेर् तो
    *परमात्म-सन्दर्भ*। थे ओथेर् वेर्सिओन् wइल्ल् बे चोम्परेद् तो थे
    *परमत्म-सन्दर्भ* रेअदिन्ग्।



______


**विश्वनाथ-चक्रवर्ती (सारार्थ-दर्शिणी) :** गुणावतारम् आह---आदाव् इति । रजसा रजो-गुणेन । **सर्गे** सृष्टौ कर्मणि **शतधृतिर्** ब्रह्मा **अभूत्** । **स्थितौ** पालने कर्मणि **विष्णुः** । **द्विजातीनां** तद्-**धर्माणां सेतुः** पालक इत्य् अर्थः । **अप्ययाय** संहारार्थम् इत्य् एवं-प्रकारेण ॥५॥

———————————————————————————————————————

**॥ ११.४.६ ॥**

धर्मस्य दक्ष-दुहितर्य् अजनिष्ट मूर्त्यां

नारायणो नर ऋषि-प्रवरः प्रशान्तः ।

नैष्कर्म्य-लक्षणम् उवाच चचार कर्म

योऽद्यापि चास्त ऋषि-वर्य-निषेविताङ्घ्रिः ॥

**मध्वाचार्यः (भागवत-तात्पर्यम्) :** स्व-विषय-ज्ञान-रूपः प्रभाव-रूपश् च ॥६॥


______


**श्रीधर-स्वामी (भावार्थ-दीपिका) :** नर-नारायणावतारम् आह---धर्मस्येति । धर्मस्य भार्यायां दक्ष-दुहितरि मूर्ति-संज्ञायां नारायणो नर इति मूर्ति-द्वयेनाजनिष्ट जातः । तच् चरितम् आह---नैष्कर्म्यम् आत्म-स्वरूपं लक्ष्यते येन तत् कर्म कर्म-निर्हार-रूपं वा उवाच नारदादिभ्यः स्वयं चचार च । योऽद्यापि कर्माचरन्न् आस्ते । ऋषि-वर्यैर् निषेविताव् अङ्घ्री यस्य सः ॥६॥


______


**जीव-गोस्वामी (क्रम-सन्दर्भः) :** लीलावतारम् उपक्रमते---धर्मस्येति । नैष्कर्म-लक्षणं कर्मेति भगवद्-आराधन-लक्षणम् इत्य् अर्थः । तन्त्रं सात्वतम् आचष्ट नैष्कर्म्य-कर्मणां यतः \[भा।पु। १.३.८\] इति प्रथमोक्तेः ॥६॥


______


**विश्वनाथ-चक्रवर्ती (सारार्थ-दर्शिणी) :** नारायणो नर इति ऋषि-प्रवरः सन्न् अजनिष्ट । नैष्कर्म्य-लक्षणं कर्म उवाच चचार च ॥६॥

———————————————————————————————————————

**॥ ११.४.७ ॥**

इन्द्रो विशङ्क्य मम धाम जिघृक्षतीति

कामं न्ययुङ्क्त स-गणं स बदर्य्-उपाख्यम् ।

गत्वाप्सरो-गण-वसन्त-सुमन्द-वातैः

स्त्री-प्रेक्षणेषुभिर् अविध्यद् अतन्-महि-ज्ञः ॥

**मध्वाचार्यः (भागवत-तात्पर्यम्) :**

ज्ञान-रूपान् अपि सुरान् विना प्राणं क्वचित् परे ।

> आविशन्ति ह्य् अतस् तेषाम् अज्ञानादि न तु स्वतः ॥ इति देव-तत्त्वे ।

अथैनम् एवम् आप्नोद् योऽयं मध्यमः प्राणः । एवम् अतो देवताः पाप्माना विद्धाः तं हासुरा ऋत्वा विदध्वसुर् यथाश्मान् माखन-मृत्वा विध्वंसतैवं हैव विध्वंसमाना विश्वञ्चो विनेशुः । सा वा एषा दैवतैतासां देवतानां पाप्मानं मृत्युम् अपहता । अथैनां मृत्युम् अत्यवहत स यदा मृत्युम् अत्य मुच्यत सोऽग्न्र् अभवद् इत्य्-आदि-श्रुतिभ्यश् च ॥७॥


______


**श्रीधर-स्वामी (भावार्थ-दीपिका) :** भगवद्-अवतारत्व-द्योतकं परमोपशमं दर्शयितुम् इतिहासम् आह---**इन्द्र** इति दशभिः । **धाम** स्थानं तपसा ग्रहीतुम् इच्छतीति **विशङ्क्य** तपो-नाशाय **कामं** स-परिवारं प्रेषयाम् आस । स कामो **बदरीभिर् उपाख्यायते** । यस् तं तस्याश्रमम् **अप्सरो-गणादिभिः** सह **गत्वा** **स्त्रीणां प्रेक्षणान्य्** एव **इषवो** बाणाः, तैः। न तस्य महि महिमानं जानातीत्य् **अतन्-महि-ज्ञः** ॥७॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** स **कामः बदर्य्-उपाख्यम् अप्सरो-गणादिभिः** सह बदरिकाश्रमं **गत्वा स्त्री-प्रेक्षणान्य्** एव **इषवो** बाणास् तैर् **अविध्यत्**, न तस्य महिमानं जानातीत्य् **अतन्-महिज्ञः**॥७॥

———————————————————————————————————————

**॥ ११.४.८ ॥**

विज्ञाय शक्र-कृतम् अक्रमम् आदि-देवः

प्राह प्रहस्य गत-विस्मय एजमानान् ।

मा भैर् विभो मदन मारुत देव-वध्वो

गृह्णीत नो बलिम् अशून्यम् इमं कुरुध्वम् ॥

**श्रीधर-स्वामी (भावार्थ-दीपिका) :** अक्रमम् अपराधम् । अहो ! अहं धीर इति विस्मयो गर्वस् तद्-रहितः । एजमानान् शाप-भिया कम्पमानान् । भो विभो समर्थ ! देव-वध्वः मा भैष्ट । बलिम् आतिथ्यं तान् प्रार्थयते । इमम् अस्माकम् आश्रमम् । आतिथ्याभावे शून्य-प्रायः स्याद् इत्य् अर्थः ॥८॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** अक्रमम् अपराधम् । गत-विस्मयः । अहो ! अहं धीर इति विशिष्टः स्मयो गर्वस् तद्-रहित इत्य् अर्थः । एजमानान् शाप-भिया कम्पमानान् । भो विभो समर्थ ! हे देव-वध्वश् च ! मा भैष्ट । बलिं पूजोपहारं शाक-पत्रादिकम् अस्मद्-आतिथ्यं गृह्णीत । वयं सम्पन्ना एव भवेमेति चेत् इमम् आश्रमं शून्य-तुल्यः स्याद् इति भावः ॥८॥

———————————————————————————————————————

**॥ ११.४.९ ॥**

इत्थं ब्रुवत्य् अभय-दे नर-देव देवाः

स-व्रीड-नम्र-शिरसः स-घृणं तं ऊचुः ।

नैतद् विभो त्वयि परिऽविकृते विचित्रं

स्वाराम-धीर-निकरानत-पाद-पद्मे ॥

**श्रीधर-स्वामी (भावार्थ-दीपिका) :** हे नर-देव ! अभय-दे श्री-नारायणे इत्थं ब्रुवति सति, देवाः कामादयः स-व्रीडानि नम्राणि शिरांसि येषां ते । लज्जा-भरेणैवावनत-शिरस्का इत्य् अर्थः । स-घृणं यथा भवति, तथा कृपां जनयन्त इत्य् अर्थः । कृपा-युक्तं तम् इति वा मायातः परे अतोऽ**विकृते** स्वारामाश् च ते धीराश् च ते । तेषां निकरैर् आनतं पाद-पद्मं यस्य तस्मिन् । त्वय्य् एतद् अक्षोभानुकम्पादि न विचित्रम् ॥९॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** हे नर-देव ! अभय-दे श्री-नारायणे इत्थं ब्रुवति सति । देवाः कामादयः । परे परमे निर्विकारे । स्वारामाः एणरामाः ॥९॥

———————————————————————————————————————

**॥ ११.४.१० ॥**

त्वां सेवतां सुर-कृता बहवोऽन्तरायाः

स्वौको विलङ्घ्य परमं व्रजतां पदं ते ।

नान्यस्य बर्हिषि बलीन् ददतः स्व-भागान्

धत्ते पदं त्वम् अविता यदि विघ्न-मूर्ध्नि ॥

**मध्वाचार्यः (भागवत-तात्पर्यम्) : स्व-भागं बलिं ददतो विघ्न-मूर्ध्नि यदि भवान् पदं धत्ते**, तर्हि **नान्यस्य बलिः** ॥१०॥


______


**श्रीधर-स्वामी (भावार्थ-दीपिका) :** अस्माकं चापराधाचरणं स्वभावत्वान् न चित्रम् इत्य् आहुः---**त्वाम्** इति । **त्वां सेवतां** सेवमानानां **सुरैर्** इन्द्रादिभिः **कृता अन्तराया** विघ्ना भवन्ति । कस्मात् ? इत्य् अत आहुः---**स्वौक** इति । स्व-स्थानं स्वर्गम् अतिक्रम्य परमं तव स्थानं **व्रजताम्** । **नान्यस्य** त्वाम् असेवमानस्य । कुतः ? **बर्हिषि** यज्ञे **स्व-भागान्** पुरोडाशादीन् **बलीन्** करान् कृषिक इव राज्ञे इन्द्रादिभ्यो **ददतः** प्रयच्छतः । तर्हि किं मद्-भक्तो विघ्नैर् भ्रश्यति? नेत्य् आहुः---**धत्ते** इति । **यदि** इति निश्चये । यतस् **त्वं** सर्व-सुराधीश्वरोऽ**विता** रक्षकोऽतोऽसौ **विघ्नानां मूर्ध्नि पदम्** अङ्घ्रिं **धत्ते** । कुतः पुनस् त्वयि विघ्न-शङ्का? इति भावः॥१०॥


______


**जीव-गोस्वामी (भक्ति-सन्दर्भ ६४) :** तत्र च **यज्ञे स्व-भागान् ददतः सुर-कृता विघ्ना** न भवन्ति । **त्वां सेवमानानां** तु मात्सर्येण **तत्-कृतास्** ते भवन्ति, किन्तु **यदि** इति निश्चये यदि वेदाः प्रमाणम् इतिवन् निश्चितम् एव, **त्वं** तेषाम् **अविता** इति । **त्वां सेवमानो विघ्न-मूर्ध्नि पदं च धत्ते** प्रत्युत तम् एव सोपानम् इव कृत्वा व्रजतीत्य् अर्थः । तद् एवं श्रुत्वा संसार एव तिष्ठतां यत् पर्यवसानं भवेत्, तत् पृष्टं भगवन्तम् \[११.५.१\] इत्य्-आदिना ॥१०॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** त्वद्-भक्ता अपि त्वत्-प्रसादाद् अस्मान् न गणयन्ति, कुतः पुनस् त्वं गणयिष्यसि ? इत्य् आहुः---**त्वां सेवमानानां** जनानां **सुरैर्** इन्द्रादिभिः **कृता अन्तराया** अस्मद्-आदयो विघ्ना **बहवो** भवन्ति । इन्द्राद्यैर् विघ्नाः कथं क्रियन्ते ? अत्राहुः---स्वौक इति । स्व-स्थानं स्वर्गम् अतिक्रम्य **परमं तव** स्थानं **व्रजताम्** । विघ्न-करणं खलु मात्सर्य-हेतुकम् एवेति भावः । **नान्यस्य** कर्मि-प्रभृतेः । कुतः ? **बर्हिषि** यज्ञे **बलीन्** पुरोडाशादीन् तत्-तद्-**भागान्** इन्द्रादिभ्यः करान् राज्ञे कर्मकस्येव **ददतः** ।

तर्हि मद्-भक्तो विघ्नैर् भ्रश्यति? नेत्य् आहुः---**धत्ते** इति । **यदि** इति निश्चये । यतस् **त्वं** सर्व-सुराधीश्वरोऽ**विता** रक्षकः । अतोऽसौ **विघ्नानां मूर्ध्नि पदम्** अङ्घ्रिं **धत्ते** । कुतः पुनस् त्वयि विघ्न-शङ्का ? इति भावः॥१०॥

———————————————————————————————————————

**॥ ११.४.११ ॥**

क्षुत्-तृट्-त्रि-काल-गुण-मारुत-जैह्व-शैष्णान्

अस्मान् अपार-जलधीन् अतितीर्य केचित् ।

क्रोधस्य यान्ति विफलस्य वशं पदे गोर्

मज्जन्ति दुश्चर-तपश् च वृथोत्सृजन्ति ॥

**श्रीधर-स्वामी (भावार्थ-दीपिका) :** त्वद्-अभक्तानां तु केवलं तपश्-चरतां द्वयी गतिः । अस्माकं वा वशं यान्ति क्रोधस्य वा । तत्रास्मद्-वशाः कामोपभोगम् अपि तावद् अनुभवन्ति । क्रोधस्य वशाः पुनर् अतिमन्दा इत्य् आहुः---क्षुत्-तृड् इति । क्षुच् च तृट् च त्रि-काल-गुणाच् च शीतोष्ण-वर्षाणि च मारुतश् च प्राणो बाह्यो वा, जैह्व्या जिह्वा-भोगाश् च, शैश्न्या गुह्योपभोगाश् च, एतान् अस्मान् अपार-जलधि-रूपान् अतितीर्य विलङ्घ्य गोष्पदे मज्जन्ति । कुतः ? यतः क्रोधस्य विफलस्य वशं यान्ति गच्छन्ति । किं च, जले मज्जन्तो यथा विवशाः सन्तो मस्तकारोपितं भारम् उत्सृजन्ति, तथा वृथैव न मोक्षाय न च भोगाय शापादिना दुश्चरं तप उत्सृजन्ति ॥११॥


______


**जीव-गोस्वामी (क्रम-सन्दर्भः) :** क्रोधस्य गोष्पदत्वं स्व-विषय-घात-मात्रेण विच्छिन्नत्वात्, न तु जैह्वादिवद् अविछिन्नत्वम् इति ॥११॥[^२५]


______


[^२५]: क्रोधस्य गोष्पदत्वं स्व-विषयस्य स्व-लक्ष्यीभूत-पात्रस्य
    घातन-मात्रेण विच्छिन्नत्वात् नष्टत्वात् खण्डितत्वात् विभक्तत्वाद्
    वा, न तु जैह्व्यादिवत् लोभ-कामवत् अविच्छिन्नत्वम् अविविक्तत्वं
    परस्पर-संयोग-संमिश्रणेन स्थितत्वम् इति ।
    अस्यानुरूपाभिप्रायके पद्ये---७.१५.२०, ११.८.२१।


**विश्वनाथ-चक्रवर्ती (सारार्थ-दर्शिणी) :** त्वद्-भक्ति-विमुखानां तपश्-चरतां द्वयी गतिः । अस्माकं वा वशीभवन्ति क्रोधस्य वा । तत्रास्मद्-वशाः कामोपभोगम् अपि तावद् अनुभवन्ति, क्रोधस्य वशाः पुनर् अतिमन्दा इत्य् आहुः---क्षुत्-तृड् इति । क्षुच् च तृट् च त्रि-काल-गुणाच् च शीतोष्ण-वर्षाणि च। मारुतस् त्वग्-इन्द्रिय-भोग्यो मलयानिलश् च, जैह्वो जिह्वा-भोग्यश् च, शैश्नः शिश्न-भोग्यश् च, एतान् अस्मान् अपार-जलधि-रूपान् अतितीर्य विलङ्घ्य गोष्पदे मज्जन्ति । किं च, जले मज्जन्तो यथा विवशी-भूय मस्तकारोपितं धन-भारम् उत्सृजन्ति, तथा वृथा न मोक्षाय, न भोगाय, शापादिना दुश्चरं तपश् च विसृजन्ति ॥११॥

———————————————————————————————————————

**॥ ११.४.१२ ॥**

इति प्रगृणतां तेषां स्त्रियोऽत्यद्भुत-दर्शनाः ।

दर्शयाम् आस शुश्रूषां स्वर्चिताः कुर्वतीर् विभुः ॥

**श्रीधर-स्वामी (भावार्थ-दीपिका) :** स्त्रियो योग-निर्मिताः स्त्रीः शुश्रूषां कुर्वतीः स्व्-अर्चिताः सुष्ठ्व्-अलङ्कृतास् तेषां स्व-लावण्यादि-दर्पोपशमाय दर्शयाम् आस ॥१२॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** प्रगृणतां स्तुवतस् तान् अनादृत्य स्त्रियो योग-निर्मिताः स्त्रीः शुश्रूषां स्व-सेवां कुर्वतीर् इव प्राकृतीर् इत्य् अर्थः । तेषां स्व-लावण्यादि-दर्पोपशमाय दर्शयामास ॥१२॥

———————————————————————————————————————

**॥ ११.४.१३ ॥**

ते देवानुचरा दृष्ट्वा स्त्रियः श्रीर् इव रूपिणीः ।

गन्धेन मुमुहुस् तासां रूपौदार्य-हत-श्रियः ॥

**श्रीधर-स्वामी (भावार्थ-दीपिका) :** रूपिणी मूर्ति-मती श्रीर् इव ताः स्त्रियः स्त्रीर् दृष्ट्वा । तासां तु रूपस्यौदार्येण महत्त्वेन हता श्रीः कान्तिर् येषां ते ॥१३॥


______


**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

———————————————————————————————————————

**॥ ११.४.१४ ॥**

तान् आह देव-देवेशः प्रणतान् प्रहसन्न् इव ।

आसाम् एकतमां वृङ्ध्वं स-वर्णां स्वर्ग-भूषणाम् ॥

**श्रीधर-स्वामी (भावार्थ-दीपिका) : वृङ्ध्वं** वृणीध्वम् । क्व वयं वराकाः ? क्व चेमाः ? इति चेत् तत्राह---स-वर्णां समान-रूपाम् । नैकाप्य् अस्मद् अनुरूपेति चेत्, मा भवतु । तथापि स्वर्गस्य भूषण-रूपाम् ॥१४॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** तेषां पराभव-दर्शनेन प्रहसन् इवेत्य् अतिगाम्भीर्येण प्रहास-रोधो व्यञ्जितः । वृङ्ध्वं वृणीध्वम् । क्व वयं वराकाः ? क्व चेमाः ? इति चेत्, तत्राह---स-वर्णां समान-वर्णां स्व-तुल्याम् एतासां विभावि-रूपां प्राकृतीम् अपि काञ्चिद् इत्य् अर्थः । तयापि स्वर्गस्य भूषण-रूपाम् ॥१४॥

———————————————————————————————————————

**॥ ११.४.१५ ॥**

ॐ इत्य् आदेशम् आदाय नत्वा तं सुर-वन्दिनः ।

उर्वशीम् अप्सरः-श्रेष्ठां पुरस्-कृत्य दिवं ययुः ॥

**श्रीधर-स्वामी (भावार्थ-दीपिका) :** सुर-वन्दिनो देव-भृत्याः ॥१५॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** आदेशम् आदाय आज्ञां गृहीत्वा, सुर-वन्दिनो देव-भृत्याः ॥१५॥

———————————————————————————————————————

**॥ ११.४.१६ ॥**

इन्द्रायानम्य सदसि शृण्वतां त्रि-दिवौकसाम् ।

ऊचुर् नारायण-बलं शक्रस् तत्रास विस्मितः ॥

**श्रीधर-स्वामी (भावार्थ-दीपिका) :** इन्द्राय इन्द्रं प्रति नारायण-बलं ऊचुः । शक्रस् तत्रास त्रासं प्राप्तो विस्मितश् च । तत्र विस्मित आसेति वा ॥१६॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** तत्रास अहो मया अपराद्धम् इति त्रासं प्राप्तः ॥१६॥

———————————————————————————————————————

**॥ ११.४.१७ ॥**

हंस-स्वरूप्य् अवदद् अच्युत आत्म-योगं

दत्तः कुमार ऋषभो भगवान् पिता नः ।

विष्णुः शिवाय जगतां कलयावतीर्णस्

तेनाहृता मधु-भिदा श्रुतयो हयास्ये ॥

**मध्वाचार्यः (भागवत-तात्पर्यम्) :**

कुमार-नामा तु हरिर् ब्रह्मचारि-वपुः स्वयम् ।

> सनत्-कुमाराय परं प्रोवाच जगदीश्वरः ॥ इति स्कान्दे । >
> विष्णोः सनत्-कुमाराख्याच् छुश्रुवुर् ज्ञानम् उत्तमम् । >
> सनत्-कुमार-प्रमुखा योगेशाः परमेश्वराः ॥ इति प्रकाश-संहितायाम् > ॥१७॥


______


**श्रीधर-स्वामी (भावार्थ-दीपिका) :** अन्यान् अप्य् अवतारांस् तच् चरितानि चाह---हंस-स्वरूपीति । दत्तो दत्तात्रेयः । कुमारः सनकादिः । नः पिता ऋषभश् च । विष्णुर् एव कलयावतीर्णः सन्न् आत्म-योगम् अवदत्। तेन विष्णुना हयास्ये हयग्रीवावतारे मधु-भिदा सता ततः श्रुतय आहृताः ॥१७॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** हंस-स्वरूपी हंसाकारः । दत्तो दत्तात्रेयः । कुमारः । नः पिता ऋषभश् च । विष्णुर् एव कलयावतीर्णः सन्न् आत्म-योगम् अवदत् । तेन हयास्ये हयग्रीवावतारे मधु-भिदा सता ततः श्रुतय आहृताः ॥१७॥

———————————————————————————————————————

**॥ ११.४.१८ ॥**

गुप्तोऽप्यये मनुर् इलौषधयश् च मात्स्ये

क्रौडे हतो दिति-ज उद्धरताम्भसः क्ष्माम् ।

कौर्मे धृतोऽद्रिर् अमृतोन्मथने स्व-पृष्ठे

ग्राहात् प्रपन्नम् इभ-राजम् अमुञ्चद् आर्तम् ॥

**श्रीधर-स्वामी (भावार्थ-दीपिका) : इला** पृथ्वी । **ओषधयश्** च गुप्ताः । **क्रौडे** च वाराहावतारे । **ग्राहाद्** गजेन्द्रम् **अमुञ्चन्** मोचयामास । एवम् आदौ यत्रावतार-नाम नास्ति, तत्र विष्णुः शिवाय जगतां कलयावतीर्ण इत्य् अनुवर्तनीयम् ॥१८॥


______


**कैवल्य-दीपिका :** **ग्राहाद्** इति । **प्रपन्नं** शरणागतम् । **संस्तुन्वतः** संस्तुवतः । अब्धि-पतितान् कश्यपस्य समिद्-आहरणे गोष्पदे मग्नान् । **श्रमणात्** ऊर्ध्व-रेतसो बालखिल्यान् । **अपिहिता** अवरुद्धाः ॥१८॥ \[मु।फ। ३.१८\]


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) : अप्यये** प्रलये । **मनुः** सत्यव्रतः । **इला** पृथ्वी । **ओषधयश्** च गुप्ताः । **क्रौडे** च वाराहावतारे । **इभराजं** गजेन्द्रम् **अमुञ्चन्** मोचयामास ॥१८॥

———————————————————————————————————————

**॥ ११.४.१९ ॥**

संस्तुन्वतो निपतितान् श्रमणान् ऋषींश् च

शक्रं च वृत्र-वधतस् तमसि प्रविष्टम् ।

देव-स्त्रियोऽसुर-गृहे पिहिता अनाथा

जघ्नेऽसुरेन्द्रम् अभयाय सतां नृसिंहे ॥

**मध्वाचार्यः (भागवत-तात्पर्यम्) :**

सुपर्णा ऋषयो व्यासं नाथमाना ययुः सदा ।

> ध्वान्तं निवारयास्माकं मुमुग्धीति च वादिनः ॥ इति व्यास-तन्त्रे । >
> स्मरणात् तु नृसिंहस्य शक्रो मुक्तो बृहद्-वधात् । >
> हिरण्यक-हृताश् चापि तथैवाप्सरसां गणाः ॥ इति प्रभञ्जने > ॥१९॥


______


**श्रीधर-स्वामी (भावार्थ-दीपिका) :** संस्तुन्वतः स्तुतिं कुर्वाणान् ऋषीन् वालखिल्यान् कश्यापार्थं समिधाहरणे गोष्पदे निमग्नान् इन्द्रेणोपहसितान् उद्धृत्यापदोऽमोचयत् । तमसि ब्रह्म-हत्यायां प्रविष्टं मोचयाम् आस । असुर-गृहे पिहिता निरुद्धा या देव-स्त्रियस् ताश् चामुञ्चद् अनेकावतारैः ॥१९॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** संस्तुन्वतः संस्तुवतः ऋषीन् वालखिल्यान् कश्यापार्थं समिधाहरणे गोष्पदे निमग्नान् इन्द्रेणोपहसितान् उत्थाप्यामोचयत् । शक्रं च तमसि ब्रह्म-हत्यायां प्रविष्टम् अमोचयत् । पिहिता निरुद्धा देव-स्त्रियश् चामोचयत् अनेकावतारैर् इति शेषः ॥१९॥

———————————————————————————————————————

**॥ ११.४.२० ॥**

देवासुरे युधि च दैत्य-पतीन् सुरार्थे

हत्वान्तरेषु भुवनान्य् अदधात् कलाभिः ।

भूत्वाथ वामन इमाम् अहरद् बलेः क्ष्मां

याच्ञा-च्छलेन समदाद् अदितेः सुतेभ्यः ॥

**मध्वाचार्यः (भागवत-तात्पर्यम्) :**

उपेन्द्र-रूपी भगवान् प्रति मन्वन्तरं प्रभुः ।

> असुरान् हन्ति नियतं श्राद्धदेवे च वामनः ॥ इति वामने ॥२०॥


______


**श्रीधर-स्वामी (भावार्थ-दीपिका) :** अन्तरेषु सर्व-मन्वन्तरेषु कलाभिर् मूर्तिभिर् भुवनान्य् अदधाद् अपालयत् । इमां क्ष्मां समदाद् ददौ ॥२०॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** अन्तरेषु सर्व-मन्वन्तरेषु अदधाद् अपालयत् । कलाभिर् मन्वन्त्रवतारैः॥२०॥

———————————————————————————————————————

**॥ ११.४.२१ ॥**

निःक्षत्रियाम् अकृत गां च त्रिः-सप्त-कृत्वो

रामस् तु हैहय-कुलाप्यय-भार्गवाग्निः ।

सोऽब्धिं बबन्ध दश-वक्त्रम् अहन् स-लङ्कं

सीता-पतिर् जयति लोक-मल-घ्न-कीर्तिः ॥

**श्रीधर-स्वामी (भावार्थ-दीपिका) :** हैहयानां कुलस्य अप्ययाय भार्गव-रूपेऽग्निः । स रामो दाशरथिः सन् स-लङ्कं लङ्कायां स्थितम् । स च जयति । वर्तमान-कालीनोऽवतार इत्य् अर्थः ॥२१॥


______


**जीव-गोस्वामी (क्रम-सन्दर्भः) :** सलङ्कम् इति । लङ्का-स्थित-तद्-गण-सहितम् इत्य् अर्थः । जयतीति जयति जननिवासः \[भा।पु। १०.९०.४८\] इतिवत् ॥२१॥


______


**विश्वनाथ-चक्रवर्ती (सारार्थ-दर्शिणी) :** सलङ्कं लङ्का-स्थ-सर्व-वीर-सहितम् इत्य् अर्थः । जयतीति । कथाया अस्यास् तत्-काल-भवत्वात् तस्मिन्न् आदर-विशेषो व्यक्तः ॥२१॥

———————————————————————————————————————

**॥ ११.४.२२ ॥**

भूमेर् भरावतरणाय यदुष्व् अजन्मा

जातः करिष्यति सुरैर् अपि दुष्कराणि ।

वादैर् विमोहयति यज्ञ-कृतोऽतद्-अर्हान्

शूद्रान् कलौ क्षिति-भुजो न्यहनिष्यद् अन्ते ॥

**श्रीधर-स्वामी (भावार्थ-दीपिका) :** भाविनं राम-कृष्णावतारम् आह---भूमेर् इति । बुद्धावतारम् आह---वदैर् इति । अतद् अर्हान् यज्ञान् अर्हान् दैत्यान् विमोहयिष्यति । कल्क्य्-अवतारम् आह---शूद्रान् इति । न्यहनिष्यन् निहनिष्यति ॥२२॥


______


**जीव-गोस्वामी (क्रम-सन्दर्भः) :** शूद्रानित्य् उभयत्रान्वयः । पूर्वत्र उग्राख्यान् परत्र म्लेच्छानित्य् अर्थः ॥२२॥


______


**विश्वनाथ-चक्रवर्ती (सारार्थ-दर्शिणी) :** विमोहयति विमोहयिष्यति बुद्धः । न्यहनिष्यत् निहनिष्यति कल्किः ॥२२॥

———————————————————————————————————————

**॥ ११.४.२३ ॥**

एवं-विधानि जन्मानि कर्माणि च जगत्-पतेः ।

भूरीणि भूरि-यशसो वर्णितानि महा-भुज ॥

*न कतमेन व्याखातम्।*


______


**विश्वनाथ-चक्रवर्ती (सारार्थ-दर्शिणी) :**

इति सारार्थ-दर्शिन्यां हर्षिण्यां भक्त-चेतसाम् ।

एकादशे चतुर्थोऽयं सङ्गतः सङ्गतः सताम् ॥\*॥

———————————————————————————————————————

> इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं > संहितायां वैयासिक्याम् एकादश-स्कन्धे >
> निमि-जायतेयोपाख्याने >
> चतुर्थोऽध्यायः ।

॥११.४॥


______


**(११.५)**


