<!DOCTYPE html>
<html lang="en-us">
  <head>
    <meta charset="utf-8">
    <meta http-equiv="X-UA-Compatible" content="IE=edge,chrome=1">
    
    <title>पुराणे विश्वासटिप्पन्यः  | ०५ जायन्तेयोपाख्यानं</title>
    <meta name="HandheldFriendly" content="True">
    <meta name="MobileOptimized" content="320">

    <meta name="viewport" content="width=device-width,minimum-scale=1">
    <meta name="generator" content="Hugo 0.143.0">
    
    
      <META NAME="ROBOTS" CONTENT="INDEX, FOLLOW">
    

    <link href="/purANam_vaiShNavam/bhAgavatam/gauDIya-prastutiH/11/05_jAyanteyopAkhyAnaM/" rel="alternate" type="application/rss+xml" title="पुराणे विश्वासटिप्पन्यः" />
    <link href="/purANam_vaiShNavam/bhAgavatam/gauDIya-prastutiH/11/05_jAyanteyopAkhyAnaM/" rel="feed" type="application/rss+xml" title="पुराणे विश्वासटिप्पन्यः" />

    <meta property="og:url" content="https://vishvAsa.github.io/purANam_vaiShNavam/bhAgavatam/gauDIya-prastutiH/11/05_jAyanteyopAkhyAnaM/">
  <meta property="og:site_name" content="पुराणे विश्वासटिप्पन्यः">
  <meta property="og:title" content="०५ जायन्तेयोपाख्यानं">
  <meta property="og:description" content="॥ ११.५.१ ॥
श्री-राजोवाच—
भगवन्तं हरिं प्रायो न भजन्त्य् आत्म-वित्तमाः ।
तेषाम् अशान्त-कामानां का निष्ठाविजितात्मनाम् ॥
श्रीधर-स्वामी (भावार्थ-दीपिका) :
पञ्चमे भक्ति-हीनानां कानिष्ठा को युगे युगे ।
पूजा-विधिर् इति प्रश्न- द्वयस्योत्तरम् उच्यते ॥
त्वां सेवतां सुर-कृता बहवोऽन्तरायाः [भा।पु। ११.४.१] इत्य् अनेन श्री-हरि-भक्ता विघ्न-मूर्ध्नि पदं दत्त्वा परां गतिं यान्ति, अभक्तानां तु विघ्ना भवन्तीत्य् उक्ते, तर्हि तेषां का गतिर् भवति ? इति पृच्छति—भगवन्तम् इति । हे आत्म-वित्तमाः ! अविजितात्मनां, अत एव अशान्त-कामानां का निष्ठा ? किं प्राप्यं ? इत्य् अर्थः ॥१॥">
  <meta property="og:locale" content="en_us">
  <meta property="og:type" content="article">
    <meta property="article:section" content="bhagavatam">

  <meta itemprop="name" content="०५ जायन्तेयोपाख्यानं">
  <meta itemprop="description" content="॥ ११.५.१ ॥
श्री-राजोवाच—
भगवन्तं हरिं प्रायो न भजन्त्य् आत्म-वित्तमाः ।
तेषाम् अशान्त-कामानां का निष्ठाविजितात्मनाम् ॥
श्रीधर-स्वामी (भावार्थ-दीपिका) :
पञ्चमे भक्ति-हीनानां कानिष्ठा को युगे युगे ।
पूजा-विधिर् इति प्रश्न- द्वयस्योत्तरम् उच्यते ॥
त्वां सेवतां सुर-कृता बहवोऽन्तरायाः [भा।पु। ११.४.१] इत्य् अनेन श्री-हरि-भक्ता विघ्न-मूर्ध्नि पदं दत्त्वा परां गतिं यान्ति, अभक्तानां तु विघ्ना भवन्तीत्य् उक्ते, तर्हि तेषां का गतिर् भवति ? इति पृच्छति—भगवन्तम् इति । हे आत्म-वित्तमाः ! अविजितात्मनां, अत एव अशान्त-कामानां का निष्ठा ? किं प्राप्यं ? इत्य् अर्थः ॥१॥">
  <meta itemprop="wordCount" content="8728">
  <meta name="twitter:card" content="summary">
  <meta name="twitter:title" content="०५ जायन्तेयोपाख्यानं">
  <meta name="twitter:description" content="॥ ११.५.१ ॥
श्री-राजोवाच—
भगवन्तं हरिं प्रायो न भजन्त्य् आत्म-वित्तमाः ।
तेषाम् अशान्त-कामानां का निष्ठाविजितात्मनाम् ॥
श्रीधर-स्वामी (भावार्थ-दीपिका) :
पञ्चमे भक्ति-हीनानां कानिष्ठा को युगे युगे ।
पूजा-विधिर् इति प्रश्न- द्वयस्योत्तरम् उच्यते ॥
त्वां सेवतां सुर-कृता बहवोऽन्तरायाः [भा।पु। ११.४.१] इत्य् अनेन श्री-हरि-भक्ता विघ्न-मूर्ध्नि पदं दत्त्वा परां गतिं यान्ति, अभक्तानां तु विघ्ना भवन्तीत्य् उक्ते, तर्हि तेषां का गतिर् भवति ? इति पृच्छति—भगवन्तम् इति । हे आत्म-वित्तमाः ! अविजितात्मनां, अत एव अशान्त-कामानां का निष्ठा ? किं प्राप्यं ? इत्य् अर्थः ॥१॥">
<script type="text/javascript">
    
    let baseURL = "https:\/\/vishvAsa.github.io\/purANam_vaiShNavam\/";
    let basePath = "/" + baseURL.split("/").slice(3).join("/");
    let siteParams = JSON.parse("{\u0022build_img\u0022:\u0022https:\/\/github.com\/vishvAsa\/purANam_vaiShNavam\/actions\/workflows\/build.yml\/badge.svg\u0022,\u0022build_url\u0022:\u0022https:\/\/github.com\/vishvAsa\/purANam_vaiShNavam\/actions\/workflows\/build.yml\u0022,\u0022contactlink\u0022:\u0022https:\/\/github.com\/vishvAsa\/purANam_vaiShNavam\/issues\/new\u0022,\u0022env\u0022:\u0022production\u0022,\u0022githubeditmepathbase\u0022:\u0022https:\/\/github.com\/vishvAsa\/purANam_vaiShNavam\/edit\/content\/\u0022}");
    let pageDefaultsList = JSON.parse("[{\u0022scope\u0022:{\u0022pathPrefix\u0022:\u0022\u0022},\u0022values\u0022:{\u0022comments\u0022:true,\u0022layout\u0022:\u0022page\u0022,\u0022search\u0022:true,\u0022sidebar\u0022:\u0022home_sidebar\u0022,\u0022unicode_script\u0022:\u0022devanagari\u0022}}]");
    let sidebarsData = JSON.parse("{\u0022home_sidebar\u0022:{\u0022contents\u0022:[{\u0022url\u0022:\u0022recdir:\/\/\u0022},{\u0022contents\u0022:[{\u0022title\u0022:\u0022ज्यौतिषम्\u0022,\u0022url\u0022:\u0022..\/jyotiSham\/\u0022},{\u0022title\u0022:\u0022संस्कृतम्\u0022,\u0022url\u0022:\u0022..\/sanskrit\/\u0022},{\u0022title\u0022:\u0022संस्कारः\u0022,\u0022url\u0022:\u0022..\/devaH\/\u0022},{\u0022title\u0022:\u0022आगमः\u0022,\u0022url\u0022:\u0022..\/AgamaH\/\u0022},{\u0022title\u0022:\u0022आगमः शैवः\u0022,\u0022url\u0022:\u0022..\/AgamaH_shaivaH\/\u0022},{\u0022title\u0022:\u0022आगमः वैष्णवः\u0022,\u0022url\u0022:\u0022..\/AgamaH_vaiShNavaH\/\u0022},{\u0022title\u0022:\u0022रामानुजीयम्\u0022,\u0022url\u0022:\u0022..\/rAmAnujIyam\/\u0022},{\u0022title\u0022:\u0022माध्वम्\u0022,\u0022url\u0022:\u0022..\/mAdhvam\/\u0022},{\u0022title\u0022:\u0022आगमः ब्राह्मः\u0022,\u0022url\u0022:\u0022..\/AgamaH_brAhmaH\/\u0022},{\u0022title\u0022:\u0022कल्पान्तरम्\u0022,\u0022url\u0022:\u0022..\/kalpAntaram\/\u0022},{\u0022title\u0022:\u0022Notes Home\u0022,\u0022url\u0022:\u0022..\/notes\/\u0022},{\u0022title\u0022:\u0022वेदाः\u0022,\u0022url\u0022:\u0022..\/vedAH\/\u0022},{\u0022title\u0022:\u0022वेदाः - ऋक्\u0022,\u0022url\u0022:\u0022..\/vedAH_Rk\/\u0022},{\u0022title\u0022:\u0022वेदाः - यजुः\u0022,\u0022url\u0022:\u0022..\/vedAH_yajuH\/\u0022},{\u0022title\u0022:\u0022वेदाः - साम\u0022,\u0022url\u0022:\u0022..\/vedAH_sAma\/\u0022},{\u0022title\u0022:\u0022पुराणम्\u0022,\u0022url\u0022:\u0022..\/purANam\/\u0022},{\u0022title\u0022:\u0022पुराणम् वैष्णवम्\u0022,\u0022url\u0022:\u0022..\/purANam_vaiShNavam\/\u0022},{\u0022title\u0022:\u0022महाभारतम्\u0022,\u0022url\u0022:\u0022..\/mahAbhAratam\/\u0022},{\u0022title\u0022:\u0022रामायणम्\u0022,\u0022url\u0022:\u0022..\/rAmAyaNam\/\u0022},{\u0022title\u0022:\u0022काव्यम्\u0022,\u0022url\u0022:\u0022..\/kAvya\/\u0022},{\u0022title\u0022:\u0022ಕನ್ನಡ\u0022,\u0022url\u0022:\u0022..\/kannaDa\/\u0022},{\u0022title\u0022:\u0022मीमांसा\u0022,\u0022url\u0022:\u0022..\/mImAMsA\/\u0022},{\u0022title\u0022:\u0022त्रिपिटकम्\u0022,\u0022url\u0022:\u0022..\/tipiTaka\/\u0022},{\u0022title\u0022:\u0022पाळयः\u0022,\u0022url\u0022:\u0022..\/pALi\/\u0022},{\u0022title\u0022:\u0022भाषान्तरम्\u0022,\u0022url\u0022:\u0022..\/bhAShAntaram\/\u0022},{\u0022title\u0022:\u0022English Lit\u0022,\u0022url\u0022:\u0022..\/english\/\u0022},{\u0022title\u0022:\u0022Book pub\u0022,\u0022url\u0022:\u0022..\/book-pub\u0022}],\u0022title\u0022:\u0022सङ्ग्रहान्तरम्\u0022},{\u0022title\u0022:\u0022Vishvas\u0027s home page\u0022,\u0022url\u0022:\u0022..\/\u0022},{\u0022title\u0022:\u0022\\u003ci class=\\\u0022fas fa-hand-holding-heart\\\u0022\\u003e\\u003c\/i\\u003eDonate Via Vishvas\u0022,\u0022url\u0022:\u0022https:\/\/vishvAsa.github.io\/interests\/dharma-via-vishvas\/\u0022}],\u0022title\u0022:\u0022भागाः\u0022}}");
    
    var pageRelUrlTree = {};
</script>

    
    <script type="text/javascript">
  let pageVars = {};
  pageVars.pageUrlMinusBasePath = "\/purANam_vaiShNavam\/bhAgavatam\/gauDIya-prastutiH\/11\/05_jAyanteyopAkhyAnaM\/".replace(basePath, "/");
  pageVars.pageParams = {};
  pageVars.pageSource = "bhAgavatam\/gauDIya-prastutiH\/11\/05_jAyanteyopAkhyAnaM.md";
  console.log(pageVars.pageSource);
  var pageDefaults;
  for (let possiblePageDefaults of pageDefaultsList) {
    if (pageVars.pageSource.startsWith(possiblePageDefaults.scope.pathPrefix)) {
      pageDefaults = possiblePageDefaults.values
    }
  }
    
</script>


    <script src="/purANam_vaiShNavam/webpack_dist/uiLib-bundle.js"></script>







    <link rel="stylesheet" href="/purANam_vaiShNavam/webpack_dist/uiLib.css">
<link rel="stylesheet" href="/purANam_vaiShNavam/css/uiLibPrint.css" media="print" >
<link rel="stylesheet" href="/purANam_vaiShNavam/css/fonts.css" >
<link rel="stylesheet" href="/purANam_vaiShNavam/css/@fortawesome/fontawesome-free/css/solid.min.css">

<link rel="stylesheet" href="/purANam_vaiShNavam/css/@fortawesome/fontawesome-free/css/fontawesome.min.css">


<link rel="alternate" hreflang="sa-Deva" href="https://vishvAsa.github.io/purANam_vaiShNavam/bhAgavatam/gauDIya-prastutiH/11/05_jAyanteyopAkhyAnaM/" />
<link rel="alternate" hreflang="sa-Deva" href="https://vishvAsa.github.io/purANam_vaiShNavam/bhAgavatam/gauDIya-prastutiH/11/05_jAyanteyopAkhyAnaM/?transliteration_target=devanagari" />

<link rel="alternate" hreflang="sa-Knda" href="https://vishvAsa.github.io/purANam_vaiShNavam/bhAgavatam/gauDIya-prastutiH/11/05_jAyanteyopAkhyAnaM/?transliteration_target=kannada" />
<link rel="alternate" hreflang="sa-Mlym" href="https://vishvAsa.github.io/purANam_vaiShNavam/bhAgavatam/gauDIya-prastutiH/11/05_jAyanteyopAkhyAnaM/?transliteration_target=malayalam" />
<link rel="alternate" hreflang="sa-Telu" href="https://vishvAsa.github.io/purANam_vaiShNavam/bhAgavatam/gauDIya-prastutiH/11/05_jAyanteyopAkhyAnaM/?transliteration_target=telugu" />
<link rel="alternate" hreflang="sa-Taml-t-sa-Taml-m0-superscript" href="https://vishvAsa.github.io/purANam_vaiShNavam/bhAgavatam/gauDIya-prastutiH/11/05_jAyanteyopAkhyAnaM/?transliteration_target=tamil_superscripted" />
<link rel="alternate" hreflang="sa-Taml" href="https://vishvAsa.github.io/purANam_vaiShNavam/bhAgavatam/gauDIya-prastutiH/11/05_jAyanteyopAkhyAnaM/?transliteration_target=tamil" />
<link rel="alternate" hreflang="sa-Gran" href="https://vishvAsa.github.io/purANam_vaiShNavam/bhAgavatam/gauDIya-prastutiH/11/05_jAyanteyopAkhyAnaM/?transliteration_target=grantha" />

<link rel="alternate" hreflang="sa-Gujr" href="https://vishvAsa.github.io/purANam_vaiShNavam/bhAgavatam/gauDIya-prastutiH/11/05_jAyanteyopAkhyAnaM/?transliteration_target=gujarati" />
<link rel="alternate" hreflang="sa-Guru" href="https://vishvAsa.github.io/purANam_vaiShNavam/bhAgavatam/gauDIya-prastutiH/11/05_jAyanteyopAkhyAnaM/?transliteration_target=gurmukhi" />
<link rel="alternate" hreflang="sa-Shar" href="https://vishvAsa.github.io/purANam_vaiShNavam/bhAgavatam/gauDIya-prastutiH/11/05_jAyanteyopAkhyAnaM/?transliteration_target=sharada" />
<link rel="alternate" hreflang="sa-Dogr" href="https://vishvAsa.github.io/purANam_vaiShNavam/bhAgavatam/gauDIya-prastutiH/11/05_jAyanteyopAkhyAnaM/?transliteration_target=dogra" />
<link rel="alternate" hreflang="sa-Phag" href="https://vishvAsa.github.io/purANam_vaiShNavam/bhAgavatam/gauDIya-prastutiH/11/05_jAyanteyopAkhyAnaM/?transliteration_target=phags_pa" />
<link rel="alternate" hreflang="sa-Tibt" href="https://vishvAsa.github.io/purANam_vaiShNavam/bhAgavatam/gauDIya-prastutiH/11/05_jAyanteyopAkhyAnaM/?transliteration_target=tibetan" />
<link rel="alternate" hreflang="sa-Sidd" href="https://vishvAsa.github.io/purANam_vaiShNavam/bhAgavatam/gauDIya-prastutiH/11/05_jAyanteyopAkhyAnaM/?transliteration_target=siddham" />
<link rel="alternate" hreflang="sa-Newa" href="https://vishvAsa.github.io/purANam_vaiShNavam/bhAgavatam/gauDIya-prastutiH/11/05_jAyanteyopAkhyAnaM/?transliteration_target=newa" />
<link rel="alternate" hreflang="sa-Modi" href="https://vishvAsa.github.io/purANam_vaiShNavam/bhAgavatam/gauDIya-prastutiH/11/05_jAyanteyopAkhyAnaM/?transliteration_target=modi" />
<link rel="alternate" hreflang="sa-Tirh" href="https://vishvAsa.github.io/purANam_vaiShNavam/bhAgavatam/gauDIya-prastutiH/11/05_jAyanteyopAkhyAnaM/?transliteration_target=tirhuta_maithili" />
<link rel="alternate" hreflang="sa-Gong" href="https://vishvAsa.github.io/purANam_vaiShNavam/bhAgavatam/gauDIya-prastutiH/11/05_jAyanteyopAkhyAnaM/?transliteration_target=gondi_gujala" />
<link rel="alternate" hreflang="sa-Gonm" href="https://vishvAsa.github.io/purANam_vaiShNavam/bhAgavatam/gauDIya-prastutiH/11/05_jAyanteyopAkhyAnaM/?transliteration_target=gondi_masaram" />


<link rel="alternate" hreflang="sa-Orya" href="https://vishvAsa.github.io/purANam_vaiShNavam/bhAgavatam/gauDIya-prastutiH/11/05_jAyanteyopAkhyAnaM/?transliteration_target=oriya" />
<link rel="alternate" hreflang="sa-Beng-t-sa-Beng-m0-assamese" href="https://vishvAsa.github.io/purANam_vaiShNavam/bhAgavatam/gauDIya-prastutiH/11/05_jAyanteyopAkhyAnaM/?transliteration_target=assamese" />
<link rel="alternate" hreflang="sa-Beng" href="https://vishvAsa.github.io/purANam_vaiShNavam/bhAgavatam/gauDIya-prastutiH/11/05_jAyanteyopAkhyAnaM/?transliteration_target=bengali" />
<link rel="alternate" hreflang="sa-Mtei" href="https://vishvAsa.github.io/purANam_vaiShNavam/bhAgavatam/gauDIya-prastutiH/11/05_jAyanteyopAkhyAnaM/?transliteration_target=manipuri" />
<link rel="alternate" hreflang="sa-Sinh" href="https://vishvAsa.github.io/purANam_vaiShNavam/bhAgavatam/gauDIya-prastutiH/11/05_jAyanteyopAkhyAnaM/?transliteration_target=sinhala" />
<link rel="alternate" hreflang="sa-Limb" href="https://vishvAsa.github.io/purANam_vaiShNavam/bhAgavatam/gauDIya-prastutiH/11/05_jAyanteyopAkhyAnaM/?transliteration_target=limbu" />
<link rel="alternate" hreflang="sa-Lepc" href="https://vishvAsa.github.io/purANam_vaiShNavam/bhAgavatam/gauDIya-prastutiH/11/05_jAyanteyopAkhyAnaM/?transliteration_target=lepcha" />


<link rel="alternate" hreflang="sa-Cyrl" href="https://vishvAsa.github.io/purANam_vaiShNavam/bhAgavatam/gauDIya-prastutiH/11/05_jAyanteyopAkhyAnaM/?transliteration_target=cyrillic" />
<link rel="alternate" hreflang="sa-Latn-t-sa-Zyyy-m0-iso" href="https://vishvAsa.github.io/purANam_vaiShNavam/bhAgavatam/gauDIya-prastutiH/11/05_jAyanteyopAkhyAnaM/?transliteration_target=iso" />
<link rel="alternate" hreflang="sa-Latn-t-sa-Zyyy-m0-iast" href="https://vishvAsa.github.io/purANam_vaiShNavam/bhAgavatam/gauDIya-prastutiH/11/05_jAyanteyopAkhyAnaM/?transliteration_target=iast" />
<link rel="alternate" hreflang="sa-Aran" href="https://vishvAsa.github.io/purANam_vaiShNavam/bhAgavatam/gauDIya-prastutiH/11/05_jAyanteyopAkhyAnaM/?transliteration_target=urdu" />
<link rel="alternate" hreflang="sa-Avst" href="https://vishvAsa.github.io/purANam_vaiShNavam/bhAgavatam/gauDIya-prastutiH/11/05_jAyanteyopAkhyAnaM/?transliteration_target=avestan" />

<link rel="alternate" hreflang="sa-Brah" href="https://vishvAsa.github.io/purANam_vaiShNavam/bhAgavatam/gauDIya-prastutiH/11/05_jAyanteyopAkhyAnaM/?transliteration_target=brahmi" />
<link rel="alternate" hreflang="sa-Khar" href="https://vishvAsa.github.io/purANam_vaiShNavam/bhAgavatam/gauDIya-prastutiH/11/05_jAyanteyopAkhyAnaM/?transliteration_target=kharoshthi" />
<link rel="alternate" hreflang="sa-Zanb" href="https://vishvAsa.github.io/purANam_vaiShNavam/bhAgavatam/gauDIya-prastutiH/11/05_jAyanteyopAkhyAnaM/?transliteration_target=zanbazar_square" />
<link rel="alternate" hreflang="sa-Bhks" href="https://vishvAsa.github.io/purANam_vaiShNavam/bhAgavatam/gauDIya-prastutiH/11/05_jAyanteyopAkhyAnaM/?transliteration_target=bhaiksuki" />

<link rel="alternate" hreflang="sa-Bali" href="https://vishvAsa.github.io/purANam_vaiShNavam/bhAgavatam/gauDIya-prastutiH/11/05_jAyanteyopAkhyAnaM/?transliteration_target=balinese" />
<link rel="alternate" hreflang="sa-Java" href="https://vishvAsa.github.io/purANam_vaiShNavam/bhAgavatam/gauDIya-prastutiH/11/05_jAyanteyopAkhyAnaM/?transliteration_target=javanese" />
<link rel="alternate" hreflang="sa-Laoo" href="https://vishvAsa.github.io/purANam_vaiShNavam/bhAgavatam/gauDIya-prastutiH/11/05_jAyanteyopAkhyAnaM/?transliteration_target=lao" />
<link rel="alternate" hreflang="sa-Laoo-t-sa-Laoo-m0-Laopali" href="https://vishvAsa.github.io/purANam_vaiShNavam/bhAgavatam/gauDIya-prastutiH/11/05_jAyanteyopAkhyAnaM/?transliteration_target=lao_pali" />
<link rel="alternate" hreflang="sa-Mymr" href="https://vishvAsa.github.io/purANam_vaiShNavam/bhAgavatam/gauDIya-prastutiH/11/05_jAyanteyopAkhyAnaM/?transliteration_target=burmese" />
<link rel="alternate" hreflang="sa-Mymr-t-sa-Mymr-m0-Mon" href="https://vishvAsa.github.io/purANam_vaiShNavam/bhAgavatam/gauDIya-prastutiH/11/05_jAyanteyopAkhyAnaM/?transliteration_target=mon" />
<link rel="alternate" hreflang="sa-Cham" href="https://vishvAsa.github.io/purANam_vaiShNavam/bhAgavatam/gauDIya-prastutiH/11/05_jAyanteyopAkhyAnaM/?transliteration_target=cham" />
<link rel="alternate" hreflang="sa-Khmr" href="https://vishvAsa.github.io/purANam_vaiShNavam/bhAgavatam/gauDIya-prastutiH/11/05_jAyanteyopAkhyAnaM/?transliteration_target=khmer" />
<link rel="alternate" hreflang="sa-Thai" href="https://vishvAsa.github.io/purANam_vaiShNavam/bhAgavatam/gauDIya-prastutiH/11/05_jAyanteyopAkhyAnaM/?transliteration_target=thai" />

  </head>

  <body class="ma0 bg-near-white">
    


    
<header class="p-1 bg-yellow noPrint">
    <nav role="navigation" class="col">
      <div id="div_top_bar" class="row">
        <div class="col-md-3 justify-content-start">
          <a  href="/" class="btn col border">
            <i class="fas fa-gopuram ">पुराणे विश्वासटिप्पन्यः <br/> ०५ जायन्तेयोपाख्यानं</i>
          </a>
        </div>
        <div id="div_top_bar_right" class="col-md-auto d-flex justify-content-center">
          <button class="btn btn-light"  href="#transliterationDropdown" data-toggle="collapse">
            ✍
          </button>
          <select id="transliterationDropdown" size="1" class="collapse" onchange="module_uiLib.default.content.updateTransliteration()">
            <optgroup label="🌍">
              <option value="iso">āISO</option>
              <option value="iso_vedic">āi-āu</option>
              <option value="cyrillic">пу</option>
              <option value="urdu">نس</option>
              <option value="??">🌍??</option>
            </optgroup>
            <optgroup label="🛕🧭S">
              <option value="kannada">ಅ</option>
              <option value="malayalam">അ</option>
              <option value="telugu">క</option>
              <option value="tamil_superscripted">க²</option>
              <option value="tamil_extended">க</option>
              <option value="grantha">𑌅</option>
            </optgroup>
            <optgroup label="🛕🧭N">
              <option value="devanagari" selected="">स</option>
              <option value="gujarati">અ</option>
              <option value="gurmukhi">ਅ</option>
            </optgroup>
            <optgroup label="🛕🧭E">
              <option value="oriya">ଅ</option>
              <option value="assamese">অস</option>
              <option value="bengali">অ</option>
            </optgroup>
            <optgroup label="🛕🏺📜">
              <option value="sharada">𑆑𑇀𑆰</option>
              <option value="brahmi">𑀅</option>
            </optgroup>
            <optgroup label="🛕🌋">
              <option value="balinese">ᬩᬮᬶ</option>
            </optgroup>
          </select>
          <div>
          <button class="btn btn-outline-secondary btn-sm"  href="#transliterationDropdownAlt" data-toggle="collapse">
          (✍)
          </button>
          <select id="transliterationDropdownAlt" size="1"  style="font-size:12px" class="bg-light-yellow collapse" onchange="module_uiLib.default.content.updateTransliteration()">
            <optgroup label="🌍">
              <option value="iso">āISO</option>
              <option value="iso_vedic">āi-āu</option>
              <option value="cyrillic">пу</option>
              <option value="urdu">نس</option>
              <option value="??">🌍??</option>
            </optgroup>
            <optgroup label="🛕🧭S">
              <option value="kannada">ಅ</option>
              <option value="malayalam">അ</option>
              <option value="telugu">క</option>
              <option value="tamil_superscripted">க²</option>
              <option value="tamil_extended">க</option>
              <option value="grantha">𑌅</option>
            </optgroup>
            <optgroup label="🛕🧭N">
              <option value="devanagari" selected="">स</option>
              <option value="gujarati">અ</option>
              <option value="gurmukhi">ਅ</option>
            </optgroup>
            <optgroup label="🛕🧭E">
              <option value="oriya">ଅ</option>
              <option value="assamese">অস</option>
              <option value="bengali">অ</option>
            </optgroup>
            <optgroup label="🛕🏺📜">
              <option value="sharada">𑆑𑇀𑆰</option>
              <option value="brahmi">𑀅</option>
            </optgroup>
            <optgroup label="🛕🌋">
              <option value="balinese">ᬩᬮᬶ</option>
            </optgroup>
          </select>
          </div>
          <div class="row col d-flex  dropdown">
            <button class="btn btn-secondary-outline btn-sm dropdown-toggle" type="button" data-toggle="dropdown" aria-haspopup="true" aria-expanded="false">
              A±
            </button>
            <div class="dropdown-menu" aria-labelledby="dropdownMenuButton">
            <a class="btn btn-secondary btn-sm" onclick="module_uiLib.changeTextSize(2)">A+</a>
            <a class="btn btn-secondary btn-sm" onclick="module_uiLib.changeTextSize(-2)">A-</a>
            </div>
          </div>
          <button class="btn btn-light btn-sm"  href="#commentStyleDropdown" data-toggle="collapse">
            🗨
          </button>
          <select id="commentStyleDropdown" class="collapse" size="1" onchange="module_uiLib.default.content.updateCommentStyleFromDropdown()">
            <option value="on">✔</option>
            <option value="hidden">✗</option>
          </select>
          <div><a id="expandAllButton" class="btn btn-secondary" onclick="module_uiLib.default.query.setParamsAndGo({'expandDetails': '.*'})">↕️️</a></div>
          <div id="printStyleDiv" class="row col d-flex  dropdown">
          <button class="btn btn-light btn-sm dropdown-toggle"  href="#printStyleDropdown" data-toggle="dropdown" aria-haspopup="true" aria-expanded="false">
          🖨
          </button>
            <div class="dropdown-menu col" aria-labelledby="printStyleDropdown">
              <div class="row justify-content-center">
                <p>Cols:</p>
                <input type="number" min="1" max="10" value="2" step="1" id="tbColumns" style="width: 3ch;"  accesskey="c"/>
              </div>
              <div class="row justify-content-center">
                <p>A±:</p> <input type="text" id="tbBodyFontSize" value="0.4cm" style="width: 6ch;"  accesskey="f"></input>
              </div>
              <div class="row justify-content-center">
                <p>Incl:</p> <input checked type="checkbox" id="tbIncludeStyle" value="on"></input>
                <button id="btnPrintStyle" onclick="module_uiLib.default.content.updatePrintStyle()">🖨
                </button>
              </div>
            </div>
        </div>
        </div>
        <div id="audioDiv" class="row col d-flex  dropdown">
          <button class="btn btn-secondary-outline btn-sm dropdown-toggle" type="button" id="audioDropdownMenuButton" data-toggle="dropdown" aria-haspopup="true" aria-expanded="false">
            🎧
          </button>
          <div class="dropdown-menu" aria-labelledby="dropdownMenuButton">
          <a id="speakerButton" class="btn btn-outline-secondary btn-sm" onclick="module_uiLib.default.content.handleSpeakToggle()">⏯</a>
          <button id="speakerPauseButton" class="btn btn-outline-secondary btn-sm">⏸</button>
            <div id="audioOptionsDiv" class="row justify-content-center" >
              <div>
                <p class="lead">Vol</p>
                <input type="range" min="0" max="1" value="1" step="0.1" id="volume" />
                <span id="volume-label" class="ms-2">1</span>
              </div>
              <div class="mx-5">
                <p class="lead">Rate</p>
                <input type="range" min="0.1" max="10" value="1" id="rate" step="0.1" />
                <span id="rate-label" class="ms-2">1</span>
              </div>
              <div>
                <p class="lead">Pitch</p>
                <input type="range" min="0" max="2" value="1" step="0.1" id="pitch" />
                <span id="pitch-label" class="ms-2">1</span>
              </div>
            </div>
          </div>
        </div>
        <a href="https://vishvAsa.github.io/purANam_vaiShNavam/search"  class="btn btn-light btn-sm">🥽🔦</a>
        <div class="row col  d-flex justify-content-center">
          <div><a id="previousPage" href="" class="btn btn-secondary">###<i class="fas fa-caret-left"></i></a></div>
          <div ><a id="nextPage" href="" class="btn btn-secondary"><i class="fas fa-caret-right"></i> ### </a></div>
        </div>
        <ul id="top-bar-right-custom" class="list-group list-group-horizontal">
        </ul>
      </div>
    </nav>
</header>

    
    <div class="row" name="contentRow">
      
      <aside class="col-md-3 card border noPrint " id="sidebar">
          <div id="fastSearch">
              <datalist id="pageDataList"></datalist>
              <input id="searchInput" placeholder="शीर्षिकान्विष्यताम्" list="pageDataList" onchange="module_uiLib.default.navigation.pageLoader()">
          </div>
          <details open  class="bg-light-gray" >
              <summary id="sidebarToggleLink" onclick="module_uiLib.default.navigation.sidebarToggleHandler()">
            Menu
              </summary>
              <ul id="sidebarBody" class="list pl2 p-0 bg-yellow">
              </ul>
          </details>
      </aside>
      <main class="col p-3" role="main" data-pagefind-body>
        
<header class='border d-flex justify-content-between'>
    <h1 id="०५ जायन्तेयोपाख्यानं">०५ जायन्तेयोपाख्यानं</h1>
    
    <a id="editLink" class="btn btn-primary noPrint"  href="https://github.com/vishvAsa/purANam_vaiShNavam/edit/content/bhAgavatam/gauDIya-prastutiH/11/05_jAyanteyopAkhyAnaM.md"><i class="fas fa-edit"></i></a>
    
</header>
<article>
  <aside id="toc_card" class="card border noPrint ">
    <details id="toc_header">
        <summary>What's in this page?</summary>
      <div id="toc_body" class="p-0">
        
        <ul id="toc_ul" class="list p-0">
        </ul>
      </div>
    </details>
    <div id="progressBarDiv" class="row d-flex justify-content-center">
      🐎💪<progress id="progressLoading" value="0" max="100"> 32% </progress>
    </div>
  </aside>
  <div id="post_content">
  <p><strong>॥ ११.५.१ ॥</strong></p>
<p><strong>श्री-राजोवाच</strong>&mdash;</p>
<p>भगवन्तं हरिं प्रायो न भजन्त्य् आत्म-वित्तमाः ।</p>
<p>तेषाम् अशान्त-कामानां का निष्ठाविजितात्मनाम् ॥</p>
<p><strong>श्रीधर-स्वामी (भावार्थ-दीपिका) :</strong></p>
<p>पञ्चमे भक्ति-हीनानां कानिष्ठा को युगे युगे ।</p>
<p>पूजा-विधिर् इति प्रश्न- द्वयस्योत्तरम् उच्यते ॥</p>
<p>त्वां सेवतां सुर-कृता बहवोऽन्तरायाः [भा।पु। ११.४.१] इत्य् अनेन श्री-हरि-भक्ता विघ्न-मूर्ध्नि पदं दत्त्वा परां गतिं यान्ति, अभक्तानां तु विघ्ना भवन्तीत्य् उक्ते, तर्हि तेषां का गतिर् भवति ? इति पृच्छति&mdash;भगवन्तम् इति । हे <strong>आत्म-वित्तमाः</strong> ! <strong>अविजितात्मनां</strong>, अत एव <strong>अशान्त-कामानां का निष्ठा</strong> ? किं प्राप्यं ? इत्य् अर्थः ॥१॥</p>
<hr>
<p><strong>जीव-गोस्वामी (क्रम-सन्दर्भः) :</strong> <em>न व्याख्यातम्।</em></p>
<hr>
<p><strong>विश्वनाथ-चक्रवर्ती (सारार्थ-दर्शिणी) :</strong></p>
<p>पञ्चमे चमसो विष्णु-विमुखानां सुदुर्गतिम् ।</p>
<p>युग-धर्मावतारांस् तु प्रोवाच कर-भाजनः ॥ओ॥</p>
<p>एवं कृपयावतारैः ख्यापित-यशस्य् अपि भगवति विमुखीभूय किं लिप्सन्ते ? इत्य् उद्भूत-विस्मयं पृच्छति । हे <strong>आत्म-वित्तमाः</strong> ! <strong>का निष्ठा</strong> ? किं प्राप्यं ? इत्य् अर्थः ॥१॥</p>
<p>———————————————————————————————————————</p>
<p><strong>॥ ११.५.२ ॥</strong></p>
<p><strong>श्री-चमस उवाच</strong>&mdash;</p>
<p>मुख-बाहूरु-पादेभ्यः पुरुषस्याश्रमैः सह ।</p>
<p>चत्वारो जज्ञिरे वर्णा गुणैर् विप्रादयः पृथक् ॥</p>
<p><strong>श्रीधर-स्वामी (भावार्थ-दीपिका) :</strong> स्व-जनकस्य गुरोर् भगवतोऽनादराद् गुरु-द्रोहेण दुर्गतिं यान्तीति वक्तुं भगवतः सकाशाद् वर्णाश्रमाणाम् उत्पत्तिम् आह&mdash;मुखेति । <strong>गुणैः</strong> सत्त्वेन विप्रः, सत्त्व-रजोभ्यां क्षत्रियः, रजस्-तमोभ्यां वैश्यः, तमसा शूद्र इति ॥२॥</p>
<hr>
<p><strong>जीव-गोस्वामी (क्रम-सन्दर्भः) :</strong> मुख-बाह्व् इति विराट् । तद्-अन्तर्यामिणोर् अभेदोक्तिः मुख-बाहूरु-पादेभ्य इत्य् उपलक्षणम् एषु, यथोक्तम्,</p>
<blockquote>
<p>गृहाश्रमो जघनतो ब्रह्मचर्यं हृदो मम । &gt;
वक्षः-स्थलाद् वने वासो न्यासश् शिर्षणि च स्थितः ॥ [भा।पु। &gt; ११.१७.१४] इति ॥२॥</p></blockquote>
<hr>
<p><strong>विश्वनाथ-चक्रवर्ती (सारार्थ-दर्शिणी) :</strong> भजनीयस्य भगवतोऽभजनाद् दुर्गतिर् एवेति वक्तुं प्रथमं भजनीयत्वे युक्तिम् आह&mdash;मुखेति । <strong>गुणैः</strong> सत्त्वेन विप्राः, सत्त्व-रजोभ्यां क्षत्रिया, रजस्-तमोभ्यां वैश्याः, तमसा शूद्राः । अत्र मुखादिभ्य <strong>आश्रमैः सह चत्वारो वर्णा जज्ञिरे</strong> इत्य् अन्वये आश्रमाणाम् अपि मुखादिभ्य एवोत्पत्तिः प्रसज्जते, सा च न तथा । यद् वक्ष्यते&mdash;</p>
<blockquote>
<p>गृहाश्रमो जघनतो ब्रह्मचर्यं हृदो मम । &gt;
वक्षः-स्थलाद् वने वासो न्यासश् शिर्षणि च स्थितः ॥ [भा।पु। &gt; ११.१७.१४] इति ॥२॥</p></blockquote>
<p>तस्मान् <strong>मुख-बाहूरु</strong>-पादेभ्य इत्य् अतः प्राग्-जघन-हृद्-वक्षो-मस्तकाद् इत्य् अध्याहार्यम्। ततश् च जघनादिभ्यो मुखादिभ्यश् च आश्रमैः सह क्रमेण वर्णा जज्ञिरे इति सङ्गतम् ॥२॥</p>
<p><strong>तथ्यः</strong> : ऋक्-संहितायां [८.४.१९] तथा शुक्ल-यजुर्-वेदे [३४.११], तथा च अथर्व-वेद [१९.६.६]&mdash;</p>
<p>ब्राह्मणोऽस्य मुखम् आसीद् बाहू राजन्यः कृतः ।</p>
<p>ऊरु तद् अस्य यद् वैश्यः पद्भ्यां शूद्रोऽजायत ॥ इति ।</p>
<hr>
<p><strong>॥ ११.५.३ ॥</strong></p>
<p>य एषां पुरुषं साक्षाद् आत्म-प्रभवम् ईश्वरम् ।</p>
<p>न भजन्त्य् अवजानन्ति स्थानाद् भ्रष्टाः पतन्त्य् अधः ॥</p>
<p><strong>श्रीधर-स्वामी (भावार्थ-दीपिका) :</strong> एषां मध्ये येऽज्ञात्वा <strong>न भजन्ति</strong>, ये च ज्ञात्वाप्य् <strong>अवजानन्ति</strong> । <strong>आत्मनः प्रभवो</strong> जन्म यस्मात् तम् । तद्-अभजने कृत-घ्नताम् अप्य् आह&mdash;ईश्वरम् इति । <strong>स्थानाद्</strong> वर्णाश्रमाद् <strong>भ्रष्टाः</strong> ॥३॥</p>
<hr>
<p><strong>कैवल्य-दीपिका : य</strong> इति । <strong>एषां</strong> ब्राह्मणादीनां मध्ये <strong>पुरुषं</strong> विष्णुम् । <strong>आत्मनः प्रभवं</strong> जनकम् । <strong>स्थानाद्</strong> ब्राह्मणादेः ॥३॥ [मु।फ। १३.४२]</p>
<hr>
<p><strong>जीव-गोस्वामी (क्रम-सन्दर्भः) : न भजन्ति</strong>, अत एव <strong>अवजानन्ति</strong> इत्य् अर्थः । यद् वा, केचिद् अश्रुत्वा न भजन्ति, केचिच् छ्रुत्वापि न भजन्ति चेद् अवजानन्त्य् एवेत्य् अर्थः । <strong>स्थानाद्</strong> वर्णाश्रम-रूपात् स्वाश्रमाद् <strong>भ्रष्टाः</strong> सन्तः क्रमाद् अधोऽधो गच्छन्तीत्य् अर्थः ॥३॥</p>
<hr>
<p><strong>विश्वनाथ-चक्रवर्ती (सारार्थ-दर्शिणी) :</strong> एषां मध्ये ये न भजन्ति, <strong>आत्मनः प्रभवो</strong> यस्मात् तम् आदि-पितरम् इत्य् अर्थः । <strong>न भजन्ति</strong>, अत एव <strong>अवजानन्ति</strong> । अवश्य-भजनीयस्य गुरोर् अभजनम् एवावज्ञेति भावः । <strong>स्थानाद्</strong> आश्रम-लक्षणात् ॥३॥</p>
<hr>
<p><strong>॥ ११.५.४ ॥</strong></p>
<p>दूरे हरि-कथाः केचिद् दूरे चाच्युत-कीर्तनाः ।</p>
<p>स्त्रियः शूद्रादयश् चैव तेऽनुकम्प्या भवादृशाम् ॥</p>
<p><strong>श्रीधर-स्वामी (भावार्थ-दीपिका) :</strong> तत्र येऽज्ञास् ते भवद्-विधानाम् अनुग्राह्या इत्य् आह&mdash;<strong>दूर</strong> इति । <strong>दूरे</strong> <strong>हरि-कथा</strong>-श्रवणं येषां ते । अत एव <strong>दूरे चाच्युत-कीर्तनं</strong> येषां ते । दूरे अच्युत-कीर्तनाश् चेति वा ॥४॥</p>
<hr>
<p><strong>कैवल्य-दीपिका : दूरे</strong> <strong>हरि</strong> इत्य्-आदिर् अलुक् । <strong>भवादृशां</strong> निमि-प्रभृतीनाम् ॥३॥ [मु।फ। १३.४३]</p>
<hr>
<p><strong>जीव-गोस्वामी (क्रम-सन्दर्भः) :</strong> तत्र पूर्वाननुग्राहयति&mdash;दूर इति ॥४॥</p>
<hr>
<p><strong>विश्वनाथ-चक्रवर्ती (सारार्थ-दर्शिणी) :</strong> तत्र येऽज्ञास् ते भवद्-विधानाम् अनुग्राह्या एवेत्य् आह&mdash;<strong>दूर</strong> इति । <strong>दूरे हरि-कथा</strong> येषां ते, ये साधु-सङ्ग-भाग्य-हीना इत्य् अर्थः । <strong>दूरे चाच्युतस्य</strong> <strong>कीर्तनं</strong> येषां ते । इति ये च वधिरा इति । ते <strong>अनुकम्प्या</strong> इति तत्राद्या भक्त्य्-उपदेशेन, द्वितीया मूर्ध्नि चरण-धूलि-दानेन च कृतार्थीकार्या इत्य् अर्थः ॥४॥</p>
<hr>
<p><strong>॥ ११.५.५ ॥</strong></p>
<p>विप्रो राजन्य-वैश्यौ वा हरेः प्राप्ताः पदान्तिकम् ।</p>
<p>श्रौतेन जन्मनाथापि मुह्यन्त्य् आम्नाय-वादिनः ॥</p>
<p><strong>श्रीधरः</strong>: ज्ञान-लव-दुर्विदग्धस् त्व् अचिकित्स्यत्वाद् उपेक्ष्या इत्य् आशयेनाह&mdash;<strong>विप्र</strong> इति । <strong>श्रौतेन</strong> उपनयनाख्येन । उपलक्षणम् एतत् । अध्ययनादिनापि हरेः पदान्तिकं तद्-भजनोत्तमाधिकारं प्राप्ता अपि <strong>मुह्यन्ति</strong>, कर्म-फलेषु सज्जन्ते । कुतः ? <strong>आम्नायेषु</strong> ये <strong>वादा</strong> अर्थ-वादास् ते मोहकतया विद्यन्ते येषां ते । तद् उक्तं गीतासु&mdash;</p>
<blockquote>
<p>याम् इमां पुष्पितां वाचं प्रवदन्त्य् अविपश्चितः । &gt;
वेद-वाद-रताः पार्थ नान्यद् अस्तीति वादिनः ॥ [गीता २.४२] &gt; इत्य्-आदिना ॥५॥</p></blockquote>
<hr>
<p><strong>कैवल्य-दीपिका : श्रौतं</strong> <strong>जन्म</strong> उपनयनम् ॥५॥ [मु।फ। १३.४४]</p>
<hr>
<p><strong>जीव-गोस्वामी (क्रम-सन्दर्भः) :</strong> उत्तरान् उपेक्षयति&mdash;<strong>विप्र</strong> इति । <strong>आम्नाय-वादिनो</strong> जैमिनीयाः आम्नायः कर्म-काण्डं, ते हि तन्-मात्र-वदन-शीलास् तस्य सुतरां तु ब्रह्म-काण्डस्य याथार्थ्यावेदिनोऽनीश्वर-वादिनः ॥५॥</p>
<hr>
<p><strong>विश्वनाथ-चक्रवर्ती (सारार्थ-दर्शिणी) :</strong> ज्ञान-लव-दुर्विदग्धस् त्व् अचिकित्स्यत्वाद् उपेक्ष्या एवेत्य् आशयेनाह&mdash;<strong>विप्र</strong> इति । <strong>श्रौतेन</strong> उपनयनाख्येन । उपलक्षणम् एतत् । अध्ययनादिनापि हरेः पदान्तिकं तद्-भजनोत्तमाधिकारं प्राप्ता अपि <strong>मुह्यन्ति</strong> कर्म-फलेषु सज्जन्ते । कुतः ? <strong>आम्नायेषु</strong> ये <strong>वादा</strong> अर्थ-वादास् ते मोहकतया विद्यन्ते येषां ते । तद् उक्तं गीतासु&mdash;</p>
<blockquote>
<p>याम् इमां पुष्पितां वाचं प्रवदन्त्य् अविपश्चितः । &gt;
वेद-वाद-रताः पार्थ नान्यद् अस्तीति वादिनः ॥ [गीता २.४२] इति &gt; ॥५॥</p></blockquote>
<hr>
<p><strong>॥ ११.५.६ ॥</strong></p>
<p>कर्मण्य् अकोविदाः स्तब्धा मूर्खाः पण्डित-मानिनः ।</p>
<p>वदन्ति चाटुकान् मूढा यया माध्व्या गिरोत्सुकाः ॥</p>
<p><strong>श्रीधर-स्वामी (भावार्थ-दीपिका) :</strong> भक्ति-मार्ग-दार्ढ्याय तेषां मोहं प्रपञ्चयन् निन्दन्ति&mdash;<strong>कर्मणि</strong> इत्य्-आदिना । <strong>अकोविदा</strong> यथा बन्धकं न भवति, तथा कर्तुम् अज्ञाः । न चाभिज्ञान् पृच्छन्ति । यतः <strong>स्तब्धा</strong> अनम्राः । स्तब्धत्वे हेतुः&mdash;यतो <strong>मूर्खा</strong> अपि <strong>पण्डिता</strong> वयम् इति <strong>मानयन्तः</strong> । अतः अपाम सोमम् अमृता अभूम, अक्षय्यं ह वै चातुर्मास्य-याजिनः सुकृतं भवति, यत्र नोष्णं न शीतं स्यान् न ग्लानिर् नाप्य् अरातयः, इत्य्-आदिकया <strong>यया माध्व्या गिरोत्सुकाः</strong> सन्तो <strong>मूढाः</strong>, तया चाटुकान् अप्सरोभिः सह विहरिष्याम इत्य्-आदि प्रियान् शब्दान् वदन्ति ॥६॥</p>
<hr>
<p><strong>जीव-गोस्वामी (क्रम-सन्दर्भः) :</strong> तेषां मोहम् एवाह&mdash;<strong>कर्मण्य् अकोविदा</strong> इति ॥६॥</p>
<hr>
<p><strong>विश्वनाथ-चक्रवर्ती (सारार्थ-दर्शिणी) : अकोविदाः</strong> कर्म यथा बन्धकं न भवति, तथा कर्तुम् अज्ञाः । न चाभिज्ञान् पृच्छन्ति, यतः <strong>स्तब्धा</strong> अनम्राः, यतो <strong>मूर्खा</strong> अपि <strong>पण्डिता</strong> वयम् इति <strong>मन्यमानाः</strong>। अतः अपाम सोमम् अमृता अभूम, अक्षय्यं ह वै चातुर्मास्य-याजिनः सुकृतं भवति, यत्र नोष्णं न शीतं स्यान् न ग्लानिर् नाप्य् अरातयः, इत्य्-आदिकया <strong>यया माध्व्या गिरोत्सुकाः</strong> सन्तो <strong>मूढाः</strong>, तया चाटुकान् हंहो अप्सरोभिः सह विहरिष्याम इत्य्-आदि प्रियान् शब्दान् वदन्ति ॥६॥</p>
<hr>
<p><strong>॥ ११.५.७ ॥</strong></p>
<p>रजसा घोर-सङ्कल्पाः कामुका अहि-मन्यवः ।</p>
<p>दाम्भिका मानिनः पापा विहसन्त्य् अच्युत-प्रियान् ॥</p>
<p><strong>श्रीधर-स्वामी (भावार्थ-दीपिका) :</strong> किं च, तेषां कर्माभिनिवेशात् काम-क्रोध-दम्भादयो वर्धन्त इत्य् आह त्रयेण&mdash;रजसेति । घोरोऽभिचारादिः सङ्कल्पो येषां ते । अहिवन् मन्युर् येषां ते ॥७॥</p>
<hr>
<p><strong>जीव-गोस्वामी (क्रम-सन्दर्भः) :</strong> भ्रंशाधः-पातौ च क्रमेण दर्शयति&mdash;रजसेति त्रिभिः । तत्र प्रथमेन सर्वेषाम् एव तेषां निन्दा, द्वितीयेन विप्राणां, तृतीयेन राजन्य-वैश्यानाम् इति ज्ञेयम् ॥७॥</p>
<hr>
<p><strong>विश्वनाथ-चक्रवर्ती (सारार्थ-दर्शिणी) :</strong> रजसा प्रवर्धमानेन रजो-गुणेन मच्-छत्रुर् अयं म्रियताम् इति घोरः सङ्कल्पो येषां ते । प्रतिक्षणं वर्धमानेन क्रोधेन अह्वन् मन्युर् येषां ते । एते काष्ठ-मालातृतो भिक्षुका उदरम्भरा विष्णुम् आराध्य दुःखम् एव प्राप्स्यतीति अच्युत-प्रियान् विहसन्ति ॥७॥</p>
<p>———————————————————————————————————————</p>
<p><strong>॥ ११.५.८ ॥</strong></p>
<p>वदन्ति तेऽन्योन्यम् उपासित-स्त्रियो</p>
<p>गृहेषु मैथुन्य-परेषु चाशिषः ।</p>
<p>यजन्त्य् असृष्टान्न-विधान-दक्षिणं</p>
<p>वृत्त्यै परं घ्नन्ति पशून् अतद्-विदः ॥</p>
<p><strong>मध्वाचार्यः (भागवत-तात्पर्यम्) :</strong></p>
<p>ये तु विष्णुम् अवज्ञाय श्रियम् एव ह्य् उपासते ।</p>
<blockquote>
<p>उपेक्ष्य वा हरिं ते तु भूत्वा याज्याः पतन्त्य् अधः ॥ इति &gt; प्रकृति-संहितायाम् ॥८॥</p></blockquote>
<hr>
<p><strong>श्रीधर-स्वामी (भावार्थ-दीपिका) :</strong> कामुकत्वं प्रपञ्चयति&mdash;वदन्तीति । उपासिताः स्त्रियो यैः, न तु वृद्धाः, ते मैथुन्यं मिथुन-सुखम् एव परं, न त्व् आतिथ्यादि येषु गृहेषु तेष्व् आशिषो वदन्ति&mdash;</p>
<blockquote>
<p>इदम् अद्य मया लब्धम् इमं प्राप्स्ये मनो-रथम् । &gt;
इदम् अस्तीदम् अपि मे भविष्यति पुनर् धनम् ॥ [गीता १६.१३] इत्य् &gt; आकाराः ।</p></blockquote>
<p>दाम्भकतां प्रपञ्चयति&mdash;यजन्तीति । असृष्टान्न-विधान-दक्षिणं न सृष्टा न संपादिताऽन्न-विधान-दक्षिणा यथा तथा यजन्ति । तदा च वृत्त्यै जीविकार्थं परं केवलं पशून् घ्नन्ति । अतद्-विदो हिंसादोपानभिज्ञाः ॥८॥</p>
<hr>
<p><strong>जीव-गोस्वामी (क्रम-सन्दर्भः) :</strong> <em>न व्याख्यातम्।</em></p>
<hr>
<p><strong>विश्वनाथ-चक्रवर्ती (सारार्थ-दर्शिणी) :</strong> उपासिताः स्त्रियो युवतय एव, न तु महान्तो यैस् ते । स्रक्-चन्दन-वनितादि-सम्पादिकाः सम्पत्तयो वा भवन्त्व् इति अन्योन्यम् आशिषो वदन्ति । मैथुन्य-सुखम् एव परं येषु तेषु गृहेषु । न सृष्टा न सम्पादिता अन्नादि-दान-विधाना दक्षिणा यत्र तत् यथा स्यात् तथा यजन्ति । वृत्त्यै जीविकार्थं केवलं पशून् छागादीन् घ्नन्ति । अतद्-विदः हिंसादोषानभिज्ञाः ॥८॥</p>
<p>———————————————————————————————————————</p>
<p><strong>॥ ११.५.९ ॥</strong></p>
<p>श्रिया विभूत्याभिजनेन विद्यया</p>
<p>त्यागेन रूपेण बलेन कर्मणा ।</p>
<p>जात-स्मयेनान्ध-धियः सहेश्वरान्</p>
<p>सतोऽवमन्यन्ति हरि-प्रियान् खलाः ॥</p>
<p><strong>श्रीधर-स्वामी (भावार्थ-दीपिका) :</strong> मानितां प्रपञ्चयति&mdash;श्रियेति । श्रिया धनादि-संपदा । विभूत्या ऐश्वर्येण । श्र्य्-आदिना जातो यः स्मयो गर्वस् तेनान्धा धीर् येषां ते ईश्वर-सहितान् सतोऽवमन्यन्ते ॥९॥</p>
<hr>
<p><strong>जीव-गोस्वामी (क्रम-सन्दर्भः) :</strong> <em>न व्याख्यातम्।</em></p>
<hr>
<p><strong>विश्वनाथ-चक्रवर्ती (सारार्थ-दर्शिणी) :</strong> श्रिया धनादि-सम्पत्त्या । विभूत्या ऐश्वर्येण । सतः साधून् अवमन्यन्ते ॥९॥</p>
<p>———————————————————————————————————————</p>
<p><strong>॥ ११.५.१० ॥</strong></p>
<p>सर्वेषु शश्वत् तनु-भृत्स्व् अवस्थितं</p>
<p>यथा खम् आत्मानम् अभीष्टम् ईश्वरम् ।</p>
<p>वेदोपगीतं च न शृण्वतेऽबुधा</p>
<p>मनोरथानां प्रवदन्ति वार्तया ॥</p>
<p><strong>श्रीधर-स्वामी (भावार्थ-दीपिका) :</strong> किं च, एवं वर्तमानास् ते वेद-तत्त्वार्थं स्फुटम् अपि न जानन्तीत्य् आह&mdash;<strong>सर्वेष्व्</strong> इति । केन रूपेणावस्थितं ? तद् आह&mdash;<strong>आत्मानम् ईश्वरम्</strong> आत्मतया ईश्वरतया च <strong>अवस्थितम्</strong> । एवम् अप्य् असङ्गताम् आह&mdash;<strong>यथा खम्</strong> । पुरुषार्थताम् आह&mdash;<strong>अभीष्टम्</strong> । स्फुटत्वम् आह&mdash;<strong>वेदोपगीतं</strong> <strong>च</strong> इति । तत् कुतः ? यतो <strong>मनोरथानां</strong> व्यवायामिष-मद्य-सेवा-विषयाणां <strong>वार्तया</strong> प्रवदन्ति । निवृत्ति-परं सन्तं वेदं प्रवृत्ति-परं वर्णयन्ति॥१०॥</p>
<hr>
<p><strong>कैवल्य-दीपिका :</strong> मुह्यन्तीत्य् उक्तं, तम् एवाह&mdash;<strong>सर्वेष्व्</strong> इति । <strong>न शृण्वते</strong> च । शृण्वन्त्य् अपि नेत्य् अर्थः <strong>अभीष्टम्</strong> इति । तस्य पुरुषार्थ-रूपत्वम् उक्तम् । <strong>सर्वेष्व्</strong> इति । सौलभ्यम् । यार्थम् इति उपाधि-दोषैर् अदूषितत्वम् । <strong>ईश्वरम्</strong> इति निग्रह-सामर्थ्ये । <strong>वेद</strong> इति प्रमाण-सिद्धत्वम् । तत् किं ? शुभ-व्यापारानन्तर-वैयग्र्यात् । एवं-विधस्याप्य् अश्रवणम् । नेत्य् आह&mdash;<strong>मनोरथानाम्</strong> इति कर्मणि षष्ठी । कामिनां तद् अपि शोभेत यदि सम्पादयितुं शक्नुयुः । न तु तथेत्य् आह&mdash;<strong>वार्तया</strong> इति । तत् किम् ईश्वरे निरूढः दूषणम् अस्ति ? नेत्य् आह&mdash;<strong>अबुधा</strong> इति ॥१०॥ [मु।फ। १३.४५]</p>
<hr>
<p><strong>जीव-गोस्वामी (क्रम-सन्दर्भः) :</strong> तेषां मोहजं प्रमादम् आह&mdash;<strong>सर्वेष्व्</strong> इति । तत्र <strong>शश्वद्</strong> इति विद्वद्-अनुभव-सिद्धत्वम्, चेश्वरस्य दर्शितम् ॥१०॥</p>
<hr>
<p><strong>विश्वनाथ-चक्रवर्ती (सारार्थ-दर्शिणी) :</strong> दृढतरं प्रबोध्यमाना अपि ते नैव प्रबोध्यन्ते इत्य् आह&mdash;<strong>सर्वेष्व्</strong> इति । <strong>यथा खम्</strong> आकाशम् इत्य् असङ्गतम्, <strong>अभीष्टम्</strong> इत्य् आराध्यत्वम्, <strong>ईश्वर</strong> इत्य् आराधने सति दण्ड-दातृत्वं, <strong>वेदोपगीतं</strong> चेति सर्वथा विख्यातत्वं चोक्तं <strong>न शृण्वत</strong> इति । केन प्रकारेण ? इत्य् अत आह&mdash;<strong>मनोरथानां</strong> व्यवायामिषादि-विषयाणां <strong>वार्तया</strong> इति भगवत्-कथायां सद्भिः प्रवर्तितायाम् अपि तत्र विषय-भोग-वार्तां बलात् पातयन्तीत्य् अर्थः । <strong>प्रवदन्ति</strong> इति तदा स्वयम् एव प्रकर्षेण वक्तारो भवन्ति ॥१०॥</p>
<p>———————————————————————————————————————</p>
<p><strong>॥ ११.५.११ ॥</strong></p>
<p>लोके व्यवायामिष-मद्य-सेवा</p>
<p>नित्या हि जन्तोर् न हि तत्र चोदना ।</p>
<p>व्यवस्थितिस् तेषु विवाह-यज्ञ-</p>
<p>सुरा-ग्रहैर् आसु निवृत्तिर् इष्टा ॥</p>
<p><strong>मध्वाचार्यः (भागवत-तात्पर्यम्) :</strong></p>
<p>व्यवसायामिष-मद्यानि हरेः पूजार्थम् एव तु ।</p>
<blockquote>
<p>वामदेवो नाम यतो व्यवायो हरि-पूजनम् ॥ &gt;
पितृ-यज्ञो देव-यज्ञो मांसेन हरि-पूजनम् । &gt;
व्यवाय-यज्ञे मद्यं तु सोमात्मकतयेष्यते ॥ &gt;
क्षत्रियादेर् न विप्राणां विप्रो दोषेण लिप्यते । &gt;
अरागतः प्रवृत्तिः स्याद् रागो दोषस्य कारणम् ॥ &gt;
घ्राण-भक्षोऽथवा यज्ञे देवैः सर्वस्य चेष्यते । &gt;
पैष्ट-मद्यस्य माध्व्य्-आदि क्षत्रियस्य न दुष्यति ॥ &gt;
दैवे रत्यैव च प्राप्तिर् विष्णोः पुत्रात् तु मानुषे । &gt;
तस्माद् विहित-मात्रेषु रागं मुक्त्वा यथाविधि । &gt;
समाहितो हरिं स्मृत्वा वर्त्म-याजी हरेर् भवेत् ॥ इति क्रिया-विधाने &gt; ।</p></blockquote>
<p>यज्ञान् विहाय न चोदना ॥११॥</p>
<hr>
<p><strong>श्रीधर-स्वामी (भावार्थ-दीपिका) :</strong> ननु व्यवायादीनाम् अपि ऋतौ भार्याम् उपेयात्, हुत-शेषं भक्षयेत् इत्य्-आदिना विहितत्वात् किम् एवं निन्द्यते ? अत आह&mdash;<strong>लोक</strong> इति । <strong>व्यवायः</strong> स्त्री-सङ्गः । <strong>नित्या</strong> रागत एव नित्यं प्राप्ताः । <strong>जन्तोः</strong> प्राणि-मात्रस्य । अतस् <strong>तत्र</strong> तासु <strong>चोदना</strong> विधिर् <strong>नास्ति</strong> ।</p>
<p>ननु ऋताव् उपेयात् इत्य्-आदिना विधिर् दर्शितः ? सत्यम्, न त्व् अयम् अपूर्व-विधिः, रागतः प्राप्तत्वात्, किन्तु नियम-विधि-रूपेण रागिणाम् अभ्यनुज्ञा-मात्रं क्रियते । तद् आह&mdash;<strong>व्यवस्थितिर्</strong> इति । <strong>तेषु</strong> व्यवायादिषु । कैः ? <strong>विवाह-यज्ञ-सुरा-ग्रहैः</strong> । विवाह-विषय एव व्यवायः कार्यः । यज्ञ एवामिष-सेवा । सौत्रामण्यां सुरा-ग्रहान् गृःणाति इति श्रुतेः । तत्रैव मद्य-सेवेति नियमः क्रियते ।</p>
<p>ननु च नियम-पक्षेऽप्य् आवश्यकत्वान् न निन्दा युक्ता, अत आह&mdash;<strong>आसु निवृत्तिर्</strong> इति । आसु व्यवायामिष-मद्य-सेवासु निवृत्तिर् <strong>इष्टा</strong> ।</p>
<p>अयं भावः&mdash;नायं नियम-विधिः, अपि नित्य-प्राप्तत्वाद् अतो निवृत्तिः परिसङ्ख्यैव । कथं तर्हि व्यवस्थितिर् इत्य् उक्तं ? उच्यते&mdash;न तावत् परिसङ्ख्य-विधिना श्रुत्या निवृत्तिर् उच्यते । तथा सति स्वार्थ-त्यागः, परार्थ-कल्पना, प्राप्त-बाधश् चेति दोष-त्रयं स्यात् । अतः क्वचित् प्राप्स्यतोऽप्य् अर्थस्य प्रापणम् अनर्थकम् इत्य् अपूर्व-विधि-द्वारान्य-निवृत्तिः फलतो भवति । तद् यथा&mdash;इमाम् अगृभ्णन् रशनाम् ऋतस्येत्य् अश्वाभिधानीम् आदत्ते इत्य् अत्र रशनालिङ्गतो गर्दभाश्वाभिधानी रशना-द्वये प्राप्स्यतो मन्त्रस्यापूर्व-विधि-द्वारा परिसङ्ख्योच्यते । यथोक्तं तन्त्र-वार्तिके&mdash;</p>
<blockquote>
<p>अप्राप्त-विधिर् एवायम् अतो मन्त्रस्य निश्चितः । &gt;
परिसङ्ख्य फलेनोक्ता न विशेषः पुनः श्रुतेः । इति ।</p></blockquote>
<p>क्वचित् तु रागतो नित्य-प्राप्तस्याप्राप्तांश-पूरण-लक्षणस्य नियम-फलस्याप्य् अभावान् नियम-विधि-द्वारा फलतः परिसङ्ख्या भवति, यथा &ldquo;पञ्च पञ्च-नखा भक्ष्याः&rdquo; इति । तथा रागतो नित्य-वत्-प्राप्तस्य व्यवायादेर् विवाहादि-नियम-नाभ्य्-अनुज्ञा-द्वारा परिसङ्ख्यैवेति । ननु यद्य् अभ्यनुज्ञा-मात्रम् एतद् भवेत्, तर्हि</p>
<blockquote>
<p>ऋतु-स्नातां तु यो भार्यां सन्निधौ नोपगच्छति । &gt;
घोरायां भ्रूण-हत्यायां पच्यते नात्र संशयः ॥</p></blockquote>
<p>इत्य्-आदि-दोष-श्रवणं न स्यात् । नैष दोषः । मनसि कामे सत्य् अपि तस्याम् अरुच्या द्वेषादिना वा ताम् अनुपगच्छतो दोष-श्रवणोपपत्तेर् इति सर्वम् अनवद्यम् ॥११॥</p>
<hr>
<p><strong>कैवल्य-दीपिका :</strong> एवं मोह-माहात्म्यात् स्त्री-सेवादयोऽपि, ऋतौ भार्याम् उपेयात् [आश्रमोपनिषत्] इत्य् आदौ वेदेनैव विहिता इत्य् अपि मन्यमानान् बोधयितुम् आह&mdash;<strong>लोक</strong> इत्य्-आदि । <strong>व्यवायो</strong> मैथुनं, <strong>आमिषं</strong> मांसम् । <strong>मद्यं</strong> प्रसिद्धम् । एषां <strong>सेवा</strong> <strong>नित्या</strong> रागतः प्राप्ता हि स्फुटम् । तत्र तासु सेवासु <strong>चोदना</strong> वैदिकी प्रवर्तना नास्ति । अप्राप्ते शास्त्रम् अर्थवद् इति न्यायात् ।</p>
<p>नन्व् एवम् ऋतौ भार्याम् उपेयाद् इत्य् आदेः कोऽर्थः ? इति चेत्, तत्राह&mdash;<strong>व्यवस्थितिर्</strong> नियम <strong>इष्टा</strong> वेदस्य । तथा हि&mdash;यदि व्यवायः कार्यः, तर्हि <strong>विवाहेन</strong> एव । यथा आमिषं भक्षणं, तर्हि <strong>यज्ञेन</strong> एव । यदि <strong>मद्यं</strong> सेव्यं, तर्हि <strong>सुरा-ग्रहेण</strong> एव, न तु निर्व्यवस्थित्या एव। तत्राह&mdash;<strong>आश्व्</strong> इति । <strong>आशु</strong> शीघ्रम् । <strong>निवृत्तिर्</strong> यया व्यवस्थित्या सा तथा ।</p>
<p>अयम् अर्थः&mdash;&mdash;वेदो हि व्यवायादीनाम् अनर्थानुबन्धितां प्रावेक्ष्य सर्वथा ततो निवृत्तिम् इच्छन् स्वरस-वाहिनीम् अनियतां तत्-प्रवृत्तिं विवाहादि-च्छलेन निरुणद्धि ॥११॥ [मु।फ। १३.४६]</p>
<hr>
<p><strong>जीव-गोस्वामी (क्रम-सन्दर्भः) :</strong> लोक इति तैः । तत्र नियम-विधि-रूपेणेति तत्-सदृशेनेत्य् अर्थः । तद् आहेति तत्-समानार्थम् आहेत्य् अर्थः । द्वन्द्वस्य परिवल्-लिङ्गत्वे सति तास्व् इति वक्तव्ये तेष्व् इत्य् एक-शेषत्वान् नपुंसकत्वम् । विवाहेत्य् उपलक्षणं, तत्रापि ऋताव् एवेत्य् अर्थः ।नियम-पक्षेऽप्य् आवश्यकत्वाद् इति यथाश्वाभिधानीम् आदत्त इत्य् अत्रादानमावश्यकं तथेत्यर्थः । सिद्धान्तम् आह&mdash;अत आहेति । नियमे आदानस्य विधिप्राप्तत्वान्न सर्वतो निवृत्तौ तात्पर्यं परिसङ्ख्यायां तु भक्षणस्य रागतः प्राप्तत्वात्सर्वत एव निवृत्तौ परमतात्पर्यम् इति युक्तैव निन्देत्यर्थः । आसु व्यवायेत्यादिकमयं भाव इत्यतः पूर्वम् एव युज्यते तत्र तु लेखकभ्रमादिति ज्ञेयं व्यवस्थितिर् इति तच्छब्देन करणभूतेन प्राप्स्यतः पाक्षिकतयेति ज्ञेयं व्यवस्थितिर् इति तच्छब्देन व्याख्यातो नियम इत्य् अर्थः । नियम-द्वारैवेयं परिसङ्ख्येति सिद्धान्तयितुम् आह&mdash;उच्यत इति । परिसङ्ख्या-विधिना कर्तृ-भूतेन प्राप्स्यतः पाक्षिकतयेति ज्ञेयम् । क्वचित् त्व् इति रागतो नित्य-प्राप्तस्येत्य् अस्य नियमेत्य् आदिनान्वयः ।</p>
<p>तत्र हेतुः&mdash;प्राप्तांशेति । यथा पाक्षिकतयांशेनाप्राप्ताश्वाभिधानी सर्वांशेन पूर्यते, तादृशत्वाभावाद् इत्य् अर्थः । अत्रापि नियम-विधिस् तत्-सदृश एव ज्ञेयः&mdash;मनसीति । विध्य्-अभावेऽप्य् अभ्यनुज्ञा-विषयाणां रागिणाम् अभ्यनुज्ञातिक्रमः स्याद् एवेति भावः ।</p>
<p>अथवा लोक इति । तथा हि&mdash;</p>
<blockquote>
<p>विधिर् अत्यन्तम् अप्राप्तौ नियमः पाक्षिके सति । &gt;
तत्र चान्यत्र सम्प्राप्तौ परिसङ्ख्या विधीयते ॥</p></blockquote>
<p>अत्र विधिः, यथा अहर् अहः सन्ध्याम् उपासीत इति । इदं खलु सर्वथैव न प्राप्नोति । अयम् एवापूर्व-विधिर् इत्य् उच्यते । नियमो, यथा इमाम् अगृभ्णन् रशनामृतस्य इति मन्त्रेण ऋतस्य याज्ञिक-पशोः रशनां रज्जुम् अगृभ्णन् अगृह्णन्न् इत्य् अर्थेन गर्दभाश्वाभिधान्योर् एकतरस्यां स्वाच्छन्देन प्राप्तायां ब्राह्मणेन नियम्यते, अश्वाभिधानीम् आदत्त इति । परिसङ्ख्या च, पञ्च पञ्चनखा भक्ष्या इति । अत्र राग-प्राप्तेषु प्रायः सर्वेष्व् एव मांसवत्सु भक्ष्येषु पञ्चैव परिसङ्ख्यावन्तः तद्-अनुरोधेन तावन्त एवाभ्यनुज्ञायन्ते । नात्र तु विधियन्त इत्य् अर्थः । तत्र नियमे प्राप्स्यतोऽप्य् अर्थस्य प्रापणम् अनर्थकम् इति ब्राह्मणेनापूर्व-विधिनाऽन्य-निवृत्तिस् तात्पर्यतो भवति । अतः परिसङ्ख्या चात्र पर्यवसिता, तन्त्र-वार्तिके यथोक्तं,</p>
<blockquote>
<p>अप्राप्त-विधिर् एवायम् अतो मन्त्रश् च निश्चितः । &gt;
परिसङ्ख्या फलेनोक्ता न विशेषः पुनः श्रुतेः ॥ इति ।</p></blockquote>
<p>अयम् अश्वाभधावी विधिर् अप्राप्त-विधिर् एव ल-कार-व्यत्ययात् । तस्माद् अतो विधेर् मन्त्रार्थश् च निश्चितः अश्वाभिधानीम् एवाददीतेति । अतोऽत्र परिसङ्ख्यात्वम् अपि फलेन तात्पर्येण प्राप्तम् ।</p>
<p>ननु, सामान्यतो मन्त्र-प्राप्तस्य रशन द्वयस्याश्वाभिधानीम् इत्य् अनेन विशेष एवोक्तः, अपरोऽपि ज्ञास्यत इति वाच्यम् । तत्राह&mdash;पुनः श्रुतेः पुनरुक्तत्वाद् अनर्थकत्वाद् इत्य् अर्थः । अथ परिसङ्ख्यायाम् इदं विविच्यते, न तावत् परिसङ्ख्या-विधि-शब्देनाऽन्य-निवृत्तिं वक्ति, तथा सति पञ्च-नखी-भक्षण-रूपस्य स्वार्थस्य त्यागः, तथान्य-निवृत्ति-रूपस्य परार्थस्य कल्पनं, ततश् च प्राप्तस्य पञ्चनखी-भक्षण-रूपस्य बाधश् च स्यात् । तस्माद् यादृशं नियम-विधौ पाक्षिकतयांशेनाप्राप्ताश्वाभिधानी-सर्वांशेन पूर्यते । रागतो नित्य-प्राप्तेषु नियम-फले तादृशत्वाभावान् नियम-द्वारा तात्पर्यतः परिसङ्ख्या भवतीति ।</p>
<p>तस्माद् अयम् अर्थः&mdash;लोके व्यवायादयो जन्तोर् मनुष्यादेर् नित्याः रागत एव नित्य-प्राप्ताः । तत्र व्यवायः स्वभावत एव, आमिष-मद्ये तु मनुष्यस्य परम्परा-प्राप्तत्वाद् इति ज्ञेयम् । अतस् तत्र चोदना अपूर्व-विधिर् नास्ति, किन्तु तेषु रागिषु विवाह-यज्ञ-सुराग्रहैर् व्यवस्थितिः क्रियते । नियम-द्वारा परिसङ्ख्या क्रियते । तद् यथा विवाहेत्य् उपलक्षणं विवाह एव, तत्रापि ऋताव् एव व्यवायः कार्यः । यज्ञ एवामिष-सेवा सुरा-ग्रहे सौत्रामण्याम् इव मद्य-सेवेति ।</p>
<p>ननु, परिसङ्ख्यात्वे सति व्यवायादौ विधित्वम् अस्त्य् एव, लिङ्गादि-सद्भावात् । ततस् ताः कथं निन्दया त्याज्यन्ते ? तत्राह&mdash;आसु व्यवायादिषु निवृत्तिर् एवेष्टेति राग-प्राप्तत्वाद् अभ्यनुज्ञा-मात्रं क्रियते । न त्व् अपूर्व-नियमयोर् इव शास्त्र-प्राप्तत्वाद् अवश्यं कार्यत इति । निवृत्ताव् एव तात्पर्याम् इत्य् अर्थः । ऋतु-स्नाताया भार्यायाः परित्याग-दोष-श्रवणं तु विध्य्-अतिक्रमात् विध्य्-अनुपपत्तेः । न च वैराग्येणाभ्यनुज्ञातातिक्रमात् तत्राभ्यनुज्ञाया अभावात्, किन्तु सत्य् अप्य् अभ्यनुज्ञातायाम् अन्यस्यां रागादौ तादृश्यां स्व-भार्यायाम् अरुच्य्-आदिनैवाप्रवृत्तेस् तद्-अतिक्रमात् ततो भ्रूण-हत्या-पर्यवसानाच् च । एवम् आमिष-मद्ययोर् अपि ज्ञातव्यम् इति ॥११॥</p>
<hr>
<p><strong>विश्वनाथ-चक्रवर्ती (सारार्थ-दर्शिणी) :</strong> ननु व्यवायादीनाम् अपि ऋतौ भार्याम् उपेयात्, हुत-शेषं भक्षयेत् इत्य्-आदिना विहितत्वात् किम् एवं निन्द्यते ? तत्राह&mdash;लोक इति । व्यवायः स्त्री-सङ्गः । आमिष-मद्ययोर् मांस-मदिरयोः सेवा भक्षणानि नित्या रागत एव नित्यं प्राप्ताः । तत्र व्यवायः स्वभावत एव, आमिष-मद्य-सेवा मानुषस्य कुल-परम्परा-प्राप्तत्वाद् इति ज्ञेयम् । अतस् तत्र तासु चोदना विधिर् नास्ति, अप्राप्त-प्रापणस्यैव विधित्वात् ।</p>
<p>ननु ऋताव् उपेयात् इत्य्-आदिना विधिर् दृष्ट एवेति ? तत्राह&mdash;व्यवस्थितिर् इति । तेषु व्यवायादिषु विवाह-यज्ञ-सुरा-ग्रहैर् व्यवस्थितिर् व्यवस्थैव दत्ता । यदि स्त्री-मांस-मद्यादिकं विना स्थातुं न शक्यत, तदा विवाह-विषय एव व्यवायः कार्यः । यज्ञ एवामिष-सेवा । सौत्रामण्यां सुरा-ग्रहान् गृःणाति इति श्रुतेः । तत्रैव मद्य-सेवा कार्येति, तत्र तत्रैवानुज्ञा दत्ता, न तु वस्तुतो विधिः । अत एवासु व्यवायादि-सेवासु निवृत्तिर् एवेष्टा, निवृत्ताव् एव शास्त्रस्य तात्पर्यम् इति</p>
<hr>
<p>तथा हि, भार्याम् एवोपेयान् न स्त्री-मात्रम्, ऋताव् एवोपेयान् नान्यत्र तत्रापि पञ्च-पर्वातिरिक्त-समय एव, रात्राव् एव, पुत्र-कामनयैवेति क्रम-क्रमतो निवृत्तिर् एवाभिप्रेता ।</p>
<p>अथ,</p>
<blockquote>
<p>विधिर् अत्यन्तम् अप्राप्तौ नियमः पाक्षिकेऽसति । &gt;
तत्र चान्यत्र च प्राप्तौ परिसङ्ख्या विधीयते ॥ इति ।</p></blockquote>
<p>अस्यार्थः&mdash;प्रवृत्ति-कर्मैक-निष्ठानां मते यथा अत्यन्तम् अप्राप्तौ विधिः, यत्र रागतो विध्य्-अन्तरतो वा सर्वथैव प्राप्तिर् नास्ति, स विधिर् उच्यते । यथा, &ldquo;अहर् अहः सन्ध्याम् उपासीत&rdquo; इति, &ldquo;माघ-स्नानं प्रकुर्वीत&rdquo; इति, &ldquo;निशि न स्नायात्, चन्द्र-ग्रहे स्नायात्&rdquo; इति । अत्यन्ताप्राप्ति-रहिते स्थले तु विधिर् न भवति, किन्तु नियमः परिसङ्ख्या वा । तत्र कुत्र वा नियमः, कुत्र वा परिसङ्ख्या ? इत्य् अत आह&mdash;पाक्षिके असति नियमः, पाक्षिके अंशे असति निन्दा प्रायश्चित्तार्हे सति नियमः, यथा, &ldquo;ऋतौ भार्याम् उपेयात्&rdquo; इति । ऋतु-समये हि भार्यायां गमनं च राग-प्राप्तम् । तत्रागमनांशे निन्दितो, यथा&mdash;</p>
<blockquote>
<p>ऋतु-स्नातां तु यो भार्यां सन्निधौ नोपगच्छति । &gt;
घोरायां भ्रूण-हत्यायां पच्यते नात्र संशयः ॥ इति स्मृतेः ।</p></blockquote>
<p>अत एव नियम एव, &ldquo;ऋतौ भार्याम् उपेयाद् एव&rdquo; इति ऋतौ भार्या-गमनायोगो न कर्तव्य इति फलितार्थः । अथ तत्र च तन्-मध्य इत्य् अर्थः । अन्यत्र च अन्यत्र तु अन्यस्मिन् भागे असति सति परिसङ्ख्या, यथा&mdash;पञ्च पञ्च-नखा भक्ष्या इति । अत्र राग-प्राप्ते पञ्च-पञ्चनखा-भक्षणे च निन्दा न श्रूयते, किन्तु तद्-इतर-भक्षणे एव । अतः पञ्चैव पञ्चनखा भक्ष्या, नान्य इति परिसङ्ख्यैव, अभ्यनुज्ञा दान-मात्रम् अतो मांस-मात्रस्याप्य् अभक्षणे नास्ति दोष इत्य् आयातम् ।</p>
<p>अथ निवृत्त-कर्मैक-निष्ठानां मतेऽर्थो यथा, अत्यन्तं सर्वथा-प्राप्तौ विधिः, यथा &ldquo;अहरहः सन्ध्याम् उपासीत&rdquo; इत्य्-आदि । पाक्षिके प्रापणे सति विधित एव एकत्र कोटौ प्राप्तौ सत्याम् अन्यत्राप्राप्तौ च सत्यां नियम इत्य् अर्थः । यथा, इमाम् अगृभ्नन् रसनामृतस्य इति मन्त्रेण ऋतस्य यज्ञीय-पशो रसनां रज्जूम् अगृभ्नन्न् इतीमाम् इत्य् एक-वचनेन गर्दभाश्वाभिधान्योर् अशनयोर् एकतरस्यां प्राप्तिर् बुध्यत । अत्र किम् अश्वाभिधान्याम् उत गर्दभाभिधान्याम् इति संशये नियम्यते अश्वाभिधानीम् आदत्त इति अश्वाभिधानीम् एवादद्यन्, न गर्दभाभिधानीम् इति नियमे निषेधो वाक्यार्थः । तद् एवम् अपूर्व-विधिर् इति नियम-विधिर् इति द्वाव् अप्य् एतौ विधी एव ।</p>
<p>का खलु परिसङ्ख्या ? इत्य् अपेक्षायाम् आह&mdash;तत्र च तन्-मध्ये त्व् इत्य् अर्थः । अन्यत्र विधित इतरत्र राग-स्थले प्राप्तौ सत्यां या परिसङ्ख्या विधीयते । यथा रागतः सर्व-मांस-भक्षण-प्राप्तौ पञ्च पञ्चनखा भक्ष्या इति । पञ्च पञ्चनखेतर-मांसानि सर्वाण्य् एवाभक्ष्याणि भोक्तुः प्रत्यवाय-जनकानीत्य् अर्थः । मांस-भक्षणे पञ्च पञ्चनख-मांसान्य् एव परिसङ्ख्यातानि अभ्यनुज्ञातानीति तत्रैव न प्रत्यवायः परिसङ्ख्याया अभ्यनुज्ञा-दान-मात्रार्थत्वात् सर्व-मांस-भक्षण एव शास्त्र-तात्पर्यम् । एवम् एव भार्याम् एवाभिगच्छेन् न परकीयाम् ऋताव् एव गच्छेन् नान्यत्रेत्य् अभ्यनुज्ञा-मात्र-दानात् स्त्री-मात्रानभिगमन एव शास्त्र-तात्पर्यं, ऋतु-स्नातायां भार्यायाम् अगमन-दोष-श्रवणं तु न विध्य्-अतिक्रमात् विध्य्-अनुपपत्तेर् इति सन्दर्भः । तस्याम् अरुच्या द्वेषादिना वा तद्-अनभिगमन एव दोष-श्रवणम् इति स्वामि-चरणाः ॥११॥</p>
<p><strong>तथ्यः :</strong> एतत्-प्रसङ्गे आलोच्यः&mdash;</p>
<blockquote>
<p>न मांस-भक्षणे दोषो न मद्ये न च मैथुने । &gt;
प्रवृत्तिर् एषा भूतानां निवृत्तिस् तु महा-फला ॥ [मनु] इति ॥</p></blockquote>
<p>———————————————————————————————————————</p>
<p><strong>॥ ११.५.१२ ॥</strong></p>
<p>धनं च धर्मैक-फलं यतो वै</p>
<p>ज्ञानं च स-विज्ञानम् अनु प्रशान्तिः ।</p>
<p>गृहेषु युञ्जन्ति कलेवरस्य</p>
<p>मृत्युं न पश्यन्ति दुरन्त-वीर्यम् ॥</p>
<p><strong>श्रीधर-स्वामी (भावार्थ-दीपिका) :</strong> तद् एवं व्यवायादि-मनोरथाकुलितत्वाद् अभीष्टम् आत्मानं न शृण्वन्तीत्य् उक्तम्, इदानीं धनस्यापि धर्म-द्वारा परमात्म-प्रापकस्य दृष्टोपभोगार्थं विनियोगान् नात्म-ज्ञान-गन्धोऽपीत्य् आह&mdash;<strong>धनं</strong> <strong>च</strong> इति । <strong>धर्म एवैकं फलं</strong> यस्य तत् । कुतः ? <strong>यतो</strong> यस्माद् धर्मात् <strong>स-विज्ञानम्</strong> अपरोक्ष-ज्ञान-सहितं दृढं परोक्ष-ज्ञानं भवति । कथं-भूतं ? <strong>अनु प्रशान्ति</strong> अन्व् अनन्तरम् एव प्रकृष्टा शान्तिर् निर्वाण-लक्षणा यस्य तत् । एवं-भूतं धनं गृहेषु देहाद्य्-अर्थं युञ्जन्ति ॥१२॥</p>
<hr>
<p><strong>कैवल्य-दीपिका :</strong> किं च, स-कामाः पुरुषा रागोद्रेकात् काम्यान् अपि त्यक्त्वा दृष्टोपभोगार्थम् एव प्रवर्तन्त इत्य् आह&mdash;<strong>धनं</strong> <strong>च</strong> इति । <strong>धर्मम् एकं</strong> केवलं फलं यस्य स तथा । यतो धर्मात्
ज्ञान-शास्त्रे  विवेकार्थं धारणा-शक्तिः । <strong>अनु</strong> पश्चात्
<strong>प्रशान्तिः</strong> । सकल-क्लेश-कर्म-क्षयात् कैवल्यावाप्तिः । एवं-विधं परम्परया मोक्ष-फलं <strong>धनं गृहेषु</strong> स्त्र्य्-आदिषु <strong>युञ्जन्ति</strong> व्यर्थयन्ति ।</p>
<p>ननु दृष्ट-सुख-त्यागेनादृष्ट-सुखार्थितैव कुबुद्धिर् इति चेत्, तत्राह&mdash;<strong>कलेवरस्य</strong> इति । स एष यज्ञादि-व्याजेन मांसादि-ग्रहः साङ्ख्यविद्भिः शवलो धर्म इत्य् आख्यायते ॥१२॥ [मु।फ। १३.४७]</p>
<hr>
<p><strong>जीव-गोस्वामी (क्रम-सन्दर्भः) :</strong> <em>न व्याख्यातम्।</em></p>
<hr>
<p>धनं च धर्मैक-फलं यतो वै</p>
<p>ज्ञानं च स-विज्ञानम् अनु प्रशान्तिः ।</p>
<p>गृहेषु युञ्जन्ति कलेवरस्य</p>
<p>मृत्युं न पश्यन्ति दुरन्त-वीर्यम् ॥</p>
<p><strong>विश्वनाथ-चक्रवर्ती (सारार्थ-दर्शिणी) :</strong> तथा धनस्यापि दृष्टोपभोगार्थं विनियोगाद् अबुधा एव ते इत्य् आह&mdash;<strong>धनं</strong> <strong>च</strong> इति । <strong>धर्म एवैकम्</strong> उत्कृष्टं यस्य तत् । <strong>यतो</strong> धर्मात् <strong>स-विज्ञानम्</strong> अपरोक्ष-ज्ञान-सहितं परोक्ष-ज्ञानं भवति । <strong>अनु</strong> अनन्तरं <strong>प्रशान्तिर्</strong> मोक्षो यस्मात् तत् । एवं-भूतं धनं <strong>गृहेषु</strong> देहाद्य्-अर्थं <strong>युञ्जन्ति</strong> ॥१२॥</p>
<p>———————————————————————————————————————</p>
<p><strong>॥ ११.५.१३ ॥</strong></p>
<p>यद् घ्राण-भक्षो विहितः सुरायास्</p>
<p>तथा पशोर् आलभनं न हिंसा ।</p>
<p>एवं व्यवायः प्रजया न रत्या</p>
<p>इमं विशुद्धं न विदुः स्व-धर्मम् ॥</p>
<p><strong>मध्वाचार्यः (भागवत-तात्पर्यम्) :</strong></p>
<p>यज्ञेष्व् आलम्भनं प्रोक्तं देवतोद्देशतः पशोः ।</p>
<blockquote>
<p>हिंसा नाम तद् अन्यत्र तस्मात् तां नाचरेद् बुधः ॥ &gt;
यतो यज्ञे मृता ऊर्ध्वं यान्ति देवे च पैतृके । &gt;
अतो लाभाद् आलभनं स्वर्गस्य न तु मारणम् ॥ इति च ॥</p></blockquote>
<hr>
<p><strong>श्रीधर-स्वामी (भावार्थ-दीपिका) :</strong> किं च, व्यवस्थयापि व्यवायाद्य् अभ्यनुज्ञानं न यथेष्टम्, अपि त्व् अन्यथैवेत्य् आह&mdash;यद् इति । यद् यस्मात् सुराया घ्राण-भक्षोऽवघ्राणं, स एव विहितः, न पानम् । तथा पशोर् अप्य् आलभनम् एव विहितं, न तु हिंसा । अयम् अर्थः&mdash;देवतोद्देशेन यत् पशु-हननं तद् आलभनं, वायव्यं श्वेतम् आलभेत इत्य्-आदि श्रुतेः, न तु हिंसा, या वेद-विहित हिंसा न सा हिंसेति कीर्त्यते इति वचनात् । भक्षणोद्देशेन तु क्रियमाणं हननं लौकिक-वर्धिषैव । अत्र ह्य् आलभनम् एव विहितं, न तु हिंसा । अतो न यथेष्ट-भक्षणाभ्यनुज्ञेत्य् अर्थः । व्यवायोऽपि प्रजया निमित्त-भूतया, न तु रत्यै । अतो मनोरथ-वादिन इमं विशुद्धं स्व-धर्मं न विदुर् इति ॥१३॥</p>
<hr>
<p><strong>कैवल्य-दीपिका :</strong> <strong>यद्</strong> इति । शुद्धं मत्वा यत्-प्राणेति । <strong>घ्राणेन</strong> नासिका-सञ्चारिणा वायुनैव स्वादयन् विहितं, न तु पानम् । तथा च आश्वलायन<sup id="fnref:1"><a href="#fn:1" class="footnote-ref" role="doc-noteref">1</a></sup> महर्षिणा स्व-सूत्रे तृतीयेऽध्याये घ्राण-भक्ष्योऽत्र इत्य् उक्तम् । तथा <strong>पशोर्</strong> अग्निषोमीयादेर् <strong>आलम्भनं</strong> <strong>हिंसा न</strong> भवति । किन्तु नालभेत वत्सम् आलभेतिवद् आलभतेः स्पर्शार्थः । न चैवम् अवदानादि-वचन-विरोधः । पिष्ट-पशौ यज्ञे सर्व-कल्पनायां सुकरत्वात् । अत एव महाभारते मोक्ष-धर्मेषु वेद-विवादे ऋषिभिर् उक्तम्&mdash;</p>
<p>अजैर् यज्ञेषु यष्टव्यम् इति वै वैदिकी श्रुतिः ।</p>
<p>अज-संज्ञानि बीजानि छागं न मन्तुम् अर्हत ॥</p>
<p>नैष धर्मः सतां देवो यत्रैव विद्यते पशुः ।[म।भा। १२.३२४.४-५]<sup id="fnref:2"><a href="#fn:2" class="footnote-ref" role="doc-noteref">2</a></sup></p>
<p>अतोऽन्यथा ब्रुवाणश् च पशु-संज्ञ एव राजा तैर् एव शप्तः । अत्रापि च, प्रेत्य खादन्ति ते च तान् [भा।पु। ११.४.१४] इत्य्-आदिना भूयसा तत्र तत्र सा निषिद्धा ।</p>
<p>तच् चायम् अर्थः&mdash;सकामेषु क्रतुषु सर्व-साद्गुण्य-सव्यपेक्षत्वात् यथा-श्रुत एवार्थो ग्राह्यः । भगवत्-प्रीत्य्-अर्थेषु चादर्शित-रीत्या तत्र वैगुण्येऽपि दोषाभावात् । यथोक्तं&mdash;नेहाभिक्रम-नाशोऽस्ति प्रत्यवायो न विद्यते [गीता २.४०] इति । प्रजया हेतु-भूतया रतिस् त्व् आनुषङ्गिकीति विशुद्धं हिंसादि-कलङ्क-रहितत्वात् ॥१३॥ [मु।फ। १३.४८]</p>
<hr>
<p><strong>जीव-गोस्वामी (क्रम-सन्दर्भः) :</strong> <em>न व्याख्यातम्।</em></p>
<hr>
<p><strong>विश्वनाथ-चक्रवर्ती (सारार्थ-दर्शिणी) :</strong> किं च, व्यवस्थयापि व्यवायाद्य्-अभ्यनुज्ञानं न यथेष्टं, अपि त्व् अन्यथैवेत्य् आह, <strong>यद्</strong> यस्मात् <strong>सुरायाः घ्राणं भक्षः</strong> अवघ्राणम् एव भक्षो विहितः, न तु यथेष्टं पानम् । तथा <strong>पशोर् आलभनं</strong> किञ्चिद् अङ्ग-च्छेदनम् एव <strong>न</strong> तु <strong>हिंसा</strong> वधः । <strong>व्यवायोऽपि</strong> <strong>प्रजया</strong> हेतुना, न तु रमणार्थम् ॥१३॥</p>
<p>———————————————————————————————————————</p>
<p><strong>॥ ११.५.१४ ॥</strong></p>
<p>ये त्व् अनेवं-विदोऽसन्तः स्तब्धाः सद्-अभिमानिनः ।</p>
<p>पशून् द्रुह्यन्ति विश्रब्धाः प्रेत्य खादन्ति ते च तान् ॥</p>
<p><strong>श्रीधर-स्वामी (भावार्थ-दीपिका) :</strong> एवं भगवत्-पराङ्भुखानां बहु-दोषतां प्रपञ्च्य तन् निष्ठां प्रपञ्चयति&mdash;ये त्व् इति पञ्चभिः । अनेवं-विदः न एवं धर्मं विदन्ति ये ते । विस्रब्धा निःशङ्काः । अनेन मनो-रथो भविष्यतीति विश्वस्ता वा । तदानीन्तन-पोषणेन वा तैः पशुभिर् विश्वस् ताः । ते च पशवः प्रेत्य अमुत्र तान् खादन्ति,</p>
<blockquote>
<p>मां स भक्षयितामुत्र यस्य मांसम् इहाद्म्य् अहम् । &gt;
एतन् मांसस्य मांसत्वं प्रवदन्ति मनीषिणः ॥ इति वचनात् &gt; ॥१४॥</p></blockquote>
<hr>
<p><strong>जीव-गोस्वामी (क्रम-सन्दर्भः) :</strong> <em>न व्याख्यातम्।</em></p>
<hr>
<p><strong>विश्वनाथ-चक्रवर्ती (सारार्थ-दर्शिणी) :</strong> एवम् उक्त-लक्षणं धर्मं न विदन्तीति ते । या शास्त्र-विहिता हिंसा न सा हिंसेति कथ्यते इत्य्-आदि वाक्यार्थ-तात्पर्यम् अबुद्ध्वा ये पशून् प्राणत एव हिंसन्तीत्य् अर्थः । विश्रब्धाः वध-कालेऽप्य् एतेऽस्मत्-पालका अस्मान् न हनिष्यन्ति, किन्तु शस्त्र-दर्शनया उपहसितुम् अस्माभिः सह खेलन्त्य् एवेति पालितैः पशुभिः कृत-विश्वासाः, तान् द्रुह्यन्ति घ्नन्त्य् एव । ततस् ते च पशवः प्रेत्य् अमुत्र तांश् च स्व-घातकान् खादन्ति ।</p>
<blockquote>
<p>मां स भक्षयितामुत्र यस्य मांसम् इहाद्म्य् अहम् । &gt;
एतन् मांसस्य मांसत्वं प्रवदन्ति मनीषिणः ॥ इति वचनात् ।</p></blockquote>
<p>यथा च योग-बलेन यज्ञ-पशून् प्रत्यक्षं प्रदर्श्य प्राचीनबर्हिषं प्रत्य् उक्तं श्री-नारदेन&mdash;</p>
<blockquote>
<p>भो भोः प्रजापते राजन् पशून् पश्य त्वयाध्वरे । &gt;
संज्ञापितान् जीव-सङ्घान् निर्घृणेन सहस्रशः ॥ &gt;
एते त्वां सम्प्रतीक्षन्ते स्मरन्तो वैशसं तव । &gt;
सम्परेतम् अयः-कूटैश् छिन्दन्त्य् उत्थित-मन्यवः ॥ [४.२५.७-८] &gt; इति ॥१४॥</p></blockquote>
<p>———————————————————————————————————————</p>
<p><strong>॥ ११.५.१५ ॥</strong></p>
<p>द्विषन्तः पर-कायेषु स्वात्मानं हरिम् ईश्वरम् ।</p>
<p>मृतके सानुबन्धेऽस्मिन् बद्ध-स्नेहाः पतन्त्य् अधः ॥</p>
<p><strong>मध्वाचार्यः (भागवत-तात्पर्यम्) :</strong> आत्मानं स्वस्मिन्न् आप्तं च ।</p>
<blockquote>
<p>आप्तत्वाद् आत्म-शब्दोक्तं स्वस्मिन्न् अपि परेषु च । &gt;
जीवाद् अन्यं न पश्यन्ति श्रुत्वैवं विद्विषन्ति च । &gt;
एतांस् त्वम् आसुरान् विद्धि लक्षणैः पुरुषाधमान् ॥ इति हरि-वंशेषु &gt; ॥१५॥</p></blockquote>
<hr>
<p><strong>श्रीधर-स्वामी (भावार्थ-दीपिका) :</strong> अभिचारादिना द्विषन्तः । <strong>मृतके</strong> देहे । <strong>सानुबन्धे</strong> पुत्रादि-सहिते ॥१५॥</p>
<hr>
<p><strong>कैवल्य-दीपिका :</strong> किं च, पशुना यजेत आत्म-घातः स्वामि-घातश् च स्याद् इत्य् आह&mdash;<strong>द्विषन्त</strong> इति । <strong>मृतकं</strong> देहः । <strong>अनुबन्धः</strong> पुत्रादिः । गृहादि-चतुर्णाम् ईहा ॥१५॥ [मु।फ। १३.४९]</p>
<hr>
<p><strong>जीव-गोस्वामी (क्रम-सन्दर्भः) :</strong> <em>न व्याख्यातम्।</em></p>
<hr>
<p><strong>विश्वनाथ-चक्रवर्ती (सारार्थ-दर्शिणी) : द्विषन्त</strong> इति । मांसार्थं पशून् हिंसन्ति, लोकान् वा यद् द्विषन्ति तत् <strong>स्वात्मानं हरिम्</strong> एव <strong>द्विषन्ति</strong> इत्य् अर्थः । <strong>मृतके</strong> स्व-देहे ॥१५॥</p>
<p>———————————————————————————————————————</p>
<p><strong>॥ ११.५.१६ ॥</strong></p>
<p>ये कैवल्यम् असम्प्राप्ता ये चातीताश् च मूढताम् ।</p>
<p>त्रैवर्गिका ह्य् अक्षणिका आत्मानं घातयन्ति ते ॥</p>
<p><strong>श्रीधर-स्वामी (भावार्थ-दीपिका) :</strong> अज्ञास् तत्त्व-ज्ञैर् अननुकम्पितास् तरन्ति, तत्त्व-ज्ञास् तु स्वतः । ये तु नात्यन्तम् अज्ञा न च तत्त्व-ज्ञास् तेऽन्तराल-वर्तिनः पतन्तीत्य् आह&mdash;<strong>य</strong> इति । <strong>कैवल्यं</strong> तत्त्व-ज्ञानम् <strong>असंप्राप्ताः</strong> । <strong>मूढताम्</strong> अत्यन्त-जडताम् । अत्र हेतुः--**त्रि-वर्ग-**प्रधानाः । <strong>अक्षणिका</strong> उपशान्ति-क्षण-रहिता देहादि-स्थैर्य-बुद्धयो वा स्वयम् एव <strong>आत्मानं घातयन्ति</strong> ॥१६॥</p>
<hr>
<p><strong>जीव-गोस्वामी (क्रम-सन्दर्भः) :</strong> <em>न व्याख्यातम्।</em></p>
<hr>
<p><strong>विश्वनाथ-चक्रवर्ती (सारार्थ-दर्शिणी) :</strong> अज्ञास् तत्त्व-ज्ञैर् अननुकम्पितास् तरन्ति, तत्त्व-ज्ञास् तु स्वतः । ये तु नात्यन्तम् अज्ञा न च तत्त्व-ज्ञास् तेऽन्तराल-वर्तिनः पतन्तीत्य् आह&mdash;<strong>य</strong> इति । <strong>असंप्राप्ताः</strong> कैवल्य-प्रापक-ज्ञान-शून्या इत्य् अर्थः । नापि पश्व्-आदिवन् <strong>मूढाः</strong> । तर्हि किं ज्ञानार्थिनो भक्त्य्-अर्थिनो वा? न, <strong>त्रैवर्गिका</strong> धर्मार्थ-काम-पराः, भवन्तु तद् अपि कदाप्य् अवसरं प्राप्य हरि-कथां श्रोष्यन्ति ? न, <strong>अक्षणिकास्</strong> तत्र क्षण-मात्रम् अप्य् अवकाशं न लभन्ते, तर्हि ते <strong>आत्मानम्</strong> एव <strong>घातयन्ति</strong> ॥१६॥</p>
<p>———————————————————————————————————————</p>
<p><strong>॥ ११.५.१७ ॥</strong></p>
<p>एत आत्म-हनोऽशान्ता अज्ञाने ज्ञान-मानिनः ।</p>
<p>सीदन्त्य् अकृत-कृत्या वै काल-ध्वस्त-मनोरथाः ॥</p>
<p><strong>मध्वाचार्यः (भागवत-तात्पर्यम्) :</strong> तद् आह&mdash;<strong>एत</strong> इति । <strong>आत्म-हनः</strong> आत्मापह्नव-कर्तारः । <strong>अज्ञाने</strong> कर्मणि । तथा च श्रुतिः,</p>
<blockquote>
<p>असुर्या नाम ते लोका अन्धेन तमसा वृताः । &gt;
तांस् ते प्रेत्याभिगच्छन्ति ये के चात्म-हनो जनाः ॥ [ईश।उ। ४] &gt; इति ।</p></blockquote>
<hr>
<p><em>अन्यैर् न व्याख्यातम्।</em></p>
<p>———————————————————————————————————————</p>
<p><strong>॥ ११.५.१८ ॥</strong></p>
<p>हित्वात्म-माया-रचिता गृहापत्य-सुहृत्-स्त्रियः ।</p>
<p>तमो विशन्त्य् अनिच्छन्तो वासुदेव-पराङ्-मुखाः ॥</p>
<p><strong>श्रीधर-स्वामी (भावार्थ-दीपिका) :</strong> या गृहापत्य-सुहृच्-छ्रियस् ता हित्वा ॥१८॥</p>
<hr>
<p><strong>कैवल्य-दीपिका : हित्वा</strong> इति स्पष्टम् ॥१८॥ [मु।फ। १३.५०]</p>
<hr>
<p><strong>जीव-गोस्वामी (क्रम-सन्दर्भः) :</strong> <em>न व्याख्यातम्।</em></p>
<hr>
<p><strong>विश्वनाथ-चक्रवर्ती (सारार्थ-दर्शिणी) :</strong></p>
<p>असुर्या नाम ते लोका अन्धेन तमसा वृताः ।</p>
<blockquote>
<p>तांस् ते प्रेत्याभिगच्छन्ति ये के चात्म-हनो जनाः ॥ [ईश।उ। ४]</p></blockquote>
<p>इति श्रुतेस् तेषाम् अधोगतिर् एवेत्य् आह&mdash;<strong>हित्वा</strong> इति । या <strong>गृहापत्य-सुहृत्-स्त्रियः,</strong> ता <strong>हित्वा</strong> ॥१८॥</p>
<p>———————————————————————————————————————</p>
<p><strong>॥ ११.५.१९ ॥</strong></p>
<p><strong>श्री-राजोवाच&mdash;</strong></p>
<p>कस्मिन् काले स भगवान् किं वर्णः कीदृशो नृभिः ।</p>
<p>नाम्ना वा केन विधिना पूज्यते तद् इहोच्यताम् ॥</p>
<p><strong>श्रीधर-स्वामी (भावार्थ-दीपिका) :</strong> तद् एवं भगवद्-भक्तिर् एव कर्तव्येति स्थिते, तत्र विशेषं पृच्छति&mdash;कस्मिन् काल इति । किं वर्णः ? कीदृग् वर्णवान् ? कीदृशः कीदृग्-आकारः ? केन वा नाम्ना ? केन वा विधिना ? ॥१९॥</p>
<hr>
<p><strong>जीव-गोस्वामी (क्रम-सन्दर्भः) :</strong> कस्मिन्न् इति । नृभिः साधारणैर् इत्य् अर्थः । असाधारणानाम् अन्यावताराणां ह्य् उपासनायाः सर्वदा श्रुतत्वात् ॥१९॥</p>
<hr>
<p><strong>विश्वनाथ-चक्रवर्ती (सारार्थ-दर्शिणी) :</strong> एतादृशाणाम् उद्धारो भगवद्-अवतारं विना न सम्भवेद् इति मनसि कृत्वा पृच्छति, कस्मिन्न् इति । कीदृशः कीदृग् आकारः ? ॥९॥</p>
<p>———————————————————————————————————————</p>
<p><strong>॥ ११.५.२० ॥</strong></p>
<p><strong>श्री-करभाजन उवाच&mdash;</strong></p>
<p>कृतं त्रेता द्वापरं च कलिर् इत्य् एषु केशवः ।</p>
<p>नाना-वर्णाभिधाकारो नानैव विधिनेज्यते ॥</p>
<p><strong>श्रीधर-स्वामी (भावार्थ-दीपिका) :</strong> एषु कृतादि-कालेषु । नाना-प्रकारा वर्णाभिधाकारा यस्य सः । नानैव विधिना विधि-धेनैव मार्गेण ॥२०॥</p>
<hr>
<p><strong>जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) :</strong> <em>न व्याख्यातम्।</em></p>
<p>———————————————————————————————————————</p>
<p><strong>॥ ११.५.२१ ॥</strong></p>
<p>कृते शुक्लश् चतुर्-बाहुर् जटिलो वल्कलाम्बरः ।</p>
<p>कृष्णाजिनोपवीताक्षान् बिभ्रद् दण्ड-कमण्डलू ॥</p>
<p><strong>श्रीधर-स्वामी (भावार्थ-दीपिका) :</strong> तद् एव वर्णादि-चतुष्टयम् आह&mdash;कृत इत्य्-आदिना । कृष्णाजिनादीन् बिभ्रद् इति ब्रह्मचारि-वेषो दर्शितः ॥२१॥</p>
<hr>
<p><strong>कैवल्य-दीपिका :</strong> युगावतारान् आह&mdash;<strong>कृतेति</strong> । <strong>शुक्ल</strong> इति नामतो वर्णतश् च । <strong>अक्षः</strong> अक्ष-सूत्रम् । <strong>कृष्णाजिनादीनि बिभ्रत्</strong> । ब्रह्मचारि-वेश इत्य् अर्थः ॥२१॥ [मु।फ। ३.६२]</p>
<hr>
<p><strong>जीव-गोस्वामी (क्रम-सन्दर्भः) :</strong> <em>न व्याख्यातम्।</em></p>
<hr>
<p><strong>विश्वनाथ-चक्रवर्ती (सारार्थ-दर्शिणी) :</strong> शुक्ल इति शुक्ल-वर्णः शुक्ल-नामा कृष्णाजिनं कृष्ण-सार-चर्म उपवीतं यज्ञ-सूत्रः</p>
<p>———————————————————————————————————————</p>
<p><strong>॥ ११.५.२२ ॥</strong></p>
<p>मनुष्यास् तु तदा शान्ता निर्वैराः सुहृदः समाः ।</p>
<p>यजन्ति तपसा देवं शमेन च दमेन च ॥</p>
<p><strong>श्रीधर-स्वामी (भावार्थ-दीपिका) :</strong> तपसा ध्यानेन ॥२२॥</p>
<hr>
<p><strong>जीव-गोस्वामी (क्रम-सन्दर्भः) :</strong> <em>न व्याख्यातम्।</em></p>
<hr>
<p><strong>विश्वनाथ-चक्रवर्ती (सारार्थ-दर्शिणी) :</strong> तपसा ध्यानेनेति तदा तेन ध्यानम् एव विधीयते ॥२२॥</p>
<p>———————————————————————————————————————</p>
<p><strong>॥ ११.५.२३ ॥</strong></p>
<p>हंसः सुपर्णो वैकुण्ठो धर्मो योगेश्वरोऽमलः ।</p>
<p>ईश्वरः पुरुषोऽव्यक्तः परमात्मेति गीयते ॥</p>
<p><strong>श्रीधर-स्वामी (भावार्थ-दीपिका), जीव-गोस्वामी (क्रम-सन्दर्भः) :</strong> <em>न व्याख्यातम्।</em></p>
<hr>
<p><strong>कैवल्य-दीपिका :</strong> तन्-नामान्य् आह&mdash;<strong>हंस</strong> इति । हन्ति गच्छति जानाति सर्वम् इति <strong>हंसः</strong> । हन्तेर् गत्य्-अर्थस्य कर्तर्य् औणादिकः सः । <strong>सुपर्णः</strong> परमात्मा । द्वा सुपर्णा [मु।उ। ३.१.१] इति श्रुतेः । विकुण्ठा माया ताम् अधितिष्ठतीति <strong>वैकुण्ठः</strong>, शैषिकोऽण्<sup id="fnref:3"><a href="#fn:3" class="footnote-ref" role="doc-noteref">3</a></sup> धारयतीति <strong>धर्मः</strong> । <strong>योगः</strong> समाधिः <strong>परमात्मा</strong> ब्रह्म ॥२३॥ [मु।फ। ३.६३]</p>
<hr>
<p><strong>विश्वनाथ-चक्रवर्ती (सारार्थ-दर्शिणी) :</strong> गीयते इति एतानि नामानि तदा गेयानि ॥२३॥</p>
<p>———————————————————————————————————————</p>
<p><strong>॥ ११.५.२४ ॥</strong></p>
<p>त्रेतायां रक्त-वर्णोऽसौ चतुर्-बाहुस् त्रि-मेखलः ।</p>
<p>हिरण्य-केशस् त्रय्य्-आत्मा स्रुक्-स्रुवाद्य्-उपलक्षणः ॥</p>
<p><strong>श्रीधर-स्वामी (भावार्थ-दीपिका) :</strong> त्रि-गुणा दीक्षाङ्ग-भूता मेखला यस्य स यज्ञ-मूर्तिः । हिरण्य-केशः पिशङ्ग-केशः ॥२४॥</p>
<hr>
<p><strong>कैवल्य-दीपिका : त्रेतायाम्</strong> इति । <strong>त्रिमेखलः</strong> त्रिगुणा मेखला दीक्षाङ्ग-भूता यस्य स तथा । दीक्षित-वेश इत्य् अर्थः । <strong>असौ</strong> विष्णुः ॥२४॥ [मु।फ। ३.६४]</p>
<hr>
<p><strong>जीव-गोस्वामी (क्रम-सन्दर्भः) :</strong> <em>न व्याख्यातम्।</em></p>
<hr>
<p><strong>विश्वनाथ-चक्रवर्ती (सारार्थ-दर्शिणी) : रक्त-वर्णो</strong> रक्त-नामा च । <strong>त्रि</strong>-गुणा दीक्षाङ्ग-भूत-<strong>मेखला</strong> यस्य सः । <strong>त्रय्यात्मा</strong> यज्ञ-स्वरूपं त्रय्या विद्ययेति यज्ञस् तदा विधीयते ॥२४॥</p>
<p>———————————————————————————————————————</p>
<p><strong>॥ ११.५.२५ ॥</strong></p>
<p>तं तदा मनुजा देवं सर्व-देव-मयं हरिम् ।</p>
<p>यजन्ति विद्यया त्रय्या धर्मिष्ठा ब्रह्म-वादिनः ॥</p>
<p><strong>श्रीधर-स्वामी (भावार्थ-दीपिका) :</strong> त्रय्या विद्यया वेद-त्रयोक्त-कर्मभिः ॥२५॥</p>
<hr>
<p><strong>जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) :</strong> <em>न व्याख्यातम्।</em></p>
<p>———————————————————————————————————————</p>
<p><strong>॥ ११.५.२६ ॥</strong></p>
<p>विष्णुर् यज्ञः पृश्निगर्भः सर्वदेव उरुक्रमः ।</p>
<p>वृषाकपिर् जयन्तश् च उरुगाय इतीर्यते ॥</p>
<p><strong>श्रीधर-स्वामी (भावार्थ-दीपिका) :</strong> पृश्नि-गर्भः पृश्निः सुतपसः प्रजा-पतेः पत्नी तस्याः पुत्रः । वृषाकपिः स्मृतः सन्वर्षति कामान् आकम्पयति क्लेशान् इति तथा । जयत्य् एव सर्वदा जयन्तः ॥२६॥</p>
<hr>
<p><strong>कैवल्य-दीपिका : विष्णुर्</strong> इति । <strong>पृश्निः</strong> सुतपसः प्रजापतेर् भार्या । तस्याः पुत्रः । <strong>सर्ववेदा</strong> यस्मिन् स तथा । वर्षति पुण्य-फलम् आकम्पयति च पाप-फलं दानेनेति <strong>वृषकपिः</strong> । जयत्य् एव सदेति <strong>जयन्तः</strong> । <strong>उरुर्</strong> महान् <strong>गायी</strong> गानं यस्य स तथा ॥२६॥ [मु।फ। ३.६५]</p>
<hr>
<p><strong>जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) :</strong> <em>न व्याख्यातम्।</em></p>
<p>———————————————————————————————————————</p>
<p><strong>॥ ११.५.२७ ॥</strong></p>
<p>द्वापरे भगवाञ् श्यामः पीत-वासा निजायुधः ।</p>
<p>श्रीवत्सादिभिर् अङ्कैश् च लक्षणैर् उपलक्षितः ॥</p>
<p><strong>श्रीधर-स्वामी (भावार्थ-दीपिका) :</strong> श्यामोऽतसी-पुष्प-सङ्काशः । निजानि चक्रादीन्य् आयुधानि च यस्य सः । श्रीवत्सो नाम वक्षसो दक्षिण-भागे रोम्णां प्रदक्षिणावर्तः स आदिर् येषां कर-चरणादि-गत-पद्मादीनां तैर् अङ्कैर् आङ्गिकैश् चिह्नैर् लक्षणैर् बाह्यैः कौस्तुभादिभिः ॥२७॥</p>
<hr>
<p><strong>कैवल्य-दीपिका : निजानि</strong> चक्राणि । <strong>आदि</strong>-शब्दाद् वज्रध्वज-सरोज-यवाङ्कुशादीनि । सहजं चिह्नम् अङ्कः । आगन्तुकं <strong>लक्षणं</strong> कौस्तुभादि-राज-वेश इत्य् अर्थः ॥२७॥ [मु।फ। ३.६६]</p>
<p><strong>जीव-गोस्वामी (क्रम-सन्दर्भः) :</strong> द्वापर-युगावतारं कथयन् श्री-कृष्णाविर्भाव-मय-तद्-युग-विशेषस्य च वैशिष्ट्यातिशयम् अभिप्रेत्य तम् एव तत्-तत्-सर्वमथम् आह&mdash;द्वापर इति । सामान्यतस् तु द्वापरे शुक-पत्र-वर्णत्वं कलौ श्यामत्वं विष्णु-धर्मोत्तरे दर्शितं द्वापरे शुक-पत्राभः कलौ श्यामः प्रकीर्तितः इतीदृशेन ॥२७॥</p>
<hr>
<p><strong>विश्वनाथ-चक्रवर्ती (सारार्थ-दर्शिणी) :</strong> श्याम इति श्याम-वर्णः श्याम-नामा च ॥२७॥</p>
<p>———————————————————————————————————————</p>
<p><strong>॥ ११.५.२८ ॥</strong></p>
<p>तं तदा पुरुषं मर्त्या महा-राजोपलक्षणम् ।</p>
<p>यजन्ति वेद-तन्त्राभ्यां परं जिज्ञासवो नृप ॥</p>
<p><strong>श्रीधर-स्वामी (भावार्थ-दीपिका) :</strong> महा-राजोपलक्षणं छत्र-चामरादि-युक्तम् । वेद-तन्त्रभ्यां वैदिकेनागमिकेन च मार्गेण । यजन्ति पूजयन्ति । परम् ईश्वरं ज्ञातुम् इच्छवः ।</p>
<hr>
<p><strong>जीव-गोस्वामी (क्रम-सन्दर्भः) :</strong> महाराजोपलक्षणम् इति श्री-हरिवंश-दर्शित-राजेन्द्राभिषेकात् तादृशं परं पुरुषं यजन्तीत्य् अन्वयः । यजने हेतुः जिज्ञासवः तम् एवानुभवितुम् इच्छव इति ॥२८॥</p>
<hr>
<p><strong>विश्वनाथ-चक्रवर्ती (सारार्थ-दर्शिणी) :</strong> महाराजोपलक्षणं छत्र-चामरादि-युक्तं वेद-तन्त्राभ्यां वैदिकेनागमिकेन च मार्गेण पूजयन्ति ॥२८॥</p>
<p>———————————————————————————————————————</p>
<p><strong>॥ ११.५.२९-३० ॥</strong></p>
<p>नमस् ते वासुदेवाय नमः सङ्कर्षणाय च ।</p>
<p>प्रद्युम्नायानिरुद्धाय तुभ्यं भगवते नमः ॥</p>
<p>नारायणाय ऋषये पुरुषाय महात्मने ।</p>
<p>विश्वेश्वराय विश्वाय सर्व-भूतात्मने नमः ॥</p>
<p><strong>श्रीधर-स्वामी (भावार्थ-दीपिका) :</strong> नामान्य् आह&mdash;नमस् त इति ।</p>
<hr>
<p><strong>कैवल्य-दीपिका :</strong> तन्-नामान्य् आह&mdash;<strong>नम</strong> इति । <strong>वासुदेव-सङ्कर्षण-प्रद्युम्नानिरुद्धाः</strong> महद्-अहङ्कार-मनो-बुद्धीनां सङ्कल्पाभिमान-संशय-निश्चय-हेतूनाम् अन्तःकरणानाम् अधिष्ठातारः ॥२९॥ [मु।फ। ३.६७]</p>
<hr>
<p><strong>जीव-गोस्वामी (क्रम-सन्दर्भः) :</strong> चतुर्व्यूहता-लिङ्गेन श्री-कृष्णत्वम् एव विशेषतः स्पष्टयन्न् आह&mdash;नमस् त इति ॥२९॥</p>
<p>नामावतार-मयत्वेनाप्य् आह&mdash;नारायणायेति । तत्र नारायणाय ऋषय इति दिग्-दर्शनं कृत्वा तत्-तद्-अनन्तावताराकर-पुरुषावतार-मयत्वेनाह&mdash;पुरुषाय महात्मन इति । अत एव विश्वेषां तेषाम् ईश्वराय विश्वाय तत्-तद्-रूपाय चेत्य् अर्थः । किं बहुना ? सर्व-भूत-रूपाय सर्वात्म-रूपाय चेति ॥३०॥</p>
<hr>
<p><strong>विश्वनाथ-चक्रवर्ती (सारार्थ-दर्शिणी) :</strong> नामान्य् आह&mdash;नमस् त इति ॥२९-३०॥</p>
<p>———————————————————————————————————————</p>
<p><strong>॥ ११.५.३१ ॥</strong></p>
<p>इति द्वापर उर्वीश स्तुवन्ति जगद्-ईश्वरम् ।</p>
<p>नाना-तन्त्र-विधानेन कलाव् अपि तथा शृणु ॥</p>
<p><strong>श्रीधरः-</strong> नाना-तन्त्र-विधानेनेति कलौ तन्त्र-मार्गस्य प्राधान्यं दर्शयति ॥३१॥</p>
<hr>
<p><strong>जीव-गोस्वामी (क्रम-सन्दर्भः) :</strong> स्तुतिश् चेयं तद्-आविर्भावास्पद-द्वापरारम्भत एव तज्-ज्ञैर् ऋषिभिः क्रियत इति सैवानूदिता ॥३१॥</p>
<hr>
<p><strong>विश्वनाथ-चक्रवर्ती (सारार्थ-दर्शिणी) :</strong></p>
<p>इत्थं नृ-तिर्यग्-ऋषि-देव-झषावतारैर्</p>
<p>लोकान् विभावयसि हंसि जगत्-प्रतीपान् ।</p>
<p>धर्मं महा-पुरुष पासि युगानुवृत्तश्</p>
<p>छन्नः कलौ यद् अभवस् त्रियुगोऽथ स त्वम् ॥ [भा।पु। ७.९.३८]</p>
<p>इति प्रह्लाद-वचनात् कलि-युगीयावतारश् छन्नत्वेन सर्व-लोक-दुर्बोधोऽवगम्यते । अतस् तत्-प्रमापक-वचनम् अपि सोपक्रमम् अर्थान्तरेणाच्छन्नतयैवाह&mdash;नानेति । कलौ तन्त्र-मार्गस्य प्राधान्यं दर्शितुम् इत्य् आच्छादकोऽर्थः । तेनाच्छन्नोऽर्थो यथा&mdash;नाना कलौ अपि-कारात् आसन् वर्णास् त्रयो ह्य् अस्य गृह्णतोऽनुयुगस् तनूः इति गर्गोक्ति-प्राप्त-वैवस्वताष्टाविंश-चतुर्युगीय-द्वापरोत्तर-कलाव् अपि ।</p>
<p>तन्त्र-विधानेन तन्त्राख्य-न्याय-विधिना । श्वेतो धावतीतिवद् एक-प्रयत्नोच्चार्येण एकदैवार्थ-द्वय-बोधकेन शब्देनेत्य् अर्थः । अत एव शृण्व् इति, शृण्वन्तम् अपि राजानं प्रति पुनः प्रेरणं रहस्यत्वेन तन्त्रेणोच्यमानम् अर्थं विशिष्यावधापयितुम् ॥३१॥</p>
<p>———————————————————————————————————————</p>
<p><strong>॥ ११.५.३२ ॥</strong></p>
<p>कृष्ण-वर्णं त्विषाकृष्णं साङ्गोपाङ्गास्त्र-पार्षदम् ।</p>
<p>यज्ञैः सङ्कीर्तन-प्रायैर् यजन्ति हि सुमेधसः ॥</p>
<p><strong>श्रीधर-स्वामी (भावार्थ-दीपिका) :</strong> रूक्षतां व्यावर्तयति&mdash;<strong>त्विषा</strong> कान्त्या <strong>अकृष्णम्</strong> इन्द्र-नीलमणिवद् उज्ज्वलम् । यद् वा, <strong>त्विषा</strong> कृष्णं कृष्णावतारम् । अनेन कलौ कृष्णावतारस्य प्राधान्यं दर्शयति । <strong>अङ्गानि</strong> हृदयादीनि । <strong>उपाङ्गानि</strong> कौस्तुभादीनि । <strong>अस्त्राणि</strong> सुदर्शनादीनि । <strong>पार्षदाः</strong> सुनन्दादयः तत् सहितम् । <strong>यज्ञैर्</strong> अर्चनैः । <strong>सङ्कीर्तनं</strong> नामोच्चारणं स्तुतिश् च तत् प्रधानैः । <strong>सुमेधसो</strong> विवेकिनः ॥३२॥</p>
<hr>
<p><strong>कैवल्य-दीपिका : कृष्णः</strong> कलौ । <strong>त्विषा अकृष्णम्</strong> इन्द्रनीलोज्ज्वलम् । <strong>अङ्गः</strong> मुखादि । <strong>उपाङ्गं</strong> कर्णादि । <strong>अस्त्रं</strong> चक्रादि । <strong>पार्श्वदः</strong> सुनन्दादि, तैः सहितम् । वैषस्य च विशेषानिर्देशात् यथाभिमतत्वं गम्यते । <strong>यज्ञैर्</strong> देवतार्चनैः आराधयन्तीत्य् अर्थः । <strong>सङ्कीर्तन-प्रायैः</strong> नाम-सङ्कीर्तन-प्रधानैः । द्वापरे तु पूजायाः प्राधान्यम् । तद् उक्तं&mdash;</p>
<blockquote>
<p>ध्यायन् कृते यजन् यज्ञैस् त्रेतायां द्वापरेऽर्चयन् । &gt;
यद् आप्नोति तद् आप्नोति कलौ सङ्कीर्त्य केशवम् ॥ [वि।पु। ६.२.१७] &gt; इति ॥३२॥ [मु।फ। ३.६८]</p></blockquote>
<hr>
<p><strong>जीव-गोस्वामी (क्रम-सन्दर्भः) :</strong> श्री-कृष्णावतारानन्तर-कलि-युगावतारं पूर्ववद् आह&mdash;<strong>कृष्णेति</strong> । <strong>त्विषा</strong> कान्त्या योऽ<strong>कृष्णो</strong> गौरः, <strong>तं सुमेधसो यजन्ति</strong> । गौरत्वं चास्य,</p>
<blockquote>
<p>आसन् वर्णास् त्रयो ह्य् अस्य गृह्णतोऽनुयुगं तनुः । &gt;
शुक्लो रक्तस् तथा पीत इदानीं कृष्णतां गतः ॥ [भा।पु। १०.८.१३]</p></blockquote>
<p>इत्य् अत्र वारि-शेष्य-प्रमाण-लब्धम् इदानीम् एव तद्-अवतार-पदत्वेनाभिख्याते द्वापरे कृष्णताङ्गत इत्य् उक्तेः, शुक्ल-रक्तयोः सत्य-त्रेता-गतत्वेन दर्शितत्वाच् च । अतीतस्यातीतत्वं प्राचीनावतारापेक्षया अत्र श्री-कृष्णस्य परिपूर्ण-रूपत्वेन वक्ष्यमाणत्वाद् युगावतारत्वं तस्मिन् सर्वेऽप्य् अवतारा अन्तर्-भूता इति तत्-तत्-प्रयोजनं तस्मिन्न् एकस्मिन्न् एव सिध्यतीत्य् अपेक्षया तद् एवं यद् द्वापरे श्री-कृष्णोऽवतरति तदैव कलौ श्री-गौरोऽप्य् अवतरतीति स्वारस्य-लब्धः श्री-कृष्णाविर्भाव-विशेष एवायं गौर इत्य् आयाति, तद्-अव्यभिचारात् ।</p>
<p>तद् एतद् आविर्भावत्वं तस्य स्वयम् एव विशेषण-द्वारा व्यनक्ति&mdash;<strong>कृष्ण-वर्णं</strong> कृष्णेत्य् एतौ वर्णौ च यत्र यस्मिन् श्री-कृष्ण-चैतन्य-देव-नाम्नि कृष्णत्वाभिव्यञ्जकं कृष्णेति वर्ण-युगलं प्रयुक्तम् अस्तीत्य् अर्थः । तृतीये श्रीमद्-उद्धव-वाक्ये समाहृता इत्य्-आदि पद्ये श्रियः सवर्णेन [भा।पु। ३.३.३] इत्य् अत्र टीकायां, श्रियो रुक्मिण्याः समान-वर्ण-द्वयं वाचकं यस्य स श्रियः स-वर्णो रुक्मी इत्य् अपि दृश्यते ।</p>
<p>यद् वा, <strong>कृष्णं वर्णयति</strong> तादृश-स्व-परमानन्द-विलास-स्मरणोल्लास-वशतया स्वयं गायति, परम-कारुणिकतया च सर्वेभ्योऽपि लोकेभ्यस् तम् एवोपदिशति यस् तम् । अथवा, स्वयम् <strong>अकृष्णं</strong> गौरं <strong>त्विषा</strong> स्व-शोभया विशेषेणैव कृष्णोपदेष्टारं च यद्-दर्शनेनैव सर्वेषां कृष्णः स्फुरतीत्य् अर्थः । किं वा, सर्व-लोक-द्रष्टारं <strong>कृष्णं</strong> गौरम् अपि भक्त-विशेष-दृष्टौ <strong>त्विषा</strong> प्रकाश-विशेषेण <strong>कृष्ण-वर्णं</strong> तादृश-श्यामसुन्दरम् एव सन्तम् इत्य् अर्थः । तस्मात् तस्मिन् श्री-कृष्ण-रूपस्यैव प्रकाशात् तस्यैवाविर्भाव-विशेषः स इति भावः।</p>
<p>तस्य भगवत्त्वम् एव स्पष्टयति&mdash;<strong>साङ्गोपाङ्गास्त्र-पार्षदम्</strong> । <strong>अङ्गान्य्</strong> एव परम-मनोहरत्वात्, <strong>उपाङ्गानि</strong> भूषणादीनि महा-प्रभावत्वात्, तान्य् एव <strong>अस्त्राणि</strong> सर्वदैवैकान्त-वासित्वात्, तान्य् एव <strong>पार्षदाः</strong> बहुभिर् महानुभावैर् असकृद् एव तथा दृष्टोऽसाव् इति गौड-वरेन्द्र-सुह्मोत्कलादि-देशीयानां महा-प्रसिद्धेः । यद् वा, अत्यन्त-प्रेमास्पदत्वात् तत्-तुल्या एव पार्षदाः श्रीमद्-अद्वैताचार्य-महानुभाव-चरण-प्रभृतयस् तैः सह वर्तमानम् इति चार्थान्तरेण व्यक्तम् ।</p>
<p>तद् एवं-भूतं कैर् यजन्ति ? <strong>यज्ञैः</strong> पूजा-सम्भारैः, न यत्र यज्ञेश-मख महोत्सवाः [भा।पु। ५.१९.२४] इत्य् उक्तेः । तत्र च विशेषेण तम् एवाभिधेयं व्यनक्ति&mdash;<strong>सङ्कीर्तनं</strong> बहुभिर् मिलित्वा तद्-गान-सुखं श्री-कृष्ण-गानं तत्-<strong>प्रधणैः</strong> । तथा सङ्कीर्तन-प्राधान्यस्य तद्-आश्रितेष्व् एव दर्शनात्, स एवात्राभिधेय इति स्पष्टम् । अत एव सहस्र-नाम्नि तद्-अवतार-सूचकानि नामानि कथितानि, सुवर्ण-वर्णो हेमाङ्गो वराङ्गश् चन्दनाङ्गदी । सन्न्यास-कृच् छमः शान्तः इत्य् आदीनि दर्शितं च । एतत् परम-विद्वच्-छिरोमणिना श्री-सार्वभौम-भट्टाचार्येण&mdash;</p>
<blockquote>
<p>कालान् नष्ट भक्ति-योगं निजं यः &gt;
प्रादुष्कर्तुं कृष्ण-चैतन्य-नामा । &gt;
आविर्भूतस् तस्य पादारविन्दे &gt;
गाढं गाढं लीयतां चित्त-भृङ्गः ॥ इति ॥३२॥</p></blockquote>
<hr>
<p><strong>विश्वनाथ-चक्रवर्ती (सारार्थ-दर्शिणी) :</strong> <strong>कृष्ण-</strong> इति । नाना-कलि-युग-पक्षे <strong>कृष्ण-वर्ण</strong>-देहम् । रूक्षत्वं व्यावर्तयति&mdash;<strong>त्विषा</strong> कान्त्या <strong>अकृष्णम्</strong> इन्द्रनील-मणिवद् उज्ज्वलम् इत्य् अर्थः । एकतः कलि-युग-पक्षे <strong>कृष्ण-वर्णं</strong>, किन्तु <strong>त्विषा</strong> बहिः-स्फुरन्त्या कान्त्या <strong>अकृष्णं</strong> शुक्ल-रक्त-श्यामानाम् उक्तत्वात् पारिशेष्येण पीतम् अन्तः-कृष्णं बहिर् गौरम् इत्य् अर्थः । यद् वा, कृष्णावतार-लीलादि-वर्णनात् कृष्ण-वर्णं साङ्गोपाङ्गेत्य्-आदिकम् उभय-पक्षेऽपि स्पष्ट-प्रच्छन्नत्वाभ्यां तुल्य एवार्थः । <strong>यज्ञैः</strong> परिचर्या-मार्गैः <strong>सङ्कीर्तन-प्रधानैर्</strong> ये सुमेधसः&mdash;शुक्लो रक्तस् तथा पीत इदानीं कृष्णतां गतः [भा।पु। १०.८.१३] इति । छन्नः कलौ [भा।पु। ७.९.३८] इति । कलाव् अपि तथा शृणु [भा।पु। ११.५.३१] इत्य्-आदीनां तात्पर्यार्थ-धारणावती येषां बुद्धिः शोभमाना भवेत्, त एव नान्ये इत्य् अर्थः ॥३२॥</p>
<p>———————————————————————————————————————</p>
<p><strong>॥ ११.५.३३ ॥</strong></p>
<p>ध्येयं सदा परिभव-घ्नम् अभीष्ट-दोहं</p>
<p>तीर्थास्पदं शिव-विरिञ्चि-नुतं शरण्यम् ।</p>
<p>भृत्यार्ति-हं प्रणत-पाल भवाब्धि-पोतं</p>
<p>वन्दे महा-पुरुष ते चरणारविन्दम् ॥</p>
<p><strong>श्रीधर-स्वामी (भावार्थ-दीपिका) :</strong> स्तुतिम् आह&mdash;ध्येयम् इति । हे प्रणत-पाल हे महा-पुरुष, ते चरणारविन्दं वन्दे । कथं-भूतं ? ध्येयं ध्यातुं योग्यम् । सदेति सर्वत्र संबध्यते । ध्येयत्वे हेतवः, इन्द्रिय-कुटुम्बादिभिर् यः परिभवस् तिरस्-कारस् तं हन्तीति तथा तत् । किं च, अभीष्ट-दोहं मनोरथ-पूरकम् । किं च तीर्थास्पदं गङ्गाद्य्-आश्रयत्वेन परम-पावनम् । शिव-विरिञ्चिभ्यां नुतं स्तुतं महत्तमम् ।</p>
<p>ननु तौ कृतार्थाव् एव, किम् अर्थं ताभ्यां नुतं ? तत्राह&mdash;शरण्यम् आश्रय-योग्यं सुखात्मकम् इत्य् अर्थः । तर्हि ब्रह्मादि-स्तुत्यं प्राकृतस्य कथं गोचरः स्यात्, न, भृत्यार्ति-हं यस्य कस्यापि भृत्य-मात्रस्यार्ति-हन्तृ । न केवलम् आगन्तुकार्ति-मात्रं हन्ति किन्तु भवाब्धि-पोतं संसारार्णव-तारकं च ॥३३॥</p>
<hr>
<p><strong>कैवल्य-दीपिका :</strong> कलौ यत् किञ्चिन् महिमानुवर्णनं तत् सर्वं नामावृत्ति-तुल्यम् इति सूचयितुं नामावसरे स्तुतिम् आह&mdash;<strong>ध्येयम्</strong> इति । हे <strong>प्रणत-पाल</strong> ! <strong>ते चरणारविन्दं वन्दे</strong> । तत् किम् ? यथा-राजादि-सेवा लघुत्वापादिका तथास्यावनतिर् नेत्य् आह&mdash;<strong>महा-पुरुषेति</strong> । न च योगादिवत् तत्-सेवायाम् आयास इत्य् आह&mdash;<strong>ध्येयम्</strong> इति । सुख-हेतुतया सदा ध्यातुम् उचितम् । तद् उक्तं&mdash;</p>
<p>आयासः स्मरणे कोऽस्य स्मृतौ यच्छति यः शुभम् ।</p>
<p>पाप-क्षयश् च भवति स्मरतां तम् अहर्निशम् ॥ [वि।पु। १.१७.७८] इति ।</p>
<p>तर्हि किं तावद् एव फलम् ? नेत्य् आह&mdash;परीति । <strong>परिभवं</strong> <strong>हन्ति</strong> मनोरथं पूरयतीत्य् अर्थः । यद्यप्य् अन्य-देवता अप्य् एवं तथापि ता नाशेष-पाप-क्षये क्षमा । इदं तु क्षमत इत्य् आह&mdash;<strong>तीर्थ-</strong> इति । <strong>तीर्थं</strong> गङ्गा । <strong>आस्पदम्</strong> आश्रयः । अत एव <strong>भव-विरिञ्चिभ्याम्</strong> अपि <strong>स्तुतम्</strong>, का वार्तान्य-देवतानाम् ? तस्माद् आश्रयण-योग्यम् इत्य् आह&mdash;<strong>शरण्यम्</strong> इति । महद्भिः सेव्यमानत्वाद् गम्भीरम् । ततश् च नगण्यान् अत्यल्पकान् इत्य् अपि नास्तीत्य् आह&mdash;<strong>भृत्य-</strong> इति । प्रसन्न-गम्भीरं चेत्य् अर्थः । यथा चान्यैः समिताप्य् आर्तिः पुनर् उदेति । न तथात्रेत्य् आह&mdash;भवेति ॥॥३३॥ [मु।फ। ३.६९]</p>
<hr>
<p><strong>जीव-गोस्वामी (क्रम-सन्दर्भः) :</strong> <em>न व्याख्यातम्।</em></p>
<hr>
<p><strong>विश्वनाथ-चक्रवर्ती (सारार्थ-दर्शिणी) :</strong> अयम् अवतारः कलियुग-वर्तिनो जनान् प्रायः कृष्ण-रामयोर् भजन-मार्गम् उपदिशति, अतस् तयोः स्तुति-नती आह द्वाभ्याम् । <strong>ध्यातुम् अर्हं</strong> सदेति नात्र काल-देश-नियम इति भावः । इन्द्रिय-कुटुम्बादिभिर् यः <strong>परिभवस्</strong> तिरस्कारस् तं हन्तीत्य् अनुसंहितं फलम् । <strong>अभीष्ट-दोहम्</strong> इत्य् अनुसंहितं, <strong>तीर्थास्पदम्</strong> इति ध्यान-मात्रेण गङ्गादि-सर्व-तीर्थ-स्नान-सिद्धेः । कलौ द्रव्य-देश-क्रियादि-जनितं दुर्वारम् अपावित्र्यम् अपि नाशङ्कनीयम् इति भावः । तत्र सदाचारम् आह&mdash;<strong>शिव-विरिञ्चीति</strong> । सुख-सेव्यत्वम् आह&mdash;<strong>शरण्यम्</strong> इति । भक्त-वात्सल्यम् आह&mdash;<strong>भृत्यार्तिहम्</strong> इति । न च भृत्यानां परिचर्यादिकम् अप्य् अपेक्षत इत्य् आह&mdash;हे <strong>प्रणत-पाल</strong> इति । भृत्याभिमानवन्तं प्रणति-मात्रेणैव पालयतीति भावः ।</p>
<p><strong>भवाब्धि-पोतम्</strong> इति&mdash;</p>
<blockquote>
<p>त्वय्य् अम्बुजाक्षाखिल-सत्त्व-धाम्नि &gt;
समाधिनावेशित-चेतसैके । &gt;
त्वत्-पाद-पोतेन महत्-कृतेन &gt;
कुर्वन्ति गोवत्स-पदं भवाब्धिम् ॥ [भा।पु। १०.२.३०]</p></blockquote>
<p>इति ब्रह्माद्य्-उक्तेः, भवाब्धिः कदा निस्तीर्ण इत्य् अपि त्वद्-भृत्यो न जानातीति भावः । श्लेषेण तस्याप्य् अवतारस्याप्य् अनेनैव स्तुति-नती । यथा, हे <strong>महा-पुरुष</strong> ! हे परमहंस ! महा-मुनीन्द्र ! शिव-विरिञ्चि-नुतम् आचार्य-हरिदासाभ्यां स्तुतम् । अन्यत् समानम् ॥३३॥</p>
<p>———————————————————————————————————————</p>
<p><strong>॥ ११.५.३४ ॥</strong></p>
<p>त्यक्त्वा सुदुस्त्यज-सुरेप्सित-राज्य-लक्ष्मीं</p>
<p>धर्मिष्ठ आर्य-वचसा यद् अगाद् अरण्यम् ।</p>
<p>माया-मृगं दयितयेप्सितम् अन्वधावद्</p>
<p>वन्दे महा-पुरुष ते चरणारविन्दम् ॥</p>
<p><strong>श्रीधर-स्वामी (भावार्थ-दीपिका) :</strong> इदानीं स्वयम् आप्त-कामत्वान् नैरपेक्ष्यं भक्तार्थं च सापेक्षतां दर्शयन् श्री-रामचन्द्रं स्तौति&mdash;<strong>त्यक्त्वा</strong> इति । अन्यैः <strong>सुदुस्त्यजा</strong> या <strong>सुरेप्सिता</strong> <strong>राज्य-लक्ष्मीस्</strong> तां <strong>त्यक्त्वा</strong> । <strong>यद्</strong> इति, य इत्य् अर्थः । योऽ<strong>रण्यम् अगात्</strong> । किं राज्य-वैकल्य-दर्शनेन, न, <strong>धर्मिष्ठः</strong> । कुतः ? <strong>आर्यस्य</strong> गुरोर् दशरथस्य <strong>वचसा</strong> । किं च, एवं राज्यं त्यक्त्वापि भक्त-वात्सल्येन <strong>दयितया</strong> सीतया <strong>ईप्सितं माया-मृगं</strong> स्वर्णाकारं योऽ<strong>न्वधावत्</strong> । <strong>तस्य</strong> भगवतश् <strong>चरणारविन्दं वन्दे</strong> । यद् वा, हे <strong>धर्मिष्ठ</strong> इति संबोधनम् । तथाप्य् अविवक्षितत्वाद् आर्य-पदेन सन्धिर् न भवति । तथा <strong>यद् अगाद्</strong> इति चरणारविन्दम् एवोच्यते । यन् माया-मृगम् अन्वधावत्, तत् ते चरणारविन्दं वन्द इत्य् अन्वयः । अन्यत् समानम् ॥३४॥</p>
<hr>
<p><strong>कैवल्य-दीपिका :</strong> प्रसन्न-गम्भीरताम् एवाह&mdash;<strong>त्यक्त्वा</strong> इति । <strong>अरण्य-गमनम्</strong> अपि घटते प्रतिकूल-परिजनाद् उपक्षीणाद् वा राज्याद् इत्य् अत आह&mdash;<strong>सुदुस्त्यज सुरेप्सित-</strong> इति । तर्हि किं ? नित्य-परिज्ञानाद् बलवद्-भयाद् वा ? नेत्य् आह&mdash;<strong>आर्य-</strong> इति । यथा पिता प्रस्थापयितुं शक्नोति, तथा किम् अपि किं निगूढं दूषणम् अस्ति ? नेत्य् आह&mdash;<strong>धर्मिष्ठ</strong> इति । अनिच्छतोऽपि पितुः सत्य-पालनायेत्य् अर्थः ।</p>
<p>गाम्भीर्यम् उक्त्वा प्रसन्नताम् आह&mdash;<strong>माया</strong>- इति । <strong>मृग</strong>-रूपं मारीचम् । <strong>दयिता</strong> सीता । <strong>धर्मिष्ठत्वादिको</strong> राम-व्यापारः । तच्-चरणे समारोप्यतेऽतिशयार्थम् । यथा&mdash;</p>
<p>यामि मनो-वाक्-कायैः शरणं करुणात्मकम् ।</p>
<p>जगन्नाथं जन्म-जरा-मरणार्णव-तारण-तरिम् उदाराङ्घ्रियुगम् ॥ इति ॥३४॥</p>
<hr>
<p><strong>जीव-गोस्वामी (क्रम-सन्दर्भः २) :</strong> तत्र सदाचार-पालकत्वं कारुण्यं च तव नाधुनिकम् एवेत्य् आह&mdash;<strong>त्यक्त्वा</strong> इति ॥३४॥</p>
<hr>
<p><strong>जीव-गोस्वामी (क्रम-सन्दर्भः) :</strong> कलौ श्री-कृष्णस्य परम-पूज्यत्वात् तदीय-लीला-वर्णनेनैव तम् एव स्तौति&mdash;त्यक्त्वेति । राज्य-लक्ष्मीं श्री-मथुरा-सम्पत्तिम् । धर्मिष्ठयोः पूर्व-जन्मन्य् एकाग्रतया कृत-भगवद्-आराधन-लक्षण-धर्मयोः । अविवक्षितत्वाद् असन्धिः । आर्ययोः श्री-वसुदेव-देवक्योर् वचसा, अयं त्व् असभ्यः [भा।पु। १०.३.२२] इत्य्-आदिना वसुदेवस्य, जन्म ते मय्य् असौ [भा।पु। १०.३.२९] इत्य्-आदिना देवक्याः । अरण्यं बृहद्-वनादिकम् ।</p>
<p>यद् वा, धर्मिष्ठे भक्ति-लक्षण-धर्मिष्ठे श्री-नन्द-गोप-राजे यद् अरण्यं व्रज-भूमि-लक्षणं तत् । एवं सत्य् अपि महा-पुरुषत्वेनैव सदाचार-प्रवर्तकत्वं भक्त-जनाधीनत्वं च ज्ञेयम् । परम-दुर्लभताम् आह&mdash;मायया लक्ष्म्यापि मृग्यत इति मृगम् ।</p>
<p>यद् वा, भक्त-जनाधीनम् इत्य् अर्थः । मायया लक्ष्म्या मृगं क्रीडा-मृगवत् पराधीनम् इत्य् अर्थः । गमने निगूढं हेत्व्-अन्तरम् । दयितया श्री-राधयेप्सितं पूर्वस्मिन्न् इहापि जन्मनि विविधाराधनेन प्राप्तुम् इष्टम् । अत एवान्वधावच् चारण्यम् एव गोपालनादि-क्रीडया सर्वतो धावन्न् इव परिबभ्रामेत्य् अर्थः ॥३४॥</p>
<hr>
<p><strong>विश्वनाथ-चक्रवर्ती (सारार्थ-दर्शिणी) :</strong> अन्यैः सुदुस्त्यजा या सुरेप्सिता राज्य-लक्ष्मीस् तां त्यक्त्वा यद् इति य इत्य् अर्थः । अरण्यम् अगात् किं राज्य-वैकल्य-दर्शनेन ? न, धर्मिष्ठः आर्यस्य गुरोर् दशरथस्य वचसानेन पितृ-भक्तत्वम् उक्तम् । प्रेयसी-प्रेम-वशत्वं चाह&mdash;दयितया सीतया ईप्सितं माया-मृगं स्वर्णाकार-मृगं योऽन्वधावत् तस्य वन्दे । श्लेष-पक्षे असुभ्यः प्राणेभ्योऽपि दुस्त्यजा च सुरैर् अपि ईप्सितं राज्यं स्व-कान्तेन विराज्यमानत्वं यस्याः सा च या लक्ष्मीस् तां त्यक्त्वा यत् यः अरण्यम् अगात् । तत्र हेतुः&mdash;आर्यस्य विप्रस्य वचसा तव सर्वम् अपि गार्हस्थ्य-सुखं ध्वस्तं भवत्व् इति यज्ञोपवीत-त्रोटन-पूर्वकं यत् शाप-वचस् तेन । धर्मिष्ठः धर्मवतां मध्ये अतिशयेन श्रेष्ठो विप्र-वाक्यं मा अन्यथा भवत्व् इति कृतं शापं स्वीचकार इत्य् अर्थः । गत्वा किम् अकरोद् इत्य् अत आह&mdash;मायां कलत्र-पुत्र-वित्तादि-रूपां मृग्यति अन्वेष्यतीति माया-मृगः संसाराविष्टो जनस् तम् अन्वधावत् । कीदृशं ? दया अतिशयेनास्तीति दयी तस्य भावो दयिता तया हेतुना ईप्सितं स्वाभीप्सितम् आलिङ्गन-मिषेण स्व-स्पर्शं दत्त्वा संसाराब्धौ पतितम् अपि तं प्रेमान्धौ पातयितुम् इति निरुपाधि-महा-कारुण्यं द्योतितम् ॥३४॥</p>
<p>———————————————————————————————————————</p>
<p><strong>॥ ११.५.३५ ॥</strong></p>
<p>एवं युगानुरूपाभ्यां भगवान् युग-वर्तिभिः ।</p>
<p>मनुजैर् इज्यते राजन् श्रेयसाम् ईश्वरो हरिः ॥</p>
<p><strong>श्रीधर-स्वामी (भावार्थ-दीपिका) :</strong> युगानुरूपाभ्यां नाम-रूपाभ्याम् ॥३५॥</p>
<hr>
<p><strong>जीव-गोस्वामी (क्रम-सन्दर्भः) :</strong> <em>न व्याख्यातम्।</em></p>
<hr>
<p><strong>विश्वनाथ-चक्रवर्ती (सारार्थ-दर्शिणी) :</strong> युगानुरूपाभ्यां रूप-नामाभ्याम् । यद् उक्तं भागवतामृते&mdash;</p>
<blockquote>
<p>कथ्यन्ते वर्ण-नामाभ्यां शुक्लः सत्य-युगे हरिः । &gt;
रक्तः श्यामः क्रमात् कृष्णस् त्रेतायां द्वापरे कलौ ॥ [ल।भा। &gt; १.४.२५] इति ।</p></blockquote>
<p>अत्र सत्य-त्रेता-द्वापरेषु हंस-सुपर्णेति विष्णुर् यज्ञेति वासुदेव-सङ्कर्षणेत्वादि कीर्तनीया भगवन्-नामावली यथोक्ता, तथा कलौ सा वर्तमानापि नोक्ता रहस्योद्घाटनाभावार्थम् इति ज्ञेयम् ॥३५॥</p>
<p>———————————————————————————————————————</p>
<p><strong>॥ ११.५.३६ ॥</strong></p>
<p>कलिं सभाजयन्त्य् आर्या गुण-ज्ञाः सार-भागिनः ।</p>
<p>यत्र सङ्कीर्तनेनैव सर्व-स्वार्थोऽभिलभ्यते ॥</p>
<p><strong>श्रीधर-स्वामी (भावार्थ-दीपिका) :</strong> एतेषु चतुर्-युगेषु कलिर् एव श्रेष्ठ इत्य् आह&mdash;कलिम् इति । गुण-ज्ञाः कलेर् गुणं जानन्ति ये ते । ननु दोषाणां बहुत्वात् कथं सभाजयन्ति ? तत्राह&mdash;सार-भागिनो गुणांश-ग्राहिणः । कोऽसौ गुणः ? तम् आह&mdash;यत्रेति । तद् उक्तम्,</p>
<blockquote>
<p>ध्यायन् कृते यजन् यज्ञैस् त्रेतायां द्वपरेऽर्चयन् । &gt;
यद् आप्नोति तद् आप्नोति कलौ संकीर्त्य केशवम् ॥ इति ॥३६॥</p></blockquote>
<hr>
<p><strong>जीव-गोस्वामी (क्रम-सन्दर्भः) :</strong> गुणज्ञाः कीर्तन-नामोच्चारण-रूपं तद्-गुणं जानन्तः । अत एव तद्-दोषाग्रहणात् सार-भागिनः सार-मात्र-ग्राहिलाः कलिं सभाजयन्ति, गुणम् एव दर्शयन्ति । यत्र प्रचरितेन सङ्कीर्तनेनैव साधनान्तर-निरपेक्षेण तेनेत्य् अर्थः । सर्वः ध्यानादिभिः कृतादिषु साधन-साहस्रैः साध्यः ॥३६॥</p>
<hr>
<p><strong>विश्वनाथ-चक्रवर्ती (सारार्थ-दर्शिणी) :</strong> चतुर्षु सत्यादिषु मध्ये कः श्रेष्ठः ? इत्य् अपेक्षायाम् आह&mdash;कलिम् इति । गुण-ज्ञाः कीर्तन-प्रचार-रूपं तद्-गुणं जानन्तस् तद्-दोषाग्रहणात् सार-भागिनस् तस्य सार-भाग एव ग्राह्या वर्तते येषां ते ।</p>
<p>ननु, कलेर् अपार-दोषवत्त्वात् कथं ते सार-भागम् एव गृह्णन्ति ? सत्यं, यथा अपार-दोषवत्त्वं, तथा अपार-गुणवत्त्वम् अपीत्याह&mdash;यत्रेति । सर्वः सर्व-युग-प्राप्यः । तद् उक्तम्&mdash;</p>
<blockquote>
<p>ध्यायन् कृते यजन् यज्ञैस् त्रेतायां द्वपरेऽर्चयन् । &gt;
यद् आप्नोति तद् आप्नोति कलौ संकीर्त्य केशवम् ॥ इति ॥३६॥</p></blockquote>
<p>———————————————————————————————————————</p>
<p><strong>॥ ११.५.३७ ॥</strong></p>
<p>न ह्य् अतः परमो लाभो देहिनां भ्राम्यताम् इह ।</p>
<p>यतो विन्देत परमां शान्तिं नश्यति संसृतिः ॥</p>
<p><strong>मध्वाचार्यः (भागवत-तात्पर्यम्) :</strong></p>
<p>ध्रुवं तयैव मुच्येत यां मूर्तिं प्रदिशेद् गुरुः ।</p>
<blockquote>
<p>शिष्यानां योग्यताभिज्ञो विघ्न-हानिस् तु तद्-युगे ॥ &gt;
अवतीर्ण-हरेर् मूर्त्या तत्-पूर्व-युगजेन च । &gt;
नृसिंह-मूर्त्या च तथा यां चान्यां प्रदिशेद् गुरुः ॥ इति स्वाभाव्ये &gt; ॥३७॥</p></blockquote>
<hr>
<p><strong>श्रीधर-स्वामी (भावार्थ-दीपिका) :</strong> तस्मात् कलाव् अतोऽस्मात् सङ्कीर्तनात् परमो लाभो नास्ति । यतः सङ्कीर्तनात् ॥३७॥</p>
<hr>
<p><strong>जीव-गोस्वामी (क्रम-सन्दर्भः) :</strong> कीर्तनस्यैव महिमानम् आह&mdash;न ह्य् अत इति । अतः कीर्तनात् यतो यस्मात् कीर्तनात् परमां शान्तिं शमो मन्-निष्ठता-बुद्धेः [भा।पु। ११.१९.३६] इत्य् अनुसारेण ध्यानादिभिर् अप्य् असाध्यां सर्वोत्कृष्टां भगवन्-निष्ठां प्राप्नोति अनुषङ्गेण संसारश् च नश्यति ॥३७॥</p>
<hr>
<p><strong>विश्वनाथ-चक्रवर्ती (सारार्थ-दर्शिणी) :</strong> सर्व-लाभ-सारम् आह&mdash;न ह्य् अतः इति । इह श्रेयः-प्राप्त्य्-उपायेषु भ्राम्यतां भ्रमं प्राप्नुवतां परमां शान्तिं भक्तिं, परमाम् इति विशेषणोपन्यासात् ॥३७॥</p>
<p>———————————————————————————————————————</p>
<p><strong>॥ ११.५.३८ ॥</strong></p>
<p>कृतादिषु प्रजा राजन् कलाव् इच्छन्ति सम्भवम् ।</p>
<p>कलौ खलु भविष्यन्ति नारायण-परायणाः ।</p>
<p>क्वचित् क्वचिन् महा-राज द्रविडेषु च भूरिशः ॥</p>
<p><strong>श्रीधर-स्वामी (भावार्थ-दीपिका) :</strong> किं च, कृतादिष्व् इति ॥३८॥</p>
<hr>
<p><strong>जीव-गोस्वामी (क्रम-सन्दर्भः) :</strong> ततः कलि-प्रजानां परम-भगवन्-निष्ठतां श्रुत्वा तद्-अर्थं कलाव् एव केवलं निज-जन्म प्रार्थयन्त इत्य् आह&mdash;कृतादिष्व् इति सार्धकेन । अत्र हेतुः&mdash;कलाव् इति । तत्-तद्-भक्तीच्छायाम् अपि तद्-भक्त-सङ्गं विना सा न सम्पद्येतेति विभाव्येति भावः । तत्-परायणत्वम् अत्र तदीय-प्रेमातिशयवत्त्वम् । एतद् एव परमां शान्तिम् इत्य् अनेन कार्य-द्वारा व्यञ्जितम् । मुक्तानाम् अपि सिद्धानां [भा।पु। ६.१४.५] इत्य् अत्र यद्वत् ।</p>
<p>क्वचित् क्वचित् गौडादौ श्री-कृष्ण-चैतन्य-देवावतारेण । द्रविडेषु च भूरिशः इति श्री-वैष्णवाद्य्-अपेक्षया । अत्र कलि-सङ्गेन कीर्तनस्य गुणोत्कर्ष इति न वाच्यम् । भक्ति-मात्रे काल-देशादि-नियमस्य निषिद्धत्वात् । विशेषतो नामोपलक्ष्य च विष्णुधर्मे क्षत्र-बन्धूपाख्याने&mdash;</p>
<blockquote>
<p>न देश-नियमस् तत्र न काल-नियमस् तथा । &gt;
नोच्छिष्टादौ निषेधश् च श्री-हरेर् नाम्नि लुब्धक ॥ इति ।</p></blockquote>
<p>स्कान्दे पाद्म-वैशाख-माहात्म्ये विष्णु-धर्मे च&mdash;चक्रायुधस्य नामानि सदा सर्वत्र कीर्तयेत् इति । स्कान्द एव च&mdash;</p>
<blockquote>
<p>न देश-कालावस्थात्म-शुद्ध्य्-आदिकम् अपेक्षते । &gt;
किन्तु स्वतन्त्रम् एवैदं तन् नाम कामित-कामदम् ॥ इति ।</p></blockquote>
<p>विष्णु-धर्मे च&mdash;</p>
<blockquote>
<p>कलौ कृत-युगं तस्य कलिस् तस्य कृते युगे । &gt;
यस्य चेतसि गोविन्दो हृदये यस्य नाच्युतः ॥ इति ।</p></blockquote>
<p>न च कलाव् अन्य-साधनासमर्थत्वाद् एव तेनाल्पेनापि महत् फलं भवति, न तु तस्य गरीयस्त्वेनेति मन्तव्यम् ।</p>
<blockquote>
<p>यस्मिन् न्यस्त-मतिर् न याति नरकं स्वर्गोऽपि यच्-चिन्तने &gt;
विघ्नो यत्र निवेशितात्म-मनसां ब्राह्मोऽपि लोकोऽल्पकः । &gt;
मुक्तिं चेतसि यः स्थितोऽमल-धियां पुंसां ददात्य् अव्ययः &gt;
किं चित्रं यद् अघं प्रयाति विलयं तत्राच्युते कीर्तिते ॥ [वि।पु। &gt; ६.८.५७]</p></blockquote>
<p>इति समाधि-पर्यन्ताद् अपि स्मरणात् कौमुत्येन कीर्तनस्यैव गरीयस्त्वं श्री-विष्णु-पुराणे दर्शितम् । अत एवोक्तम् एतन्-निर्विद्यमानानां [भा।पु। २.१.११] इत्य्-आदि । तथा च&mdash;</p>
<blockquote>
<p>अघच्छित्-स्मरणं विष्णोर् &gt;
बह्व्-आयासेन साध्यते । &gt;
ओष्ठ-स्पन्दन-मात्रेण &gt;
कीर्तनं तु ततो वरम् ॥ इति वैष्णव-चिन्तामणौ । &gt;
येन जन्म-शतैः पूर्वं वासुदेवः समर्चितः । &gt;
तन्-मुखे हरि-नामानि सदा तिष्ठन्ति भारत ॥ इत्य् अन्यत्र ।</p></blockquote>
<p>सर्वापराध-कृद् अपि इत्य्-आदि-नामापराध-भजन-स्तोत्रे च । तस्मात् सर्वत्रैव युगे श्रीमत्-कीर्तनस्य समानम् एव सामर्थ्यम् । कलौ च श्री-भगवता कृपया तद् ग्राह्यत इत्य् अपेक्षयैव तत्र त-प्रशंसेति स्थितम् ।</p>
<p>अत एव यद्यपि अन्य-भक्तिः कलौ कर्तव्या तदा तत्-संयोगेनैवेत्य् उक्तम्&mdash;यज्ञैः सङ्कीर्तन-प्रायैर् यजन्ति हि सु-मेधसः [भा।पु। ११.५.२९] इति ।</p>
<p>अत्र च स्वतन्त्रम् एव नाम-कीर्तनम् अत्यन्त-प्रशस्तम्&mdash;</p>
<blockquote>
<p>हरेर् नाम हरेर् नाम हरेर् नामैव केवलम् । &gt;
कलौ नास्त्य् एव नास्त्य् एव नास्त्य् एव गतिर् अन्यथा ॥ इत्य् आदौ ।</p></blockquote>
<p>तस्मात् साधूक्तं कलिं सभाजयन्त्य् आर्याः [भा।पु। ११.५.३] इत्य्-आदि-त्रयम् ॥३८॥ (भक्ति-सन्दर्भ, २७३)</p>
<hr>
<p><strong>विश्वनाथ-चक्रवर्ती (सारार्थ-दर्शिणी) :</strong> साधु-सङ्ग-जनिता केवला भक्तिः कलाव् एव प्रायेण लभ्यत इत्य् आह&mdash;कृतादिष्व् इति । यत्र बहवो नारायण-परायणास् तद्-भक्ति-मात्रार्थिनस् तत्रावश्यं तेषां सङ्गमतो भक्तिस् ततः प्रेम-भक्तिश् च सम्भवेद् इत्य् आकाङ्क्षयेति भावः । च-काराद् गौडोड्रयोः ॥३८॥</p>
<p>———————————————————————————————————————</p>
<p><strong>॥ ११.५.३९-४० ॥</strong></p>
<p>ताम्रपर्णी नदी यत्र कृतमाला पयस्विनी ॥</p>
<p>कावेरी च महा-पुण्या प्रतीची च महा-नदी ।</p>
<p>ये पिबन्ति जलं तासां मनुजा मनुजेश्वर ।</p>
<p>प्रायो भक्ता भगवति वासुदेवेऽमलाशयाः ॥</p>
<p><strong>श्रीधर-स्वामी (भावार्थ-दीपिका) :</strong> अमलाशयाः सन्तः प्रायः प्रायशो भगवति भक्ता भवन्ति ॥४०॥</p>
<hr>
<p><strong>जीव-गोस्वामी (क्रम-सन्दर्भः) :</strong> प्राय इति तेषु भक्तेष्व् अपराधिनो विनेत्य् अर्थः ॥४०॥</p>
<hr>
<p><strong>विश्वनाथ-चक्रवर्ती (सारार्थ-दर्शिणी) :</strong> <em>न व्याख्यातम्।</em></p>
<p>———————————————————————————————————————</p>
<p><strong>॥ ११.५.४१ ॥</strong></p>
<p>देवर्षि-भूताप्त-नृणां पितॄणां<br>
न किङ्करो नायम् ऋणी च राजन् ।<br>
सर्वात्मना यः शरणं शरण्यं<br>
गतो मुकुन्दं परिहृत्य कर्तम् ॥</p>
<p><strong>मध्वाचार्यः (भागवत-तात्पर्यम्) :</strong></p>
<p>सर्वात्मना हरेर् भक्ता देवेशा एव केवलम् ।</p>
<blockquote>
<p>देवास् तु सर्वथाभक्ता भक्ता एवेतरे स्मृताः ॥ &gt;
हरि-भक्त्याधिकेष्व् एव किङ्करश् चाप्य् ऋणी तथा । &gt;
हरि-भक्तेतरेषां वासुदेव-व्यपाश्रयात् ॥ &gt;
द्विधैव स्वोत्तमर्णानि दातव्यानीतराणि च । &gt;
दातव्येभ्यो विमुच्येत नेतरेभ्यः कथंचन ॥ &gt;
कथं देवाद्य्-अनुपकृतो भक्तो मोक्षेऽपि वर्तयेत् । &gt;
बिम्बत्वात् तद्-अधीनं हि स्वरूपं सर्वशो यतः ॥ इति जीव-निर्णये &gt; ॥४१ ॥</p></blockquote>
<hr>
<p><strong>श्रीधर-स्वामी (भावार्थ-दीपिका) :</strong><br>
भक्तस्य विधि-निषेध-निवृत्तेः कृत-कृत्यताम् आह&mdash;<strong>देव-र्षि</strong> इति ।<br>
<strong>आप्ताः</strong> पोष्याः कुटुम्बिनः, इतरे <strong>देवादयः</strong> पञ्च-यज्ञ-देवताः ।<br>
एतेषां यथा अभक्तः <strong>ऋणी</strong>, अत एव तेषां <strong>किङ्करः</strong>, तद्-अर्थं नित्यं पञ्च-यज्ञादि-कर्ता । तथा च स्मृतिः&mdash;हीन-जातिं परिक्षीणम् ऋणार्थं कर्म कारयेत् [याज्ञवल्क्य-स्मृति २.४३, अग्नि।पु। २५३.३] इति । अयं तु न तथा । कोऽसौ ? यः <strong>सर्व-भवेन</strong> श्री-<strong>मुकुन्दं शरणं गतः</strong> । <strong>कर्तं</strong> कृत्यं <strong>परित्यज्य</strong> । यद् व, <strong>कर्तं</strong> भेदं <strong>परिहृत्य</strong> । &ldquo;कृती छेदने&rdquo; इत्य् अस्मात् वासुदेवः सर्वम् इति [गीता ७.१९] बुद्ध्वेत्य् अर्थः ॥४१॥</p>
<hr>
<p><strong>कैवल्य-दीपिका :</strong> अथ कर्म-ज्ञान-मिश्रं द्वाभ्यां स्तुवन् तत्-कर्तृ-विधि-निषेधातीततां दर्शयति&mdash;<strong>देवेति</strong> । <strong>भूताप्त-नॄणाम्</strong> अवसरे प्राप्तानाम् अतिथीनाम् इत्य् अर्थः । वैश्वदेव ब्रह्म-यज्ञ भूत-बल्य्-अतिथि-पूजा-नित्य-श्राद्धाख्य पञ्च-महा-यज्ञ-करणेन<sup id="fnref:4"><a href="#fn:4" class="footnote-ref" role="doc-noteref">4</a></sup> देवादीनां <strong>नायम्</strong> अधीनः नाप्य् अकरणे <strong>ऋणी</strong> । <strong>सर्वात्मना</strong> सर्व-भूतेषु भगवद्-भाव-दर्शनेन कर्त्र्-अभेदं कृती च्छेदने इत्य् अस्य रूपम् ॥४१॥ [मु।फ। ६.२७]</p>
<hr>
<p><strong>जीव-गोस्वामी (क्रम-सन्दर्भः) :</strong> तेषां <strong>न किङ्करः</strong>, किन्तु भगवत एवेत्य् अनधिकारित्वं कर्तुं भेदम् इत्य् अर्थे, ततो देवतादीनां स्वातन्त्र्यम् इति यावत् । एवम् एवोक्तं गारुडे,</p>
<blockquote>
<p>अयं देवो मुनिर् वन्द्य एष ब्रह्मा बृहस्पतिः । &gt;
इत्य् आख्या जायते तावद् यावन् नार्चयते हरिम् ॥ इति ॥४१॥</p></blockquote>
<hr>
<p><strong>विश्वनाथ-चक्रवर्ती (सारार्थ-दर्शिणी) :</strong> भक्तस्य नित्य-नैमित्तिक-श्राद्ध-तर्पणादि-कर्म-यन्त्रणा-राहित्यम् आह&mdash;<strong>देव-र्षि</strong> इति । <strong>देवादयः</strong> पञ्च-यज्ञ-देवता आत्मा नर-पोष्या पितृ-मातृ-भार्यादय एतेषां कर्मी यथा <strong>ऋणी</strong> अत एव तेषां <strong>किङ्करश्</strong> च तद्-अर्थं नित्यं पञ्च-यज्ञ-कर्ता, तथा च स्मृतिः&mdash;हीन-जातिं परिक्षीणम् ऋणार्थं कर्म कारयेत् [याज्ञवल्क्य-स्मृति २.४३, अग्नि।पु। २५३.३] इति । अयं तु न तथा । कोऽसौ ? यः <strong>सर्व-भावेन</strong> श्री-<strong>मुकुन्दं शरणं गतः</strong> । यद् वा, पृथ्वी-पतिना स्व-किङ्करत्वेन गृहीतस्य जनस्य मण्डलेश्वराद्य्-अनुवर्तिर् न सम्भवेत् । <strong>कृत्यं</strong> वर्णाश्रम-विहितं कर्म त्यक्त्वा । यद् वा, <strong>कर्तं</strong> भेदं त्यक्त्वेति, यथा तरोर् मूल-निषेचनेन [भा।पु। ४.३१.१२] इति न्यायेन विष्णु-पूजने सम्प्रवृत्ते देवर्ष्य्-आदयः साधु-पूजिता एवेति । अत एव मत्-कथा-श्रवणादौ वा श्रद्धा यावन् न जायते [भा।पु। ११.२०.९] इति वदता भगवता स्व-भक्तस्य कर्माधिकारो दूरीकृतः ॥४१ ॥</p>
<p>———————————————————————————————————————</p>
<p><strong>॥ ११.५.४२ ॥</strong></p>
<p>स्व-पाद-मूलं भजतः प्रियस्य<br>
त्यक्तान्य-भावस्य हरिः परेशः ।<br>
विकर्म यच् चोत्पतितं कथञ्चिद्<br>
धुनोति सर्वं हृदि सन्निविष्टः ॥</p>
<p><strong>श्रीधर-स्वामी (भावार्थ-दीपिका) :</strong><br>
विहित-कर्म-निवृत्तिम् उक्त्वा<br>
निषेध-निमित्त-प्रायश्चित्त-निवृत्तिम् आह&mdash;  स्व-पाद-मूलम् इति ।<br>
<strong>त्यक्तोऽन्यस्मिन्</strong> देहादौ देवतान्तरे वा <strong>भावो</strong> येन,<br>
अत एव तस्य <strong>विकर्मणि</strong> प्रवृत्तिर् न सम्भवति ।<br>
यच् च <strong>कथञ्चित्</strong> प्रमादादिना <strong>उत्पतितं</strong> भवेत्,<br>
तद् अपि <strong>हरिर् धुनोति</strong> ।<br>
ननु, यमस् तन् न मन्येत ?<br>
तत्राह&mdash;<strong>परेशः</strong> ।<br>
ननु, &ldquo;श्रुति-स्मृती ममैवाज्ञे&rdquo; इति भगवद्-वचनात्<br>
स्वाज्ञा-भङ्गं कथं सहेत ?<br>
तत्राह&mdash;<strong>प्रियस्य</strong> ।<br>
ननु, नायं पाप-क्षयार्थं भजते ?<br>
तत्राह&mdash;<strong>हृदि सन्निविष्टः</strong> ।<br>
न हि वस्तु-शक्तिर् अर्थिताम् अपेक्षते इत्य् अर्थः॥४२॥</p>
<hr>
<p><strong>कैवल्य-दीपिका :</strong> विध्य्-अतीतताम् उक्त्वा निषेधातीताम् आह&mdash;<strong>स्व-पाद</strong>- इति । <strong>अन्य-भावो</strong> भेद-बुद्धिः । <strong>विकर्म</strong> पापम् । <strong>उत्पतितम्</strong> अकस्माद् घटितम् । <strong>कथञ्चित्</strong> प्रमादेन । ननु निष्कामस्य भजनं, न तु पाप-क्षयाथ इत्य् अत आह--<strong>हृदि सन्निविष्ट</strong> इति । वस्तु-सामर्थ्याद् इत्य् अर्थः ॥४२॥ [मु।फ। ६.२८]</p>
<hr>
<p><strong>जीव-गोस्वामी (क्रम-सन्दर्भः) :</strong> न च विकर्म-प्रायश्चित्त-रूपं कर्मान्तरं कर्तव्यं, तस्य तच्-छरणस्य विकर्म-प्रवृत्त्य्-अभावात् । कथञ्चिद् आपतितेऽपि विकर्मणि तद्-अनुस्मरणेनैव प्रायश्चित्तस्याप्य् आनुषङ्गिक-सिद्धेर् इत्य् आह&mdash;<strong>स्व-पाद-मूलम्</strong> इति । <strong>हृदि सन्निविष्टत्वे</strong> हेतुः&mdash;<strong>त्यक्तान्य-भावस्येति</strong> । <strong>त्यक्तोऽन्यत्र</strong> देवतान्तरे <strong>भावो</strong> भगवतीव भक्तिर् येन विकर्म-धूनने हेतुः <strong>हरिः</strong> स्वभावत एव सर्व-दोष-हरः <strong>परेशः</strong> शक्तितश् चेत्य् अर्थः । तत्रापि <strong>प्रियस्येत्य्</strong> आग्रहतश् चेत्य् अर्थः ॥४२॥ [भक्ति-सन्दर्भ १७३]</p>
<hr>
<p><strong>विश्वनाथ-चक्रवर्ती (सारार्थ-दर्शिणी) :</strong> विहित-कर्म-निवृत्तिम् उक्त्वा, निषेध-निमित्त-प्रायश्चित्त-निवृत्तिम् आह&mdash;स्व-पाद-मूलम् इति । <strong>त्यक्तोऽन्यस्मिन्</strong> देवतान्तरे <strong>भावः</strong> सेव्य-बुद्धिर् येन, तस्य <strong>विकर्मणि</strong> प्रवृत्तिर् एव न भवेत् । <strong>कथञ्चित्</strong> प्रमादादिना <strong>उत्पतितं चेत्</strong>, तद् अपि <strong>हरिर् धुनोति</strong> । ननु, विकर्मवति भृत्ये दण्डयन्त एव प्रभवो दृश्यन्त इति हरिर् एव तं दण्डयतु, न <strong>प्रियस्य</strong> भक्तस्य प्रियत्वाद् एवादण्ड्यत्वम् । <strong>परेश</strong> इति एतद् एव तस्य पारमैश्वर्यम् इति भावः । ननु, नायं पाप-क्षयार्थं भजते ? तत्राह&mdash;हृदि सन्निविष्ट इति । न हि वस्तु-शक्तिर् अर्थिताम् अपेक्षते इत्य् अर्थः॥४२॥</p>
<p>———————————————————————————————————————</p>
<p><strong>॥ ११.५.४३-४४ ॥</strong></p>
<p><strong>श्री-नारद उवाच</strong>&mdash;</p>
<p>धर्मान् भागवतान् इत्थं श्रुत्वाथ मिथिलेश्वरः ।</p>
<p>जायन्तेयान् मुनीन् प्रीतः सोपाध्यायो ह्य् अपूजयत् ॥</p>
<p>ततोऽन्तर्दधिरे सिद्धाः सर्व-लोकस्य पश्यतः ।</p>
<p>राजा धर्मान् उपातिष्ठन्न् अवाप परमां गतिम् ॥</p>
<p><strong>मध्वाचार्यः (भागवत-तात्पर्यम्) :</strong></p>
<p>उदकैश् च नमस्कारैः स्तुतिभिर् मनसा तथा ।</p>
<blockquote>
<p>यतिभिश् चापि सम्पूज्या देवा मोक्षम् इयासुभिः ॥ &gt;
मध्ये विष्णुम् अनुस्मृत्य नान्यथा तु कथञ्चन ॥ इति समयाचारे &gt; ॥ &gt;
प्राधान्येन हरिर् ध्येयस् तत्-सम्बन्धात् सुरादयः । &gt;
ध्येयानान्यं क्वचिद् ध्यायेद् धराव् अनुपयोगि यत् ॥ &gt;
इति हरि-संहितायाम् ॥४३॥</p></blockquote>
<hr>
<p><strong>श्रीधर-स्वामी (भावार्थ-दीपिका) : जायन्तेयान्</strong> जयन्त्याः पुत्रान् ॥४३॥ <strong>उपातिष्ठन्न्</strong> अनुतिष्ठन् ॥४४॥</p>
<hr>
<p><strong>जीव-गोस्वामी (क्रम-सन्दर्भः) :</strong> <em>न व्याख्यातम्।</em></p>
<hr>
<p><strong>विश्वनाथ-चक्रवर्ती (सारार्थ-दर्शिणी) : जायन्तेयान्</strong> जयन्त्याः पुत्रान् ॥४३॥</p>
<p><strong>तथ्यः :</strong> मनु-मते,</p>
<blockquote>
<p>एकदेशं तु वेदस्य वेदाङ्गान्य् अपि वा पुनः । &gt;
योऽध्यापयति वृत्त्य्-अर्थम् उपाध्यायः स उच्यते ॥ [मनु २.१४१] &gt; इति ।</p></blockquote>
<p>———————————————————————————————————————</p>
<p><strong>॥ ११.५.४५ ॥</strong></p>
<p>त्वम् अप्य् एतान् महा-भाग धर्मान् भागवतान् श्रुतान् ।</p>
<p>आस्थितः श्रद्धया युक्तो निःसङ्गो यास्यसे परम् ॥</p>
<p><strong>श्रीधर-स्वामी (भावार्थ-दीपिका) : निःसङ्गो</strong> भूत्वा ॥४५॥</p>
<hr>
<p><strong>जीव-गोस्वामी (क्रम-सन्दर्भः) :</strong> एवं तत्-प्रश्नानुरूपम् अन्य-हितान् भगवद्-धर्मान् उक्त्वा तदीय-स्व-प्रयोजनोत्तरम् आह&mdash;त्वम् अपीति । <strong>त्वम् अपि परं यास्यसे</strong> । काक्वा त्वं तु नेत्य् अर्थः, सर्वतः परस्य श्री-कृष्णस्य नित्य-प्राप्तत्वाद् इति भावः ॥४५॥</p>
<hr>
<p><strong>विश्वनाथ-चक्रवर्ती (सारार्थ-दर्शिणी) :</strong> श्री-वसुदेवस्य नित्य-सिद्ध-भगवत्-पितृ-भावस्यापि भगवत इव नित्य-मूर्तेर् अपि भवद्-इच्छयैव भक्ति-रसौत्कण्ठ्य-निमग्नस्य स्वस्मिन् प्राकृत-नरत्वाभिमानम् आलक्ष्य तं प्राकृत-नरम् इवोपदिदेश । भाग्य-श्लाघादिभिर् आनन्दयति&mdash;त्वम् अपीति षड्भिः । परं परमेश्वरं प्राप्स्यसि ॥४५॥</p>
<p>———————————————————————————————————————</p>
<p><strong>॥ ११.५.४६ ॥</strong></p>
<p>युवयोः खलु दम्पत्योर् यशसा पूरितं जगत् ।</p>
<p>पुत्रताम् अगमद् यद् वां भगवान् ईश्वरो हरिः ॥</p>
<p><strong>श्रीधर-स्वामी (भावार्थ-दीपिका) :</strong> शास्त्र-प्रक्रियेयम् उक्ता । युवां तु सङ्गत एव कृतार्थाव् इत्य् आह&mdash;<strong>युवयोर्</strong> इति । <strong>वां</strong> युवयोः ॥४६॥</p>
<hr>
<p><strong>जीव-गोस्वामी (क्रम-सन्दर्भः) :</strong> किन्तु युवयोर् इति जगद् अपि पूरितं कृतार्थताम् आपितम् इत्य् अर्थः । तत्र हेतुः&mdash;प्रकट-लीलयापि यद् वां <strong>युवयोः</strong> <strong>पुत्रताम्</strong> अगात् ॥४६॥</p>
<hr>
<p><strong>विश्वनाथ-चक्रवर्ती (सारार्थ-दर्शिणी) :</strong> <em>न व्याख्यातम्।</em></p>
<p>———————————————————————————————————————</p>
<p><strong>॥ ११.५.४७ ॥</strong></p>
<p>दर्शनालिङ्गनालापैः शयनासन-भोजनैः ।</p>
<p>आत्मा वां पावितः कृष्णे पुत्र-स्नेहं प्रकुर्वतः ॥</p>
<p><strong>श्रीधर-स्वामी (भावार्थ-दीपिका) :</strong> न च सर्व-कर्मार्पणादि-भागवत-धर्मैर् अन्येषाम् इव युवयोः सत्त्व-शुद्धिर् आपादनीया, पुत्रोपलालनेनैव भागवत-धर्म-सर्वस्व-निष्पत्तेः । इत्य् आह&mdash;दर्शनेति । <strong>कृष्णे पुत्र</strong> इति <strong>स्नेहं प्रकुर्वतोर् वां</strong> तस्य <strong>दर्शनादिभिर् आत्मा पावितः</strong> शोधितः॥४७॥</p>
<hr>
<p><strong>जीव-गोस्वामी (क्रम-सन्दर्भः) :</strong> ननु, तथापि जय-विजयवद् ब्राह्मणापराधाद् बिभेमि । तत्राह&mdash;दर्शनेति । <strong>पावितः</strong> दोषाभासाद् अपि दूरे रक्षित इत्य् अर्थः । तत्र हेतुः&mdash;कृष्ण इति । तत्रापि <strong>पुत्र-स्नेहं प्रकुर्वतोर्</strong> इति ताभ्याम् । युवयोर् महद् एवान्तरम् इति भावः ॥४७॥</p>
<hr>
<p><strong>विश्वनाथ-चक्रवर्ती (सारार्थ-दर्शिणी) :</strong> <em>न व्याख्यातम्।</em></p>
<p>———————————————————————————————————————</p>
<p><strong>॥ ११.५.४८ ॥</strong></p>
<p>वैरेण यं नृपतयः शिशुपाल-पौण्ड्र-</p>
<p>शाल्वादयो गति-विलास-विलोकनाद्यैः ।</p>
<p>ध्यायन्त आकृत-धियः शयनासनादौ</p>
<p>तत्-साम्यम् आपुर् अनुरक्त-धियां पुनः किम् ॥</p>
<p><strong>मध्वाचार्यः (भागवत-तात्पर्यम्) :</strong></p>
<p>पौण्ड्रकादिषु दैत्येषु सुरांशाः सन्ति सर्वशः ।</p>
<blockquote>
<p>बहु-मान-फलं विष्णोस् ते यान्त्य् आदाय सद्-गतिम् ॥ &gt;
विद्वेषस्य फलं यत् तु तद् आदायासुरास् तमः । &gt;
यान्त्य् अतो नैव विद्वेषो विष्णोः कार्यः कथञ्चन ॥ इति अंश-विवेकः &gt; ॥४८ ॥</p></blockquote>
<hr>
<p><strong>श्रीधर-स्वामी (भावार्थ-दीपिका) :</strong> एतद् एव कैमुत्य-न्यायेन स्फुटयति&mdash;वैरेणेति । यं <strong>शयनासनादौ वैरेणापि</strong> ध्यायन्तस् तस्य <strong>गति-विलासाद्</strong>यैर् <strong>आकृत-धियस्</strong> तत्-तद्-आकारा धीर् येषां ते तत्-सारूप्यम् <strong>आपुः</strong>। किं पुनर् वक्तव्यं ? <strong>अनुरक्त-धियां</strong> <strong>तत्-साम्यं</strong> भवतीति ॥४८॥</p>
<hr>
<p><strong>जीव-गोस्वामी (क्रम-सन्दर्भः) :</strong> आस्तां युवयोर् वार्ता । श्री-कृष्णस्य सर्वोत्कृष्ट-भगवत्-स्वभावत्वात् साधारणानुरक्त-जनानाम् अपि सुतरां तत्-तुल्या गतिः किं पुनर् यदूनाम् इति तान् प्रति शोचन्तं कैमुत्येनाह&mdash;वैरेणेति ॥४८॥</p>
<hr>
<p><strong>विश्वनाथ-चक्रवर्ती (सारार्थ-दर्शिणी) :</strong> ननु, परमेश्वरे पुत्र-बुद्धिर् एवानर्थ-कारिणी, आवयोर् अपराधोत्पादनात् । इति चेत्, मैवम् । प्रातिकूल्य-भावेन युष्मद्-आदय इत्य् आह&mdash;वैरेणेति । <strong>गति-विलासाद्यैर्</strong> या आकृतिः कृष्णस्याकारस् तन्-मात्र एव, न तु तन्-माधुर्ये धीर् येषां ते । स्वीय**-शयनासनादि**-कर्मणि <strong>ध्यायन्तः</strong> सन्तः <strong>साम्यं</strong> सारूप्यं सायुज्यं, किं पुनस् तं ततोऽप्य् अधिकं प्राप्यं स्यात्? अपराधस्य तु सम्भावनैव नास्तीति भावः ॥४८ ॥</p>
<p>———————————————————————————————————————</p>
<p><strong>॥ ११.५.४९ ॥</strong></p>
<p>मापत्य-बुद्धिम् अकृथाः कृष्णे सर्वात्मनीश्वरे ।</p>
<p>माया-मनुष्य-भावेन गूढैश्वर्ये परेऽव्यये ॥</p>
<p><strong>श्रीधर-स्वामी (भावार्थ-दीपिका) :</strong> ननु पुत्र-स्नेहश् चेन् मोक्ष-हेतुः, तर्हि सर्वे मुच्येरन् ? तत्राह&mdash;मापत्य-बुद्धिम् इति । <strong>अपत्यम्</strong> इति <strong>बुद्धिं मा कृथाः</strong> । अड्-आगमश् छान्दसः ॥४९॥</p>
<hr>
<p><strong>जीव-गोस्वामी (क्रम-सन्दर्भः) :</strong> सर्वत्र हेतुः&mdash;मापत्येति । अपत्य-साधारण-बुद्धिं मा कुरु, यतः कृष्णे कृषिर् भू-वाचकः इत्य्-आदि-लक्षणे, अत एव सर्वात्मनि सर्वावतारिणि, अत एवेश्वरे सर्व-वशीकर्तरि, अत एव परे, तथापि मायेति कृपा-प्रधान-मनुष्य-लीला-प्रकटनेन गूढं ज्ञातुम् अशक्यम् ऐश्वर्यं यस्य तस्मिन्, अत एवाव्यय इति ।</p>
<p>यद् वा, ननु तर्हि पुत्र-स्नेहं प्रकुर्वतोर् इति कथं पुत्रोचितः स्नेहः तस्मिन् श्लाघितं ? तत्राह&mdash;मेति । अपत्य-बुद्धिं मा अकृथाः, किन्तु कुरुष्वेवेत्य् अर्थः । तत्र हेतुः&mdash;कृष्ण इत्य्-आदि-लक्षणेऽपि मायेत्य् आदि-रूप इति पूर्ववत् ।*।*४९॥</p>
<hr>
<p><strong>विश्वनाथ-चक्रवर्ती (सारार्थ-दर्शिणी) :</strong> तस्मात् त्वया अनुरक्त-धियैव भाव्यं, न तूदासितव्यम् इत्य् आह&mdash;मेति । सर्वात्मनीश्वरे मद्-अपत्यत्वम् आरोपितम् एव, न वस्तुतः इत्य् असम्भावनया कृष्णे या अपत्यवद् एव बुद्धिस् तां मा कृथाः । मद्-अपत्यम् एवायम् इति कृष्णे पुत्र-भावं कुर्व् इति भावः ॥४९॥</p>
<p>ननु मनुष्यस्य मम परमेश्वरः कथं पुत्रः स्यात् तत्राह&mdash;मायेति । त्वद्-अपत्यत्व-प्राप्त्य्-अर्थं मायया मनुष्यत्वेन गूढः गुप्तीकृतम् ऐश्वर्यं येन तस्मिन्, अतो मनुष्यस्य तव मनुष्यः कृष्णः पुत्रो भवेद् एवेति भावः । परेऽव्यये इति तद् अपि तस्य श्रेष्ठत्वम् ऐश्वर्य-व्यय-राहित्यं च भवेद् एवेति भावः । अत्र वसुदेव-प्रबोधनार्थम् एव माया-शब्दः प्रयुक्तः । वस्तुतस् तु कृष्णो मनुष्य-स्वरूपेणैव, तदापि माया-शब्दः स्वरूप-वाची ॥४९॥</p>
<p>———————————————————————————————————————</p>
<p><strong>॥ ११.५.५० ॥</strong></p>
<p>भू-भारासुर-राजन्य- हन्तवे गुप्तये सताम् ।</p>
<p>अवतीर्णस्य निर्वृत्यै यशो लोके वितन्यते ॥</p>
<p><strong>श्रीधर-स्वामी (भावार्थ-दीपिका) :</strong> ननु कथम् ईश्वरो मानुषः स्यात् ? कथं वा तस्य विश्व-सृष्ट्य्-आदि-कर्तुः पूतना-शोषणादि-कर्माश्चर्यम् इव निरूप्यते ? तत्राह&mdash;भू-भार-रूपा असुरा एव राजन्यास् तेषां हन्तवे तान् हन्तुम् । निर्वृत्यै मोक्षाय ॥५०॥</p>
<hr>
<p><strong>जीव-गोस्वामी (क्रम-सन्दर्भः) :</strong> कृपा-प्रधानत्वम् एवाह&mdash;भू-भारेति ॥५०॥</p>
<hr>
<p><strong>विश्वनाथ-चक्रवर्ती (सारार्थ-दर्शिणी) :</strong> भू-भार-रूपा असुरा एव ये राजन्यास् तेषां हन्तवे तान् हन्तुः सतां गुप्तये उभयेषाम् एव तेषां निर्वृत्यै सायुज्य-प्रेम-दानादिभिर् इति वैषम्य-नैर्घृण्ये पराहते ॥५०॥</p>
<p>———————————————————————————————————————</p>
<p><strong>॥ ११.५.५१ ॥</strong></p>
<p><strong>श्री-शुक उवाच&mdash;</strong></p>
<p>एतच् छ्रुत्वा महा-भागो वसुदेवोऽतिविस्मितः ।</p>
<p>देवकी च महा-भागा जहतुर् मोहम् आत्मनः ॥</p>
<p><strong>श्रीधर-स्वामी (भावार्थ-दीपिका) :</strong> <em>न व्याख्यातम्।</em></p>
<hr>
<p><strong>जीव-गोस्वामी (क्रम-सन्दर्भः) :</strong> ततश् च एतद् इति । मोहं ब्रह्म-शाप-भय-मयम् ॥५१॥</p>
<hr>
<p><strong>विश्वनाथ-चक्रवर्ती (सारार्थ-दर्शिणी) :</strong> मोहम् असुरेभ्योऽपि कृष्णस्य मोक्ष-प्रदत्वाज्ञानं जहतुः ॥५१॥</p>
<p>———————————————————————————————————————</p>
<p><strong>॥ ११.५.५२ ॥</strong></p>
<p>इतिहासम् इमं पुण्यं धारयेद् यः समाहितः ।</p>
<p>स विधूयेह शमलं ब्रह्म-भूयाय कल्पते ॥</p>
<p><strong>श्रीधर-स्वामी (भावार्थ-दीपिका) :</strong> इहास्मिन्न् एव देहे शमलं मोहं विधूय ब्रह्मत्वाय कल्पते ॥५२॥</p>
<hr>
<p><strong>जीव-गोस्वामी (क्रम-सन्दर्भः) :</strong> ब्रह्म-भूयाय सर्व-बृहत्तमत्वाय कल्पते परम-भक्तत्वापत्तेः ॥५२॥</p>
<hr>
<p><strong>विश्वनाथ-चक्रवर्ती (सारार्थ-दर्शिणी) :</strong> शमलम् अविद्यां विधूय । मोक्षं प्राप्नोति ॥५२॥</p>
<p>———————————————————————————————————————</p>
<p>इति सारार्थ-दर्शिन्यां हर्षिण्यां भक्त-चेतसाम् ।</p>
<p>एकादशे पञ्चमोऽयं सङ्गतः सङ्गतः सताम् ॥*॥</p>
<p>———————————————————————————————————————</p>
<blockquote>
<p>इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं &gt; संहितायां वैयासिक्यां दशम-स्कन्धे &gt;
जायन्तेयोपाख्यानं नाम &gt;
पञ्चमोऽध्यायः ।</p></blockquote>
<p>॥११.५॥</p>
<p>———————————————————————————————————————</p>
<p><strong>(११.६)</strong></p>
<div class="footnotes" role="doc-endnotes">
<hr>
<ol>
<li id="fn:1">
<p>आश्वालयन-कल्प-सूत्रस्य त्åतीयोऽध्यायो द्åश्यः । ह्åदयस्याग्रे
इव द्यति अथ जिह्वाया अथ वचसः इत्य् अर्थ-सङ्ग्रहः ।
षट्-शतीनि नियुञ्जन्ते इत्य्-आदि गौडपादीय-भाष्यं, साङ्ख्य-कारिका
१.४, द्रष्टव्यम्।&#160;<a href="#fnref:1" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:2">
<p>बीजैर् यज्ञेषु यस्तव्यम् इति वै वैदिकी श्रुतिः ।</p>
<p>अज संज्ञानि बीजानि छागं न घ्नन्तुम् अर्हथ ॥</p>
<p>नैव धर्मः सतां देवा यत्र वध्येत वै पशुः ।</p>
<p>इदं क्åत-युगं श्रेष्ठं कथं वध्येत वै पशुः ॥ इति
आलोचनात्मक-संस्करणे पाठः।&#160;<a href="#fnref:2" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:3">
<p>पाणिनीये शेषे [पा। २.४.९२] शैषिकात् सरूपः शैषिकोऽण् इति
सिद्धान्त-कौमुदी ।&#160;<a href="#fnref:3" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:4">
<p>अध्यापनं ब्रह्म-यज्ञः पितृ-यज्ञस् तु तर्पणम् ।</p>
<p>होमो दैवो बलिर् भौतो नृ-यज्ञोऽतिथि-पूजनम् ॥</p>
<p>पञ्चैतान् यो महा-यज्ञान् न हापयति शक्तितः ।</p>
<p>स गृहेऽपि वसन् नित्यं सूनादोषैर् न लिप्यते ॥ [मनु। ३.७०-७१}&#160;<a href="#fnref:4" class="footnote-backref" role="doc-backlink">&#x21a9;&#xfe0e;</a></p>
</li>
</ol>
</div>

  </div>
</article>


        

        



    <aside class="card border noPrint" id="section-tree-item-bhAgavatam_gauDIya-prastutiH_11_05_jAyanteyopAkhyAnaM_md">
        <div class="card-title bg-light-gray border d-flex justify-content-between">
            <a href="https://vishvAsa.github.io/purANam_vaiShNavam/bhAgavatam/gauDIya-prastutiH/11/05_jAyanteyopAkhyAnaM/">०५ जायन्तेयोपाख्यानं </a>
            <a data-toggle="collapse" href="#section-tree-item-body-bhAgavatam_gauDIya-prastutiH_11_05_jAyanteyopAkhyAnaM_md" role="button" aria-expanded="false" aria-controls="section-tree-item-body-bhAgavatam_gauDIya-prastutiH_11_05_jAyanteyopAkhyAnaM_md" >…<i class="fas fa-caret-down" class="collapsed"></i> </a>
        </div>
        <nav id="section-tree-item-body-bhAgavatam_gauDIya-prastutiH_11_05_jAyanteyopAkhyAnaM_md" class="card-body p-0 collapse">
            
            <li>draft: false</li>
            
            <li>iscjklanguage: false</li>
            
            <li>title: ०५ जायन्तेयोपाख्यानं</li>
            
        </nav>
    </aside>


      </main>
    </div>
    <footer class="bg-yellow  p-1 noPrint" role="contentinfo">
  

  <div id="div_foot_nav_bar" class="row">
    <a href="https://vishvAsa.github.io/purANam_vaiShNavam/search"  class="btn btn-light btn-sm">🥽🔦</a>
    <div class="row col  d-flex justify-content-center">
      <div><a id="previousPageFoot" href="" class="btn btn-secondary">###<i class="fas fa-caret-left"></i></a></div>
      <div ><a id="nextPageFoot" href="" class="btn btn-secondary"><i class="fas fa-caret-right"></i> ### </a></div>
    </div>
      <ul id="footer-bar-right-custom" class="list-group list-group-horizontal">
      </ul>
  </div>
  <div id="div_footer_bar" class="container-fluid d-flex justify-content-between">
    <a class="btn btn-secondary" href="https://github.com/vishvAsa/purANam_vaiShNavam/issues/new" >
      ✉️Contact
    </a>
    <a class="btn btn-secondary" href="http://creativecommons.org/licenses/by/4.0/"><img alt="Creative Commons License" style="border-width:0" src="https://i.creativecommons.org/l/by/4.0/80x15.png" /></a>
    <div class="btn small border">
      
      <a href="https://github.com/vishvAsa/purANam_vaiShNavam/actions/workflows/build.yml"><img src="https://github.com/vishvAsa/purANam_vaiShNavam/actions/workflows/build.yml/badge.svg"> Built </a> on 2025 Aug 25 05:46:07 UTC. (<a href="http://google.com/search?q=05%3a46%3a07%20UTC to IST">IST</a>)
    </div>
  </div>
</footer>



<script async src="https://www.googletagmanager.com/gtag/js?id=G-33H08JSLQR"></script>
<script>
  window.dataLayer = window.dataLayer || [];
  function gtag(){dataLayer.push(arguments);}
  gtag('js', new Date());

  gtag('config', 'G-33H08JSLQR');
</script>

  </body>
  <script type='text/javascript'>
    
    
    
    module_uiLib.onDocumentReadyTasks();
  </script>
  
</html>
