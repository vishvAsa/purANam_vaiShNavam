+++
title = "११ बद्ध-मुक्त-लक्षणम्"

+++

**॥ ११.११.१ ॥**

**श्री-भगवान् उवाच---**

**बद्धो मुक्त इति व्याख्या  
गुणतो मे न वस्तुतः ।**  
**गुणस्य माया-मूलत्वान्  
न मे मोक्षो न बन्धनम् ॥**

**मध्वाचार्यः (भागवत-तात्पर्यम्) :** मे गुणतः । मद्-वशत्वादेः ।

> अमायत्वान् निर्गुणोऽहं बन्ध-मोक्षौ न चापि मे । >
> मद्-अधीनस्य जीवस्य बन्ध-मोक्षौ सदैव तु ॥ इति स्वाभाव्ये > ॥१॥


______


**श्रीधर-स्वामी (भावार्थ-दीपिका) :**

एकादशे तु बद्धानां  
मुक्तानां चाथ लक्षणम् ।  
साधूनां च तथा भक्तेर्  
लक्षणं हरिणेरितम् ॥

नित्य-बद्धो नित्य-मुक्त एक एवेति मे भ्रमः \[भा।पु। ११.१०.३७\]इति यद् उक्तं,  
तत् किं वस्तुतो विरोधः, प्रतीतितो वा ?  
नाद्यः, बन्ध-मोक्षयोर् वास्तवत्वाभावाद् इत्य् आह---   
बद्धो मुक्त इति द्वाभ्याम् ।  
आत्मा **बद्धो मुक्तश्** च **मे गुणतो** मद्-अधीन-सत्त्वादि-गुणोपाधितः,  
**न** तु **वस्तुतः** ।

नन्व् औपाधिकत्वेऽपि तण्डुल-पाकादिवद्  
वास्तवत्वं किं न स्यात् ?  
तत्राह---**गुणस्य माया-मूलत्वाद् बन्धनं नास्ति** ।  
अत एव **मोक्षश्** च नास्ति ।

ननु कथं सर्व-शास्त्र-विरुद्धम् उच्यते ?  
तत्राह---इति मे व्याख्येति। एवं मत्-कृतो निर्णयः,  
अलम् अतिकुतर्कैर् इत्य् अर्थः ।

अथवैवम् अन्वयः,  
आत्मा **बद्धो मुक्त इति** या **व्याख्या** उक्तिः,  
सा **मे गुणतो** मद्-गुण-पारतन्त्र्यात् ।  
अत्र हेतुत्वेन गुण-नियन्तरि स्वस्मिंस् तद्-व्यतिरेकम् आह---  
अत एव न मे बन्धनं मोक्षो वेति ।  
अन्यत् समानम् ॥१॥


______


**जीव-गोस्वामी (क्रम-सन्दर्भः) :** गुणस्य माया-मूलत्वाद् इति मायया तत्-सम्बन्धस्य मिथ्यैव स्फोरणाद् इत्य् अर्थः । अन्यत् तैः । तत्र द्वितीय-व्याख्याने मे मतम् इति शेषः ॥१॥


______


**विश्वनाथ-चक्रवर्ती (सारार्थ-दर्शिणी) :**

एकादशे बद्ध-मुक्त-वैलक्षण्यस्य शिक्षणम् ।

साधूनां लक्षणं भक्तेर् अङ्गान्य् अप्य् उक्तवान् हरिः ॥ओ ॥

कथं बन्धः कथं मोक्षः ? इति तव प्रश्नोऽपि वस्तुतो न घटते इत्य् आह---बद्ध इति । **मे गुणतः** मद्-अधीन-सत्त्वादि-गुणैर् **बद्ध** इति ततो **मुक्तैति व्याख्या वस्तुतो न** सम्भवति । कुतः ? **गुणस्य** गुण-सम्बन्धस्य **माया-मूलत्वान्** मायया अविद्यया तर्क-शक्त्या दुर्घटस्य देहेन्द्रियादि-गुण-सम्बन्धस्य मिथ्यैव स्फोरणाद् इत्य् अर्थः । अत एव मे मम मते इति शेषः । **न बन्धनं**, बन्धनाभावाद् एव न मोक्षश् च ॥१॥

———————————————————————————————————————

**॥ ११.११.२ ॥**

**शोक-मोहौ सुखं दुःखं देहापत्तिश् च मायया ।**  
**स्वप्नो यथात्मनः ख्यातिः संसृतिर् न तु वास्तवी ॥**

**मध्वाचार्यः (भागवत-तात्पर्यम्) :**

स्वप्नोऽयम् इत्य् अविज्ञानात्  
स्वप्ने दुःखम् उपाश्नुते । निज-स्वरूपानुभव-  
राहित्यात् तद्वद् एव तु ॥

जाग्रद्-दुःखम् अपि प्रोक्तं विष्णु-तत्त्वं न पश्यतः ।

तस्मात् त्व् अस्वभावत्वात् सद् अप्य् एतद् अवास्तवम् ॥ **इति** लोक-संहितायाम्**॥२॥**


______


**श्रीधर-स्वामी (भावार्थ-दीपिका) :** एवं कारण-भूत-गुणानां माया-मयत्वात्  
तत्-कार्य-संसृतिर् मायेति प्रपञ्चयति---शोक-मोहाव् इति ।  
**यथा स्वप्न आत्मनो** बुद्धेर् एव **ख्यातिर्** विवर्तः, तद्वत् ॥२॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** अत्र बन्धस्य मिथ्यात्व-प्रकारं दर्शयति---लोक-मोहाव् इति । **देहापत्तिर्** देहाद् देहान्तर-प्राप्तिः । देहस्यापत्तिर् आपन् मृत्युर् वा । **मायया** मायिकोपाधि-सम्बन्धेन अविद्यया । मायिकोपाधिर् अन्तःकरणे सूक्ष्म-देहे जीवस्य अभिमानाद् एव  
तदीय-धर्माणां शोक-मोहादीनाम् अपि स्वीयत्वेन ग्रहणम् इत्य् अर्थः ।  
अतः शोक-मोहादिमत्त्व-लक्षणा **संसृतिर् न वास्तवी** न वस्तु-भूता ।  
शोक-मोहादीनां माया-सृष्टत्वेन सत्यत्वेऽपि  
तत्-सम्बन्धस्य जीवे अविद्या-कल्पितत्वान्  
मिथ्यात्वम् इत्य् अर्थः ।  
**यथा आत्मनो** बुद्धेः **ख्यातिर्** विवर्तः **स्वप्नो** मिथ्या, तथा ॥२॥

———————————————————————————————————————

**॥ ११.११.३ ॥**

**विद्याविद्ये मम तनू विद्ध्य् उद्धव शरीरिणाम् ।**  
मोक्ष-बन्ध-करी आद्ये मायया मे विनिर्मिते ॥**

**मध्वाचार्यः (भागवत-तात्पर्यम्) :**

विद्याविद्ये मम तनू प्रतिमावत् सदोदिते ।

> सदा तद्-व्यतिरिक्तस्य नित्य-ज्ञान-सुखात्मनः ॥ >
> मद्-इच्छा-वशगे नित्यम् अविद्या-निर्मिता गुणाः । >
> सत्त्वाद्या मद्-अधीनत्वाद् अविद्याया न मे गुणाः ॥ >
> अविद्या चैव विद्या च गुणाः सत्त्वादिका अपि । >
> देहोत्पत्तिः सुखं दुःखं सर्वम् एतन् मद्-इच्छया ॥ >
> अतोऽहं बन्ध-मोक्षाभ्यां रहितो नित्यम् एव तु । >
> मुक्त-शब्दोदितो बन्ध-राहित्यान् न विमोकतः ॥ इति काल-संहितायाम् > । >
> श्रीस् तु विद्या समुद्दिष्टा दुर्गाविद्या प्रकीर्तिता । >
> ते त्व् अनादि हरेर् इच्छा नियते सर्वदैव तु ॥ इति माया-वैभवे > ॥३॥


______


**श्रीधर-स्वामी (भावार्थ-दीपिका) :** अतो वस्तु-विरोधस् तावन् नास्ति, प्रतीतिस् त्व् औपाधिकी घटत इत्य् आह---तन्येते बन्ध-मोक्षाव् आवाभ्याम् इति **तनू** शक्ती **मे मायया विनिर्मिते** । माया-वृत्ति-रूपत्वाद् **बन्ध-मोक्ष-करी** इत्य् एक-वचनं द्वि-वचनार्थे ।

ननु तत्-कार्यत्वे बन्ध-मोक्षयोर् अनादित्व-नित्यत्वे न स्याताम् ? तत्राह---**आद्ये** अनादी । ततो यावद् अविद्यां प्रेरयामि, तावद् बन्धः । यदा विद्यां ददामि तदा मोक्षः स्फुरतीत्य् अर्थः ।तथा च, स्कन्द-पुराणे---

> बन्धको भव-पाशेन भव-पाशश् च मोचकः । >
> कैवल्य-दः परं ब्रह्म विष्णुर् एव सनातनः ॥ इति ॥३॥


______


**जीव-गोस्वामी (परमात्म-सन्दर्भ ५४) :** अत्र माया-वृत्तित्वाद् इति वस्तुतो माया-वृत्ती एव ते । विनिर्मितत्वं त्व् अपरानन्त-वृत्तिकया तया प्रकाशमानत्वाद् एवोच्यते । यतोऽनादी इत्य् अर्थः । तथा स्फुरतीत्य् अस्य मोक्ष इत्य् अनेनैवान्वयः । जीवस्य स्वतो मुक्तत्वम् एव । बन्धस् त्व् अविद्या-मात्रेण प्रतीतः । विद्योदये तु तत् प्रकाशते मात्रम् । ततो नित्य एव मोक्ष इति भावः । न च वाच्यम् एषा मायेत्य् आदौ सामान्य-लक्षणो मोक्ष-प्रदत्वं तस्या नोक्तम् इत्य् असम्यक्त्वम् इति । अन्तकारित्वेनात्यन्त-प्रलय-रूपस्य मोक्षस्याप्य् उपलक्षितत्वात् । अत्र व्दियाख्या वृत्तिर् इयं स्वरूप-शक्ति-वृत्ति-विशेष-विद्या-प्रकाशे द्वारम् एव न तु स्वयम् एव सेति ज्ञेयम् । अथाविद्याख्यस्य भागस्य देव वृत्ती । आवरणात्मिका विक्षेपात्मिका च । तत्र पूर्वा जीव एव तिष्ठन्ती तदीयं स्वाभाविकं ज्ञानम् आवृण्वाना । उत्तरा च तं तद्-अन्यथा-ज्ञानेन सञ्चयन्ती वर्तत इति ॥३॥


______


**जीव-गोस्वामी (क्रम-सन्दर्भः) :** कथम् ? तत्राह---विद्येति । अतो वस्तुतो नित्य-मुक्तोऽपि प्रतीतितो नादि-बद्ध इति युगपद् उभयत्वं घटत इत्य् अर्थः । अत्र **मे** मम **मायया** शक्त्या कर्त्र्या **तनू** स्व-दृष्टान्त-रूपत्वात् स्वांश-रूपे, अत एवानादी । ये **निर्मिते** प्रसारिते, त एव मम **शरीरिणां** मदीयानां मोक्ष-बन्ध-कर्यौ भवतः इति स्थिते, सा धर्मराजवद् भक्ता भयं द्वितीयाभिनिवेशतः स्यात् \[भा।पु। ११.२.३७\] इति न्यायेन यस्य यावन् मद्-वैमुख्यं, तस्य तावद् अविद्यां प्रसार्य स्वरूपावरण-पूर्वकं गुणावेशं कुर्वती बन्धं करोति । मत्-साम्मुख्ये तु गुणावेश-त्याजन-पूर्वकं स्वरूप-स्फुरणं कुर्वती मोक्षं करोतीति ज्ञेयम् । अतस् तस्या एव तयोः कर्तृत्वेऽपि मद्-धेतुकत्वाद् बन्धकोभव-पाशेन इत्य्-आद्य् उच्यत इति भावः । **बन्ध-मोक्ष-करी** इति "सुपां सुलुक् पूर्व-सवर्ण" इत्य्-आदिना पूर्व-सवर्णश् छान्दसः ॥३॥


______


**विश्वनाथ-चक्रवर्ती (सारार्थ-दर्शिणी) :** ननु केयम् अविद्या यया मिथ्या-भूतेऽपि गुण-सम्बन्धः स्फोरितस् तत्राह---विद्याविद्ये मम तनू तन्येते बन्ध-मोक्षाव् आभ्याम् इति तनू शक्ती । शरीरिणां बन्ध-मोक्ष-करी बन्ध-मोक्ष-कर्षौ विद्या मोक्ष-करी, अविद्या बन्ध-करीत्य् अर्थः । इमे च मे मम मायया महा-शक्त्या विनिर्मिते सृष्टे । किं च, माया-वृत्तित्वाद् एव तयोर् माया-सृष्टत्वम् औपचारिकम् एवोच्यते इत्य् आह आद्ये अनादी । अनाद्य्-अनन्तम् अव्यक्तं नित्यं कारणम् अव्ययम् \[भा।पु। १२.४.१९\] इति द्वादशोक्तेः । पुंसोऽस्ति प्रकृतिर् नित्या इति वैद्यकौक्तेश् च माया-शक्तिर् इव तद्-वृत्ती विद्याविद्ये अपि नित्ये एव । तद् एवं मायायास् तिस्रो वृत्तयः प्रधानम् अविद्या विद्या च । प्रधानेनोपाधिः सत्य एव सृज्यते । अविद्यया तद्-अध्यासो मिथ्या-भूतः । विद्यया तद्-उपराम इति तिसृणां कार्यम् ॥३ ॥

———————————————————————————————————————

**॥ ११.११.४ ॥**

**एकस्यैव ममांशस्य जीवस्यैव महा-मते ।**  
बन्धोऽस्याविद्ययानादिर् विद्यया च तथेतरः ॥**

**मध्वाचार्यः (भागवत-तात्पर्यम्) :**

भिन्नांशस्यैव जीवस्य बन्ध-मोक्षौ न मे क्वचित् ।

> अभिन्नांशास् तु मत्साद्यास् तेजसः काल-वह्निवत् ॥ >
> जीवाभिन्नांशकास् तत्र तेजसः प्रतिबिम्बवत् ॥ इति वैलक्षण्ये । >
> मुक्तस्य तु न मे मोक्षो बन्धाभावात् कथञ्चन । >
> मुक्त इत्य् अपि नामैतद् दीप्यतेऽसौ दिवाकरः ॥ >
> इति बन्ध-राहित्यान् न तु वृक्षादि-दीप्तिवत् । >
> कादाचित्कतया वाच्यं बन्धाभावाद् अमोक्षतः । >
> जीवस्य बन्ध-मोक्षस् तु मत्-प्रसादात् कदाचन ॥ इति तत्त्वोदये > ॥४ ॥


______


**श्रीधर-स्वामी (भावार्थ-दीपिका) :** तत्र शरीरिणाम् इति बहु-वचन-निर्देशाद् विषय-भेदेनाविरोध उक्त इति भ्रान्तिं व्यावर्तयन् बन्ध-मोक्ष-व्यवस्थाम् उपपादयति---एकस्यैवेति ।

तर्हि किम् आत्माभेदात् तवापि बन्धः ? नहीत्य् आह---अस्य जीवस्यैवेति । नन्व् आत्माभेदे जीवो नाम कोऽन्योऽस्ति पृथक् ? कथं च बन्ध-मोक्ष-सुख-दुःखादि-व्यवस्था ? तत्राह---ममांशस्येति ।

अयं भावः---यथैकस्यापि चन्द्रादेर् जलाद्य्-उपाधिना बिम्ब-प्रतिबिम्ब-रूपो भेदः, यथा च तत्र जल-कृताः कम्पादयः प्रतिबिम्बस्यैव, यथा च प्रतिम्बिमानाम् अप्य् उपाधि-भेदेन भेदाद् एकस्मिन्न् उदकुम्भे भग्ने तद्-गत-प्रतिबिम्बस्यैव बिम्बैक्यं नान्य-गतस्य तथाविद्यायां प्रतिम्बिम्बस्य मद्-अंशस्य जीवस्यैव तत्-कृतो बन्धस् तस्य चोपाधितो भेदान् नाव्यवस्थेति । तथा चाहुः---

> यथैकस्मिन् घटाकाशे रजो-भूमादिभिर् युते । >
> न सर्वे सम्प्रयुज्यन्ते तथा जीवा सुखादिभिः ॥ इति ।

एतच् चातिरहस्यं स्व-बुद्ध्या निश्चेतव्यम् इति सम्बोधयति---हे महामते
! इतरो मोक्षः॥४॥


______


**जीव-गोस्वामी (क्रम-सन्दर्भः) :** एवं **शरीरिणाम् प्रातीतिके बन्धे सति प्रत्येकम् एवं व्यवस्थेत्य् आह---एकस्यैवेति । ममांशस्य** रश्मि-परमाणु-स्थानीयस्य । अत एव तस्य जीवस्यैव, न तु मण्डल-स्थानीयस्य मम । अत एव चैकस्यैव, न तु सर्वस्येत्य् अर्थः । इतरो मोक्षः । अत्र रश्मि-परमाणु-स्थानीयो व्यष्टिः । तत्र सर्वाभिमानी कश्चित् समष्टिर् इति ज्ञेयम् ॥४॥ \[परमात्म-सन्दर्भ ३८\]


______


**विश्वनाथ-चक्रवर्ती (सारार्थ-दर्शिणी) :** ताभ्याम् एव मदीय-शक्तिभ्याम् अविद्या-विद्याभ्यां मदीय-जीव-शक्तेर् देहाध्यास-प्रसारणाप्रसारणाभ्याम् अवस्तु-भूताव् अपि बन्ध-मोक्षौ प्रत्यायितौ मदीय-सृष्ट्य्-आदि-लीला-शक्ति-प्रेरण-वशाद् एवेत्य् आह---एकस्यैवेति । अंशस्य विभिन्नांश-शब्द-वाच्यस्य प्रकृतिं विद्धि मे पराम् जीव-भूतां महा-बाहो ययेदं धार्यते जगत् \[गीता ७.५\] इति मद्-उक्तेर् जीवस्य मच्-छक्तित्वेऽपि ममैवांशो जीव-लोके जीव-भूतः **सनातन-गोस्वामी :** गीता १५.७\] इति मद्-उक्तेर् एवांशत्वं चेत्य् अर्थः

______


**नन्**उ **शरीरिणाम् इति पूर्वोक्तेः,** नित्यो नित्यानां चेतनश् चेतनानाम् एको बहूनां यो विदधाति कामान् इति श्रुतेश् च, जीवानां बहुत्वेऽपि कथम् एकस्येत्य् उक्तम् ? उच्यते---एकस्या अपि तटस्थाख्य-जीव-शक्तेर् वृत्ति-बाहुल्याद् एव बहवो जीवा इत्य् उच्यन्ते । यथा एकस्या अपि बहिर्-अङ्गाख्याया माया-शक्तेः प्रथमं अविद्या विद्या चेति द्वे वृत्ती, तयोश् चापि प्रति जीवं वृत्ति-बाहुल्याद् बहुत्वम् एव । यथा च माया-वृत्तीनां माया-शब्द-वाच्यत्वं, तथैव जीव-वृत्तीनाम् अपि नित्यत्वम् एव ज्ञेयम् । नित्यो नित्यानाम् इति, बन्ध-मोक्ष-करी आद्ये इत्य्-आदि-वचनेभ्यः अविद्या-ध्वंसे सति जीवस्य निर्वाण इत्य्-आदि-वाक्येषु ध्वंस-निर्वाण-शब्दाभ्याम् उपराम-ब्रह्म-सायुज्ये उच्यते । ब्रह्मणा सह युज्यत इति स-युक् तस्य भावः सायुज्यम् इति जीवस्य न तत्र स्वरूप-ध्वंसः । किं च---

> विष्णु-शक्तिः परा प्रोक्ता क्षेत्र-ज्ञाख्या तथापरा । >
> अविद्या-कर्म-संज्ञान्या तृतीया शक्तिर् इष्यते ॥ \[वि।पु। ६.७.६१\] >
> यया क्षेत्र-शक्तिः सा तारतम्येन वर्तते ॥

इति विष्णु-पुराणोक्तेर् जीव-शक्तिर् माया-शक्तेः प्रायो वशीभूता सृष्टि-लीला-सिद्ध्य्-अर्थम् इत्य् आह---बद्ध इति । अस्य जीवस्य अविद्यया बन्धः, स च कर्मणोऽनादिः मोक्ष-सम्भवात् शान्तः । इतरो मोक्षः । स च जन्यत्वात् सादिर् अनश्वरत्वान् निरस्तो ज्ञेयः ॥४ ॥

———————————————————————————————————————

**॥ ११.११.५ ॥**

**अथ बद्धस्य मुक्तस्य वैलक्षण्यं वदामि ते ।**  
विरुद्ध-धर्मिणोस् तात स्थितयोर् एक-धर्मिणि ॥**

**मध्वाचार्यः (भागवत-तात्पर्यम्) :** मुक्तस्य विष्णोः ॥ नित्य-शुद्ध-बुद्ध-मुक्त-सत्य-सुखाद्वय-प्रत्यग्-एक-पूर्ण इत्य् अतः पदान्वयादित्य्-आदि-वचनात् । बद्धो जीवः ।

> बद्धा जीवा इमे सर्वे पूर्व-बन्ध-समन्वयात् । >
> नित्य-मुक्तत्वतो विष्णुर् मुक्त-नामा सदोदितः । >
> अबद्धत्वाद् अमोक्षोऽपि दीप्यतेऽसौ रविर् यथा ॥ इति > ब्रह्म-संहितायाम् ॥५ ॥


______


**श्रीधर-स्वामी (भावार्थ-दीपिका) :** तद् एवं व्यवस्थाम् उपपाद्य कथं वर्तेतेत्य्-आदि-वैलक्षण्य-प्रश्नस्योत्तरम् आह---अथेति । तच् च वैलक्षण्यं द्वि-विधम् । जीवेश्वरयोर् एकं जीवानां चैकम् । तत्र् जीवेश्वरयोर् वैलक्षण्य-गाह---विरुद्ध-धर्मिणोर् इति सार्ध-द्वयेन । शोकानन्द-धर्म-वतोर् एकस्मिन् धर्मिणि शरीरे नियम्य-नियन्तृत्वेन स्थितयोः ॥५॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) : यद् उक्तं---कैर् वा ज्ञायेत लक्षणैः? इति तत्र**सर्व-सुज्ञेयानि मुक्त-लक्षणान्य् आह---यस्येति त्रिभिः । हिंस्रैर् दुर्जनिर् यस्यात्मा देहो हिंस्यते, उपानत्-प्रहारादिभिः पीड्यते । यदृच्छया हेतुना विनैव येन केनापि स्रक्-चन्दनादिना किञ्चिद् अर्च्यते वा, तत्र न व्यतिक्रियते नातिविक्रियते दुर्जनान् प्रति न क्रुध्यति, सुजनान् प्रति न तुष्यति चेत्य् अर्थः । यद् उक्तं याज्ञवल्क्येन---

> यः कण्टकैर् वितुदति चन्दनैश् च विलिम्पति । >
> अक्रुद्धोऽपरितुष्टश् च समस्तस्य च तस्य च ॥

अथेति । अयं जीवो बद्धः, अयं जीवो मुक्त इति यथोच्यते, तथा जीवात्मा बद्धः परमात्मा मुक्त इत्य् अप्य् अयम् आत्मा अपहत-पाप्मेतिवद् उच्यत एवेत्य् अतः प्रथमं जीवात्म-परमात्मनोर् वैलक्षण्यम् आकर्णयेत्य् आह---सार्ध-द्वयेन । विरुद्ध-धर्मिणोः शोकानन्द-धर्मवतोर् एकस्मिन् धर्मिणि शरीरे नियम्य-नियन्तृत्वेन स्थितयोः ॥१५॥

———————————————————————————————————————

**॥ ११.११.६ ॥**

**सुपर्णाव् एतौ सदृशौ सखायौ**

**यदृच्छयैतौ कृत-नीडौ च वृक्षे ।**

**एकस् तयोः खादति पिप्पलान्नम्**

**अन्यो निरन्नोऽपि बलेन भूयान् ॥**

**मध्वाचार्यः (भागवत-तात्पर्यम्) :**

अनत्तृत्वं हरेर् दुःखान् अत्तृत्वाद् उच्यते सदा ।

> विषयान् विनापि पूर्णत्वात् स्वरूपानन्द-भोगिनः ॥ >
> सुख अत्त्य् एव हि सदा सर्वत्रापि स्थितं विभुः । >
> स्वादोरोदनबद्ध्यात्ति जीवोऽस्वाद्व् अपि यत् सदा । >
> अनारतं पारवश्यात् स्वाद्वतीति ततः श्रुतिः ॥ इति भोग-निर्णयः । >
> अस्वादु स्वादुवद् ध्य् अत्ति जीवो नैवं जनार्दनः । >
> अतो नातीति वचनम् अश्नतोऽपि सुखं सदा ॥ इति पर-भोगे । >
> साशनानशनत्वेन नर-देवौ यथोदितौ । >
> अत्तिं विनाप्य् अदौर्बल्य तथानत्तिर् हरेर् भुजः ॥ इति स्वाभाव्ये ।

तदैव प्रोक्तं निरन्नोऽपि बलेन भूयान् इति । स्वयं त्व् अत्त्य् एव तथापि नादन-निबन्धनं तस्य बलम् इत्य् अर्थः ॥

> यत्रासुपर्णा अमृतस्य भागम् >
> अनिमेषं विदथाभिस्वरन्ति । >
> इनौ विश्वस्य भुवनस्य गोपाः >
> समाधीरः पाकम् अत्राविवेश ॥

यस्मिन् वृक्षे मध्व-दः सुपर्णानि विशन्ते सुवते चाधिविश्वे । तस्येदाहुः पिप्पलं स्वाद्व्-अग्रे तन् नोन्न शद्यः पितरं न वेदेत्य् आदि-वाक्य-शेषात् । वृक्षे स्थित्वा मध्वदः सुपर्णायम् अस्मिन्न् अशन्न्ति । सुपर्णे निविशन्ते तस्यैव सुपर्णस्य स्वादु पिप्पलं अन्यस् तु स्वादुवद् अश्नाति न स्वादु यावत् पितरं परमात्मानं न वेदेत्य् अर्थः ।

> सुपर्णौ द्वौ शरीरस्थौ जीवश् च परमस् तथा । >
> पारवश्याद् अनज् जीवस् तत्रात्तीति श्रुतौ श्रुतः ॥ >
> स एव हि शुभस्यात्ता जीवोऽत्तास्येव वेदनात् ॥ इति कर्म-संहितायाम् > ।

सर्वं वा अत्तीति तददिते त्वं यस्य ब्रह्म च क्षत्रं चोभे भवत ओदनः । अत्ता चराचर-ग्रहणात् ॥ अहं हि सर्व-यज्ञानां भोक्ता च प्रभुर् एव च इत्य् आदेश् च ॥६॥


______


**श्रीधर-स्वामी (भावार्थ-दीपिका) :** सुपर्णौ वृक्षात् पक्षिणाव् इव देहात् पृथग् भूतौ । सदृशौ चिद्-रूपत्वात् । सखायौ अवियोगाद् ऐकमत्याच् च । यदृच्छया निरुक्तया मायया । वृच्छ्यत इति वृक्षो देहः, ऊर्ध्व-मूलम् अवाक्-शाखं वृक्षं यो वेद संप्रति \[क।उ। २.३.१\] इति श्रुतेः,

> ऊर्ध्व-मूलम् अधः-शाखम् अश्वत्थं प्राहुर् अव्ययम् । >
> छन्दांसि यस्य पर्णानि यस् तं वेद स वेद-वित् ॥ \[गीता १५.१\] > इति स्मृतेश् च ।

तस्मिन् कृतं नीडं निकेतनं हृदय-रूपं याभ्यां तौ । तयोर् मध्ये एको जीवः पिप्पलान्नं पिप्पलोऽश्वत्थो देहस् तस्मिन्न् अदनीयं कर्म फलम् इत्य् अर्थः । खादति भक्षयति । अन्य ईश्वरो निरन्नोऽभोक्तापि निजानन्द-तृप्तो बलेन ज्ञानादि-शक्त्या भूयान् अधिकः । श्रुतिश् च---

> द्वा सुपार्णा सयुजा सखाया >
> समानं वृक्षं परिषस्वजाते । >
> तयोर् अन्यः पिप्पलं स्वाद्व् अत्त्य् >
> अनश्नन्न् अन्यो अभिचाकशीति ॥ इति \[मु। ३.१.१, श्वे।उ।४.६\] ॥६॥


______


**जीव-गोस्वामी (क्रम-सन्दर्भः) :** तादृश-भेदं वैलक्षण्येनैव दर्शयति---सुपर्णाव् इति द्वाभ्याम् । अत्र सदृशाव् इति तदैवम् एवाभेद-निर्देशः क्वचिद् इति भावः । श्रुतौ सयुजेति समानं रूपं चिद्-रूपत्वं युङ्क्ते भजत इति समानोऽर्थः ॥६॥


______


**विश्वनाथ-चक्रवर्ती (सारार्थ-दर्शिणी) :** सुपर्णौ वृक्षात् पक्षिणाव् इव देहात् पृथग्-भूतौ, सदृशौ चिद्-रूपत्वात्, सखायौ सह-योगात् । यदृच्छयेति । वृक्षयोर् आसक्त्य्-अनासक्ति-पूर्वक-नीड-करणे तदीय-पिप्पलान् नभोजित्वाभोजित्वे च हेत्व्-अभाव उक्तः । मायया वृश्च्यत इति वृक्षो देहः--- ऊर्ध्व-मूलम् अवाक्-शाखं वृक्षं यो वेद सम्प्रति \[क।उ। २.३.१\] इति श्रुतेः । ऊर्ध्व-मूलम् अधः-शाखम् अश्वत्थं प्राहुर् अव्ययम् \[गीता १५.१\] इति स्मृतेश् च । तस्मिन् वृक्षे आसक्त्य्-अनासक्ति-पूर्वकं कृतं नीडं निकेतनं हृदय-रूपं याभ्यां तौ तयोर् मध्ये एको जीवः पिप्पलान्नं पिप्पलोऽश्वत्थो देहस् तस्मिन्न् अदनीयं कर्म-फलम् इत्य् अर्थः । खादति भुङ्क्ते । अन्यः परमात्मा निरन्न अभोक्तापि निजानन्द-तृप्तो बलेन ज्ञानादि-शक्त्या भूयान् अधिकः । श्रुतिश् च---

> द्वा सुपर्णा सयुजा सखाया >
> समानं वृक्षं परिषस्वजाते । >
> तयोर् अन्यः पिप्पलं स्वाद्व् अत्त्य् >
> अनश्नन्न् अन्यो अभिचाकशीति ॥ \[मु। ३.१.१, श्वे।उ।४.६\] इति ॥६॥

———————————————————————————————————————

**॥ ११.११.७ ॥**

**आत्मानम् अन्यं च स वेद विद्वान्**

अपिप्पलादो न तु पिप्पलादः ।

योऽविद्यया युक् स तु नित्य-बद्धो

विद्या-मयो यः स तु नित्य-मुक्तः ॥

**मध्वाचार्यः (भागवत-तात्पर्यम्) :**

जीवो मुक्तोऽपि नो जीवान् परमात्मानम् एव च ।

> वेत्ति सर्वात्मना विष्णुर् वेत्य् एकः पुरुषोत्तमः ॥ >
> तस्य प्रसादतः किंचित् ब्रह्माद्या अपि जानते । >
> अन्य-जीवान् अपेक्ष्यैको जानाति च चतुर्मुखः ॥ >
> सामस्त्येन तद् अन्ये तु लेश-ज्ञानाः क्रमात् स्मृता ॥ इति विनिर्णये > ॥ >
> तान्य् अहं वेद सर्वाणि न त्वं वेत्थ परन्तप ॥ इत्य्-आदि च । >
> अज्ञा जीवास् तु कथ्यन्ते मुक्ता अप्य् अल्प-वेदनात् । >
> अज्ञा इत्य् एवोच्यते नित्यं सर्व-वेत्तृत्वतो हरिः ॥ इति विशेष्ये । >
> अनाद्य्-अविद्ययान्धत्वं जीवस्य यदि योग्यता । >
> प्रयत्नश् चानुकूल्यस्य दन्तवद् भवति ध्रुवम् ॥ >
> नित्यम् एवान्यथान्धत्वम् अयोग्या मानुषादयः । >
> बद्धत्वं सर्व-जीवानां नियमां नित्यम् एव तु ॥ >
> बद्धत्वं विष्ण्व्-अधीनत्वम् अन्धत्वं तद् दर्शनम् । >
> अतः क्वचिद् अनित्यत्वम् अद्न्हताया भविष्यति ॥ >
> मुक्तस्यापि तु बद्धत्वम् अस्ति यत् स हरेर् वशः । >
> मुक्ताख्या दुःख-मोक्षात् स्याद् बद्धाख्या हर्ष्य् अधीनता । >
> नित्य-बद्धा अपि ततो मुक्ता दुःख-विमोक्षतः । >
> नित्य-मुक्तस् त्व् एक एव हरिर् नारायणः प्रभुः । >
> स्वतन्त्रत्वात् स्वतन्त्रत्वं तस्यैकस्य न चापरः ॥ इति > मुक्त-विवेके । >
> शतम् सहस्राणि चतुर्दशेह परा गतिर् जीव-गणस्य दैत्य । >
> आरोहणं तत्-कृतम् एव विद्धि स्थानं तथा निःसरणं च तेषाम् ॥ >
> कृष्णो मुक्तैर् इयते वीत-मोहैः । मुक्तानां परमा गतिर् इत्य्-आदि > भारते ॥ >
> कलाः पञ्चदश त्यक्त्वा श्वतद्वीप-निवासिनाम् । >
> मुक्ताख्या विष्ण्व्-अधीनास् ते स्वाधिकानां वशे स्थिताः ॥ >
> न चास्माद् अधिकं किञ्चित् सुखम् अस्ति हरिं विना । >
> नित्य-मुक्तः स एवैकः स्वतन्त्रः स यतः सदा ॥ इति माहात्म्ये > ॥७॥


______


**श्रीधर-स्वामी (भावार्थ-दीपिका) :** बलाधिक्यम् एवाह---आत्मानम् इति । अतो योऽविद्यया युग् युक्तः स तु नित्य-बद्धोऽनादि-बद्धः । यस् तु विद्य-प्रधानः स तु नित्य-मुक्तः, मायाया अनावरकत्वाद् आश्रयाव्यामोहकत्वाच् च ॥७॥


______


**जीव-गोस्वामी (क्रम-सन्दर्भः) :** विद्या-मय इत्य् अत्र विद्या स्वरूप-शक्ति-वृत्तिर् एव । व्याख्यातं चाक्रूर-स्तुतौ \[*१०.३९.५५-टीका द्रष्टव्या*\] ॥७॥


______


**विश्वनाथ-चक्रवर्ती (सारार्थ-दर्शिणी) :** स परमात्मा आत्मानं स्वम् अन्यं जीवं च वेद, न पिप्पलं कर्म-फलम् अत्तीति सः । पिप्पलादो जीवस् तु न तु स्वम् अन्यं च वेद, युक् युक्तः स नित्य-बद्धो जीवः । विद्यामय इति विद्या-शब्देनात्रान्तरङ्ग-चिच्-छक्तिर् उच्यते । न तु बहिरङ्ग-माया-शक्ति-वृत्तिः, तथा च गोपाल-तापनी श्रुतिः (२.१९-२०)---द्वा सुपर्णौ भवतो ब्रह्मणोऽंश-भूतस् तथेतरो भोक्ता भवति । अन्यो हि साक्षी भवतीति । वृक्ष-धर्मे तौ तिष्ठतः । \॥। यत्र विद्याविद्ये न विदामो विद्याविद्याभ्यां भिन्नः । विद्यामयो हि यः स कथं विषयी भवति इति । स्मृतिश् च---छायातपौ यत्र न गृध्र-पक्षाव् इति छायातपौ अविद्या-विद्ये इति व्याख्या ॥७॥

———————————————————————————————————————

**॥ ११.११.८ ॥**

**देह-स्थोऽपि न देह-स्थो विद्वान् स्वप्नाद् यथोत्थितः ।**  
अदेह-स्थोऽपि देह-स्थः कुमतिः स्वप्न-दृग् यथा ॥**

**मध्वाचार्यः (भागवत-तात्पर्यम्) :**

शरीर-स्थोऽपि विद्वत्त्वान् न विष्णुर् बध्यते क्वचित् ।

> अविद्वत्त्वात् तु तत्रैव देहे जीवस् तु बध्यते ॥ >
> स्वप्न-दृग्वद् इमे जीवा हरिः स्वप्नोत्थितो यथा । >
> सदा तम् एवाहिईनोऽपि ज्ञापनार्थम् उदीर्यते ॥ इति विवेके ॥८॥


______


**श्रीधर-स्वामी (भावार्थ-दीपिका) :** इदानीं बद्ध-मुक्त-जीवानाम् एव मिथो वैलक्षण्यम् आह---देह-स्थोऽपीति दशभिः । विद्वान् मुक्तः संस्कार-वशेन देह-स्थोऽपि देह-स्थो न भवति । यथा स्वप्नाद् उत्थितः स्मर्यमाने स्वप्न-देहे स्थितोऽपि तत्र-स्थो न भवति, तद् गत-सुख-दुःखाद्य्-अभावात्, तद्वत् । तथा च वस्तुतोऽदेह-स्थोऽपि कु-मतिर् अविद्वान् देह-स्थस् तन् निमित्त-सुख-दुःख-भाक् । यथा स्वप्न-देह-गत इति ॥८॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** अथ बद्ध-मुक्तयोर् जीवयोर् मिथो वैलक्षण्यम् आह---देह-स्थोऽपीति दशभिः । तत्र त्रिभिः कथं वर्तेतेत्य् अस्योत्तरम् आह---विद्वान् मुक्तः संस्कार-वशेन देह-स्थोऽपि देह-स्थो न भवति । यथा स्वप्नाद् उत्थितः बाधितानुवृत्ति-न्यायेन स्मर्यमाने स्वप्न-देहे स्थितोऽपि तत्र-स्थो न भवति, तद् गत-सुख-दुःखयोः स्व-निष्ठत्वेनाप्रतीतेः । तथा वस्तुतो न देह-स्थोऽपि कुमतिर् अविद्वान् देह-स्थस् तन् निमित्त-सुख-दुःख-भाक् । यथा स्वप्न-दृक् स्वप्नान् पश्यन् स्वप्न-देह-गतः ॥८॥

———————————————————————————————————————

**॥ ११.११.९ ॥**

**इन्द्रियैर् इन्द्रियार्थेषु गुणैर् अपि गुणेषु च ।**  
गृह्यमाणेष्व् अहं कुर्यान् न विद्वान् यस् त्व् अविक्रियः ॥**

**मध्वाचार्यः (भागवत-तात्पर्यम्) :** गुणैर् अपि गुणेषु । अप्रधानैर् जीवैर् अप्रधानेषु विषयेषु ।

> आत्मनो वशगैर् जीवैर् आत्मनो वशगेषु च । >
> दुःखेषु गृह्यमाणेषु मन-आदिभिर् इन्द्रियैः ॥ >
> अहं दुःखीति नैवेशस् त्व् अहं पराह् पुमान् । >
> जीवगं चेति तद् दुःखं विष्णुः पश्यति सर्वदा ॥ >
> पारतन्त्र्याद् अहं दुःखीत् एवं जीवः प्रपश्यति । >
> तस्मात् स दुःखभाग् उक्तो यावद् ईशः प्रसीदति ॥ इति स्वातन्त्र्ये > ॥९॥


______


**श्रीधर-स्वामी (भावार्थ-दीपिका) :** अत्र हेतुत्वेन वैलक्षण्यान्तरम् आह द्वभ्याम् । इन्द्रियैर् इन्द्रियार्थेषु गृह्यमाणेष्व् अपि यस् तु विद्वान्, स नाहङ्कुर्याद्, अहं गृह्णामीति मतिं न कुर्याद् इत्य् अर्थः। कुतः ? गुणैर् गुणेषु गृह्यमाणेषु । अत एवाविक्रियो रागादि-शून्यः । तद् उक्तं गीतासु---

> तत्त्व-वित् तु महा-बाहो गुण-कर्म-विभागयोः । >
> गुणा गुणेषु वर्तन्त इति मत्वा न सज्जते ॥ \[गीता ३.२८\] इति > ॥९॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** इन्द्रियैर् इन्द्रियार्थेष्व् अपि गुणेषु गृह्यमाणेषु न अहं कुर्यात्, अहं गृह्णामीति मतिं न कुर्यात् । निरहङ्कारित्वे लिङ्गं अविक्रियस् तत्-तद्-विकार-रहितः । विकारवत्त्वेऽपि अहं न किम् अपि करोमीति वाचैव बुर्वन् कपटी महा-बद्धो ज्ञेयः ॥९॥

———————————————————————————————————————

**॥ ११.११.१० ॥**

**दैवाधीने शरीरेऽस्मिन् गुण-भाव्येन कर्मणा ।**  
वर्तमानोऽबुधस् तत्र कर्तास्मीति निबध्यते ॥**

**मध्वाचार्यः (भागवत-तात्पर्यम्) :** गुण-भाव्ये न कर्मणा गुण-भूतः अस्वतन्त्रोऽहम् अस्मिन् कर्मणीति भावनीयेन ।

> अस्वतन्त्रः स्वतन्त्रोऽस्मीत्य् एवं जीवः प्रभावयन् । >
> बध्यते हीश-कोपेन राज-भावेन भृत्यवत् ॥ इति च ॥१०॥


______


**श्रीधर-स्वामी (भावार्थ-दीपिका) :** अबुधस् तु पूर्व-कर्माधीनेऽस्मिन् शरीरे वर्तमानो गुणैर् इन्द्रियैर् भाव्येन कर्मणा तत्र देहादौ निवध्यते । कुतः ? कर्तास्मीत्य् अहङ्कारेण । तद् उक्तं तत्रैव---

> प्रकृतेः क्रियमाणानि गुणैः कर्माणि सर्वशः । >
> अहङ्कार-विमूढात्मा कर्ताहम् इति मन्यते ॥ \[गीता ३.२७\] इति ।

एतैस् त्रिभिः श्लोकैः कथं वर्तेतेत्य् अस्य प्रश्नस्य सुख-दुःख-शून्यो निरभिमानश् च देहे वर्तत इत्य् उत्तरम् उक्तं भवति ॥१०॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** दैवाधीने पूर्व-कर्माधीनेऽस्मिन् शरीरे वर्तमानः गुणैर् इन्द्रियैर् भाव्येन कृतेन कर्मणा निबध्यते । कुतः कर्तास्मीत्य् अहङ्कारेण । यद् उक्तं, अहङ्कार-विमूढात्मा कर्ताहम् इति मन्यते ॥ \[गीता ३.२७\] इति ॥१०॥

———————————————————————————————————————

**॥ ११.११.११ ॥**

**एवं विरक्तः शयन आसनाटन-मज्जने ।**

**दर्शन-स्पर्शन-घ्राण- भोजन-श्रवणादिषु ।**  
न तथा बध्यते विद्वान् तत्र तत्रादयन् गुणान् ॥**

**मध्वाचार्यः (भागवत-तात्पर्यम्) :** एवं विरक्तः शयने । एवम् अस्वातन्त्र्येण नित्य-बद्धोऽपि । एवम् आत्मनोः स्वातन्त्र्य-पारतन्त्र्ययोर् विद्वान् जीवोऽप्य् अविद्वज् --जीववन् न बध्यते । एवं विद्वान् इत्य् अन्वयः ॥११॥


______


**श्रीधर-स्वामी (भावार्थ-दीपिका) :** वैलक्षण्यान्तरं वदन् "किं भुञ्जीत" इत्य्-आदि-प्रश्नोत्तरम् आह---एवम् इति त्रिभिः । अन्य-गतम् एव कर्म मां बध्नातीत्य् एवं विरक्तो विद्वान् । तथा अविद्वान् इव शयनासनादिषु न बध्यते । कुतः ? तत्र तत्र विषयेषु गुणान् इन्द्रियाण्य् आदयन् भोजयंस् तत्-साक्षित्वेन वर्तमानः, न तु स्वयम् अदन् ॥११॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** किं भुञ्जीतेति यद् उक्तं तत्राह---एवम् इति त्रिभिः । न तथा बध्यते इति शयनासनादिषु यथा अविद्वांस् तत्र तत्रासक्त्या तत्-तद्-उपायोत्थाभ्यां हर्ष-शोकाभ्यां बध्यते, तथा तेन बाधितानुवृत्ति-न्यायेन, किञ्चिन्-मात्र-हर्ष-शोकवत्त्वेऽपि न क्षतिः । यतो विरक्तः तत्र तत्र विषयेषु गुणान् इन्द्रियाण्य् आदयन् भोजयंस् तत्-साक्षित्वेन वर्तमानः, न तु स्वयम् अदन् ॥११॥

———————————————————————————————————————

**॥ ११.११.१२-१३ ॥**

**प्रकृति-स्थोऽप्य् असंसक्तो यथा खं सवितानिलः ।**

**वैशारद्येक्षयासङ्ग- शितया छिन्न-संशयः ।**  
प्रतिबुद्ध इव स्वप्नान् नानात्वाद् विनिवर्तते ॥**

**मध्वाचार्यः (भागवत-तात्पर्यम्) :**

नित्य-बद्धोऽपि जीवो य आत्मनो नित्य-बद्धताम् ।

> विष्णुना नित्य-मुक्तत्वं तस्य वेत्ति समुच्यते ॥ >
> तद्-अधीनत्व-ब्न्धे तु विद्यमानेऽप्य् अदुःख-भाक् । >
> देह-स्थोऽपि न दुःखी स्याद् अन्यवत् किम् उ मुक्तिगः ॥ इति परायणे > । >
> नानात्वम् इति वै मिथ्या-ज्ञानं कुत्रचिद् उच्यते । >
> वस्तु-याथाथ्यतोऽन्यत्वात् ज्ञानस्योज्झो विवक्षितः ॥ इति वाक्गभ्ये > ॥१२-१३॥


______


**श्रीधर-स्वामी (भावार्थ-दीपिका) :** एतद् एव कुतः ? तत्राह---प्रकृति-स्थोऽपीति सार्धेन । यथा खं सर्वत्र स्थितम् अपि न सज्जते । यथा सविता जले प्रतिबिम्बितोऽपि । यथानिलः सर्वत्र सञ्चरन्न् अपि तद्वत् । असङ्गेन वैराग्येण शितय तीक्ष्णया छिन्नाः संशय असम्भावनादयो यस्य सः । नानात्वाद् देहादि-प्रपञ्चात् ॥१२-१३॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** एतद् एव कुतः ? तत्राह---प्रकृति-स्थोऽपीति सार्धेन । यथा खं सर्वत्र स्थितम् अपि न सज्जते । यथा सविता सर्वत्र किरण-जालं प्रसारयन्न् अपि, यथा च अनिलः सर्वत्र सञ्चरन्न् अपि तद्वत् । असङ्गेन वैराग्येण शितय तीक्ष्णया छिन्नाः संशया असम्भावनादयो यस्य सः । नानात्वान् नाना-देह-प्रपञ्चात् ॥१२-१३॥

———————————————————————————————————————

**॥ ११.११.१४ ॥**

**यस्य स्युर् वीत-सङ्कल्पाः प्राणेन्द्रिय-मनो-धियाम् ।**  
वृत्तयः स विनिर्मुक्तो देह-स्थोऽपि हि तद्-गुणैः ॥**

**श्रीधर-स्वामी (भावार्थ-दीपिका) :** कथं विहरेत् ? इत्य् अस्योत्तरत्वेन वैलक्षण्यान्तरम् आह---यस्य स्युर् इति । तद्-गुणैर् देह-गुणैः सङ्कल्प-शून्याभिः प्राणादि-वृत्तिभिर् विहरन् मुक्त इत्य् अर्थः ॥१४॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** यद् उक्तं कथं विहरेत् ? इति तत्राह---यस्येति । तद्-गुणैर् देह-धर्मैः शोक-मोहादिभिर् विनिर्मुक्तः सन् सङ्कल्प-शून्याभिः प्राणादि-वृत्तिभिर् विहरतीति भावः॥१४॥

———————————————————————————————————————

**॥ ११.११.१५ ॥**

**यस्यात्मा हिंस्यते हिंस्रैर् येन किञ्चिद् यदृच्छया ।**  
अर्च्यते वा क्वचित् तत्र न व्यतिक्रियते बुधः ॥**

**श्रीधर-स्वामी (भावार्थ-दीपिका) :** एवं तावद् बद्ध-मुक्तयोः स्व-संवेद्यम् एव वैलक्षण्यम् उक्तम् इदानीं कैर् वा ज्ञायेत लक्षणैः" इत्य् अस्योत्तरतया परैर् अपि सुज्ञेयं वैलक्षण्यम् आह---यस्यात्मेति त्रिभिः । हिंस्रैर् दुर्जनैर् अन्यैर् वा प्राणिभिर् यस्यात्मा देहः पीड्यते । यदृच्छया येन केनापि क्वचित् किञ्चिद् अर्च्यते वा स बुधश् चेत् तत्र न व्यतिक्रियते, नातिविक्रियते इत्य् अर्थः । तद् उक्तं याज्ञवल्क्येन, "यः कण्टकैर् वितुदति चन्दनैर् यश् च लिम्पति । अक्रुद्धोऽपरितुष्टश् च समस् तस्य च तस्य च ।" इति ।


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** यद् उक्तं कैर् वा ज्ञायेत लक्षणैर् इति तत्र सर्व-सुज्ञेयानि मुक्त-लक्षणान्य् आह-यस्येति त्रिभिः । हिंस्रैर् दुर्जनैर् यस्यात्मा देहो हिंस्यते । उपानत्-प्रहारादिभिः पीड्यते । यदृच्छया हेतुना विनैव येन केनापि स्रक्-चन्दनादिना किंचिद् अर्च्यते वा । तत्र न व्यतिक्रियते नातिविक्रियते दुर्जनान् प्रति न क्रुध्यति सुजनान् प्रति न तुष्यति चेत्य् अर्थः । यद् उक्तं याज्ञवल्क्येन---

> यः कण्टकैर् वितुदति चन्दनैश् च विलिम्पति । >
> अक्रुद्धोऽपरितुष्टश् च समस् तस्य च तस्य च ॥ इति ॥१५ ॥

———————————————————————————————————————

**॥ ११.११.१६ ॥**

**न स्तुवीत न निन्देत कुर्वतः साध्व् असाधु वा ।**  
वदतो गुण-दोषाभ्यां वर्जितः सम-दृङ् मुनिः ॥**

**मध्वाचार्यः (भागवत-तात्पर्यम्) :**

दोषश् चैव गुणश् चोभाव् ईश-तन्त्रौ न मे वशौ ।

इति जानन् न दोषः स्याद् वर्जितोऽल्प-गुणेन च ॥ इति प्राथम्ये ॥१६

______



______


**श्रीधर-स्वामी (भावार्थ-दीपिका) :** किं च साध्व् असाधु वा कुर्वतो वदतो वा जनान् न स्तुवीत न च निन्देत । यो लौकिक-व्यवहारे विमुखः स मुक्त इत्य् अर्थः ।


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) : साध्व्-असाधू कुर्वतो वदतो वा जनान् न स्तुवीत न च निन्देत् ॥१६ ॥**

———————————————————————————————————————

**॥ ११.११.१७ ॥**

**न कुर्यान् न वदेत् किञ्चिन् न ध्यायेत् साध्व् असाधु वा ।**  
आत्मारामोऽनया वृत्त्या विचरेज् जड-वन् मुनिः ॥**

**श्रीधर-स्वामी (भावार्थ-दीपिका) :** अपि च, न कुर्याद् इति । यो दैहिकेऽपि कर्मण्य् उदासीनः स मुक्तः । इतरो बद्ध इत्य् अर्थः । एतान्य् एव सर्वानि मुमुक्षोः साधनानि ज्ञातव्यानि ॥१७॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) : अनया वृत्त्या अनेन स्वभावेन मुक्त-लक्षण-भिन्नं बद्ध-लक्षणं च ज्ञेयम् ॥१७॥**

———————————————————————————————————————

**॥ ११.११.१८ ॥**

**शब्द-ब्रह्मणि निष्णातो न निष्णायात् परे यदि ।**  
श्रमस् तस्य श्रम-फलो ह्य् अधेनुम् इव रक्षतः ॥**

**श्रीधर-स्वामी (भावार्थ-दीपिका) :** यस् तु केवलं शब्द-ब्रह्मण्य् अभिज्ञः पाण्डित्य-मात्र-श्लाघी न तूक्तैः साधनैस् तद् अर्थ-निष्ठो भवेत्, तं निन्दति । **शब्द-ब्रह्मणि निष्णातो**ऽर्थतः पारं गतोऽपि **परे ब्रह्मणि न निष्णायाद्** ध्यणाद्य्-अभियोगं न कुर्यात्, **तस्य** शास्त्र-**श्रमःश्रमैक-फलः**, न तु पुरुषार्थ-पर्यवसायी । **अधेनुं** चिर-प्रसूताम् ॥१८॥


______


**जीव-गोस्वामी (क्रम-सन्दर्भः) :** पूर्वं ज्ञान-योगम् उक्त्वाधुना भक्ति-योगम् उद्भावयितुम् आह---शब्द-ब्रह्मणीति । अत्र पर-ब्रह्म-पदेन परत्व-मात्रम् उच्यते, न तु ब्रह्मत्व-भगवत्त्वादि-विवेकेनेति ज्ञेयं । सर्वत्र तत्-सामान्यात् ॥१८॥ \[भक्ति-सन्दर्भ ६७\]


______


**विश्वनाथ-चक्रवर्ती (सारार्थ-दर्शिणी) :** किं च, भगवति सच्चिदानन्द-मयाकारत्व-भावनया भक्तिं कुर्वीत । तदैवायम् उक्त-लक्षणो मुक्त-जीवः सिद्ध्येत्, अन्यथा तु पतेद् इत्य् आह---**शब्दे** वेद-शास्त्रे **ब्रह्मणि** तत्-प्रतिपाद्ये निर्विशेषे ब्रह्मणि च । **निष्णातः** विशिष्ट-ज्ञान-कुशलः । किन्तु **परे** ताभ्यां सकाशाद् अपि परमाश्रयत्वेन श्रेष्ठे भगवति, **ननिष्णायात्** भक्ति-कौशलवान् न भवेत् । निष्णात-शब्दस्य कुशलार्थत्वाद् भगवति सच्-चिद्-आनन्दाकारत्व-भावनया भक्तिर् एवात्र कुशलता । यां विना तस्य **श्रमः** साधन-श्रमः **श्रमैक-फलो** व्यर्थ एव, न तु पुरुषार्थ-प्रापकः । दुग्ध-कामस्य **अधेनुं** बन्ध्यां चिर-प्रसूतां वा **रक्षतो** यथा श्रमः । अत्र शब्द-ब्रह्मणि वेदे निष्णातोऽपि परे ब्रह्मणि निर्विशेषे इति व्याख्यायाम् एक-देशान्वय उत्तर-श्लोकार्थ-तात्पर्य-विरोधश् च स्यात् ॥१८ ॥

———————————————————————————————————————

**॥ ११.११.१९ ॥**

**गां दुग्ध-दोहाम् असतीं च भार्यां**

**देहं पराधीनम् असत्-प्रजां च ।**

**वित्तं त्व् अतीर्थी-कृतम् अङ्ग वाचं**

**हीनं मया रक्षति दुःख-दुःखी ॥**

**मध्वाचार्यः (भागवत-तात्पर्यम्) :**

दुग्ध-दोहां तु गां रक्षेत् क्षीर-मात्र-प्रयोजनः ।

यथा तद्वद् धरेऽन्य-वाचो धारणम् इष्यते ॥ इति हरि-वंशेषु ॥१९॥


______


**श्रीधर-स्वामी (भावार्थ-दीपिका) :** एतद् एवान्यार्थ-निदर्शनैः प्रपञ्चयति---गाम् इति । दुह्यत इति दोहः पयः । **दुग्धो दोहो** नोत्तरत्र दोह्योऽस्ति यस्यास् ताम् अर्थ-शून्याम् । **असतीं भार्यां** काम-शून्याम् । **देहं पराधीनं** प्रतिक्षणं दुःख-हेतुम् । **असत्-प्रजां** दृष्टादृष्ट-साधन-शून्यं पुत्रम् । **अतीर्थी-कृतम्** आगते पात्रेऽदत्तं **वित्तं** दुष्कीर्ति-दुरितापादकम् । **अङ्ग** हे उद्धव ! **दुःखानन्तरं दुःखम्** एव यस्य स **रक्षति** ॥१९॥


______


**जीव-गोस्वामी (क्रम-सन्दर्भः) :** तद् एवं शब्द-ब्रह्माभ्यासस्य पर-ब्रह्माभ्यासः प्रयोजनम् इत्य् उक्तम् । सर्वेष्व् एवांशेषु विशेषत उपनिषद्-भागे शब्द-ब्रह्मणस् तत्-प्रतिपादकत्वे स्थितेऽपि तद्-विचार-कोटिभिर् अपि पर-ब्रह्म-निष्ठा न जायते, किन्तु यस्य तस्मिन्न् अंशे श्री-भगवद्-आकार-पर-ब्रह्म-लीलादिकं प्रतिपाद्यते, तद्-अभ्यासेनैव भगवद्-आकारे च निष्ठा जायते । तद् उक्तं, संसार-सिन्धुम् अतिदुस्तरम् उत्तितीर्षोर् नान्यः प्लव \[भा।पु। १२.४.४०\] इत्य्-आदि, श्रेयः-सृतिं भक्तिम् उदस्य ते \[भा।पु। १०.१४.४\] इत्य्-आदि च । अत एव मदीय-लीला-शून्यां वैदिकीम् अपि वाचं नाभ्यसेद् इत्य् आह द्वाभ्याम्---**गाम्** इति । **मया** श्री-भगवता **हीनां** मम लीलादि-शून्याम् ॥१९॥ \[भक्ति-सन्दर्भ ६८\]


______


**विश्वनाथ-चक्रवर्ती (सारार्थ-दर्शिणी) :** दृश्य-श्रव्यादीन् विषयान् मत्-सम्बन्धान् एव स्वीकुर्यात्, न तु मत्-सम्बन्ध-शून्यान्, एतद् एव मयि निष्णातत्वम् इति वक्तुं सर्वेन्द्रिय-व्यापारोपलक्षणकम् एकं वाग्-इन्द्रिय-व्यापारम् एव लक्षीकृत्य स बहुतर-दृष्टान्तम् आह---**गाम्** इति ।

दुह्यत इति दोहः पयः **दुग्धो दोहो** नोत्तरत्र दोह्योऽस्ति यस्यास् तां । कस्माच्चित् मूल्य-दानेन विनैव प्राप्तां **रक्षति** पाति । गौर् इयं मद्-दत्त-बहुतर-घासादि-चारणैर् दुग्धवती पुनः प्रसूतिमती च भविष्यतीति बुद्ध्या दुग्ध-लोभी **दुःख-दुःखी** । ऐहिक-दुःखवान् आयत्यां तस्या गोर् दुग्ध-लाभ-दर्शनाद् उपेक्षणात्, उपेक्षण-जन्य-पापात् पारत्रिकं च यद् दुःखं, तद्वान् । एवं **असतीं भार्यां**, सती-जन-कृत-धर्मोपदेशाद् इयम् आयत्यां सती भविष्यतीति बुद्ध्या सन्तान-काम-लोभी रक्षतीति । एवम् **असत्-प्रजाम्** इत्य् आदाव् अपि व्याख्येयम् । **देहं पराधीनं** प्रतिक्षणं दुःख-हेतुं, **असत्-प्रजां** दृष्टादृष्ट-फल-शून्यं पुत्रम् । आगते पात्रे अदत्तं वित्तं दुष्कीर्ति-दुरितापादकम् । **अङ्ग**, हे उद्धव ! दुःखानन्तरं दुःखम् एव यस्य, स एव **रक्षति** ॥१९॥

———————————————————————————————————————

**॥ ११.११.२० ॥**

**यस्यां न मे पावनम् अङ्ग कर्म**

**स्थित्य्-उद्भव-प्राण-निरोधम् अस्य ।**

**लीलावतारेप्सित-जन्म वा स्याद्**

**बन्ध्यां गिरं तां बिभृयान् न धीरः ॥**

**मध्वाचार्यः (भागवत-तात्पर्यम्) :**

स्थिति-शब्देन नियमः क्वचिज् जीवनम् उच्यते ।

उत्थितत्वं क्वचिच् चैव क्वचिद् गति-विरोधिता ॥ इति शब्द-निर्णये ॥२० ॥


______


**श्रीधर-स्वामी (भावार्थ-दीपिका) :** मया हीनां वाचम् \[११.११.१९\] इत्य् उक्तं विवृणोति\--**यस्यां** वाचि **मे** जगतः शोधकं चरित्रं न स्यात् । किं तत् ? **अस्य** विश्वस्य **स्थित्य्**-आदि-रूपम्, तद् धेतुर् इत्य् अर्थः । **लीलावतारेष्व् ईप्सितं** जगतः प्रेमास्पदं श्री-राम-कृष्णादि-**जन्म** **वा** **न** **स्यात्** । तां निष्फलां **गिरं धीरो** धीमान् न धारयेत् ॥२०॥


______


**जीव-गोस्वामी (क्रम-सन्दर्भः) : यस्याम्** इति । **तां** निष्फलां **गिरं** वेन-लक्षणाम् अपि तद् उक्तं श्री-नारदेन---इदं हि पुंसस् तपसः श्रुतस्य वा \[भा।पु। १.५.२२\] इत्य्-आदि । अत एव गीतं कलि-युग-पावनावतारेण श्री-भगवता---

> श्रुतम् अप्य् औपनिषदं दूरे हरि-कथामृतात् । >
> यन् न सन्ति द्रवच्-चित्त-कम्पाश्रु-पुलकोद्गमा ॥ \[पद्या। ३९\] इति > ॥२०॥ >
> \[भक्ति-सन्दर्भ ६९\]


______


**विश्वनाथ-चक्रवर्ती (सारार्थ-दर्शिणी) :** ननु, त्वत्-सहितैव सा वाक् का किं तत्त्वम् अस्यादि-जीव-ब्रह्मैक्य-प्रतिपादिका वा काचिद् अन्यैवेवेति तां स्पष्टम् आवेदयेत्य् अपेक्षायाम् आह---**यस्यां** मम कर्म-चरितं विश्वस्य **स्थितिर् उद्भवः प्राण-निरोधः** संहारश् च यत्र, तत् । ततोऽप्य् उत्कृष्टतमत्वेन विमृश्याह---**लीलावतारेषु ईप्सितं** सर्व-जगत्-सुभगं **जन्म** मत् जन्मोपलक्षित-बाल्य-लीलादिकं यत्र, तत्र चरित्रं **न स्यात्,** **तां** **गिरं** वेद-लक्षणाम् अपि **बन्ध्यां** विफलां **धीरः** पण्डितो **न बिभृयात्**, पण्डित एव बिभृयात् ॥२०॥

———————————————————————————————————————

**॥ ११.११.२१ ॥**

**एवं जिज्ञासयापोह्य नानात्व-भ्रमम् आत्मनि ।**  
उपारमेत विरजं मनो मय्य् अर्प्य सर्व-गे ॥**

**मध्वाचार्यः (भागवत-तात्पर्यम्) :** अर्थाद् अन्यथात्वेन मनसः परिवर्तनं, नानात्व-भ्रमः ।

> जीवस्येशत्व-विज्ञानं जीवानाम् एकता तथा । >
> ईशस्य बहुता ज्ञानम् ईशस्यानीशता तथा । >
> जगतो सत्यता-ज्ञानं नानात्व-भ्रम उच्यते ॥ इति विवेके ॥२१॥


______


**श्रीधर-स्वामी (भावार्थ-दीपिका) :** उक्तं ज्ञान-मार्गम् उपसंहरति---**एवं** निश्चित्य विचारेण **आत्मनिनानात्व-भ्रमं** देहाद्य्-अध्यासं निरस्य निर्मलं **मनो मयिसर्वगे** परिपूर्णे **समर्प्य** सन्धार्य **उपारमेत**, न शास्त्र-पाण्डित्य-मात्रेणेत्य् अर्थः ॥२१॥


______


**जीव-गोस्वामी (क्रम-सन्दर्भः) :** तद् एवं भक्त्यैव ज्ञानं सिद्धयतीत्य् उक्त्वा, तं च ज्ञान-मार्गम् उपसंहरति---एवम् इति । **जिज्ञासया**, बद्धो मुक्त इति व्याख्या गुणतो मे न वस्तुतः \[भा।पु। ११.११.१\] इत्य्-आदि-पूर्वोक्त-प्रकारक-विचारेण । **आत्मनि** शुद्ध-जीवे **नानात्वं** देवत्व-मनुष्यत्वादि-भेदम् **अपोह्य** एवं मल्-लीलादि-श्रवणेन **मनो मयि** ब्रह्माकारे **सर्वगे अर्प्य** धारयित्वा **उपारमेत** ॥२१॥ \[भक्ति-सन्दर्भ ७०\]


______


**विश्वनाथ-चक्रवर्ती (सारार्थ-दर्शिणी) :** ज्ञान-मार्गम् उपसंहरति---**एवं जिज्ञासया** उक्त-लक्षण-प्रकारेण विचारेण, **आत्मनि** स्वस्मिन् **नानात्व-भ्रमं** देह-द्वयाभिमान-लक्षणं देवत्व-मनुष्यत्वादि-भेदम् **अपोह्य** निरस्य उक्त-लक्षणया भक्त्या च **मयि विरजं** विपक्व-माया-कषायं **मनःसमर्प्य** भक्त्य्-उत्थेन विज्ञानेन **उपारमेत** मत्-सायुज्यं प्राप्नुयात् । तथा चोक्तं---

> भक्त्या माम् अभिजानाति यावान् यश् चास्मि तत्त्वतः । >
> ततो मां तत्त्वतो ज्ञात्वा विशते तद्-अनन्तरम् ॥\[गीता ११.५५\] इति > ॥२१॥

———————————————————————————————————————

**॥ ११.११.२२ ॥**

**यद्य् अनीशो धारयितुं मनो ब्रह्मणि निश्चलम् ।**  
मयि सर्वाणि कर्माणि निरपेक्षः समाचर ॥**

**श्रीधर-स्वामी (भावार्थ-दीपिका) :** यद्य् **अनीशो**ऽशक्तस् तर्ह्य् आस्ताम् इदं मद्-भक्त्यैव कृतार्थो भविष्यसि ? इत्य् आह---मयीति ॥२२॥


______


**जीव-गोस्वामी (क्रम-सन्दर्भः) :** तद् एवं ज्ञान-मिश्रां भक्तिम् उपदिश्य तद्-अनादरेणानुषङ्ग-सिद्ध-ज्ञान-गुणां शुद्धाम् एव भक्तिम् उपदिशति चतुर्भिः । यदीति निश्चये,यथा टीकायां धत्ते पदं त्वम् अविता यदि विघ्न-मूर्ध्नि \[भा।पु। ११.४.१०\] इत्य्-आदिवत् । अत्र ज्ञानेच्छुर् एव प्रकृतेः । श्रीमद्-उद्धवं प्रति च तादृशत्वम् आरोप्यैवेदम् उच्यते । ततश् च, श्रेयः-सृतिं भक्तिम् उदस्य ते विभो क्लिश्यन्ति \[भा।पु। १०.१४.४\] इत्य्-आदिप्रमाणेन भक्तिं विना केवल-ज्ञान-मार्गेण मनो ब्रह्मणि धारयितुं निश्चितम् एवानीशो भवसि । ततोऽपि स्वतो ज्ञानादि-सर्व-गुण-सेवितं भक्ति-योगम् एवाश्रयेति तत्-सोपानम् उपदिशति मयीत्य्-आदिना ।

अथवा प्राक्तन-भक्ति-बलाभावात् ब्रह्म-ज्ञानेच्छुर् यदि तत्र मनो धारयितुम् अनीशः स्यात्, तदाधुनाप्य् एवं कुर्व् इति योज्यम् । समाचर अर्पय निरपेक्षः वाञ्छान्तर-रहितः । किं वा, तद् एवम् अपि यस्य लीला-कथायां श्रद्धा न स्यात्, तस्य ब्रह्म-धारणायाम् अप्य् अशक्तिः स्यत्, किम् उत भगवद्-धारणायाम् इति लक्ष्येण शुद्ध-भक्ताव् एव पर्यवसाययितुम् आह---यद्य् अनीश इति ॥२२॥ \[भक्ति-सन्दर्भ ७१\]


______


**विश्वनाथ-चक्रवर्ती (सारार्थ-दर्शिणी) :** एवं च मद्-अर्पित-निष्काम-कर्मणैवान्तः-करण-शुद्धिर् अन्तःकरण-शुद्ध्य्-अधीनम् एव भक्ति-सहित-ज्ञानं, तेन च ब्रह्मणि निश्चल-मनो-धारणा, ततो ब्रह्म-भूतः प्रसन्नात्मा \[गीता १८.५५\] इत्य्-आदि मद्-उक्तेर् विद्योपराम-समये विद्योत्तीर्णाया मद्-भक्तेः प्राप्तिस् तया च विपक्व-कषायस्य मनसो मयि सम्यङ् निदिध्यासनं, ततो भक्त्य्-उत्थेन शुद्ध-ज्ञानेन सायुज्यम् इति क्रमः । तत्र कश्चिद् यदि निश्चल-मनो-धारणात्मिकां चतुर्थीं भूमिकाम् अप्य् अधिरोढुं न शक्नुयात् तदा स्वान्तःकरणस्य सम्यक् शुद्ध-भावम् अनुमाय तच्-छुद्ध्य्-अर्थं पुनर् अपि मद्-अर्पित-निष्काम-कर्मैव कुर्याद् इति उद्धवं लक्ष्यीकृत्याह---यद्य् अनीश इति । सर्वाणि नित्य-नैमित्तिक-निवृत्त-कर्माणि ॥२२॥

———————————————————————————————————————

**॥ ११.११.२३-२४ ॥**

**श्रद्धालुर् मत्-कथाः शृण्वन् सुभद्रा लोक-पावनीः ।**  
गायन्न् अनुस्मरन् कर्म जन्म चाभिनयन् मुहुः ॥**

**मद्-अर्थे धर्म-कामार्थान् आचरन् मद्-अपाश्रयः ।**  
लभते निश्चलां भक्तिं मय्य् उद्धव सनातने ॥**

**श्रीधर-स्वामी (भावार्थ-दीपिका) :** मद्-अर्पणेन कर्मणा विशुद्ध-सत्त्वस्यान्तरङ्गां भक्तिम् आह---श्रद्धालुर् इति द्वाभ्याम् । **अभिनयन्** स्वयम् अनुकुर्वन् । **आचरन्** सेवमानः ॥२३-२४॥


______


**जीव-गोस्वामी (क्रम-सन्दर्भः) :** श्रद्धालुत्वे च सति शुद्धां भक्तिम् आह---श्रद्धालुर् इति युग्मकेन । **अभिनयन्जन्म-कर्म**-लीलयोर् मध्ये येऽंशा निजाभीष्ट-भाव-भक्त-गतास् तान् स्वयम् अनुकुर्वन् भगवद्-गतान् भक्तान्तर-गतांश् च तान् अन्य-द्वारानुकुर्वन्न् इत्य् अर्थः ॥२३॥

किं च, यो **धर्मो** गो-दानादि-लक्षणस् तम् अपि **मद्-अर्थे** मदीय-जन्मादि-महोत्सवाङ्गत्वेनैव, यश् च **कामो** महा-प्रासाद-वासादि-लक्षणस् तम् अपि मद्-अर्थे मदीय-सेवार्थ-मन्-मन्दिर-वासादि-लक्षणत्वेनैव, यश् **चार्थो** धन-सङ्ग्रहस् तम् अपि मद्-अर्थे मत्-सेवा-मात्रोपयोगित्वेनैवाचरन् सेवमानः **मद्-अपाश्रय** आश्रयान्तर-शून्य-चेताश् च सन्, ताम् एव कथा-श्रवणादि-लक्षणां **भक्तिं मयि निश्चलां** सर्वदाप्य् अव्यभिचारिणीं **लभते** । तत्-सुखेन कैवल्यादाव् अप्य् अनादरात्, न च भजनीयस्य चलतया वा सा चलिष्यतीति मन्तव्यम् इत्य् आह---**सनातन** इति ॥२४॥ \[भक्ति-सन्दर्भ ७२-७३\]


______


**विश्वनाथ-चक्रवर्ती (सारार्थ-दर्शिणी) :** तद् एवं सार्धैश् चतुर्भिर् ज्ञान-योगम् उक्त्वा, भक्ति-योगम् आह---श्रद्धालुर् इत्य्-आदिना, मया स्या ह्य् अकुतो-भय \[भा।पु। ११.१२.१५\] इत्य् अन्तेन । अत्र शीलार्थकेनालुच्-प्रत्ययेन भक्ताव् औपाधिक-श्रद्धावन्तो ज्ञानि-प्रभृतयो व्यावृत्ताः । प्रथमत एव श्रद्धालुर् इति पदोपन्यासो भक्ताव् ईदृश-श्रद्धावान् एवाधिकारीति ज्ञापयति । यद् वक्ष्यते---

> यदृच्छया मत्-कथादौ जात-श्रद्धस् तु यः पुमान् । >
> न निर्विण्णो नातिसक्तो भक्ति-योगोऽस्य सिद्धि-दः ॥ >
> तावत् कर्माणि कुर्वीत न निर्विद्येत यावता । >
> मत्-कथा-श्रवणादौ वा श्रद्धा यावन् न जायते ॥ \[भा।पु। > ११.२०.८-९\]

इति ज्ञान-कर्माधिकारि-भेदोऽस्य भेदाश् च **सुभद्राः** दधि-पयः-पर-स्त्री-चौर्य-वेणु-गान-रासाद्या **गायन्न् अनुस्मरन्न्** इति गानस्य पौनःपुन्येन स्मरणस्यापि पौनःपुन्यं स्वत एव भवेद् इति भावः । **कर्म** कालिय-दमनादिकं, **जन्म** नन्दोत्सवादिकं, नाटकादि-रीत्या **अभिनयन्** । च-कारात् गायन्न् अनुस्मरंश् च ।

**मद्-अर्थे** मत्-सेवार्थं मज्-जन्म-यात्रादि-दिवसे, मत्-स्वरूप-श्री-गुरु-देवाराधन-दिवसे च, **धर्मा** ब्राह्मण-वैष्णव-सम्प्रदानकान्न-वस्त्रादि-दानानि । **कामा** वैष्णव-समाज-प्राप्त-मधुर-महा-प्रसादान्न-भोजन-स्रक्-चन्दन-ताम्बूलोपयोग-वसन-परिधानाद्याः । **अर्था** विष्णु-वैष्णव-सेवार्थ-द्रव्याहरणानि आचरन् कुर्वन् । **निश्चलां** साधन-साध्य-दशयोः स्थिरां नैष्ठिकीं \[**भक्तिं लभते**\] । **सनातने** इति तद्-आराध्यस्य मद्-विग्रहस्यास्य **सनातनत्वात्** तद्-भक्तिर् अपि सनातनी निश्चलैवेति भावः ॥२३-२४॥

———————————————————————————————————————

**॥ ११.११.२५ ॥**

**सत्-सङ्ग-लब्धया भक्त्या मयि मां स उपासिता ।**  
स वै मे दर्शितं सद्भिर् अञ्जसा विन्दते पदम् ॥**

**श्रीधर-स्वामी (भावार्थ-दीपिका) :** ततश् चानेन प्रकारेण **मयिसत्-सङ्गेन लब्धया भक्त्या** स भक्तो **मामुपासिता** ध्याता भवति । **स** च ध्यान-शीलः सद्भिर् **दर्शितं, वै** निश्चितं, सुखेनैव **मे पदं** स्वरूपं प्राप्नोति ॥२५॥


______


**जीव-गोस्वामी (क्रम-सन्दर्भः) :** नन्व् एवं भूत-भक्ति-मार्गे प्रवृत्तिर् निष्ठा वा कथं स्यात् ? इत्य् आशङ्क्य तत्र हेतुम् आह---सत्-सङ्गेति । **भक्त्या** भक्ति-रुच्या **स** भक्तो **माम् उपासिता** भजमानो भवति । तस्य च भक्तस्य मदीयं ब्रह्माकारं भगवद्-आकारं च सर्वम् अपि स्वरूप-विज्ञानम् अनायासेनैव भवतीत्य् आह---**स वै म** इति । **अञ्जसा**भक्त्य्-अनुषङ्गेनैव । **पदं** स्वरूपम् ॥२५॥ \[भक्ति-सन्दर्भ ७३-७४\]


______


**विश्वनाथ-चक्रवर्ती (सारार्थ-दर्शिणी) :** एवं-भूतायां भक्तौ कः प्रवर्तकः ? इत्य् अपेक्षायाम् आह---सत्-सङ्गेति । **भक्त्या** उक्त-लक्षणया नैष्ठिक्या **उपासिता** भजमानो भवति । ततश् च सद्भिर् एव **दर्शितंपदं** मच्-चरणं मद्-धाम वा **अञ्जसा** शीघ्रं रुच्य्-आसक्ति-रति-प्रेम-भूमिकारूढः सन् **विन्दते** प्राप्नोति ॥२५॥

———————————————————————————————————————

**॥ ११.११.२६-२७ ॥**

**श्री-उद्धव उवाच**

साधुस् तवोत्तम-श्लोक मतः कीदृग्-विधः प्रभो ।

भक्तिस् त्वय्य् उपयुज्येत कीदृशी सद्भिर् आदृता ॥

एतन् मे पुरुषाध्यक्ष लोकाध्यक्ष जगत्-प्रभो ।

प्रणतायानुरक्ताय प्रपन्नाय च कथ्यताम् ॥

**श्रीधर-स्वामी (भावार्थ-दीपिका) :** सत्-सङ्ग-लब्धया भक्त्येत्य् उक्तं तत्र सतां भक्तेश् च विशेषं पृच्छति---साधुर् इति । साधवः स्व-स्व-मति-कल्पिताः सन्ति बहवः, तव तु कीदृशः संमतः । भक्तिर् अपि बहु-विधा लोके, कीदृशी पुनस् त्वय्य् उपयुज्येत । सद्भिश् च नारदादिभिर् आदृता ॥२६॥

एतच् च कथ्यताम् । इदं चातिगुह्यं त्वयैव वक्तव्यम् इत्य् ऐश्वर्यम् आविष्करोति---हे पुरुषाध्यक्षेत्य् आदिना । ब्रह्मादि-नियन्तः ॥२७॥


______


**जीव-गोस्वामी (क्रम-सन्दर्भः) :** उप आधिक्येन युज्येत, सैव सद्भिर् आदृता, साधूनां स्व-भक्तानां माहात्म्यं त्वम् एव सुष्ठु जानासि । भक्तेस् तत्त्वं तु ते साधव एवेति भेदेन पृष्टम्---हे पुरुषाध्यक्ष! महत्-स्रष्ट्राद्य्-अवतारिन् ! लोको वैकुण्ठः । जगच् चानन्त-ब्रह्माण्डात्मकं प्रणताय भक्ताय अनुरक्ताय स्निग्धाय प्रपन्नाय स्वैक-शरणाय ॥२६-२७॥


______


**विश्वनाथ-चक्रवर्ती (सारार्थ-दर्शिणी) :** भक्ति-प्रादुर्भावकं साधुम् एव श्रुत्वा तल्-लक्षणं पृच्छति साधुर् इति । मतस् तव संमतः । सद्भिर् आदृतापि भक्तिस् त्वयि कीदृश्य् उपयुज्येत ॥२६-२७॥

———————————————————————————————————————

**॥ ११.११.२८ ॥**

त्वं ब्रह्म परमं व्योम पुरुषः प्रकृतेः परः ।

अवतीर्णोऽसि भगवन् स्वेच्छोपात्त-पृथग्-वपुः ॥

**मध्वाचार्यः (भागवत-तात्पर्यम्) :** स्वेच्छोपात्त-पृथग्-वपुः ।

वसुदेवादि-शरीरं स्वेच्छयानेन स्वीकृतम् इति ।

नित्यानन्द-शरीरोऽपि वसुदेवादि देहगः ॥

प्रदर्शयेज् जनिं स्वस्य नित्यं देह-विवर्जितः ।

> वसुदेवादि-देहेषु प्रवेशस् तस्य भण्यते ॥ >
> देहोपादानम् इति तु न ह्य् अन्यो देह इष्यते । >
> अन्याभिमत-देहेषु प्रविष्टः सर्वदा हरिः ॥ >
> नान्यानभिमतो देहो विष्णोर् अस्ति कदाचन । >
> अतो शरीरो भगवान् पुत्रताभिमतिस् तु या । >
> वसुदेवादि-कानां तु सैव मिथ्या-मतिर् भवेत् ॥ >
> अन्याहं भाव-युग् देह एवासौ हरिर् आस्थितः । >
> न तद् अन्येषु देहेषु क्वचित् तस्य प्रवेशनम् । >
> मम पुत्रस् त्व् अयम् इति भ्रमणाय यदा हरिः । >
> वसुदेवादि-देहेषु तनूपात्तिस् तु सा गतिः ॥ >
> अनुपात्त-शरीरस्य तनूपातिर् इतीष्यते । >
> तद्-देहं पितृ-देहत्वे उपादत्ते यतो हरिः ॥ इति प्रकाश-संहितायाम् > ॥२८ ॥


______


**श्रीधर-स्वामी (भावार्थ-दीपिका) :** अत्र हेतुः, त्वम् इति । व्योम-वद्-असङ्गः । यतः प्रकृतेः परः । स्वेषां भक्तानाम् इच्छयोपात्तं पृथक् परिमितं वपुर्येन सः ।


______


**जीव-गोस्वामी (क्रम-सन्दर्भः) :** साक्षाद्-भगवान् एव त्वम् अवतीर्णोऽसि । भगवत एव वैभवम् आह---ब्रह्म त्वं परम-व्योमाख्यो वैकुण्ठस् त्वम् । प्रकृतेः परः पुरुषोऽपि त्वम् इति । भगवान् अपि कथंभूतः सन्न् अवतीर्णः ? स्वेच्छा-मयस्य \[भा।पु। १०.१४.२\] इत्य् अनुसारेण स्वेषां सर्वेषाम् एव भक्तानाम् इच्छायै तां पूरयितुम् उपात्तानि । ततस् तत आकृष्टानि पृथग्-वपूंषि निज-तत्-तद्-आविर्भावा येन तथाभूतः सन्न् इति तं प्रति यथाह जाम्बवान्---यस्येषद्-उत्कलित-रोष-कटाक्ष-मोक्षैः \[भा।पु। १०.५६.५८\] इत्य्-आदि । तथा च देवाः--- केतुस् त्रि-विक्रम-युतस् त्रि-पतत्-पताकः\[भा।पु। ११.६.१३\] इत्य्-आदि । यथा च ब्रह्मा---नारायणस् त्वम् इत्य् आदौ नारायणोऽङ्ग नर-भू-जलायनात् \[भा।पु। १०.१४.१४\] इति । यथा च देवाः---स्यान् नस् तवाङ्घ्रिः \[भा।पु। ११.६.१०\] इत्य्-आदि । अत एवाक्रूरः---अद्भुतानीह \[भा।पु। १०.४१.४\] इत्य्-आदि । अत एव गोविन्द-भुज-गुप्तायाम्\[भा।पु। ११.२.१\] इत्य्-आदि ॥२८॥ \[कृष्ण-सन्दर्भ ९०\]


______


**विश्वनाथ-चक्रवर्ती (सारार्थ-दर्शिणी) :** किं च, त्वद्-भक्ति-प्रवर्तकः साधुस् त्वत्-स्वरूपाद् भिन्नोऽपि तत्-स्वरूप-भूत एवेत्य् आह त्वम् इति । व्योमवद् असङ्गः । यतः प्रकृतेः परः । तद् अपि प्राकृतेऽस्मिन् लोके कृपया जीवोद्धारार्थम् अवतीर्णोऽसि । कीदृशः ? स्वैर् भक्तैर् इच्छयोपात्तानि गृहीतानि पृथग् भूतानि वपूंषि यतः सः, स्वरूप-भूतानि वपूंष्य् एव त्वं स्व-भक्ति-प्रवर्तनार्थं भक्तेभ्यो ददासीत्य् अर्थः । यद् उक्तं नारदेन प्रयुज्यमाने मयि तां शुद्धां भागवतीं तनुम् \[भा।पु। १.६.२९\] इति । अत एव त्वद्-भक्तं गुरुं लोकास् त्वत्-स्वरूपत्वेनैव ध्यायन्तीति भावः । यद् वा, त्वम् आत्मारामत्वात् जगत्य् अस्मिन्न् उदासीनोऽपि स्वभक्ति-प्रचारणार्थम् अवतरस्य् एवेत्य् आह -- त्वम् इति । स्वेच्छया उपात्तानि पृथक् पृथग् वपूंषि श्री-कपिल-दत्तात्रेय-श्री-नारदाद्याकारा येन सः । यद् उक्तं बहु-मूर्त्यैक-मूर्तिकम् इति ॥२८॥

———————————————————————————————————————

**॥ ११.११.२९-३१ ॥**

**श्री-भगवान् उवाच**

कृपालुर् अकृत-द्रोहस् तितिक्षुः सर्व-देहिनाम् ।

सत्य-सारोऽनवद्यात्मा समः सर्वोपकारकः ॥

कामैर् अहत-धीर् दान्तो मृदुः शुचिर् अकिञ्चनः ।

अनीहो मित-भुक् शान्तः स्थिरो मच्-छरणो मुनिः ॥

अप्रमत्तो गभीरात्मा धृति-माञ् जित-षड्-गुणः ।

अमानी मान-दः कल्यो मैत्रः कारुणिकः कविः ॥

**श्रीधर-स्वामी (भावार्थ-दीपिका) :** तत्र त्रिंशल्-लक्षणैः साधुं निरूपयति---कृपालुर् इति पञ्चभिः । कृपालुः पर-दुःखासहिष्णुः । सर्व-देहिनां केषाञ्चिद् अप्य् अकृत-द्रोहः। तितिक्षुः क्षमावान् । सत्यं सारं स्थिरं बलं वा यस्य सः । अनवद्यात्मा असूयादि-रहितः । सुख-दुःखयोः समः । यथा-शक्ति सर्वेषाम् अप्य् अकारकः । कामैर् अक्षुभित-चित्तः । दान्तः संयत-बाह्येन्द्रियः । मृदुर् अकठिन-चित्तः । अकिञ्चनः अपरिग्रहः । अनीहो दृष्ट-क्रिया-शून्यः । मितभुक् लघ्व्-आहारः । शान्तो नियतान्तः-करणः स्थिरः स्व-धर्मे । मच्-छरणो मद्-एकाश्रयः । मुनिर् मनन-शीलः । अप्रमत्तः सावधानः । गभीरात्मा निर्विकारः । धृतिमान् विपद्य् अप्य् अकृपणः । जित-षड्-गुणः शोक-मोहौ जरा-मृत्यू क्ष्त्-पिपासे षड्-ऊर्मय एते जिता येन सः । अमानी न मानाकाङ्क्षी । अन्येभ्यो मानदः । कल्यः पर-बोधने दक्षः मैत्रः अवञ्चकः। कारुणिकः करुणयैव प्रवर्तमानो न तु दृष्ट-लोभेन । कविः सम्यक् ज्ञानी ॥२९-३१॥


______


**सनातन-गोस्वामी** \[ह।भ।वि। १०.१८-२०\] श्री-भगवता प्रकर्षेण दत्ते उद्धव-कृत-प्रश्नस्य---साधुस् तवोत्तमः-श्लोकम् अतः कीदृग्-विधः प्रभो \[भा।पु। ११.११.२६\] इत्य् अस्योत्तरे प्रतिवचने । कृपालुः पर-दुःखासहिष्णुः । सर्व-देहिनां केषाञ्चिद् अप्य् अकृत-द्रोहः। यद् वा, सर्व-देहिनाम् उत्तम-मध्यम-नीचानां तितिक्षुः अपराध-सहिष्णुः । सत्यं सारं स्थिरं बलं यस्य सः । अनवद्यात्मा असूयादि-रहितः । सुख-दुःखयोः समः । यथा-शक्ति सर्वेषाम् उपकारकः । कामैर् अक्षुभित-चित्तः । दान्तः संयत-बाह्येन्द्रियः । मृदुर् अकठिन-चित्तः । शुचिः सदाचारः । अकिञ्चनः अपरिग्रहः । अनीहो दृष्ट-क्रिया-शून्यः । मित-भुक् लघ्व्-आहारः । शान्तो नियतान्तः-करणः । स्थिरः स्व-धर्म-नियमादौ । मच्-छरणो मद्-एकाश्रयः । मुनिर् मनन-शीलः, वृथा-वार्ता-त्यागी वा । अप्रमत्तः सावधानः । गभीरात्मा निर्विकारः । धृतिमान् विपद्य् अप्य् अकृपणः । जित-षड्-गुणः शोक-मोहौ जरा-मृत्यू क्ष्त्-पिपासे षड्-ऊर्मय एते जिता येन सः । अमानी मानाकाङ्क्ष-रहितः । अन्येभ्यो मानदः । कल्यः पर-बोधने दक्षः। मैत्रः अवञ्चकः। कारुणिकः करुणयैव सर्वत्र प्रवर्तमानः, न तु दृष्ट-लोभेन । कविः सम्यग्-ज्ञानी भगवद्-वर्णन-शीलो वा ।

यद्यप्य् एते पर-दुःख-सहिष्णुतादयो गुणाः कतिचिद् अन्येष्व् अपि सम्भवेयुः, तथापि यस्यास्ति भक्तिर् भगवत्य् अकिञ्चना सर्वैर् गुणैस् तत्र समासते सुराः \[भा।पु। ५.१८.१२\] इत्य्-आदि न्यायेन सर्वेषाम् एषां गुणानां भगवद्-भक्तिष्व् एव सम्यग्-वृत्तेः । किं वा, भगवद्-भक्तानां शुद्ध-सात्त्विकतया तेष्व् एव निष्ठा-व्याप्त्या तैर् गुणैर् भगवद्-भक्तत्वं बोध्यते इति दिक् । एवम् अग्रेऽप्य् ऊह्यम् ॥२९-३१॥


______


**जीव-गोस्वामी (क्रम-सन्दर्भः) :** अतह् साधन-तारतम्येन साधूनां तारतम्यम् आह पञ्चभिः । तत्रावरं मिश्र-भक्तेः \[कर्माकारायाः ज्ञानाकारायाः वा\] साधकम् आह---कृपालुर् इति त्रिकेण । अत्र मच्-छरण इति विशेष्यम् । उत्तरत्र स च सत्तम इति च-कारेण तु पूर्वोक्तो यथा सत्तमः तथायम् अपि सत्तम इति व्यक्तिर् एवम् एवम्भूतो मच्-छरणः सत्तम इत्य् आक्षिप्यते । अन्यत् तैः तत्र स्थिरः स्वधर्मे इति स्वकान् धर्मान् सन्त्यज्य इत्य् उत्तरोक्ताद् भिन्नत्वापादनार्थम् । अत्रैव मूले सर्वान् इति पदेन कोऽपि न त्यक्तः । अस्तु तावद् विरुद्धानां \[धर्माणां\] वार्तेति भावः ॥२९-३१॥


______


**विश्वनाथ-चक्रवर्ती (सारार्थ-दर्शिणी) :** कर्म-ज्ञानादि-मिश्रा, केवला चेति मद्-भक्तेर् द्वैविध्यात् तत्-प्रवर्तकः साधुर् अपि द्विविधस् तत्र प्रथमम् आह कृपालुर् इति त्रिभिः । **कृपालुः** पर-संसार-दुःखासहिष्णुः । स्वद्रोहिण्य् अपि जने **अकृत-द्रोहः** । **सर्व-देहिनाम्** स्वन् अवजानताम् अपि **तितिक्षुर्** अपराध-क्षमन्ता । **सत्यम्** एव **सारो** बलं यस्य सः । **अनवद्यात्मा** असूयादि-दोष-रहितः । **समः** सुख-दुःखाभ्यां मानापमानाभ्यां च तुल्यः । **सर्वोपकारकः** सर्वेषां हित-कारी सुहृत् । **कामैर्** अक्षुभित-चित्तः। **दान्तः** संयत-बाह्येन्द्रियः । **मृदुर्** अकठोर-चित्तः । **शुचिः** सद्-आचारः । **अकिञ्चनः** अपरिग्रहः । **अनीहः** व्यवहारिक-क्रिया-शून्यः। **मित-भुक्** पवित्र-लघ्व्-आहारः । **शान्तः** शान्ति-रतिमान् । **स्थिरः** स्व-धर्मे स्व-कृत्येषु फलोदय-पर्यन्तम् अव्यग्रः । आ-फलोदय-कृतः स्थिर इति तल्-लक्षणात् । **मच्-छरणो** मद्-एकाश्रयः । **मुनिर्** मनन-शीलः । **अप्रमत्तः** सावधानः । **गभीरात्मा** अन्यैर् दुरवगाह-स्वभावः । **धृतिमाञ्** निर्विकारः । **जित-षड्-गुणः** क्षुत्-पिपासाद्य्-ऊर्मि-रहितः । **अमानी** मानाकाङ्क्षा-शून्यः । अन्येभ्यो **मान-प्रदः** । **कल्यः** पर-बोधने दक्षः । **मैत्रः** अवञ्चकः । **कारुणिकः** करुणयैव प्रवर्तमानः । **कविर्** बद्ध-मोक्ष-ज्ञः । इत्य् अष्ट-विंशति-गुणवान् अयं सत्तमः इत्य् उत्तरस्यानुषङ्गः ।

अत्र शान्त इति जित-षड्-गुण इति पदाभ्याम् अयं सिद्ध-भक्तो निर्वाण-वाञ्छा-शून्यत्वात् भक्तात्मारामः शान्त-भक्त इति संज्ञाभ्याम् उच्यते । अयं स्व-पूर्व-दशायां ज्ञान-मिश्र-भक्तिमान् । तत्-पूर्व-दशायां कर्म-मिश्र-भक्तिमान् आसीद् अतस् तदा तद् आस्य भक्तेः प्राधान्यं सिद्धि-दशायां तु कर्म-ज्ञानाद्य्-अनावरणाच् छुद्ध-भक्त एवायम् उच्यते इत्य् अतः सत्तम इति ज्ञान-मिश्र-भक्तिमान् सत्तरः, कर्म-मिश्र-भक्तिमान् सन्न् इत्य् अवगम्यते । अतोऽयं स्व-सङ्गिनं स्व-तुल्यं चिकीर्षुः । प्रथमं कर्म-मिश्रां भक्तिम् उपदिशति, ततस् तेनोपदिष्टः स च निष्कामः । कर्म-मिश्राम् एव भक्तिं कुर्वन् । न कर्माणि त्यजेद् योगी कर्मभिस् त्यज्यते हि सः इति न्यायेनारूढ-दशायाम् अनादृतत्वात् स्वत एवकर्मणाम् उपरामे सति ज्ञान-मिश्रां भक्तिं लभते । ततस् तत्-पादक-दशायां भक्तेः प्राबल्ये सति ज्ञानेऽप्य् अनादृतत्वाद् उपारमत् प्राये सति भक्तात्माराम इति शान्त-भक्त इति संज्ञाभ्यां सदाप्य् उच्यमानो भवति तस्य ज्ञानेऽनादरो यथा भक्ति-रसामृत-सिन्धु-धृता तद्-उक्तिः --

> अस्मिन् सुख-घन-मूर्तौ  
> परमात्मनि वृष्णि-पत्तने स्फुरति  
> आत्मारामतया मे  
> वृथा गतो बत चिरं कालः ॥ \[भ।र।सि। ३.१.३४\] इति ।

हरेर् गुणाक्षिप्त-मतिर् भगवान् बादरायणिः \[भा।पु। १.७.११\] इति ।

प्रथमे च तद्-दशायां भक्ति-बाधितस्य ज्ञानस्य सत्त्वेऽपि तस्य भक्त्य्-अनावरकत्वात् --

> अन्याभिलाषिता‑शून्यं ज्ञान‑कर्माद्य्‑अनावृतम् ।  
> आनुकूल्येन कृष्णानु‑शीलनं भक्तिर् उत्तमा ॥ \[भ।र।सि। १.१.११\]

इति शुद्ध-भक्ति-लक्षणस्य तत्र नाव्याप्तिर् ज्ञेया ॥२९-३१ ॥

———————————————————————————————————————

**॥ ११.११.३२ ॥**

**आज्ञायैवं गुणान् दोषान् मयादिष्टान् अपि स्वकान् ।**  
**धर्मान् सन्त्यज्य यः सर्वान् मां भजेत स सत्तमः ॥**

(मां भजेत् स च सत्तमः (जीव गोस्वामी\ऽस् रेअदिन्ग्), ओथेर्स् हवे तु इन् थे प्लचे ओफ़् च।)


**श्रीधर-स्वामी (भावार्थ-दीपिका) :**  
किं च, **मया** वेद-रूपेण **आदिष्टान् अपि** स्व-**धर्मान् सन्त्यज्य**  
**यो मां भजेत**  
**सो**ऽप्य् **एवं** पूर्वोक्तवत् **सत्तमः** ।  
किम् अज्ञानात् ? नास्तिक्याद् वा ? न,  
धर्माचरणे सत्त्व-शुद्ध्य्-आदीन् **गुणान्**,  
विपक्षे नरक-पातादीन् **दोषांश् चाज्ञाय** ज्ञात्वापि  
मद्-ध्यान-विक्षेपकतया मद्-भक्त्यैव सर्वं भविष्यतीति  
दृढ-निश्चयेनैव धर्मान् सन्त्यज्य ।  
यद् वा, भक्ति-दार्ढ्येन निवृत्ताधिकारतया सन्त्यज्य ।  
अथवा, विद्धैकादश्य्-उपवास-कृष्णैकादश्य्-अनुपवासानिवेद्य-श्राद्धादयो  
ये भक्ति-विरुद्धा धर्माः,  
तान् सन्त्यजेत्य् अर्थः ॥३२॥


**सनातन-गोस्वामी** \[ह।भ।वि। १०.६२\] सा च सर्व-नैरापेक्ष्येण तद्-एक-निष्ठता-रूपा एकान्तिता चतुर्धा चतुर्भिः प्रकारैः---एको धर्मानादरः, अन्यश् च कर्म-ज्ञानाद्य्-अशेष-निरपेक्षता, अपरो विघ्न-मूलत्वेऽपि रति-परता, अपरश् च प्रेमैक-परतेति । तत्र धर्मानादरेणैकान्तितां लिखति---आज्ञायैवम् इति । **मया** वेद-रूपेणादिष्टान् **स्व-धर्मान् सन्त्यज्य** सम्यक् त्यक्त्वा **यो मां भजेत,** त्व्-अर्थे च-कारः, **स तु सत्तमः**, पूर्वोक्त-साधुतः श्रेष्ठ इत्य् अर्थः । किम् अज्ञानात्, नास्तिक्याद् वा ? न, धर्माचरणे एवम् ईदृशान् कृपालुतादि-सदृशान् सत्त्व-शुद्ध्य्-आदीन् **गुणान्**, विपक्षे **दोषांश्** च **आज्ञाय** सम्यक् ज्ञात्वापि मद्-भक्त्यैव सर्वं भविष्यतीति दृढ-निश्चयेनैव सर्व-धर्मान् मन्-निष्ठता-विक्षेपकतया सन्त्यज्येत्य् अर्थः ॥३२॥


______


**जीव-गोस्वामी (क्रम-सन्दर्भः) :** मध्यमं मिश्र-साक्षाद्-भक्ति-साधकम् आह---आज्ञायैवम् इति । भक्ति-दार्ढ्येन निवृत्ताधिकारतया सन्त्यज्य इत्य्-अन्ता टीका ग्राह्या । तथा च हायशीर्ष-पञ्चरात्रोक्त-नारायण-व्यूह-स्तवे---

> ये त्यक्त-लोक-धर्मार्था विष्णु-भक्ति-वशं गताः । >
> ध्यायन्ति परमात्मानं तेभ्योऽपीह नमो नमः ॥ इति ।

व्यक्त्यानन्य-भक्तस्य पूर्वत आधिक्यं दर्शितम् ।

अत्र त्व् एवं व्याख्या---यदि च स्वात्मनि तत्-तद्-गुण-योगाभावः, तथाप्य् **एवं** पूर्वोक्त-प्रकारेण **गुणान्** कृपालुत्वादीन् **दोषांस्** तद्-विपरीतांश् **चाज्ञाय** हेयोपादेयत्वेन निश्चित्यापि,**यो मया** तेषु गुणेषु मध्ये तत्र **आदिष्टानपि स्वकान्** नित्य-नैमित्तिक-लक्षणान् सर्वान् एव वर्णाश्रम-विहितान् **धर्मान्** तद्-उपलक्षणं ज्ञानम् अपि मद्-अनन्य-भक्ति-विघातकतया **सन्त्यज्य मां भजेत्, स च सत्तमः** । च-कारात् पूर्वोक्तोऽपि सत्तम इत्य् उत्तरस्य तत्-तद्-गुणाभावेऽपि पूर्व-साम्यं बोधयति । ततो यस् तु तत्-तद्-गुणान् लब्ध्वा धर्म-ज्ञान-परित्यागेन मां भजति केवलं, स तु परम-सत्तम एवेति व्यक्त्य्-अनन्य -भक्तस्य पूर्वत आधिक्यं दर्शितम् ।

अत्र \[मिश्र-भक्तेर् अवर-साधकत्व निरूपणे\] अद्वेष्टा सर्व-भूतानां \[गीता १२.१२\] इत्य्-आदि श्री-गीता-द्वादशाध्याय-प्रकरणम् अप्य् अनुसन्धेयम् । सत्तम इत्य् अनेन तद् अवरत्रापि \[अवर-साधकत्वेऽपि\] सत्तरत्वं सत्त्वम् अप्य् अस्तीति दर्शितम् । अस्तु तावत् सदाचारस्य तद्-भक्तस्य सत्त्वम् । अनन्य-देवता-भक्तत्व-मात्रेणापि दुराचारस्यापि सत्त्वान्य-पर्यायं साधुत्वं विधीयते,अपि चेत् सुदुराचारः \[गीता ९.३०\] इत्य्-आदौ । अत्र च साधु-सङ्ग-प्रस्तावे यत् तादृशं लक्षणं नोत्थापितं, तत् खलु तादृश-सङ्गस्य भक्त्य्-उन्मुखत्वे \[भक्त्य्-उन्मुख-जनने\]ऽनुपयुक्तताभिप्रायेण । यथोक्तं श्री-प्रह्लादेन--- सङ्गेन साधु-भक्तानाम् \[भा।पु। ७.७.२५\] इति । साधुर् अत्र सद्-आचारः ॥३२॥ \[भक्ति-सन्दर्भ २००\]


______


**विश्वनाथ-चक्रवर्ती (सारार्थ-दर्शिणी) :** अथ केवलाया भक्तेः प्रवर्तकं साधुं लक्षयति **आज्ञाय** इति । यथा धर्मान् नैव सन्त्यज्य सत्तम उक्तः ।  
एवं मया वेद-रूपेणादिष्टान् अपि सर्वान् सन्त्यज्य  
मद्-भक्ताव् एव श्रद्धा-विशेषवत्तया सम्यक्-प्रकारेणैव त्यक्त्वा यो मां भजेत्, किम् अज्ञानान् नास्तिक्याद् वा ? न, धर्माचरणे सत्त्व-शुद्ध्य्-आदीन् गुणान्, विपक्षे दोषांश् च आज्ञाय सम्यग् एव ज्ञात्वापि, भक्त्यैव मे सर्वं भविष्यतीति दृढ-निश्चयेनैव । धर्मान् सन्त्यज्येति स्वामि-चरणाः । स च सत्तम इति पूर्वाधिकारी धर्मान् न सन्त्यज्य भजेद् अयं तु सन्त्यज्यैवेति भेदः । तथा पूर्वः कृपालुत्वादि सम्पूर्ण-गुणवान् एव सत्तमः । अयं तु विशेषणान्तरानुपादानात् तावत् सङ्ख्यक-गुणवत्त्वाभावेऽपि सत्तमः । न चास्य तावद्-गुणाभाव एवेत्य् आशङ्कनीयम् ।

> भक्तिः परेशानुभवो विरक्तिर् >
> अन्यत्र चैष त्रिक एक-कालः \[भा।पु। ११.२.४२\] इति । >
> यस्यास्ति भक्तिर् भगवत्य् अकिञ्चना >
> सर्वैर् गुणैस् तत्र समासते सुराः \[भा।पु। ५.१८.१२\] इत्य्-आदि ।

श्रवणादि-चिरेणैव सर्व-दोषोपशम-पूर्वक-सर्व-गुणत्वात् सिद्ध-दशावस्थ एव सत्तमः । अयं तु तादृशत्वायुक्तेः साधक-दशावस्थोऽपि सत्तमः । इत्य् अस्य पूर्वत एतावान् व्यञ्जित उत्कर्षः प्रथमत एव शुद्ध-भक्ति-मत्त्वाज् ज्ञेयः ॥३२॥

———————————————————————————————————————

**॥ ११.११.३३ ॥**

**ज्ञात्वाज्ञात्वाथ ये वै मां यावान् यश् चास्मि यादृशः ।**

भजन्त्य् अनन्य-भावेन ते मे भक्ततमा मताः ॥

**श्रीधर-स्वामी (भावार्थ-दीपिका) :** किं च, **यावान्** देश-कालापरिच्छिन्नः । **यश् च** सर्वात्मा । **यादृशः** सच्-चिद्-आनन्दादि-रूपः । तं **मां ज्ञात्वा अज्ञात्वापि** । यद् वा, विशेषतः पुनः पुनर् ज्ञात्वा **एकान्त-भावेन ये भजन्तीति** ॥३३॥


______


**सनातन-गोस्वामी :** \[ह।भ।वि। १०.२४, ६१\] **यावान्** देश-कालापरिच्छिन्नः । **यश् च** सर्वात्मा । **यादृशः** सच्-चिद्-आनन्दादि-रूपः । तं **मां ज्ञात्वा अज्ञात्वापि** । यद् वा, विशेषतः पुनः पुनर् ज्ञात्वा एकान्त-भावेन ये भजन्तीति । यदि चैवं व्याख्येयम्, **यावान्** नित्य-कैशोरादि-रूपः, **यश् च** श्री-देवकी-नन्दन-यशोदा-वत्सलेत्य्-आदि-रूपो **यादृशः** सहज-परम-सौन्दार्य-गुण-लीला-रस-विशेषाश्रयः । अन्यत् समानम् ।

भावः प्रेम्ण एव पूर्वावस्था, तत्रापीश्वर-दृष्ट्या भय-गौरवादिना विशुद्धत्वाभावाद् विशुद्ध-परम-पुरुषार्थ-रूप-प्रेम्णो न्यूनः । अत एव श्री-स्वामि-पादैश् च तद्-व्याख्यातं सर्व-लक्षण-सारम् आहेति । यद् वा, प्रथमं ज्ञात्वा अथानन्तरम् अज्ञात्वा भक्ति-परिपाकेनानुसन्धायेति । यद् वा, अप्य्-अर्थे अथ-शब्दः । ज्ञात्वा त्व् अज्ञात्वापि केवलम् एकान्तित्वेन ये भजन्ति परिचरन्त्य् एव, तदा प्रेम-परतादौ पद्यम् एतद् द्रष्टव्यम् ॥३३॥


______


**जीव-गोस्वामी (क्रम-सन्दर्भः) :** तद् एवम् ईश्वर-बुद्ध्या विधि-मार्ग-भक्तयोः \[अनन्य-शरणागत-मात्र-भक्तस्य तथा स्व-धर्म-ज्ञान-परित्याग-पूर्वक-भगवद्-भजन-मात्र-रत-भक्तस्य चेत्य् एतयोस्\] तारतम्यम् उक्तम् । तत्रैवोत्तरस्यानन्यत्वेन श्रेष्ठत्वं दर्शितम् । तत्रैवार्चन-मार्गे त्रिविधत्वं लभ्यते पाद्मोत्तर-खण्डात् । तत्र महत्त्वं---

> तापादि-पञ्च-संस्कारी नवेज्या-कर्म-कारकः । >
> अर्थ-पञ्चक-विद् विप्रो महा-भागवतः स्मृतः ॥ \[६.२५३.२७\] ।

इत्य्-आदौ ज्ञेयम् असिद्ध-प्रीतित्वात् । अत्र तापादि-पञ्च-संस्कारित्वं---

> तापं पुण्ड्रं तथा नाम मन्त्रो यागश् च पञ्चमः । >
> अमी पञ्चैव संस्काराः परमैकान्ति-हेतवः ॥

इत्य्-आदिना तत्रैव दर्शितम् । नवेज्या-कर्म-कारकत्वं चानेन वचनेन दृश्यते---

> अर्चनं मन्त्र-पठनं योगो यागो हि वन्दनम् । >
> नाम-सङ्कीर्तनं सेवा तच्-चिह्नेर् अङ्कनं तथा ॥ >
> तदीयाराधनं चेज्या नवधा भिद्यते शुभे । >
> नव-कर्म-विधानेज्या विप्राणां सततं स्मृता ॥ इति ।

अर्थ-पञ्चक-वित्त्वं तु---उपास्यः श्री-भगवान्, तत्-परमं-पदं, तद्-द्रव्यं, तन्-मन्त्रः, जीवात्मा चेति पञ्च-तत्त्व-ज्ञातृत्वम् । तच् च श्री-हायशीर्षे विवृतं सङ्क्षिप्य लिख्यते---

> एक एवेश्वरः कृष्णः सच्-चिद्-आनन्द-विग्रहः । >
> पुण्डरीक-विशालाक्षः कृष्ण-च्छुरित-मूर्धजः ॥ >
> वैकुण्ठाधिपतिर् देव्या लीलया चित्-स्वरूपया । >
> स्वर्ण-कान्त्या विशालाक्ष्या स्वभावाद् गाढम् आश्रितः ॥ >
> नित्यः सर्व-गतः पूर्णो व्यापकः सर्व-कारणम् । >
> वेद-गुह्यो गभीरात्मा नाना-शक्त्योदयो नव[^४७] ॥इत्य्-आदि । >
> स्थान-तत्त्वम् अतो वक्ष्ये प्रकृतेः परम् अव्ययम् । >
> शुद्ध-सत्त्व-मयं सूर्य-चन्द्र-कोटि-सम-प्रभम् ॥ >
> चिन्तामणि-मयं साक्षात् सच्-चिद्-आनन्द-लक्षणम् । >
> आधारं सर्व-भूतानां सर्व-प्रलय-वर्जितम् ॥ इत्य्-आदि । >
> द्रव्य-तत्त्वं शृणु ब्रह्मन् प्रवक्ष्यामि समासतः । >
> सर्व-भोग-प्रदा यत्र पादपाः कल्प-पादपाः ॥ >
> भवन्ति तादृशा वल्ल्यस् तद्-भवं चापि तादृशम् । >
> गन्ध-रूपं स्वादु-रूपं द्रव्यं पुष्पादिकं च यत् ॥ >
> हेयांशानाम् अभावाच् च रस-रूपं भवेद् धि तत् । >
> त्वग्-बीजं चैव हेयांशं कठिनांशं च यद् भवेत् ॥ >
> सर्वं तद् भौतिकं विद्धि न ह्य् अभूतमयं च तत् । >
> रसस्य योगतो ब्रह्मन् भौतिकं स्वादुवद् भवेत् ॥ >
> तस्मात् साध्यो रसो ब्रह्मन् रसः स्याद् व्यापकः परः । >
> रसवद् भौतिकं द्रव्यम् अत्र स्याद् रस-रूपकम् ॥ इति । >
> वाच्यत्वं वाचकत्वं च देव-तन्-मन्त्रयोर् इह । >
> अभेदेनोच्यते ब्रह्मंस् तत्त्वविद्भिर् विचारितः ॥ इत्य्-आदि । >
> मरुत्-सागर-संयोगे तरङ्गात् कणिका यथा । >
> जायन्ते तत्-स्वरूपाश् च तद्-उपाधि-समावृताः ॥ >
> आश्लेषाद् उभयोस् तद्वद् आत्मनश् च सहस्रशः । >
> सञ्जाताः सर्वतो ब्रह्मन् मूर्तामूर्त-स्वरूपतः ॥ इत्य् आद्य् अपि ।

[^४७]: नरः (भक्तिस् १९८)


अत्र मध्यमत्वम्---तापं पुण्ड्रं इत्य् अत्र ।

कनिष्ठत्वं च---

> शङ्ख-चक्राद्य्-ऊर्ध्व-पुण्ड्र-धारणाद्य्-आत्म-लक्षणम् । >
> तन्-नमस्करणं चैव वैष्णवत्वम् इहोच्यते ॥ इत्य् अत्र ।

किं च श्री-भगवद्-आविर्भावादिषु स्व-स्वोपासना-शास्त्रानुसारेणापरोऽपि विशेषः कश्चिज् ज्ञेयः।

जीव-निरूपणं चेदम्---न घटत उद्भवः \[भा।पु। १०.८७.३१\] इत्य् आद्य्-अनुसारेणोपाधि-सहितम् एव कृतम् । निरुपाधिकं तु---

> विष्णु-शक्तिः परा प्रोक्ता >
> क्षेत्रज्ञाख्या तथापरा । >
> अविद्या-कर्म-संज्ञान्या >
> तृतीया शक्तिर् इष्यते ॥ \[वि।पु। ६.७.६१\] इति विष्णु-पुराणानुसारेण > ।

तथा---

> अपरेयम् इतस् त्व् अन्यां प्रकृतिं विद्धि मे पराम् । >
> जीवभूतां महाबाहो ययेदं धार्यते जगत् ॥ \[गीता ७.५\] इति ।

ममैवांशो जीव-लोके जीव-भूतः **सनातन-गोस्वामी :** गीता १५.७\] इति च गीतानुसारेण । तथा---

> यत् तटस्थं तु चिद्-रूपं >
> स्व-संवेद्याद् विनिर्गतम् । >
> रञ्जितं गुण-रागेण >
> स जीव इति कथ्यते ॥ इति श्री-नारद-पञ्चरात्रानुसारेण ज्ञेयम् > ॥

अथ शुद्ध-दास्य-सख्यादि-भाव-मात्रेण योऽनन्यः स तु सर्वोत्तम इत्य् आह---ज्ञात्वेति । टीका च---यावान् देश-कालाद्य्-अपरिच्छिन्नः । यश् च सर्वात्मा । यादृशः सच्चिदानन्द-रूपः इत्य् एषा । तं मां ज्ञात्वाज्ञात्वा वा ये केवलम् अनन्य-भावेन श्री-व्रज-राज-नन्दनाद्य्-आलम्बनो यः स्वभीप्सितो दास्यादीनाम् एकतरो भावोऽभिमानस् तेनैव भजन्ति, न कदाचिद् अन्येनेत्य् अर्थः, ते तु मया भक्ततमा मताः । अत्र साधुस् तव \[११.११.२६\] इत्य् आद्य्-अनुसारेण, "ते मे भक्ततमा मताः" इत्य् अन्तिमस्यैव स्व-मतस्यातिशयो दर्शितः । अत एव श्री-योगेश्वरैर् अपि चतुर्थे प्रार्थितम्---प्रेयान् न तेऽन्यः \[भा।पु। ४.७.३८\] इति ।

"ज्ञात्वाज्ञात्वा" इत्य् अत्र ज्ञानाज्ञानयोर् हेयोपादेयत्वं निषिद्धम् । भक्ततमा इत्य् अत्र पूर्व-वाक्य-स्थं \[सत्तम इति पद-स्थितं\] सत्-पद-निर्देशम् अतिक्रम्य विशेषतो भक्त-पद-निर्देशाद् भक्तेः स्वरूपाधिक्यम् अत्रैव विवक्षितम् । ते मे मता इत्य् अत्र मम तु विशिष्टा सम्मतिर् अत्रैवेति सूचितम् ईदृशानुक्त-चरत्वात् । अत एव प्रकरण-प्राप्तिम् एक-वचन-निर्देशम् अप्य् अतिक्रम्य गौरवेणैव ये त इति बहु-वचनं निर्दिष्टम् । ततः किम् उत तद्-भाव-सिद्ध-प्रेमाण इति भावः ॥३३॥ \[भक्ति-सन्दर्भ २०१\]


______


**विश्वनाथ-चक्रवर्ती (सारार्थ-दर्शिणी) :** अयं सिद्ध-दशावस्थत्वे तु परम-महोत्कृष्ट एवोच्यते इत्य् आह---ज्ञात्वाज्ञात्वेति । वीप्सा भक्त्याहम् एकया ग्राह्यः \[भा।पु। ११.१४.२१\] इति मद्-उक्तेर् भक्ति-तारतम्येन मन्-माधुर्यम् अधिकं प्रतिक्षणम् अनुभव-गोचरीकृत्येत्य् अर्थः । **यावान्** काल-देशाभ्याम् अपरिच्छिन्नोऽप्य् अहं भक्तेच्छा-वशात् परिच्छिन्नश् च । **यश् च** साक्षात् पर-ब्रह्माप्य् अहं श्यामसुन्दराकारो वसुदेव-पुत्रश् च, **यादृश** आत्माराम आप्त-कामोऽप्य् अहं भक्त-प्रेम-वैवश्याद् अनात्मारामोऽनाप्त-कामश् च । **अनन्य-भावेन** ऐकान्तिकत्वेन अनन्य-ममताकत्वेनेति वा **ते** इति गौरवेण बहुत्वम् । **भक्ततमा मता** इति पूर्वोक्त-लक्षणः सत्तम एव मया मद्-भक्त-शब्देनोच्यते । अयं तु मे भक्ततमो मया संमत इत्य् अर्थः ॥३३॥

———————————————————————————————————————

**॥ ११.११.३४-४१ ॥**

मल्-लिङ्ग-मद्-भक्त-जन- दर्शन-स्पर्शनार्चनम् ।

परिचर्या स्तुतिः प्रह्व- गुण-कर्मानुकीर्तनम् ॥

मत्-कथा-श्रवणे श्रद्धा मद्-अनुध्यानम् उद्धव ।

सर्व-लाभोपहरणं दास्येनात्म-निवेदनम् ॥

मज्-जन्म-कर्म-कथनं मम पर्वानुमोदनम् ।

गीत-ताण्डव-वादित्र- गोष्ठीभिर् मद्-गृहोत्सवः ॥

यात्रा बलि-विधानं च सर्व-वार्षिक-पर्वसु ।

वैदिकी तान्त्रिकी दीक्षा मदीय-व्रत-धारणम् ॥

ममार्चा-स्थापने श्रद्धा स्वतः संहत्य चोद्यमः ।

उद्यानोपवनाक्रीड- पुर-मन्दिर-कर्मणि ॥

सम्मार्जनोपलेपाभ्यां सेक-मण्डल-वर्तनैः ।

गृह-शुश्रूषणं मह्यं दास-वद् यद् अमायया ॥

अमानित्वम् अदम्भित्वं कृतस्यापरिकीर्तनम् ।

अपि दीपावलोकं मे नोपयुञ्ज्यान् निवेदितम् ॥

यद् यद् इष्टतमं लोके यच् चातिप्रियम् आत्मनः ।

तत् तन् निवेदयेन् मह्यं तद् आनन्त्याय कल्पते ॥

**श्रीधर-स्वामी (भावार्थ-दीपिका) :** साधु-लक्षणम् उक्तम्, भक्तेर् लक्षणम् आह---मल्-लिङ्गेत्य् अष्टभिः । लिङ्गानि प्रतिमादीनि । सर्व-लभोपहरणं सर्वस्य लब्धस्य समर्पणम् । पर्वाणि जन्माष्टम्य्-आदीनि तद्-अनुमोदनम् । बलि-विधानं पुष्पोपहारादि-समर्पणम् । सर्व-वार्षिक-पर्वसु चातुर्मास्यैकादशादिषु विशेषतः । उद्यानादिकरणे सामर्थ्ये सति स्वतः । असति चान्यैः संभूयोद्यमः । उद्यानं पुष्प-प्रधानम् । उपवनं फल-प्रधानं वनम् । आक्रीडं क्रीडा-स्थानम् । संमार्जनं रजसोपाकरणम् । उपलेपो गो-मयादिभिर् आलेपनम् । सेकस् तैर् एव प्रोक्षणम् । मण्डल-वर्तनं सर्वतोभद्रादि-करणम् । मह्यं मम ॥३४-३९॥

कृतस्य धर्मस्यापरि-कीर्तनम् । स्वयम् अन्येन वा निवेदितं न स्वीकुर्यात् । एतच् च साधारणं स्थावर-विषयं राग-प्राप्त-विषयं वा । भक्त्या तु ग्राह्यम् एव ।

> षड्भिर् मासोपवासैस् तु यत् फलं परिकीर्तितम् । >
> विष्णोर् नैवेद्य-सिक्थेन पुण्यं तद् भुञ्जतां कलौ ॥ >
> हृदि रूपं मुखे नाम नैवेद्यम् उदरे हरेः । >
> पादोदकं च निर्माल्यं मस्तके यस्य सोऽच्युतः ॥ इत्य्-आदि > वचनेभ्यः ।

यद् वा, अन्यस्मै निवेदितं मे नोपयुञ्ज्यात् । मह्यं न निवेदयेद् इत्य् अर्थः---

> विष्णोर् निवेदितान्नेन यष्टव्यं देवतान्तरम् । >
> पितृभ्यश् चैव तद् देयं तद् आनन्त्याय कल्पते । >
> पितृ-शेषं तु यो दद्याद् धरये परमात्मने । >
> रेतोधाः पितरस् तस्य भवन्ति क्लेश-भागिनः ॥ इत्य्-आदि > वचनेभ्यः ॥४०॥


______


**कैवल्य-दीपिका :** मल्-लिङ्गेति मल्-लिङ्गानि ये मद्-भक्तास् तेषां दर्शनादि-त्रयम् । येषां दर्शनाद् अहं स्फुरामीति ते तथा यत्र-श्रुते च लिङ्गं मद्-भक्त-विषयत्वेन दर्शनादेः षट्त्वाच् चतुर्विंशतित्वानुपपत्तिः । परिचर्या पुष्प-गुम्फनादि । प्रह्वो नम्रता ॥३०॥ अनु अनुवृत्त्या ॥३१॥ पर्व जन्माष्टम्य्-आदि ॥३२॥ यात्रा द्वारकादि-गमनम् । बलि-विधानं पुष्पोपहारादि वार्षिक-पर्वस्व् इति विशेष-निर्देशः । तत्र फलाधिक्याद् इत्य् अर्थः । तन्त्रं पञ्चरात्रम् । व्रतं देवतार्चनादि-नियमः ॥३३॥ मम प्रतिमा-स्थापने उद्यानादि-करणे च श्रद्धा उद्यमश् च असामर्थ्य् तु संहृत्य मिलित्वा उद्यानं पुष्पाणाम् । उपवनं तु फलानाम् । आक्रीडं जलादि-क्रीडा-थानम् ॥३४॥

सम्मार्जनम् अवकर-निरसनम् । उपलेपो गोमयादिना । सेको जल-सेचनम् । मण्डल-वर्त्तनं चतुष्करङ्ग-मालिकादि वा एतैर् एवाकपटेन गृह-शुश्रूषणम् ॥३५॥

मानो दर्पः । दम्भः पर-वञ्चनम् । यत्रापि-शब्दस् ततोऽन्यत्र तात्पर्यम् । यथा---अश्नीयाद् विषम् अप्य् उग्रं ब्रह्मस्वं तु न कर्हिचित् इत्य्-आदौ अतो दीपावलोकम् अपीत्य् अस्य देवाय स्वयम् । अन्येन दत्तं वस्तु-देवोपभोगम् आच्छिद्य नोपयुञ्जीतेत्य् अत्र तात्पर्यम् । प्रसाद-बुद्ध्या निवेदितं गृह्णीयात् । अन्यथा---निर्माल्यं शिरसा धार्यं नैवेद्यम् उदरे हरेः ॥

त्वयोपभुक्त-स्रग्-गन्ध- वासो-\ऽलङ्कार-चर्चिताः ।

उच्छिष्ट-भोजिनो दासास् तव मायां जयेम हि ॥ \[भा।पु। ११.६.४६\]

इत्य् आदिषु वाक्य-विरोधो दीपावलोक-दोष-परिहारार्थं देवस्याग्रे वत्ति-द्वयेन दीपः कार्यः ॥३६॥ सर्व-लाभार्पणस्य फलम् आह---यद् यद् इति । इष्टं धर्म-साधनम् । श्री-कृष्ण उद्धवम् ॥३४-४१॥ \[मु।फ। ७.३०-३७\]


______


**सनातन-गोस्वामी :** \[ह।भ।वि। १०.५०६-५११\] कृपालुर् \[भा।पु। ११.११.२९-३३\] इत्य्-आदिभिः पञ्चभिः श्लोकैः साधु-लक्षणम् उक्त्वा, इदानीं भक्तेर् लक्षणम् आह---मल्-लिङ्गेत्य् अष्टभिः । लिङ्गानि प्रतिमादीनि । मल्-लिङ्ग-मद्-भक्त-जनानां एव परिचर्यादि । तत्र प्रह्वो नमस्कारः । पर्वाणि जन्माष्टम्य्-आदीनि तद्-अनुमोदनम् । बलि-विधानं पुष्पोपहारादि-समर्पणम् । सर्व-वार्षिक-पर्वस्व् इति चातुर्मास्यैकादशादिषु विशेषत इत्य् अर्थः । उद्यानादिकरणे सामर्थ्ये सति स्वतः । असति चान्यैः सम्भूय चोद्यमः । उद्यानं पुष्प-प्रधानम्, उपवनं फल-प्रधानं वनम् । आक्रीडं क्रीडा-स्थानम् । संमार्जनं रजसोपाकरणम् । उपलेपो गो-मयोदकादिभिर् आलेपनम् । सेकस् तैर् एव प्रोक्षणम् । मण्डल-वर्तनं सर्वतोभद्रादि-करणम् । मह्यं मम ॥३४-३९॥


______


**सनातन-गोस्वामी :** \[ह।भ।वि। ४.७\] संमार्जनं रजसोऽपाकरणम् । उपलेपः गोमयोदकादिभिर् आलेपनम् । सेकः तैर् एव प्रोक्षणं । मण्डल-वर्तनं सर्वतो-भद्रादि-रचनम् । मह्यं मम गृह-शुश्रूषणम् आलय-संस्कारः ॥७॥


______


**सनातन-गोस्वामी :** \[ह।भ।वि। १०.५१२-५१३\] कृतस्य धर्मस्यापरि-कीर्तनम् । स्वयम् अन्येन वा निवेदितं न स्वीकुर्यात् । एतच् च साधारणं स्थावर-विषयं राग-प्राप्त-विषयं वा भक्त्या तु ग्राह्यम् एव ।

> षड्भिर् मासोपवासैस् तु यत् फलं परिकीर्तितम् । >
> विष्णोर् नैवेद्य-सिक्थेन पुण्यं तद् भुञ्जतां कलौ ॥ >
> हृदि रूपं मुखे नाम नैवेद्यम् उदरे हरेः । >
> पादोदकं च निर्माल्यं मस्तके यस्य सोऽच्युतः ॥ इत्य्-आदि > वचनेभ्यः ।

यद् वा, अन्यस्मै निवेदितं मे नोपयुञ्ज्यात्, मह्यं न निवेदयेद् इत्य् अर्थः---

> विष्णोर् निवेदितान्नेन यष्टव्यं देवतान्तरम् । >
> पितृभ्यश् चैव तद् देयं तद् आनन्त्याय कल्पते । >
> पितृ-शेषं तु यो दद्याद् धरये परमात्मने । >
> रेतोधाः पितरस् तस्य भवन्ति क्लेश-भागिनः ॥ इत्य्-आदि > वचनेभ्यः ।

यद् वा, पूर्वं मे निवेदितं सन्तं पुनर् न निवेदयेद् इत्य् अर्थः । एतच् च स्थावरातिरिक्त-निर्माल्य-विषयकं ज्ञेयं, भूषणादीनां पुनर् अर्पणे दोषाभावात्, स च पूर्वम् एव तत्-तत्-प्रकरणे लिखितोऽस्ति \[*हरि-भक्ति-विलासे द्रष्टव्यम्*\] । आनन्त्याय श्री-विष्णु-लोकाय । मल्-लिङ्गेत्य् आदिषु चात्र भक्तेर् अङ्गान्य् एव प्रायेणोक्तानि । तत्र कानिचिन् मुख्यानि कानिचिद् अमुख्यानि च । अमानित्वम् इत्य् आदौ च साधनान्य् एवेति विवेचनीयम् ॥४०॥


______


**जीव-गोस्वामी (क्रम-सन्दर्भः) :** यद् यद् इति च-कारान् मम प्रियं च ॥४०॥


______


**विश्वनाथ-चक्रवर्ती (सारार्थ-दर्शिणी) :** यद् उक्तं भक्तिस् त्वयि कीदृश्य् उपयुक्तेति तत्राह मल्-लिङ्ग-मद्-भक्त-जनेत्य् अत्र षष्ठी-लुग् आर्षः उत्तरार्धेऽप्य् अन्वयात् । **प्रह्वेति** प्रह्वत्वं नमस्कारः । **सर्व-लोभोपहरणं** भगवतैव स्व-सेवार्थं स्वयम् आनीतम् इति बुद्ध्या सर्वस्य लब्ध-वस्तुनो ममतास्पदस्य तस्मै समर्पणं । **दास्येन** हेतुना **आत्मनो** जीवस्य देहस्य चाहन्तास्पदस्यापि समर्पणम् । **जन्म-कर्म-कथनम्** इति । अनुकीर्तन-कथनयो राग-स्वर-तालादि-युक्तत्वाभ्यां भेदो ज्ञेयः । पर्वाणि जन्माष्टम्य्-आदीनि तेषाम् **अनुमोदनम्** एवाह द्वाभ्यां गीतादिभिः । मद्-गृहाधिकरणक उत्सवः ।

सर्वेषु वार्षिकेषु वत्सर-सम्बन्धिषु पर्वसु फाल्गुन-पूर्णिमादिषु या दोलादि-यात्रास् तासु बलि-विधानं विविध-वस्त्रालङ्कार-मिष्टान्न-स्रक्-चन्दन-पुष्पादि-पूजोपहार-करणं व्रतान्य् एकादश्य्-आदीनि । अर्चा प्रतिमा उद्यानादि-करणे सामर्थ्ये सति स्वत एव असति अन्यैः सम्भूयाप्य् उद्यमः । आक्रीडं क्रीडा-स्थानं पुरं चक्र-वेष्टनम् । **संमार्जनं** तृण-धूल्य्-आद्य्-अपसारणं प्रथमं गोमय-मृज्-जलैर् उपलेपो, द्वितीयः स्थले शुष्के सति **सेकः** पुष्पोदकैस्, तृतीयः **मण्डल-वर्तनं** सर्वतोभद्रादि-निर्माणं, चतुर्थं तैर् मह्यं मम **गृहस्य शुश्रूषणं** सेवा । **दासवत्** लौकिकेन राजकीय-दासेन राज्ञो गृहस्य यथा यद् अन्यद् अपि तद् अपि तथेत्य् अर्थः ।

**अमानित्वम्** अनहङ्कारः । अदम्भित्वं लोके मिथ्या स्वभक्ति-ख्यापन-राहित्यम् । मे मह्यं निवेदितं दीपावलोकम् अपि नोपयुञ्ज्यात् । मह्यं दत्तस्यान्नादेर् दीपस्य च स्व-व्यवहार-मात्रे उपयोगो न कर्तव्य इत्य् अर्थः । किन्तु परमार्थ-सिद्ध्य्-अर्थं वैष्णवेभ्यो दत्त्वा स्वयम् उपभुञ्जीतैवेत्य् अर्थः ।

> षड्भिर् मासोपवासैश् च यत् फलं परिकीर्तितम् । >
> विष्णु-नैवेद्य-सिक्थेन पुण्यं तद् भुञ्जतां कलौ ॥ >
> हृदि रूपं मुखे नाम नैवेद्यम् उदरे हरेः । >
> पादोदकं च निर्माल्यं मस्तके यस्य सोऽच्युतः ॥ इत्य्-आदि > वचनेभ्यः ।

लोके शास्त्रे च यद् इष्टतमं तन् मह्यं निवेदयेत् । तेन दर्भ-मञ्जर्य्-आदीनि शास्त्र-विहितान्य् अपि लोके इष्टतमत्वाभावान् न निवेदयेद् इति भावः । तत्रापि यच् च आत्मनः स्वस्यातिप्रियं तत् तु विशेषतो निवेदनीयम् इत्य् अर्थः ॥३४-४१ ॥

———————————————————————————————————————

**॥ ११.११.४२-४३ ॥**

सूर्योऽग्निर् ब्राह्मणा गावो वैष्णवः खं मरुज् जलम् ।

भूर् आत्मा सर्व-भूतानि भद्र पूजा-पदानि मे ॥

सूर्ये तु विद्यया त्रय्या हविषाग्नौ यजेत माम् ।

आतिथ्येन तु विप्राग्र्ये गोष्व् अङ्ग यवसादिना ॥

**मध्वाचार्यः (भागवत-तात्पर्यम्) :**

सर्व-देवोत्तमो वायुर् इति ज्ञानान् न चापरम् ।

> प्रियम् अस्ति हरेः किञ्चित् तथा वायोर् हरेर् विदः ॥ >
> भारती वायु-लक्ष्मीणाम् आत्मनश् च यथा क्रमम् । >
> आधिक्य-ज्ञानतो विष्णुः सर्वतः सत्-प्रसीदति ॥ इति माहात्म्ये । >
> वायुर् भीमो भीम-नादो महौजाः >
> सर्वेषां च प्राणिनां प्राण-भूतः । >
> नाना-वृत्तिर् देहिनां देह-भेदे >
> तस्माद् वायुर् देव-देवो विशिष्ट ॥ \[म।भा। १२.२५०.३९\] इति > मोक्ष-धर्मेषु ।

तस्माद् वायुर् व्याष्टिर् वायुः समष्टिर् अथ पुनर् मृत्युं जयति य एवं वेदेति च ॥

> पञ्च-भूत-मनो-बुद्धि-रुद्राणां प्रति देहकम् । >
> बाह्यतश् चापि नेतृत्वाद् वायुर् व्यष्टि समष्टि कः ॥ इति प्रभञ्जने > ॥४२-४४॥


______


**श्रीधर-स्वामी (भावार्थ-दीपिका) :** इदानीम् एकादश पूजाधिष्ठानान्य् आह---सूर्य इति । हे भद्र ! अधिष्ठान-भेदेन पूजा-साधनान्य् आह---सूर्य इति त्रिभिः । त्रय्या विद्यया सूक्तैर् उपस्थानादिना । अङ्ग हे उद्धव । यवसादिना तृणादिना ॥४२-४३॥


______


**सनातन-गोस्वामी :** ह।भ।वि। ५.२५२-२५३\] मे मम भद्राणि उत्तमानि पूजायाः पदानि अधिष्ठानानि । भद्रेति यन्त्राद्य्-अपेक्षया । यद् वा, हे भद्र हे कल्याण-रूपोद्धवेति पृथक् पदम् ॥४२॥

तत्रैवाधिष्ठान-भेदेन पूजा-साधन-भेदान् आह---सूर्ये त्व् इति त्रिभिः । त्रय्या विद्यया । सूक्तैर् उपस्थानादिना च । अङ्ग हे उद्धव ! ॥४३॥


______


**जीव-गोस्वामी (क्रम-सन्दर्भः) :** किं वा, सूर्य इति युग्मकम् । सूर्यान्तर्यामि-तोषणार्थं त्रयी-पठितव्येत्य् अर्थः । यथा तिथौ क्रियते तथैवाहरहश् च गृहागते विप्राग्र्ये कर्तव्यम् इत्य् अर्थः । विप्राग्र्यं तु भागवत-शास्त्राद् विचार्य विप्राद् द्वि-षड्गुण-युतात् \[भा।पु। ७.९.१०\] इत्य् आदेः, अन्यत्रादर-मात्रं कार्यम् इति ज्ञेयम् । वैष्णव इति विप्रत्वादि-रहितेऽपि तत्-सामान्येऽपि, न तु पूर्ववत् तद्-अग्र्य एवेत्य् अर्थः । वायोर् यत् सर्व-जीवन-हेतुत्वं, तत् तु तद्-अन्तर्यामि-शक्त्येति भावनयेत्य् अर्थः । स्वादिषु भूतेषु तेजसोऽनुक्तिः सूर्याग्निभ्यां चरितार्थत्वात् ॥४२-४३॥ \[भक्ति-सन्दर्भ २९५\]


______


**विश्वनाथ-चक्रवर्ती (सारार्थ-दर्शिणी) :** त्वां कुत्र पूजयेद् इत्य् अपेक्षायाम् एकादश-पूजाधिष्ठानान्य् आह---सूर्य इति ॥४२॥ तत्र तत्राधिष्ठितं स्वेष्ट-देवं केन प्रकारेण पूजयेद् इत्य् अपेक्षायाम् आह---सूर्य इति त्रिभिः । त्रय्या विद्यया सूक्तैर् अपस्थान-नमस्कारादिना यवसादिना तृण-प्रदान-कण्डूयादिभिः ॥४३॥

———————————————————————————————————————

**॥ ११.११.४४ ॥**

**वैष्णवे बन्धु-सत्-कृत्या हृदि खे ध्यान-निष्ठया ।**  
वायौ मुख्य-धिया तोये द्रव्यैस् तोय-पुरः-सरैः ॥**

**श्रीधर-स्वामी (भावार्थ-दीपिका) :** बन्धु-सत्-कृत्या बन्धु-वत्-संमानेन । हृदि खे हृदयाकाशे । मुख्य-धिया प्राणदृष्ट्या । तोये तोयादिभिर् द्रव्यैस् तर्पणादिना ॥४४॥


______


**सनातन-गोस्वामी :** \[हरि-भक्ति-विलास १०.३६४\] वैष्णवेऽधिष्ठाने मत्-पूजनं च तस्मिन्न् एव बन्धुवत् सम्माननेत्य् अर्थः ॥४४॥


______


**सनातन-गोस्वामी :** \[ह।भ।वि। ५.२५४\] बन्धु-सत्-कृत्या बन्धु-सम्मानेन, मुख्य-धिया प्राण-दृष्ट्या । तोयादिभिर् द्रव्यैस् तर्पणादिना तोये ॥


______


**जीव-गोस्वामी (क्रम-सन्दर्भः) :** अयं ममात्मा तद् अधिष्ठानम् इति बुद्ध्या भोगैर् इत्य्-आदि क्षेत्रज्ञम् अन्तर्यामि-रूपं मां समत्वेन सुख-दुःखयोः स्वयोः समत्व-दृट्या ॥४४॥


______


**विश्वनाथ-चक्रवर्ती (सारार्थ-दर्शिणी) :** बन्धु-सत्-कृत्या स्वीय-बन्धाव् इवासक्ति-पूर्वक-संमानेन । हृदि खे हृदयाकाशे । ध्यानेन मुख्य-धिया प्राणोऽयं मुख्य इति बुद्ध्या । तोये द्रव्यैर् जल-पुष्प-तुलस्य्-आदिभिः ॥४४॥

———————————————————————————————————————

**॥ ११.११.४५ ॥**

**स्थण्डिले मन्त्र-हृदयैर् भोगैर् आत्मानम् आत्मनि ।**  
क्षेत्र-ज्ञं सर्व-भूतेषु समत्वेन यजेत माम् ॥**

**मध्वाचार्यः (भागवत-तात्पर्यम्) :**

स्वामिनि स्थो हरिः पूजा आत्मनाम् अशनादिकैः ।

> तत्-सम्बन्धात्म-शब्दो जीवे स्याद् उपचारतः ॥ इत्य् आत्म-संहितायाम् > ॥४५॥


______


**श्रीधर-स्वामी (भावार्थ-दीपिका) :** स्थण्डिले भुवि । मन्त्र-हृदयैः रहस्य-मन्त्र-न्यासैः ॥४५॥


______


**सनातन-गोस्वामी :** \[ह।भ।वि। ५.२५५\] स्थण्डिले भुवि । मन्त्र-हृदयैः रहस्य मन्त्र-न्यासैः । यद्यपि तत्-तत्-पूजायां गन्धादिकम् अपेक्षते, तथापि तत्र तत्र त्रयी-विद्यादीनां प्राधान्याभिप्रायेण तान्य् एवोक्तानि ॥४५॥


______


**जीव-गोस्वामी (क्रम-सन्दर्भः) :** स्थण्डिल इति भूमौ । अयं ममात्मा तद्-अधिष्ठानम् इति बुद्ध्या भोगैर् इत्य्-आदि क्षेत्रज्ञम् अन्तर्यामि-रूपं मां समत्वेन सुख-दुःखयोः स्व-समत्व-दृष्ट्या ॥४५॥


______


**विश्वनाथ-चक्रवर्ती (सारार्थ-दर्शिणी) :** स्थण्डिले प्रलिप्त-संस्कृतायां भुवि । मन्त्र-हृदयैः रहस्य-मन्त्र-न्यासैर् आत्मनि देहे आत्मानं जीव-भोगैर् अयं ममात्मनि मत्-प्रभोर् अधिष्ठानम् इति बुद्ध्यैव दत्तैर् भोगैर्, न तु लोभेन । सर्व-भूतेषु क्षेत्रज्ञम् अन्तर्यामिनां यजेत ॥४५॥

———————————————————————————————————————

**॥ ११.११.४६ ॥**

**धिष्ण्येष्व् इत्य् एषु मद्-रूपं शङ्ख-चक्र-गदाम्बुजैः ।**  
युक्तं चतुर्-भुजं शान्तं ध्यायन्न् अर्चेत् समाहितः ॥**

**श्रीधर-स्वामी (भावार्थ-दीपिका) :** सर्वाधिष्ठानेषु ध्येयम् आह---धिष्ण्येष्व् इति । इत्य् अनेन मन्त्र-प्रकारेण । एषु धिष्ण्येषु ॥४६॥


______


**सनातन-गोस्वामी :** \[ह।भ।वि। ५.२५६\] सर्वाधिष्ठानेषु मध्ये ध्येयम् आह---धिष्ण्येष्व् इति । इति अनेनोक्त-प्रकारेण । एषु धिष्ण्येषु मद्-रूपम् एव ध्यायन्न् अर्चयेत् ॥४६॥


______


**जीव-गोस्वामी (क्रम-सन्दर्भः) :** धिष्ण्येति । अत्र सर्वत्र चतुर्भुजस्यैवानुसन्धाने सत्य् अपि द्विधा गतिः एकाधिष्ठान-परिचर्ययैवाधिष्ठातुर् उपासना-लक्षणा मन्दिर-लेपनादिना तद्-अधिष्ठातृ-प्रतिष्ठाया इव यथा वैष्णवे बन्धु-सत्कृत्या गोष्व् अङ्ग-यवसादिनेत्य् आदि । यतो बन्धु-सत्कारो वैष्णव-विषयकः, ईश्वरे तु प्रभु-भाव उपदिश्यते---ईश्वरे तद्-अधीनेषु \[भा।पु। ११.२.४६\] इत्य् आदौ । तथा गो-सम्प्रदानकम् एव यवसादि-भोजन-दानं प्रयुज्यते, न तु श्री-चतुर्भुज-सम्प्रदानकम्, अभक्ष्यत्वात् । यद् यद् इष्टतमं लोके \[भा।पु। ११.११.४१\]इत्य्-आदि-पूर्वम् उक्तम् ।

अथान्या तु साक्षाद्-अधिष्ठातुर् उपासना-लक्षणा, यथा हृदि खे ध्यान-निष्ठया \[भा।पु। ११.११.४४\], तोये द्रव्यैस्तोय-पुरस्कृतैः \[भा।पु। ११.११.४४\] इत्य्-आदि । अत्राग्न्य्-आदौ तद्-अन्तर्यामि-रूपस्यैव चिन्तनं कार्यं, न जातु-निज-प्रेम-सेवा-विशेषाश्रय-स्वाभीष्ट-रूप-विशेषस्य । स तु सर्वथा परम-सुकुमारत्वादि-बुद्धि-जनितया प्रीत्यैव सेवनीयः । यथोक्तं श्री-भगवतैव वस्त्रोपवीताभरण \[भा।पु। ३८.१६.३९\] इत्य्-आदि । तेषां यथा भक्ति-रीतिः, परमेश्वरस्यापि तथा भावः[^४८] श्रूयते । यथा नारदीये---

[^४८]: बुद्धिर् इति क्वचित् पाठः ।


> भक्ति-ग्राह्यो हृषीकेशो न धनैर् धरणी-धर । >
> भक्त्या संपूजितो विष्णुः प्रददाति मनोरथम् ॥ >
> तस्माद् विप्राः सदा भक्तिः कर्तव्या चक्र-पाणिनः । >
> जनेनापि जगन्नाथः पूजितः क्लेशहा भवेत् ॥ \[ना।प। २.३.३-४\] > इति ।

अत्रैष दृष्टान्त उपजीव्यः । वैपरीत्ये तु दोषश् च । यथा ग्रीष्मे जलस्य पूजा प्रशस्ता, वर्षासु निन्दिता । यद् उक्तं गारुडे---

> शुचि-शुक्र-गते काले येऽर्चयिष्यन्ति केशवम् ।\ > जलस्थं विविधैः पुष्पैर् मुच्यन्ते यम-ताडनात् ॥ >
> धनागमे प्रकुर्वन्ति जलस्थं वै जनार्दनम् । >
> ये जना नृपति-श्रेष्ठ तेषां वै नरकं ध्रुवम् ॥ इति ।

एवम् अन्यत्रापि परिचर्या-विधौ तद्-देश-काल-सुखदानि शतशो विहितानि । तद्-विपरीतानि निषिद्धानि च । विष्णु-यामले--- विष्णोः सर्व-र्तु-चर्याम् इति । अत एवोक्तं यद् यद् इष्टतमो लोके \[भा।पु। ११.११.४०\] इत्य्-आदि । तत्र तत्रेष्ट-मन्त्र-ध्यान-स्थलं च सर्वर्तु-मुख-मय-मनोहर-रूप-रस-गन्ध-स्पर्श-शब्द-मयत्वेनैव ध्यातुं विहितम् अस्ति । अन्यथा तत्-तद्-आग्रहस्य वैयर्थ्यं स्यात् । तस्माद् अग्न्य्-आदौ तत्-तद्-अन्तर्यामि-रूप एव भाव्य इति स्थितम् ॥ \[भक्ति-सन्दर्भ २९५\]


______


**विश्वनाथ-चक्रवर्ती (सारार्थ-दर्शिणी) :** इत्य् एषु इत्य् अनेन प्रकारेण एषु धिष्ण्येषु चतुर्भुजम् इति प्रायिकत्वेनोक्तम् । वस्तुतस् तु श्री-रामाद्य्-उपासका अपि स्व-स्व-मन्त्र-ध्येयं स्वरूपम् एव ॥४६॥

———————————————————————————————————————

**॥ ११.११.४७ ॥**

**इष्टा-पूर्तेन माम् एवं यो यजेत समाहितः ।**  
लभते मयि सद्-भक्तिं मत्-स्मृतिः साधु-सेवया ॥**

**श्रीधर-स्वामी (भावार्थ-दीपिका) :** उक्ताया भक्तेः फलम् आह---इष्टा-पूर्तेनेति । सद्-भक्तिं दृढां भक्तिम् । अस्या भक्तेर् अन्तरङ्ग-साधनम् आह---इत्थं मत्-स्मृतिः साधु-सेवया भवति । यद् वा, स्मृतिर् ज्ञानम् । ततश् च दृढ-भक्ति-मतः पुंसः साधु-सेवया मज्-ज्ञानं भवतीत्य् अर्थः॥४७॥


______


**जीव-गोस्वामी (क्रम-सन्दर्भः) :** इष्टापूर्तेनेति । अत्रेष्ट-शब्देन सप्तम-स्कन्धोक्त-रीत्याग्निहोत्र-दर्शपौर्णमास-चातुर्मास्य-याग-पशु-याग-वैश्वदेव-बलिहरणान्य् उच्यन्ते । पूर्त-शब्देन सुरालयाराम-कूप-वापी-तडाग-प्रपान्न-सत्राण्य् उच्यन्ते । एवम् उक्त-प्रकारेणेष्टा-पूर्तेन यो मां यजेत स मत्-स्मृतिस् तत्र साधु-सेवया सतां प्रसङ्गेन सद्-भक्तिम् अन्तरङ्ग-भक्ति-निष्ठां प्राप्नोतीत्य् अर्थः । तत्राग्निहोत्रादीनां भक्तौ प्रवेशो ऽग्न्य्-अन्तर्यामि-रूप-भगवद्-अधिष्ठानत्वेनाग्न्य्-आदि-सन्तर्पणात् कूपारामादीनां च तत्-परिचर्यार्थ-क्रियमाणत्वात् तत्र प्रवेशः ॥४७॥


______


**विश्वनाथ-चक्रवर्ती (सारार्थ-दर्शिणी) :** इष्ट-पूर्तेनेति इष्टं हविषाग्नौ यजेत माम् इत्य् उपलक्षितं पूजादिकं, पूर्तं उद्यानोपवनेत्य् आद्य् उक्तं, तेन मद्-भक्तिं सतीम् उत्तमां प्रेम-लक्षणां, मत्-स्मृतिर् मत्-कर्तृका स्मृतिः । साधु-सेवयेति यस् तु साधनाधिक्येन सेवेत तत् त्व् अहं सदा स्मरामीत्य् अर्थः ॥४७॥

———————————————————————————————————————

**॥ ११.११.४८ ॥**

**प्रायेण भक्ति-योगेन सत्-सङ्गेन विनोद्धव ।**  
नोपायो विद्यते सम्यक् प्रायणं हि सताम् अहम् ॥**

**श्रीधर-स्वामी (भावार्थ-दीपिका) :** ज्ञान-भक्ति-मार्गाव् उक्तौ, तत्र ज्ञान-मार्गाद् अपि भक्ति-मार्गः श्रेष्ठ इत्य् आह---**प्रायेण** इति । **सत्-सङ्गेन** यो **भक्ति-योगः**, तेन **विना उपायः** संसार-तरणे **न विद्यते** । **सत्-सङ्गेन** इत्य् अत्र हेतुम् आह---**हि** यस्मात् **सताम् अहं प्रायणं** प्रकृष्टम् अयनम् आश्रयः । अतः सत्-सङ्गो मय्य् अन्तरङ्ग इत्य् अर्थः ॥४८॥


______


**जीव-गोस्वामी (क्रम-सन्दर्भः) : प्रायेण** इति वितर्के । यद् वा, सर्वत्र साधारणेन **भक्ति-योगेन विना उपायो न विद्यते**, तल्-लक्षणश् चोपायः **सत्-सङ्गेन विना** न विद्यत इत्य् एवार्थः । तत्र हेतुः **प्रायणम्** ॥४८॥


______


**विश्वनाथ-चक्रवर्ती (सारार्थ-दर्शिणी) :** ज्ञान-भक्ति-मार्गाव् उक्तौ । वस्तुतस् तु संसार-तरणाद्य्-उपेय-वस्तुना भक्तिर् एवोपाय इत्य् आह--- ***प्रायेण** इति वितर्के* इति सन्दर्भः । यद् वा, **सत्-सङ्गेन** हेतुनैव यः **प्रायेण** भक्ति-योगः, तेन **विना नोपायो विद्यते** । प्रधान-भूता केवला चेति द्विविधा भक्तिः साधु-सङ्गेनैव भवेद् इति व्याख्यातम् एव । यच् च मोक्ष-साधकं भक्ति-मिश्र-ज्ञानं, तत्र गुण-भूता भक्तिर् या सा तु साधु-सङ्गं विनापि भवेद् इत्य् अतोऽत्र प्राय-ग्रहणं, तस्या भक्तेस् तज् ज्ञानम् एव कारणं, यथा कर्षकस्य कर-दानादिना यत् पृथ्वीश्वरोपासनं, तस्य कारणं कृषिर् एव, अन्यथा तस्या वैफल्याद् इति प्रथम-स्कन्ध एव व्याख्यातम् \[रेफ़्\] ।

एवं च, यत् कर्मभिर् यत् तपसा \[भा।पु। ११.२०.३२\] इत्य्-आदि भगवद्-उक्तेर् ज्ञानादिकं विनापि भक्तिः सर्व-फल-दात्री, भक्त्या तु विना ज्ञानादिकं, न मोक्षादि-साधकम् इति । तत्र तत्रापि भक्तिर् एव तत्-तत्-फल-दायिनी व्याख्येयेत्य् अतोऽन्ये उपायोऽजागलम्भन-न्यायेनैवेति केचिद् आहुस् तत्रेयं भगवद्-उक्तिर् अपि प्रमाणम् ।

> ताप-त्रयेणाभिहतस्य घोरे >
> सन्तप्यमानस्य भवाध्वनीश । >
> पश्यामि नान्यच् छरणं तवाङ्घ्रि- >
> द्वन्द्वातपत्राद् अमृताभिवर्षात् ॥ \[भा।पु। ११.१९.९\] इत्य् > उद्धवोक्तिर् अपि । >
> संसार-सिन्धुम् अतिदुस्तरम् उत्तितीर्षोर् >
> नान्यः प्लवो भगवतो पुरुषोत्तमस्य । >
> लीला-कथा-रस-निषेवनम् अन्तरेण >
> पुंसो भवेद् विविध-दुःख-दवार्दितस्य ॥ \[१२.४.४०\] इति > शुक्तोक्तिर् अपि । >
> किं वा योगेन साङ्ख्येन न्यास-स्वाध्याययोर् अपि । >
> किं वा श्रेयोभिर् अन्यैश् च न यत्रात्म-प्रदो हरिः ॥ \[भा।पु। > ४.३१.१२\]

इति नारदोक्तिर् अपि सम्यक् **प्रायणं** सम्यक् प्रकृष्ट आश्रयः ॥४८॥

———————————————————————————————————————

**॥ ११.११.४९ ॥**

**अथैतत् परमं गुह्यं शृण्व् अतो यदु-नन्दन ।**  
सुगोप्यम् अपि वक्ष्यामि त्वं मे भृत्यः सुहृत् सखा ॥**

**श्रीधर-स्वामी (भावार्थ-दीपिका) :** इदानीं साङ्ख्य-योगादीनि साधनान्तर-स-व्यपेक्षाणि स-व्यभिचाराणि च, सत्-सङ्गस् तु स्वतन्त्र एव समर्थः फलाव्यभिचारी चेति वर्णयितुम् आह---**अथ** इति । एतद् वक्ष्यमाणं परमं गुह्यमतः शृण्व् इत्य् अर्थः ॥४९॥


______


**सनातन-गोस्वामी :** \[ह।भ।वि। १०.२८०\] साङ्ख्य-योगादीनि साधनान्तर-स-व्यपेक्षाणि स-व्यभिचाराणि च, सत्-सङ्गस् तु स्वतन्त्र एव समर्थः फलाव्यभिचारी चेति वर्णयितुम् आह---**अथ** इति । एतद् वक्ष्यमाणं **परमं गुह्यं शृणु**, यतस् त्वं मम **भृत्यः सुहृत्** ज्ञातिः, **सखा** च । अतः **सुगोप्यम् अपि वक्ष्यामि** ॥४९॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** ब्रूयुः स्निग्धस्य शिष्यस्य गुरवो गुह्यम् अप्य् उत \[भा।पु। १.१.८\] इति स्मृतेस् तुभ्यम् अहम् अनन्य-प्रकाश्यम् अपि वस्तु वाच्मीत्य् आह---**अथैतद्** इति । साङ्ख्य-योगादीनि साधनान्तर-सापेक्षाणि स-व्याभिचाराणि च । सत्-सङ्गस् तु स्वतन्त्र एव समर्थः फलाव्यभिचारी च इति स्वामि-चरणाः ॥४९॥

इति सारार्थ-दर्शिन्यां हर्षिण्यां भक्त-चेतसाम् ।

एकादशे सङ्गतोऽत्र एकादशः सङ्गतः सताम् ॥\*॥

———————————————————————————————————————

> इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं > संहितायां वैयासिक्यां दशम-स्कन्धे >
> भगवद्-उद्धव-संवादे >
> एकादशोऽध्यायः ।

॥११.११॥


______

