+++
title = "०५ जायन्तेयोपाख्यानं"

+++

**॥ ११.५.१ ॥**

**श्री-राजोवाच**---

भगवन्तं हरिं प्रायो न भजन्त्य् आत्म-वित्तमाः ।

तेषाम् अशान्त-कामानां का निष्ठाविजितात्मनाम् ॥

**श्रीधर-स्वामी (भावार्थ-दीपिका) :**

पञ्चमे भक्ति-हीनानां कानिष्ठा को युगे युगे ।

पूजा-विधिर् इति प्रश्न- द्वयस्योत्तरम् उच्यते ॥

त्वां सेवतां सुर-कृता बहवोऽन्तरायाः \[भा।पु। ११.४.१\] इत्य् अनेन श्री-हरि-भक्ता विघ्न-मूर्ध्नि पदं दत्त्वा परां गतिं यान्ति, अभक्तानां तु विघ्ना भवन्तीत्य् उक्ते, तर्हि तेषां का गतिर् भवति ? इति पृच्छति---भगवन्तम् इति । हे **आत्म-वित्तमाः** ! **अविजितात्मनां**, अत एव **अशान्त-कामानां का निष्ठा** ? किं प्राप्यं ? इत्य् अर्थः ॥१॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :**

पञ्चमे चमसो विष्णु-विमुखानां सुदुर्गतिम् ।

युग-धर्मावतारांस् तु प्रोवाच कर-भाजनः ॥ओ॥

एवं कृपयावतारैः ख्यापित-यशस्य् अपि भगवति विमुखीभूय किं लिप्सन्ते ? इत्य् उद्भूत-विस्मयं पृच्छति । हे **आत्म-वित्तमाः** ! **का निष्ठा** ? किं प्राप्यं ? इत्य् अर्थः ॥१॥

———————————————————————————————————————

**॥ ११.५.२ ॥**

**श्री-चमस उवाच**---

मुख-बाहूरु-पादेभ्यः पुरुषस्याश्रमैः सह ।

चत्वारो जज्ञिरे वर्णा गुणैर् विप्रादयः पृथक् ॥

**श्रीधर-स्वामी (भावार्थ-दीपिका) :** स्व-जनकस्य गुरोर् भगवतोऽनादराद् गुरु-द्रोहेण दुर्गतिं यान्तीति वक्तुं भगवतः सकाशाद् वर्णाश्रमाणाम् उत्पत्तिम् आह---मुखेति । **गुणैः** सत्त्वेन विप्रः, सत्त्व-रजोभ्यां क्षत्रियः, रजस्-तमोभ्यां वैश्यः, तमसा शूद्र इति ॥२॥


______


**जीव-गोस्वामी (क्रम-सन्दर्भः) :** मुख-बाह्व् इति विराट् । तद्-अन्तर्यामिणोर् अभेदोक्तिः मुख-बाहूरु-पादेभ्य इत्य् उपलक्षणम् एषु, यथोक्तम्,

> गृहाश्रमो जघनतो ब्रह्मचर्यं हृदो मम । >
> वक्षः-स्थलाद् वने वासो न्यासश् शिर्षणि च स्थितः ॥ \[भा।पु। > ११.१७.१४\] इति ॥२॥


______


**विश्वनाथ-चक्रवर्ती (सारार्थ-दर्शिणी) :** भजनीयस्य भगवतोऽभजनाद् दुर्गतिर् एवेति वक्तुं प्रथमं भजनीयत्वे युक्तिम् आह---मुखेति । **गुणैः** सत्त्वेन विप्राः, सत्त्व-रजोभ्यां क्षत्रिया, रजस्-तमोभ्यां वैश्याः, तमसा शूद्राः । अत्र मुखादिभ्य **आश्रमैः सह चत्वारो वर्णा जज्ञिरे** इत्य् अन्वये आश्रमाणाम् अपि मुखादिभ्य एवोत्पत्तिः प्रसज्जते, सा च न तथा । यद् वक्ष्यते---

> गृहाश्रमो जघनतो ब्रह्मचर्यं हृदो मम । >
> वक्षः-स्थलाद् वने वासो न्यासश् शिर्षणि च स्थितः ॥ \[भा।पु। > ११.१७.१४\] इति ॥२॥

तस्मान् **मुख-बाहूरु**-पादेभ्य इत्य् अतः प्राग्-जघन-हृद्-वक्षो-मस्तकाद् इत्य् अध्याहार्यम्। ततश् च जघनादिभ्यो मुखादिभ्यश् च आश्रमैः सह क्रमेण वर्णा जज्ञिरे इति सङ्गतम् ॥२॥

**तथ्यः** : ऋक्-संहितायां \[८.४.१९\] तथा शुक्ल-यजुर्-वेदे \[३४.११\], तथा च अथर्व-वेद \[१९.६.६\]---

ब्राह्मणोऽस्य मुखम् आसीद् बाहू राजन्यः कृतः ।

ऊरु तद् अस्य यद् वैश्यः पद्भ्यां शूद्रोऽजायत ॥ इति ।


______


**॥ ११.५.३ ॥**

य एषां पुरुषं साक्षाद् आत्म-प्रभवम् ईश्वरम् ।

न भजन्त्य् अवजानन्ति स्थानाद् भ्रष्टाः पतन्त्य् अधः ॥

**श्रीधर-स्वामी (भावार्थ-दीपिका) :** एषां मध्ये येऽज्ञात्वा **न भजन्ति**, ये च ज्ञात्वाप्य् **अवजानन्ति** । **आत्मनः प्रभवो** जन्म यस्मात् तम् । तद्-अभजने कृत-घ्नताम् अप्य् आह---ईश्वरम् इति । **स्थानाद्** वर्णाश्रमाद् **भ्रष्टाः** ॥३॥


______


**कैवल्य-दीपिका : य** इति । **एषां** ब्राह्मणादीनां मध्ये **पुरुषं** विष्णुम् । **आत्मनः प्रभवं** जनकम् । **स्थानाद्** ब्राह्मणादेः ॥३॥ \[मु।फ। १३.४२\]


______


**जीव-गोस्वामी (क्रम-सन्दर्भः) : न भजन्ति**, अत एव **अवजानन्ति** इत्य् अर्थः । यद् वा, केचिद् अश्रुत्वा न भजन्ति, केचिच् छ्रुत्वापि न भजन्ति चेद् अवजानन्त्य् एवेत्य् अर्थः । **स्थानाद्** वर्णाश्रम-रूपात् स्वाश्रमाद् **भ्रष्टाः** सन्तः क्रमाद् अधोऽधो गच्छन्तीत्य् अर्थः ॥३॥


______


**विश्वनाथ-चक्रवर्ती (सारार्थ-दर्शिणी) :** एषां मध्ये ये न भजन्ति, **आत्मनः प्रभवो** यस्मात् तम् आदि-पितरम् इत्य् अर्थः । **न भजन्ति**, अत एव **अवजानन्ति** । अवश्य-भजनीयस्य गुरोर् अभजनम् एवावज्ञेति भावः । **स्थानाद्** आश्रम-लक्षणात् ॥३॥


______


**॥ ११.५.४ ॥**

दूरे हरि-कथाः केचिद् दूरे चाच्युत-कीर्तनाः ।

स्त्रियः शूद्रादयश् चैव तेऽनुकम्प्या भवादृशाम् ॥

**श्रीधर-स्वामी (भावार्थ-दीपिका) :** तत्र येऽज्ञास् ते भवद्-विधानाम् अनुग्राह्या इत्य् आह---**दूर** इति । **दूरे** **हरि-कथा**-श्रवणं येषां ते । अत एव **दूरे चाच्युत-कीर्तनं** येषां ते । दूरे अच्युत-कीर्तनाश् चेति वा ॥४॥


______


**कैवल्य-दीपिका : दूरे** **हरि** इत्य्-आदिर् अलुक् । **भवादृशां** निमि-प्रभृतीनाम् ॥३॥ \[मु।फ। १३.४३\]


______


**जीव-गोस्वामी (क्रम-सन्दर्भः) :** तत्र पूर्वाननुग्राहयति---दूर इति ॥४॥


______


**विश्वनाथ-चक्रवर्ती (सारार्थ-दर्शिणी) :** तत्र येऽज्ञास् ते भवद्-विधानाम् अनुग्राह्या एवेत्य् आह---**दूर** इति । **दूरे हरि-कथा** येषां ते, ये साधु-सङ्ग-भाग्य-हीना इत्य् अर्थः । **दूरे चाच्युतस्य** **कीर्तनं** येषां ते । इति ये च वधिरा इति । ते **अनुकम्प्या** इति तत्राद्या भक्त्य्-उपदेशेन, द्वितीया मूर्ध्नि चरण-धूलि-दानेन च कृतार्थीकार्या इत्य् अर्थः ॥४॥


______


**॥ ११.५.५ ॥**

विप्रो राजन्य-वैश्यौ वा हरेः प्राप्ताः पदान्तिकम् ।

श्रौतेन जन्मनाथापि मुह्यन्त्य् आम्नाय-वादिनः ॥

**श्रीधरः**: ज्ञान-लव-दुर्विदग्धस् त्व् अचिकित्स्यत्वाद् उपेक्ष्या इत्य् आशयेनाह---**विप्र** इति । **श्रौतेन** उपनयनाख्येन । उपलक्षणम् एतत् । अध्ययनादिनापि हरेः पदान्तिकं तद्-भजनोत्तमाधिकारं प्राप्ता अपि **मुह्यन्ति**, कर्म-फलेषु सज्जन्ते । कुतः ? **आम्नायेषु** ये **वादा** अर्थ-वादास् ते मोहकतया विद्यन्ते येषां ते । तद् उक्तं गीतासु---

> याम् इमां पुष्पितां वाचं प्रवदन्त्य् अविपश्चितः । >
> वेद-वाद-रताः पार्थ नान्यद् अस्तीति वादिनः ॥ \[गीता २.४२\] > इत्य्-आदिना ॥५॥


______


**कैवल्य-दीपिका : श्रौतं** **जन्म** उपनयनम् ॥५॥ \[मु।फ। १३.४४\]


______


**जीव-गोस्वामी (क्रम-सन्दर्भः) :** उत्तरान् उपेक्षयति---**विप्र** इति । **आम्नाय-वादिनो** जैमिनीयाः आम्नायः कर्म-काण्डं, ते हि तन्-मात्र-वदन-शीलास् तस्य सुतरां तु ब्रह्म-काण्डस्य याथार्थ्यावेदिनोऽनीश्वर-वादिनः ॥५॥


______


**विश्वनाथ-चक्रवर्ती (सारार्थ-दर्शिणी) :** ज्ञान-लव-दुर्विदग्धस् त्व् अचिकित्स्यत्वाद् उपेक्ष्या एवेत्य् आशयेनाह---**विप्र** इति । **श्रौतेन** उपनयनाख्येन । उपलक्षणम् एतत् । अध्ययनादिनापि हरेः पदान्तिकं तद्-भजनोत्तमाधिकारं प्राप्ता अपि **मुह्यन्ति** कर्म-फलेषु सज्जन्ते । कुतः ? **आम्नायेषु** ये **वादा** अर्थ-वादास् ते मोहकतया विद्यन्ते येषां ते । तद् उक्तं गीतासु---

> याम् इमां पुष्पितां वाचं प्रवदन्त्य् अविपश्चितः । >
> वेद-वाद-रताः पार्थ नान्यद् अस्तीति वादिनः ॥ \[गीता २.४२\] इति > ॥५॥


______


**॥ ११.५.६ ॥**

कर्मण्य् अकोविदाः स्तब्धा मूर्खाः पण्डित-मानिनः ।

वदन्ति चाटुकान् मूढा यया माध्व्या गिरोत्सुकाः ॥

**श्रीधर-स्वामी (भावार्थ-दीपिका) :** भक्ति-मार्ग-दार्ढ्याय तेषां मोहं प्रपञ्चयन् निन्दन्ति---**कर्मणि** इत्य्-आदिना । **अकोविदा** यथा बन्धकं न भवति, तथा कर्तुम् अज्ञाः । न चाभिज्ञान् पृच्छन्ति । यतः **स्तब्धा** अनम्राः । स्तब्धत्वे हेतुः---यतो **मूर्खा** अपि **पण्डिता** वयम् इति **मानयन्तः** । अतः अपाम सोमम् अमृता अभूम, अक्षय्यं ह वै चातुर्मास्य-याजिनः सुकृतं भवति, यत्र नोष्णं न शीतं स्यान् न ग्लानिर् नाप्य् अरातयः, इत्य्-आदिकया **यया माध्व्या गिरोत्सुकाः** सन्तो **मूढाः**, तया चाटुकान् अप्सरोभिः सह विहरिष्याम इत्य्-आदि प्रियान् शब्दान् वदन्ति ॥६॥


______


**जीव-गोस्वामी (क्रम-सन्दर्भः) :** तेषां मोहम् एवाह---**कर्मण्य् अकोविदा** इति ॥६॥


______


**विश्वनाथ-चक्रवर्ती (सारार्थ-दर्शिणी) : अकोविदाः** कर्म यथा बन्धकं न भवति, तथा कर्तुम् अज्ञाः । न चाभिज्ञान् पृच्छन्ति, यतः **स्तब्धा** अनम्राः, यतो **मूर्खा** अपि **पण्डिता** वयम् इति **मन्यमानाः**। अतः अपाम सोमम् अमृता अभूम, अक्षय्यं ह वै चातुर्मास्य-याजिनः सुकृतं भवति, यत्र नोष्णं न शीतं स्यान् न ग्लानिर् नाप्य् अरातयः, इत्य्-आदिकया **यया माध्व्या गिरोत्सुकाः** सन्तो **मूढाः**, तया चाटुकान् हंहो अप्सरोभिः सह विहरिष्याम इत्य्-आदि प्रियान् शब्दान् वदन्ति ॥६॥


______


**॥ ११.५.७ ॥**

रजसा घोर-सङ्कल्पाः कामुका अहि-मन्यवः ।

दाम्भिका मानिनः पापा विहसन्त्य् अच्युत-प्रियान् ॥

**श्रीधर-स्वामी (भावार्थ-दीपिका) :** किं च, तेषां कर्माभिनिवेशात् काम-क्रोध-दम्भादयो वर्धन्त इत्य् आह त्रयेण---रजसेति । घोरोऽभिचारादिः सङ्कल्पो येषां ते । अहिवन् मन्युर् येषां ते ॥७॥


______


**जीव-गोस्वामी (क्रम-सन्दर्भः) :** भ्रंशाधः-पातौ च क्रमेण दर्शयति---रजसेति त्रिभिः । तत्र प्रथमेन सर्वेषाम् एव तेषां निन्दा, द्वितीयेन विप्राणां, तृतीयेन राजन्य-वैश्यानाम् इति ज्ञेयम् ॥७॥


______


**विश्वनाथ-चक्रवर्ती (सारार्थ-दर्शिणी) :** रजसा प्रवर्धमानेन रजो-गुणेन मच्-छत्रुर् अयं म्रियताम् इति घोरः सङ्कल्पो येषां ते । प्रतिक्षणं वर्धमानेन क्रोधेन अह्वन् मन्युर् येषां ते । एते काष्ठ-मालातृतो भिक्षुका उदरम्भरा विष्णुम् आराध्य दुःखम् एव प्राप्स्यतीति अच्युत-प्रियान् विहसन्ति ॥७॥

———————————————————————————————————————

**॥ ११.५.८ ॥**

वदन्ति तेऽन्योन्यम् उपासित-स्त्रियो

गृहेषु मैथुन्य-परेषु चाशिषः ।

यजन्त्य् असृष्टान्न-विधान-दक्षिणं

वृत्त्यै परं घ्नन्ति पशून् अतद्-विदः ॥

**मध्वाचार्यः (भागवत-तात्पर्यम्) :**

ये तु विष्णुम् अवज्ञाय श्रियम् एव ह्य् उपासते ।

> उपेक्ष्य वा हरिं ते तु भूत्वा याज्याः पतन्त्य् अधः ॥ इति > प्रकृति-संहितायाम् ॥८॥


______


**श्रीधर-स्वामी (भावार्थ-दीपिका) :** कामुकत्वं प्रपञ्चयति---वदन्तीति । उपासिताः स्त्रियो यैः, न तु वृद्धाः, ते मैथुन्यं मिथुन-सुखम् एव परं, न त्व् आतिथ्यादि येषु गृहेषु तेष्व् आशिषो वदन्ति---

> इदम् अद्य मया लब्धम् इमं प्राप्स्ये मनो-रथम् । >
> इदम् अस्तीदम् अपि मे भविष्यति पुनर् धनम् ॥ \[गीता १६.१३\] इत्य् > आकाराः ।

दाम्भकतां प्रपञ्चयति---यजन्तीति । असृष्टान्न-विधान-दक्षिणं न सृष्टा न संपादिताऽन्न-विधान-दक्षिणा यथा तथा यजन्ति । तदा च वृत्त्यै जीविकार्थं परं केवलं पशून् घ्नन्ति । अतद्-विदो हिंसादोपानभिज्ञाः ॥८॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** उपासिताः स्त्रियो युवतय एव, न तु महान्तो यैस् ते । स्रक्-चन्दन-वनितादि-सम्पादिकाः सम्पत्तयो वा भवन्त्व् इति अन्योन्यम् आशिषो वदन्ति । मैथुन्य-सुखम् एव परं येषु तेषु गृहेषु । न सृष्टा न सम्पादिता अन्नादि-दान-विधाना दक्षिणा यत्र तत् यथा स्यात् तथा यजन्ति । वृत्त्यै जीविकार्थं केवलं पशून् छागादीन् घ्नन्ति । अतद्-विदः हिंसादोषानभिज्ञाः ॥८॥

———————————————————————————————————————

**॥ ११.५.९ ॥**

श्रिया विभूत्याभिजनेन विद्यया

त्यागेन रूपेण बलेन कर्मणा ।

जात-स्मयेनान्ध-धियः सहेश्वरान्

सतोऽवमन्यन्ति हरि-प्रियान् खलाः ॥

**श्रीधर-स्वामी (भावार्थ-दीपिका) :** मानितां प्रपञ्चयति---श्रियेति । श्रिया धनादि-संपदा । विभूत्या ऐश्वर्येण । श्र्य्-आदिना जातो यः स्मयो गर्वस् तेनान्धा धीर् येषां ते ईश्वर-सहितान् सतोऽवमन्यन्ते ॥९॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** श्रिया धनादि-सम्पत्त्या । विभूत्या ऐश्वर्येण । सतः साधून् अवमन्यन्ते ॥९॥

———————————————————————————————————————

**॥ ११.५.१० ॥**

सर्वेषु शश्वत् तनु-भृत्स्व् अवस्थितं

यथा खम् आत्मानम् अभीष्टम् ईश्वरम् ।

वेदोपगीतं च न शृण्वतेऽबुधा

मनोरथानां प्रवदन्ति वार्तया ॥

**श्रीधर-स्वामी (भावार्थ-दीपिका) :** किं च, एवं वर्तमानास् ते वेद-तत्त्वार्थं स्फुटम् अपि न जानन्तीत्य् आह---**सर्वेष्व्** इति । केन रूपेणावस्थितं ? तद् आह---**आत्मानम् ईश्वरम्** आत्मतया ईश्वरतया च **अवस्थितम्** । एवम् अप्य् असङ्गताम् आह---**यथा खम्** । पुरुषार्थताम् आह---**अभीष्टम्** । स्फुटत्वम् आह---**वेदोपगीतं** **च** इति । तत् कुतः ? यतो **मनोरथानां** व्यवायामिष-मद्य-सेवा-विषयाणां **वार्तया** प्रवदन्ति । निवृत्ति-परं सन्तं वेदं प्रवृत्ति-परं वर्णयन्ति॥१०॥


______


**कैवल्य-दीपिका :** मुह्यन्तीत्य् उक्तं, तम् एवाह---**सर्वेष्व्** इति । **न शृण्वते** च । शृण्वन्त्य् अपि नेत्य् अर्थः **अभीष्टम्** इति । तस्य पुरुषार्थ-रूपत्वम् उक्तम् । **सर्वेष्व्** इति । सौलभ्यम् । यार्थम् इति उपाधि-दोषैर् अदूषितत्वम् । **ईश्वरम्** इति निग्रह-सामर्थ्ये । **वेद** इति प्रमाण-सिद्धत्वम् । तत् किं ? शुभ-व्यापारानन्तर-वैयग्र्यात् । एवं-विधस्याप्य् अश्रवणम् । नेत्य् आह---**मनोरथानाम्** इति कर्मणि षष्ठी । कामिनां तद् अपि शोभेत यदि सम्पादयितुं शक्नुयुः । न तु तथेत्य् आह---**वार्तया** इति । तत् किम् ईश्वरे निरूढः दूषणम् अस्ति ? नेत्य् आह---**अबुधा** इति ॥१०॥ \[मु।फ। १३.४५\]


______


**जीव-गोस्वामी (क्रम-सन्दर्भः) :** तेषां मोहजं प्रमादम् आह---**सर्वेष्व्** इति । तत्र **शश्वद्** इति विद्वद्-अनुभव-सिद्धत्वम्, चेश्वरस्य दर्शितम् ॥१०॥


______


**विश्वनाथ-चक्रवर्ती (सारार्थ-दर्शिणी) :** दृढतरं प्रबोध्यमाना अपि ते नैव प्रबोध्यन्ते इत्य् आह---**सर्वेष्व्** इति । **यथा खम्** आकाशम् इत्य् असङ्गतम्, **अभीष्टम्** इत्य् आराध्यत्वम्, **ईश्वर** इत्य् आराधने सति दण्ड-दातृत्वं, **वेदोपगीतं** चेति सर्वथा विख्यातत्वं चोक्तं **न शृण्वत** इति । केन प्रकारेण ? इत्य् अत आह---**मनोरथानां** व्यवायामिषादि-विषयाणां **वार्तया** इति भगवत्-कथायां सद्भिः प्रवर्तितायाम् अपि तत्र विषय-भोग-वार्तां बलात् पातयन्तीत्य् अर्थः । **प्रवदन्ति** इति तदा स्वयम् एव प्रकर्षेण वक्तारो भवन्ति ॥१०॥

———————————————————————————————————————

**॥ ११.५.११ ॥**

लोके व्यवायामिष-मद्य-सेवा

नित्या हि जन्तोर् न हि तत्र चोदना ।

व्यवस्थितिस् तेषु विवाह-यज्ञ-

सुरा-ग्रहैर् आसु निवृत्तिर् इष्टा ॥

**मध्वाचार्यः (भागवत-तात्पर्यम्) :**

व्यवसायामिष-मद्यानि हरेः पूजार्थम् एव तु ।

> वामदेवो नाम यतो व्यवायो हरि-पूजनम् ॥ >
> पितृ-यज्ञो देव-यज्ञो मांसेन हरि-पूजनम् । >
> व्यवाय-यज्ञे मद्यं तु सोमात्मकतयेष्यते ॥ >
> क्षत्रियादेर् न विप्राणां विप्रो दोषेण लिप्यते । >
> अरागतः प्रवृत्तिः स्याद् रागो दोषस्य कारणम् ॥ >
> घ्राण-भक्षोऽथवा यज्ञे देवैः सर्वस्य चेष्यते । >
> पैष्ट-मद्यस्य माध्व्य्-आदि क्षत्रियस्य न दुष्यति ॥ >
> दैवे रत्यैव च प्राप्तिर् विष्णोः पुत्रात् तु मानुषे । >
> तस्माद् विहित-मात्रेषु रागं मुक्त्वा यथाविधि । >
> समाहितो हरिं स्मृत्वा वर्त्म-याजी हरेर् भवेत् ॥ इति क्रिया-विधाने > ।

यज्ञान् विहाय न चोदना ॥११॥


______


**श्रीधर-स्वामी (भावार्थ-दीपिका) :** ननु व्यवायादीनाम् अपि ऋतौ भार्याम् उपेयात्, हुत-शेषं भक्षयेत् इत्य्-आदिना विहितत्वात् किम् एवं निन्द्यते ? अत आह---**लोक** इति । **व्यवायः** स्त्री-सङ्गः । **नित्या** रागत एव नित्यं प्राप्ताः । **जन्तोः** प्राणि-मात्रस्य । अतस् **तत्र** तासु **चोदना** विधिर् **नास्ति** ।

ननु ऋताव् उपेयात् इत्य्-आदिना विधिर् दर्शितः ? सत्यम्, न त्व् अयम् अपूर्व-विधिः, रागतः प्राप्तत्वात्, किन्तु नियम-विधि-रूपेण रागिणाम् अभ्यनुज्ञा-मात्रं क्रियते । तद् आह---**व्यवस्थितिर्** इति । **तेषु** व्यवायादिषु । कैः ? **विवाह-यज्ञ-सुरा-ग्रहैः** । विवाह-विषय एव व्यवायः कार्यः । यज्ञ एवामिष-सेवा । सौत्रामण्यां सुरा-ग्रहान् गृःणाति इति श्रुतेः । तत्रैव मद्य-सेवेति नियमः क्रियते ।

ननु च नियम-पक्षेऽप्य् आवश्यकत्वान् न निन्दा युक्ता, अत आह---**आसु निवृत्तिर्** इति । आसु व्यवायामिष-मद्य-सेवासु निवृत्तिर् **इष्टा** ।

अयं भावः---नायं नियम-विधिः, अपि नित्य-प्राप्तत्वाद् अतो निवृत्तिः परिसङ्ख्यैव । कथं तर्हि व्यवस्थितिर् इत्य् उक्तं ? उच्यते---न तावत् परिसङ्ख्य-विधिना श्रुत्या निवृत्तिर् उच्यते । तथा सति स्वार्थ-त्यागः, परार्थ-कल्पना, प्राप्त-बाधश् चेति दोष-त्रयं स्यात् । अतः क्वचित् प्राप्स्यतोऽप्य् अर्थस्य प्रापणम् अनर्थकम् इत्य् अपूर्व-विधि-द्वारान्य-निवृत्तिः फलतो भवति । तद् यथा---इमाम् अगृभ्णन् रशनाम् ऋतस्येत्य् अश्वाभिधानीम् आदत्ते इत्य् अत्र रशनालिङ्गतो गर्दभाश्वाभिधानी रशना-द्वये प्राप्स्यतो मन्त्रस्यापूर्व-विधि-द्वारा परिसङ्ख्योच्यते । यथोक्तं तन्त्र-वार्तिके---

> अप्राप्त-विधिर् एवायम् अतो मन्त्रस्य निश्चितः । >
> परिसङ्ख्य फलेनोक्ता न विशेषः पुनः श्रुतेः । इति ।

क्वचित् तु रागतो नित्य-प्राप्तस्याप्राप्तांश-पूरण-लक्षणस्य नियम-फलस्याप्य् अभावान् नियम-विधि-द्वारा फलतः परिसङ्ख्या भवति, यथा "पञ्च पञ्च-नखा भक्ष्याः" इति । तथा रागतो नित्य-वत्-प्राप्तस्य व्यवायादेर् विवाहादि-नियम-नाभ्य्-अनुज्ञा-द्वारा परिसङ्ख्यैवेति । ननु यद्य् अभ्यनुज्ञा-मात्रम् एतद् भवेत्, तर्हि

> ऋतु-स्नातां तु यो भार्यां सन्निधौ नोपगच्छति । >
> घोरायां भ्रूण-हत्यायां पच्यते नात्र संशयः ॥

इत्य्-आदि-दोष-श्रवणं न स्यात् । नैष दोषः । मनसि कामे सत्य् अपि तस्याम् अरुच्या द्वेषादिना वा ताम् अनुपगच्छतो दोष-श्रवणोपपत्तेर् इति सर्वम् अनवद्यम् ॥११॥


______


**कैवल्य-दीपिका :** एवं मोह-माहात्म्यात् स्त्री-सेवादयोऽपि, ऋतौ भार्याम् उपेयात् \[आश्रमोपनिषत्\] इत्य् आदौ वेदेनैव विहिता इत्य् अपि मन्यमानान् बोधयितुम् आह---**लोक** इत्य्-आदि । **व्यवायो** मैथुनं, **आमिषं** मांसम् । **मद्यं** प्रसिद्धम् । एषां **सेवा** **नित्या** रागतः प्राप्ता हि स्फुटम् । तत्र तासु सेवासु **चोदना** वैदिकी प्रवर्तना नास्ति । अप्राप्ते शास्त्रम् अर्थवद् इति न्यायात् ।

नन्व् एवम् ऋतौ भार्याम् उपेयाद् इत्य् आदेः कोऽर्थः ? इति चेत्, तत्राह---**व्यवस्थितिर्** नियम **इष्टा** वेदस्य । तथा हि---यदि व्यवायः कार्यः, तर्हि **विवाहेन** एव । यथा आमिषं भक्षणं, तर्हि **यज्ञेन** एव । यदि **मद्यं** सेव्यं, तर्हि **सुरा-ग्रहेण** एव, न तु निर्व्यवस्थित्या एव। तत्राह---**आश्व्** इति । **आशु** शीघ्रम् । **निवृत्तिर्** यया व्यवस्थित्या सा तथा ।

अयम् अर्थः------वेदो हि व्यवायादीनाम् अनर्थानुबन्धितां प्रावेक्ष्य सर्वथा ततो निवृत्तिम् इच्छन् स्वरस-वाहिनीम् अनियतां तत्-प्रवृत्तिं विवाहादि-च्छलेन निरुणद्धि ॥११॥ \[मु।फ। १३.४६\]


______


**जीव-गोस्वामी (क्रम-सन्दर्भः) :** लोक इति तैः । तत्र नियम-विधि-रूपेणेति तत्-सदृशेनेत्य् अर्थः । तद् आहेति तत्-समानार्थम् आहेत्य् अर्थः । द्वन्द्वस्य परिवल्-लिङ्गत्वे सति तास्व् इति वक्तव्ये तेष्व् इत्य् एक-शेषत्वान् नपुंसकत्वम् । विवाहेत्य् उपलक्षणं, तत्रापि ऋताव् एवेत्य् अर्थः ।नियम-पक्षेऽप्य् आवश्यकत्वाद् इति यथाश्वाभिधानीम् आदत्त इत्य् अत्रादानमावश्यकं तथेत्यर्थः । सिद्धान्तम् आह---अत आहेति । नियमे आदानस्य विधिप्राप्तत्वान्न सर्वतो निवृत्तौ तात्पर्यं परिसङ्ख्यायां तु भक्षणस्य रागतः प्राप्तत्वात्सर्वत एव निवृत्तौ परमतात्पर्यम् इति युक्तैव निन्देत्यर्थः । आसु व्यवायेत्यादिकमयं भाव इत्यतः पूर्वम् एव युज्यते तत्र तु लेखकभ्रमादिति ज्ञेयं व्यवस्थितिर् इति तच्छब्देन करणभूतेन प्राप्स्यतः पाक्षिकतयेति ज्ञेयं व्यवस्थितिर् इति तच्छब्देन व्याख्यातो नियम इत्य् अर्थः । नियम-द्वारैवेयं परिसङ्ख्येति सिद्धान्तयितुम् आह---उच्यत इति । परिसङ्ख्या-विधिना कर्तृ-भूतेन प्राप्स्यतः पाक्षिकतयेति ज्ञेयम् । क्वचित् त्व् इति रागतो नित्य-प्राप्तस्येत्य् अस्य नियमेत्य् आदिनान्वयः ।

तत्र हेतुः---प्राप्तांशेति । यथा पाक्षिकतयांशेनाप्राप्ताश्वाभिधानी सर्वांशेन पूर्यते, तादृशत्वाभावाद् इत्य् अर्थः । अत्रापि नियम-विधिस् तत्-सदृश एव ज्ञेयः---मनसीति । विध्य्-अभावेऽप्य् अभ्यनुज्ञा-विषयाणां रागिणाम् अभ्यनुज्ञातिक्रमः स्याद् एवेति भावः ।

अथवा लोक इति । तथा हि---

> विधिर् अत्यन्तम् अप्राप्तौ नियमः पाक्षिके सति । >
> तत्र चान्यत्र सम्प्राप्तौ परिसङ्ख्या विधीयते ॥

अत्र विधिः, यथा अहर् अहः सन्ध्याम् उपासीत इति । इदं खलु सर्वथैव न प्राप्नोति । अयम् एवापूर्व-विधिर् इत्य् उच्यते । नियमो, यथा इमाम् अगृभ्णन् रशनामृतस्य इति मन्त्रेण ऋतस्य याज्ञिक-पशोः रशनां रज्जुम् अगृभ्णन् अगृह्णन्न् इत्य् अर्थेन गर्दभाश्वाभिधान्योर् एकतरस्यां स्वाच्छन्देन प्राप्तायां ब्राह्मणेन नियम्यते, अश्वाभिधानीम् आदत्त इति । परिसङ्ख्या च, पञ्च पञ्चनखा भक्ष्या इति । अत्र राग-प्राप्तेषु प्रायः सर्वेष्व् एव मांसवत्सु भक्ष्येषु पञ्चैव परिसङ्ख्यावन्तः तद्-अनुरोधेन तावन्त एवाभ्यनुज्ञायन्ते । नात्र तु विधियन्त इत्य् अर्थः । तत्र नियमे प्राप्स्यतोऽप्य् अर्थस्य प्रापणम् अनर्थकम् इति ब्राह्मणेनापूर्व-विधिनाऽन्य-निवृत्तिस् तात्पर्यतो भवति । अतः परिसङ्ख्या चात्र पर्यवसिता, तन्त्र-वार्तिके यथोक्तं,

> अप्राप्त-विधिर् एवायम् अतो मन्त्रश् च निश्चितः । >
> परिसङ्ख्या फलेनोक्ता न विशेषः पुनः श्रुतेः ॥ इति ।

अयम् अश्वाभधावी विधिर् अप्राप्त-विधिर् एव ल-कार-व्यत्ययात् । तस्माद् अतो विधेर् मन्त्रार्थश् च निश्चितः अश्वाभिधानीम् एवाददीतेति । अतोऽत्र परिसङ्ख्यात्वम् अपि फलेन तात्पर्येण प्राप्तम् ।

ननु, सामान्यतो मन्त्र-प्राप्तस्य रशन द्वयस्याश्वाभिधानीम् इत्य् अनेन विशेष एवोक्तः, अपरोऽपि ज्ञास्यत इति वाच्यम् । तत्राह---पुनः श्रुतेः पुनरुक्तत्वाद् अनर्थकत्वाद् इत्य् अर्थः । अथ परिसङ्ख्यायाम् इदं विविच्यते, न तावत् परिसङ्ख्या-विधि-शब्देनाऽन्य-निवृत्तिं वक्ति, तथा सति पञ्च-नखी-भक्षण-रूपस्य स्वार्थस्य त्यागः, तथान्य-निवृत्ति-रूपस्य परार्थस्य कल्पनं, ततश् च प्राप्तस्य पञ्चनखी-भक्षण-रूपस्य बाधश् च स्यात् । तस्माद् यादृशं नियम-विधौ पाक्षिकतयांशेनाप्राप्ताश्वाभिधानी-सर्वांशेन पूर्यते । रागतो नित्य-प्राप्तेषु नियम-फले तादृशत्वाभावान् नियम-द्वारा तात्पर्यतः परिसङ्ख्या भवतीति ।

तस्माद् अयम् अर्थः---लोके व्यवायादयो जन्तोर् मनुष्यादेर् नित्याः रागत एव नित्य-प्राप्ताः । तत्र व्यवायः स्वभावत एव, आमिष-मद्ये तु मनुष्यस्य परम्परा-प्राप्तत्वाद् इति ज्ञेयम् । अतस् तत्र चोदना अपूर्व-विधिर् नास्ति, किन्तु तेषु रागिषु विवाह-यज्ञ-सुराग्रहैर् व्यवस्थितिः क्रियते । नियम-द्वारा परिसङ्ख्या क्रियते । तद् यथा विवाहेत्य् उपलक्षणं विवाह एव, तत्रापि ऋताव् एव व्यवायः कार्यः । यज्ञ एवामिष-सेवा सुरा-ग्रहे सौत्रामण्याम् इव मद्य-सेवेति ।

ननु, परिसङ्ख्यात्वे सति व्यवायादौ विधित्वम् अस्त्य् एव, लिङ्गादि-सद्भावात् । ततस् ताः कथं निन्दया त्याज्यन्ते ? तत्राह---आसु व्यवायादिषु निवृत्तिर् एवेष्टेति राग-प्राप्तत्वाद् अभ्यनुज्ञा-मात्रं क्रियते । न त्व् अपूर्व-नियमयोर् इव शास्त्र-प्राप्तत्वाद् अवश्यं कार्यत इति । निवृत्ताव् एव तात्पर्याम् इत्य् अर्थः । ऋतु-स्नाताया भार्यायाः परित्याग-दोष-श्रवणं तु विध्य्-अतिक्रमात् विध्य्-अनुपपत्तेः । न च वैराग्येणाभ्यनुज्ञातातिक्रमात् तत्राभ्यनुज्ञाया अभावात्, किन्तु सत्य् अप्य् अभ्यनुज्ञातायाम् अन्यस्यां रागादौ तादृश्यां स्व-भार्यायाम् अरुच्य्-आदिनैवाप्रवृत्तेस् तद्-अतिक्रमात् ततो भ्रूण-हत्या-पर्यवसानाच् च । एवम् आमिष-मद्ययोर् अपि ज्ञातव्यम् इति ॥११॥


______


**विश्वनाथ-चक्रवर्ती (सारार्थ-दर्शिणी) :** ननु व्यवायादीनाम् अपि ऋतौ भार्याम् उपेयात्, हुत-शेषं भक्षयेत् इत्य्-आदिना विहितत्वात् किम् एवं निन्द्यते ? तत्राह---लोक इति । व्यवायः स्त्री-सङ्गः । आमिष-मद्ययोर् मांस-मदिरयोः सेवा भक्षणानि नित्या रागत एव नित्यं प्राप्ताः । तत्र व्यवायः स्वभावत एव, आमिष-मद्य-सेवा मानुषस्य कुल-परम्परा-प्राप्तत्वाद् इति ज्ञेयम् । अतस् तत्र तासु चोदना विधिर् नास्ति, अप्राप्त-प्रापणस्यैव विधित्वात् ।

ननु ऋताव् उपेयात् इत्य्-आदिना विधिर् दृष्ट एवेति ? तत्राह---व्यवस्थितिर् इति । तेषु व्यवायादिषु विवाह-यज्ञ-सुरा-ग्रहैर् व्यवस्थितिर् व्यवस्थैव दत्ता । यदि स्त्री-मांस-मद्यादिकं विना स्थातुं न शक्यत, तदा विवाह-विषय एव व्यवायः कार्यः । यज्ञ एवामिष-सेवा । सौत्रामण्यां सुरा-ग्रहान् गृःणाति इति श्रुतेः । तत्रैव मद्य-सेवा कार्येति, तत्र तत्रैवानुज्ञा दत्ता, न तु वस्तुतो विधिः । अत एवासु व्यवायादि-सेवासु निवृत्तिर् एवेष्टा, निवृत्ताव् एव शास्त्रस्य तात्पर्यम् इति

______


तथा हि, भार्याम् एवोपेयान् न स्त्री-मात्रम्, ऋताव् एवोपेयान् नान्यत्र तत्रापि पञ्च-पर्वातिरिक्त-समय एव, रात्राव् एव, पुत्र-कामनयैवेति क्रम-क्रमतो निवृत्तिर् एवाभिप्रेता ।

अथ,

> विधिर् अत्यन्तम् अप्राप्तौ नियमः पाक्षिकेऽसति । >
> तत्र चान्यत्र च प्राप्तौ परिसङ्ख्या विधीयते ॥ इति ।

अस्यार्थः---प्रवृत्ति-कर्मैक-निष्ठानां मते यथा अत्यन्तम् अप्राप्तौ विधिः, यत्र रागतो विध्य्-अन्तरतो वा सर्वथैव प्राप्तिर् नास्ति, स विधिर् उच्यते । यथा, "अहर् अहः सन्ध्याम् उपासीत" इति, "माघ-स्नानं प्रकुर्वीत" इति, "निशि न स्नायात्, चन्द्र-ग्रहे स्नायात्" इति । अत्यन्ताप्राप्ति-रहिते स्थले तु विधिर् न भवति, किन्तु नियमः परिसङ्ख्या वा । तत्र कुत्र वा नियमः, कुत्र वा परिसङ्ख्या ? इत्य् अत आह---पाक्षिके असति नियमः, पाक्षिके अंशे असति निन्दा प्रायश्चित्तार्हे सति नियमः, यथा, "ऋतौ भार्याम् उपेयात्" इति । ऋतु-समये हि भार्यायां गमनं च राग-प्राप्तम् । तत्रागमनांशे निन्दितो, यथा---

> ऋतु-स्नातां तु यो भार्यां सन्निधौ नोपगच्छति । >
> घोरायां भ्रूण-हत्यायां पच्यते नात्र संशयः ॥ इति स्मृतेः ।

अत एव नियम एव, "ऋतौ भार्याम् उपेयाद् एव" इति ऋतौ भार्या-गमनायोगो न कर्तव्य इति फलितार्थः । अथ तत्र च तन्-मध्य इत्य् अर्थः । अन्यत्र च अन्यत्र तु अन्यस्मिन् भागे असति सति परिसङ्ख्या, यथा---पञ्च पञ्च-नखा भक्ष्या इति । अत्र राग-प्राप्ते पञ्च-पञ्चनखा-भक्षणे च निन्दा न श्रूयते, किन्तु तद्-इतर-भक्षणे एव । अतः पञ्चैव पञ्चनखा भक्ष्या, नान्य इति परिसङ्ख्यैव, अभ्यनुज्ञा दान-मात्रम् अतो मांस-मात्रस्याप्य् अभक्षणे नास्ति दोष इत्य् आयातम् ।

अथ निवृत्त-कर्मैक-निष्ठानां मतेऽर्थो यथा, अत्यन्तं सर्वथा-प्राप्तौ विधिः, यथा "अहरहः सन्ध्याम् उपासीत" इत्य्-आदि । पाक्षिके प्रापणे सति विधित एव एकत्र कोटौ प्राप्तौ सत्याम् अन्यत्राप्राप्तौ च सत्यां नियम इत्य् अर्थः । यथा, इमाम् अगृभ्नन् रसनामृतस्य इति मन्त्रेण ऋतस्य यज्ञीय-पशो रसनां रज्जूम् अगृभ्नन्न् इतीमाम् इत्य् एक-वचनेन गर्दभाश्वाभिधान्योर् अशनयोर् एकतरस्यां प्राप्तिर् बुध्यत । अत्र किम् अश्वाभिधान्याम् उत गर्दभाभिधान्याम् इति संशये नियम्यते अश्वाभिधानीम् आदत्त इति अश्वाभिधानीम् एवादद्यन्, न गर्दभाभिधानीम् इति नियमे निषेधो वाक्यार्थः । तद् एवम् अपूर्व-विधिर् इति नियम-विधिर् इति द्वाव् अप्य् एतौ विधी एव ।

का खलु परिसङ्ख्या ? इत्य् अपेक्षायाम् आह---तत्र च तन्-मध्ये त्व् इत्य् अर्थः । अन्यत्र विधित इतरत्र राग-स्थले प्राप्तौ सत्यां या परिसङ्ख्या विधीयते । यथा रागतः सर्व-मांस-भक्षण-प्राप्तौ पञ्च पञ्चनखा भक्ष्या इति । पञ्च पञ्चनखेतर-मांसानि सर्वाण्य् एवाभक्ष्याणि भोक्तुः प्रत्यवाय-जनकानीत्य् अर्थः । मांस-भक्षणे पञ्च पञ्चनख-मांसान्य् एव परिसङ्ख्यातानि अभ्यनुज्ञातानीति तत्रैव न प्रत्यवायः परिसङ्ख्याया अभ्यनुज्ञा-दान-मात्रार्थत्वात् सर्व-मांस-भक्षण एव शास्त्र-तात्पर्यम् । एवम् एव भार्याम् एवाभिगच्छेन् न परकीयाम् ऋताव् एव गच्छेन् नान्यत्रेत्य् अभ्यनुज्ञा-मात्र-दानात् स्त्री-मात्रानभिगमन एव शास्त्र-तात्पर्यं, ऋतु-स्नातायां भार्यायाम् अगमन-दोष-श्रवणं तु न विध्य्-अतिक्रमात् विध्य्-अनुपपत्तेर् इति सन्दर्भः । तस्याम् अरुच्या द्वेषादिना वा तद्-अनभिगमन एव दोष-श्रवणम् इति स्वामि-चरणाः ॥११॥

**तथ्यः :** एतत्-प्रसङ्गे आलोच्यः---

> न मांस-भक्षणे दोषो न मद्ये न च मैथुने । >
> प्रवृत्तिर् एषा भूतानां निवृत्तिस् तु महा-फला ॥ \[मनु\] इति ॥

———————————————————————————————————————

**॥ ११.५.१२ ॥**

धनं च धर्मैक-फलं यतो वै

ज्ञानं च स-विज्ञानम् अनु प्रशान्तिः ।

गृहेषु युञ्जन्ति कलेवरस्य

मृत्युं न पश्यन्ति दुरन्त-वीर्यम् ॥

**श्रीधर-स्वामी (भावार्थ-दीपिका) :** तद् एवं व्यवायादि-मनोरथाकुलितत्वाद् अभीष्टम् आत्मानं न शृण्वन्तीत्य् उक्तम्, इदानीं धनस्यापि धर्म-द्वारा परमात्म-प्रापकस्य दृष्टोपभोगार्थं विनियोगान् नात्म-ज्ञान-गन्धोऽपीत्य् आह---**धनं** **च** इति । **धर्म एवैकं फलं** यस्य तत् । कुतः ? **यतो** यस्माद् धर्मात् **स-विज्ञानम्** अपरोक्ष-ज्ञान-सहितं दृढं परोक्ष-ज्ञानं भवति । कथं-भूतं ? **अनु प्रशान्ति** अन्व् अनन्तरम् एव प्रकृष्टा शान्तिर् निर्वाण-लक्षणा यस्य तत् । एवं-भूतं धनं गृहेषु देहाद्य्-अर्थं युञ्जन्ति ॥१२॥


______


**कैवल्य-दीपिका :** किं च, स-कामाः पुरुषा रागोद्रेकात् काम्यान् अपि त्यक्त्वा दृष्टोपभोगार्थम् एव प्रवर्तन्त इत्य् आह---**धनं** **च** इति । **धर्मम् एकं** केवलं फलं यस्य स तथा । यतो धर्मात्
 ज्ञान-शास्त्रे  विवेकार्थं धारणा-शक्तिः । **अनु** पश्चात्
**प्रशान्तिः** । सकल-क्लेश-कर्म-क्षयात् कैवल्यावाप्तिः । एवं-विधं परम्परया मोक्ष-फलं **धनं गृहेषु** स्त्र्य्-आदिषु **युञ्जन्ति** व्यर्थयन्ति ।

ननु दृष्ट-सुख-त्यागेनादृष्ट-सुखार्थितैव कुबुद्धिर् इति चेत्, तत्राह---**कलेवरस्य** इति । स एष यज्ञादि-व्याजेन मांसादि-ग्रहः साङ्ख्यविद्भिः शवलो धर्म इत्य् आख्यायते ॥१२॥ \[मु।फ। १३.४७\]


______


**जीव-गोस्वामी (क्रम-सन्दर्भः) :** *न व्याख्यातम्।*


______


धनं च धर्मैक-फलं यतो वै

ज्ञानं च स-विज्ञानम् अनु प्रशान्तिः ।

गृहेषु युञ्जन्ति कलेवरस्य

मृत्युं न पश्यन्ति दुरन्त-वीर्यम् ॥

**विश्वनाथ-चक्रवर्ती (सारार्थ-दर्शिणी) :** तथा धनस्यापि दृष्टोपभोगार्थं विनियोगाद् अबुधा एव ते इत्य् आह---**धनं** **च** इति । **धर्म एवैकम्** उत्कृष्टं यस्य तत् । **यतो** धर्मात् **स-विज्ञानम्** अपरोक्ष-ज्ञान-सहितं परोक्ष-ज्ञानं भवति । **अनु** अनन्तरं **प्रशान्तिर्** मोक्षो यस्मात् तत् । एवं-भूतं धनं **गृहेषु** देहाद्य्-अर्थं **युञ्जन्ति** ॥१२॥

———————————————————————————————————————

**॥ ११.५.१३ ॥**

यद् घ्राण-भक्षो विहितः सुरायास्

तथा पशोर् आलभनं न हिंसा ।

एवं व्यवायः प्रजया न रत्या

इमं विशुद्धं न विदुः स्व-धर्मम् ॥

**मध्वाचार्यः (भागवत-तात्पर्यम्) :**

यज्ञेष्व् आलम्भनं प्रोक्तं देवतोद्देशतः पशोः ।

> हिंसा नाम तद् अन्यत्र तस्मात् तां नाचरेद् बुधः ॥ >
> यतो यज्ञे मृता ऊर्ध्वं यान्ति देवे च पैतृके । >
> अतो लाभाद् आलभनं स्वर्गस्य न तु मारणम् ॥ इति च ॥


______


**श्रीधर-स्वामी (भावार्थ-दीपिका) :** किं च, व्यवस्थयापि व्यवायाद्य् अभ्यनुज्ञानं न यथेष्टम्, अपि त्व् अन्यथैवेत्य् आह---यद् इति । यद् यस्मात् सुराया घ्राण-भक्षोऽवघ्राणं, स एव विहितः, न पानम् । तथा पशोर् अप्य् आलभनम् एव विहितं, न तु हिंसा । अयम् अर्थः---देवतोद्देशेन यत् पशु-हननं तद् आलभनं, वायव्यं श्वेतम् आलभेत इत्य्-आदि श्रुतेः, न तु हिंसा, या वेद-विहित हिंसा न सा हिंसेति कीर्त्यते इति वचनात् । भक्षणोद्देशेन तु क्रियमाणं हननं लौकिक-वर्धिषैव । अत्र ह्य् आलभनम् एव विहितं, न तु हिंसा । अतो न यथेष्ट-भक्षणाभ्यनुज्ञेत्य् अर्थः । व्यवायोऽपि प्रजया निमित्त-भूतया, न तु रत्यै । अतो मनोरथ-वादिन इमं विशुद्धं स्व-धर्मं न विदुर् इति ॥१३॥


______


**कैवल्य-दीपिका :** **यद्** इति । शुद्धं मत्वा यत्-प्राणेति । **घ्राणेन** नासिका-सञ्चारिणा वायुनैव स्वादयन् विहितं, न तु पानम् । तथा च आश्वलायन[^२६] महर्षिणा स्व-सूत्रे तृतीयेऽध्याये घ्राण-भक्ष्योऽत्र इत्य् उक्तम् । तथा **पशोर्** अग्निषोमीयादेर् **आलम्भनं** **हिंसा न** भवति । किन्तु नालभेत वत्सम् आलभेतिवद् आलभतेः स्पर्शार्थः । न चैवम् अवदानादि-वचन-विरोधः । पिष्ट-पशौ यज्ञे सर्व-कल्पनायां सुकरत्वात् । अत एव महाभारते मोक्ष-धर्मेषु वेद-विवादे ऋषिभिर् उक्तम्---

[^२६]: आश्वालयन-कल्प-सूत्रस्य त्åतीयोऽध्यायो द्åश्यः । ह्åदयस्याग्रे
    इव द्यति अथ जिह्वाया अथ वचसः इत्य् अर्थ-सङ्ग्रहः ।
    षट्-शतीनि नियुञ्जन्ते इत्य्-आदि गौडपादीय-भाष्यं, साङ्ख्य-कारिका
    १.४, द्रष्टव्यम्।


अजैर् यज्ञेषु यष्टव्यम् इति वै वैदिकी श्रुतिः ।

अज-संज्ञानि बीजानि छागं न मन्तुम् अर्हत ॥

नैष धर्मः सतां देवो यत्रैव विद्यते पशुः ।\[म।भा। १२.३२४.४-५\][^२७]

अतोऽन्यथा ब्रुवाणश् च पशु-संज्ञ एव राजा तैर् एव शप्तः । अत्रापि च, प्रेत्य खादन्ति ते च तान् \[भा।पु। ११.४.१४\] इत्य्-आदिना भूयसा तत्र तत्र सा निषिद्धा ।

[^२७]: बीजैर् यज्ञेषु यस्तव्यम् इति वै वैदिकी श्रुतिः ।

    अज संज्ञानि बीजानि छागं न घ्नन्तुम् अर्हथ ॥

    नैव धर्मः सतां देवा यत्र वध्येत वै पशुः ।

    इदं क्åत-युगं श्रेष्ठं कथं वध्येत वै पशुः ॥ इति
    आलोचनात्मक-संस्करणे पाठः।


तच् चायम् अर्थः---सकामेषु क्रतुषु सर्व-साद्गुण्य-सव्यपेक्षत्वात् यथा-श्रुत एवार्थो ग्राह्यः । भगवत्-प्रीत्य्-अर्थेषु चादर्शित-रीत्या तत्र वैगुण्येऽपि दोषाभावात् । यथोक्तं---नेहाभिक्रम-नाशोऽस्ति प्रत्यवायो न विद्यते \[गीता २.४०\] इति । प्रजया हेतु-भूतया रतिस् त्व् आनुषङ्गिकीति विशुद्धं हिंसादि-कलङ्क-रहितत्वात् ॥१३॥ \[मु।फ। १३.४८\]


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** किं च, व्यवस्थयापि व्यवायाद्य्-अभ्यनुज्ञानं न यथेष्टं, अपि त्व् अन्यथैवेत्य् आह, **यद्** यस्मात् **सुरायाः घ्राणं भक्षः** अवघ्राणम् एव भक्षो विहितः, न तु यथेष्टं पानम् । तथा **पशोर् आलभनं** किञ्चिद् अङ्ग-च्छेदनम् एव **न** तु **हिंसा** वधः । **व्यवायोऽपि** **प्रजया** हेतुना, न तु रमणार्थम् ॥१३॥

———————————————————————————————————————

**॥ ११.५.१४ ॥**

ये त्व् अनेवं-विदोऽसन्तः स्तब्धाः सद्-अभिमानिनः ।

पशून् द्रुह्यन्ति विश्रब्धाः प्रेत्य खादन्ति ते च तान् ॥

**श्रीधर-स्वामी (भावार्थ-दीपिका) :** एवं भगवत्-पराङ्भुखानां बहु-दोषतां प्रपञ्च्य तन् निष्ठां प्रपञ्चयति---ये त्व् इति पञ्चभिः । अनेवं-विदः न एवं धर्मं विदन्ति ये ते । विस्रब्धा निःशङ्काः । अनेन मनो-रथो भविष्यतीति विश्वस्ता वा । तदानीन्तन-पोषणेन वा तैः पशुभिर् विश्वस् ताः । ते च पशवः प्रेत्य अमुत्र तान् खादन्ति,

> मां स भक्षयितामुत्र यस्य मांसम् इहाद्म्य् अहम् । >
> एतन् मांसस्य मांसत्वं प्रवदन्ति मनीषिणः ॥ इति वचनात् > ॥१४॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** एवम् उक्त-लक्षणं धर्मं न विदन्तीति ते । या शास्त्र-विहिता हिंसा न सा हिंसेति कथ्यते इत्य्-आदि वाक्यार्थ-तात्पर्यम् अबुद्ध्वा ये पशून् प्राणत एव हिंसन्तीत्य् अर्थः । विश्रब्धाः वध-कालेऽप्य् एतेऽस्मत्-पालका अस्मान् न हनिष्यन्ति, किन्तु शस्त्र-दर्शनया उपहसितुम् अस्माभिः सह खेलन्त्य् एवेति पालितैः पशुभिः कृत-विश्वासाः, तान् द्रुह्यन्ति घ्नन्त्य् एव । ततस् ते च पशवः प्रेत्य् अमुत्र तांश् च स्व-घातकान् खादन्ति ।

> मां स भक्षयितामुत्र यस्य मांसम् इहाद्म्य् अहम् । >
> एतन् मांसस्य मांसत्वं प्रवदन्ति मनीषिणः ॥ इति वचनात् ।

यथा च योग-बलेन यज्ञ-पशून् प्रत्यक्षं प्रदर्श्य प्राचीनबर्हिषं प्रत्य् उक्तं श्री-नारदेन---

> भो भोः प्रजापते राजन् पशून् पश्य त्वयाध्वरे । >
> संज्ञापितान् जीव-सङ्घान् निर्घृणेन सहस्रशः ॥ >
> एते त्वां सम्प्रतीक्षन्ते स्मरन्तो वैशसं तव । >
> सम्परेतम् अयः-कूटैश् छिन्दन्त्य् उत्थित-मन्यवः ॥ \[४.२५.७-८\] > इति ॥१४॥

———————————————————————————————————————

**॥ ११.५.१५ ॥**

द्विषन्तः पर-कायेषु स्वात्मानं हरिम् ईश्वरम् ।

मृतके सानुबन्धेऽस्मिन् बद्ध-स्नेहाः पतन्त्य् अधः ॥

**मध्वाचार्यः (भागवत-तात्पर्यम्) :** आत्मानं स्वस्मिन्न् आप्तं च ।

> आप्तत्वाद् आत्म-शब्दोक्तं स्वस्मिन्न् अपि परेषु च । >
> जीवाद् अन्यं न पश्यन्ति श्रुत्वैवं विद्विषन्ति च । >
> एतांस् त्वम् आसुरान् विद्धि लक्षणैः पुरुषाधमान् ॥ इति हरि-वंशेषु > ॥१५॥


______


**श्रीधर-स्वामी (भावार्थ-दीपिका) :** अभिचारादिना द्विषन्तः । **मृतके** देहे । **सानुबन्धे** पुत्रादि-सहिते ॥१५॥


______


**कैवल्य-दीपिका :** किं च, पशुना यजेत आत्म-घातः स्वामि-घातश् च स्याद् इत्य् आह---**द्विषन्त** इति । **मृतकं** देहः । **अनुबन्धः** पुत्रादिः । गृहादि-चतुर्णाम् ईहा ॥१५॥ \[मु।फ। १३.४९\]


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) : द्विषन्त** इति । मांसार्थं पशून् हिंसन्ति, लोकान् वा यद् द्विषन्ति तत् **स्वात्मानं हरिम्** एव **द्विषन्ति** इत्य् अर्थः । **मृतके** स्व-देहे ॥१५॥

———————————————————————————————————————

**॥ ११.५.१६ ॥**

ये कैवल्यम् असम्प्राप्ता ये चातीताश् च मूढताम् ।

त्रैवर्गिका ह्य् अक्षणिका आत्मानं घातयन्ति ते ॥

**श्रीधर-स्वामी (भावार्थ-दीपिका) :** अज्ञास् तत्त्व-ज्ञैर् अननुकम्पितास् तरन्ति, तत्त्व-ज्ञास् तु स्वतः । ये तु नात्यन्तम् अज्ञा न च तत्त्व-ज्ञास् तेऽन्तराल-वर्तिनः पतन्तीत्य् आह---**य** इति । **कैवल्यं** तत्त्व-ज्ञानम् **असंप्राप्ताः** । **मूढताम्** अत्यन्त-जडताम् । अत्र हेतुः\--**त्रि-वर्ग-**प्रधानाः । **अक्षणिका** उपशान्ति-क्षण-रहिता देहादि-स्थैर्य-बुद्धयो वा स्वयम् एव **आत्मानं घातयन्ति** ॥१६॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** अज्ञास् तत्त्व-ज्ञैर् अननुकम्पितास् तरन्ति, तत्त्व-ज्ञास् तु स्वतः । ये तु नात्यन्तम् अज्ञा न च तत्त्व-ज्ञास् तेऽन्तराल-वर्तिनः पतन्तीत्य् आह---**य** इति । **असंप्राप्ताः** कैवल्य-प्रापक-ज्ञान-शून्या इत्य् अर्थः । नापि पश्व्-आदिवन् **मूढाः** । तर्हि किं ज्ञानार्थिनो भक्त्य्-अर्थिनो वा? न, **त्रैवर्गिका** धर्मार्थ-काम-पराः, भवन्तु तद् अपि कदाप्य् अवसरं प्राप्य हरि-कथां श्रोष्यन्ति ? न, **अक्षणिकास्** तत्र क्षण-मात्रम् अप्य् अवकाशं न लभन्ते, तर्हि ते **आत्मानम्** एव **घातयन्ति** ॥१६॥

———————————————————————————————————————

**॥ ११.५.१७ ॥**

एत आत्म-हनोऽशान्ता अज्ञाने ज्ञान-मानिनः ।

सीदन्त्य् अकृत-कृत्या वै काल-ध्वस्त-मनोरथाः ॥

**मध्वाचार्यः (भागवत-तात्पर्यम्) :** तद् आह---**एत** इति । **आत्म-हनः** आत्मापह्नव-कर्तारः । **अज्ञाने** कर्मणि । तथा च श्रुतिः,

> असुर्या नाम ते लोका अन्धेन तमसा वृताः । >
> तांस् ते प्रेत्याभिगच्छन्ति ये के चात्म-हनो जनाः ॥ \[ईश।उ। ४\] > इति ।


______


*अन्यैर् न व्याख्यातम्।*

———————————————————————————————————————

**॥ ११.५.१८ ॥**

हित्वात्म-माया-रचिता गृहापत्य-सुहृत्-स्त्रियः ।

तमो विशन्त्य् अनिच्छन्तो वासुदेव-पराङ्-मुखाः ॥

**श्रीधर-स्वामी (भावार्थ-दीपिका) :** या गृहापत्य-सुहृच्-छ्रियस् ता हित्वा ॥१८॥


______


**कैवल्य-दीपिका : हित्वा** इति स्पष्टम् ॥१८॥ \[मु।फ। १३.५०\]


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :**

असुर्या नाम ते लोका अन्धेन तमसा वृताः ।

> तांस् ते प्रेत्याभिगच्छन्ति ये के चात्म-हनो जनाः ॥ \[ईश।उ। ४\]

इति श्रुतेस् तेषाम् अधोगतिर् एवेत्य् आह---**हित्वा** इति । या **गृहापत्य-सुहृत्-स्त्रियः,** ता **हित्वा** ॥१८॥

———————————————————————————————————————

**॥ ११.५.१९ ॥**

**श्री-राजोवाच---**

कस्मिन् काले स भगवान् किं वर्णः कीदृशो नृभिः ।

नाम्ना वा केन विधिना पूज्यते तद् इहोच्यताम् ॥

**श्रीधर-स्वामी (भावार्थ-दीपिका) :** तद् एवं भगवद्-भक्तिर् एव कर्तव्येति स्थिते, तत्र विशेषं पृच्छति---कस्मिन् काल इति । किं वर्णः ? कीदृग् वर्णवान् ? कीदृशः कीदृग्-आकारः ? केन वा नाम्ना ? केन वा विधिना ? ॥१९॥


______


**जीव-गोस्वामी (क्रम-सन्दर्भः) :** कस्मिन्न् इति । नृभिः साधारणैर् इत्य् अर्थः । असाधारणानाम् अन्यावताराणां ह्य् उपासनायाः सर्वदा श्रुतत्वात् ॥१९॥


______


**विश्वनाथ-चक्रवर्ती (सारार्थ-दर्शिणी) :** एतादृशाणाम् उद्धारो भगवद्-अवतारं विना न सम्भवेद् इति मनसि कृत्वा पृच्छति, कस्मिन्न् इति । कीदृशः कीदृग् आकारः ? ॥९॥

———————————————————————————————————————

**॥ ११.५.२० ॥**

**श्री-करभाजन उवाच---**

कृतं त्रेता द्वापरं च कलिर् इत्य् एषु केशवः ।

नाना-वर्णाभिधाकारो नानैव विधिनेज्यते ॥

**श्रीधर-स्वामी (भावार्थ-दीपिका) :** एषु कृतादि-कालेषु । नाना-प्रकारा वर्णाभिधाकारा यस्य सः । नानैव विधिना विधि-धेनैव मार्गेण ॥२०॥


______


**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

———————————————————————————————————————

**॥ ११.५.२१ ॥**

कृते शुक्लश् चतुर्-बाहुर् जटिलो वल्कलाम्बरः ।

कृष्णाजिनोपवीताक्षान् बिभ्रद् दण्ड-कमण्डलू ॥

**श्रीधर-स्वामी (भावार्थ-दीपिका) :** तद् एव वर्णादि-चतुष्टयम् आह---कृत इत्य्-आदिना । कृष्णाजिनादीन् बिभ्रद् इति ब्रह्मचारि-वेषो दर्शितः ॥२१॥


______


**कैवल्य-दीपिका :** युगावतारान् आह---**कृतेति** । **शुक्ल** इति नामतो वर्णतश् च । **अक्षः** अक्ष-सूत्रम् । **कृष्णाजिनादीनि बिभ्रत्** । ब्रह्मचारि-वेश इत्य् अर्थः ॥२१॥ \[मु।फ। ३.६२\]


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** शुक्ल इति शुक्ल-वर्णः शुक्ल-नामा कृष्णाजिनं कृष्ण-सार-चर्म उपवीतं यज्ञ-सूत्रः

———————————————————————————————————————

**॥ ११.५.२२ ॥**

मनुष्यास् तु तदा शान्ता निर्वैराः सुहृदः समाः ।

यजन्ति तपसा देवं शमेन च दमेन च ॥

**श्रीधर-स्वामी (भावार्थ-दीपिका) :** तपसा ध्यानेन ॥२२॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** तपसा ध्यानेनेति तदा तेन ध्यानम् एव विधीयते ॥२२॥

———————————————————————————————————————

**॥ ११.५.२३ ॥**

हंसः सुपर्णो वैकुण्ठो धर्मो योगेश्वरोऽमलः ।

ईश्वरः पुरुषोऽव्यक्तः परमात्मेति गीयते ॥

**श्रीधर-स्वामी (भावार्थ-दीपिका), जीव-गोस्वामी (क्रम-सन्दर्भः) :** *न व्याख्यातम्।*


______


**कैवल्य-दीपिका :** तन्-नामान्य् आह---**हंस** इति । हन्ति गच्छति जानाति सर्वम् इति **हंसः** । हन्तेर् गत्य्-अर्थस्य कर्तर्य् औणादिकः सः । **सुपर्णः** परमात्मा । द्वा सुपर्णा \[मु।उ। ३.१.१\] इति श्रुतेः । विकुण्ठा माया ताम् अधितिष्ठतीति **वैकुण्ठः**, शैषिकोऽण्[^२८] धारयतीति **धर्मः** । **योगः** समाधिः **परमात्मा** ब्रह्म ॥२३॥ \[मु।फ। ३.६३\]

[^२८]: पाणिनीये शेषे \[पा। २.४.९२\] शैषिकात् सरूपः शैषिकोऽण् इति
    सिद्धान्त-कौमुदी ।



______


**विश्वनाथ-चक्रवर्ती (सारार्थ-दर्शिणी) :** गीयते इति एतानि नामानि तदा गेयानि ॥२३॥

———————————————————————————————————————

**॥ ११.५.२४ ॥**

त्रेतायां रक्त-वर्णोऽसौ चतुर्-बाहुस् त्रि-मेखलः ।

हिरण्य-केशस् त्रय्य्-आत्मा स्रुक्-स्रुवाद्य्-उपलक्षणः ॥

**श्रीधर-स्वामी (भावार्थ-दीपिका) :** त्रि-गुणा दीक्षाङ्ग-भूता मेखला यस्य स यज्ञ-मूर्तिः । हिरण्य-केशः पिशङ्ग-केशः ॥२४॥


______


**कैवल्य-दीपिका : त्रेतायाम्** इति । **त्रिमेखलः** त्रिगुणा मेखला दीक्षाङ्ग-भूता यस्य स तथा । दीक्षित-वेश इत्य् अर्थः । **असौ** विष्णुः ॥२४॥ \[मु।फ। ३.६४\]


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) : रक्त-वर्णो** रक्त-नामा च । **त्रि**-गुणा दीक्षाङ्ग-भूत-**मेखला** यस्य सः । **त्रय्यात्मा** यज्ञ-स्वरूपं त्रय्या विद्ययेति यज्ञस् तदा विधीयते ॥२४॥

———————————————————————————————————————

**॥ ११.५.२५ ॥**

तं तदा मनुजा देवं सर्व-देव-मयं हरिम् ।

यजन्ति विद्यया त्रय्या धर्मिष्ठा ब्रह्म-वादिनः ॥

**श्रीधर-स्वामी (भावार्थ-दीपिका) :** त्रय्या विद्यया वेद-त्रयोक्त-कर्मभिः ॥२५॥


______


**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

———————————————————————————————————————

**॥ ११.५.२६ ॥**

विष्णुर् यज्ञः पृश्निगर्भः सर्वदेव उरुक्रमः ।

वृषाकपिर् जयन्तश् च उरुगाय इतीर्यते ॥

**श्रीधर-स्वामी (भावार्थ-दीपिका) :** पृश्नि-गर्भः पृश्निः सुतपसः प्रजा-पतेः पत्नी तस्याः पुत्रः । वृषाकपिः स्मृतः सन्वर्षति कामान् आकम्पयति क्लेशान् इति तथा । जयत्य् एव सर्वदा जयन्तः ॥२६॥


______


**कैवल्य-दीपिका : विष्णुर्** इति । **पृश्निः** सुतपसः प्रजापतेर् भार्या । तस्याः पुत्रः । **सर्ववेदा** यस्मिन् स तथा । वर्षति पुण्य-फलम् आकम्पयति च पाप-फलं दानेनेति **वृषकपिः** । जयत्य् एव सदेति **जयन्तः** । **उरुर्** महान् **गायी** गानं यस्य स तथा ॥२६॥ \[मु।फ। ३.६५\]


______


**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

———————————————————————————————————————

**॥ ११.५.२७ ॥**

द्वापरे भगवाञ् श्यामः पीत-वासा निजायुधः ।

श्रीवत्सादिभिर् अङ्कैश् च लक्षणैर् उपलक्षितः ॥

**श्रीधर-स्वामी (भावार्थ-दीपिका) :** श्यामोऽतसी-पुष्प-सङ्काशः । निजानि चक्रादीन्य् आयुधानि च यस्य सः । श्रीवत्सो नाम वक्षसो दक्षिण-भागे रोम्णां प्रदक्षिणावर्तः स आदिर् येषां कर-चरणादि-गत-पद्मादीनां तैर् अङ्कैर् आङ्गिकैश् चिह्नैर् लक्षणैर् बाह्यैः कौस्तुभादिभिः ॥२७॥


______


**कैवल्य-दीपिका : निजानि** चक्राणि । **आदि**-शब्दाद् वज्रध्वज-सरोज-यवाङ्कुशादीनि । सहजं चिह्नम् अङ्कः । आगन्तुकं **लक्षणं** कौस्तुभादि-राज-वेश इत्य् अर्थः ॥२७॥ \[मु।फ। ३.६६\]

**जीव-गोस्वामी (क्रम-सन्दर्भः) :** द्वापर-युगावतारं कथयन् श्री-कृष्णाविर्भाव-मय-तद्-युग-विशेषस्य च वैशिष्ट्यातिशयम् अभिप्रेत्य तम् एव तत्-तत्-सर्वमथम् आह---द्वापर इति । सामान्यतस् तु द्वापरे शुक-पत्र-वर्णत्वं कलौ श्यामत्वं विष्णु-धर्मोत्तरे दर्शितं द्वापरे शुक-पत्राभः कलौ श्यामः प्रकीर्तितः इतीदृशेन ॥२७॥


______


**विश्वनाथ-चक्रवर्ती (सारार्थ-दर्शिणी) :** श्याम इति श्याम-वर्णः श्याम-नामा च ॥२७॥

———————————————————————————————————————

**॥ ११.५.२८ ॥**

तं तदा पुरुषं मर्त्या महा-राजोपलक्षणम् ।

यजन्ति वेद-तन्त्राभ्यां परं जिज्ञासवो नृप ॥

**श्रीधर-स्वामी (भावार्थ-दीपिका) :** महा-राजोपलक्षणं छत्र-चामरादि-युक्तम् । वेद-तन्त्रभ्यां वैदिकेनागमिकेन च मार्गेण । यजन्ति पूजयन्ति । परम् ईश्वरं ज्ञातुम् इच्छवः ।


______


**जीव-गोस्वामी (क्रम-सन्दर्भः) :** महाराजोपलक्षणम् इति श्री-हरिवंश-दर्शित-राजेन्द्राभिषेकात् तादृशं परं पुरुषं यजन्तीत्य् अन्वयः । यजने हेतुः जिज्ञासवः तम् एवानुभवितुम् इच्छव इति ॥२८॥


______


**विश्वनाथ-चक्रवर्ती (सारार्थ-दर्शिणी) :** महाराजोपलक्षणं छत्र-चामरादि-युक्तं वेद-तन्त्राभ्यां वैदिकेनागमिकेन च मार्गेण पूजयन्ति ॥२८॥

———————————————————————————————————————

**॥ ११.५.२९-३० ॥**

नमस् ते वासुदेवाय नमः सङ्कर्षणाय च ।

प्रद्युम्नायानिरुद्धाय तुभ्यं भगवते नमः ॥

नारायणाय ऋषये पुरुषाय महात्मने ।

विश्वेश्वराय विश्वाय सर्व-भूतात्मने नमः ॥

**श्रीधर-स्वामी (भावार्थ-दीपिका) :** नामान्य् आह---नमस् त इति ।


______


**कैवल्य-दीपिका :** तन्-नामान्य् आह---**नम** इति । **वासुदेव-सङ्कर्षण-प्रद्युम्नानिरुद्धाः** महद्-अहङ्कार-मनो-बुद्धीनां सङ्कल्पाभिमान-संशय-निश्चय-हेतूनाम् अन्तःकरणानाम् अधिष्ठातारः ॥२९॥ \[मु।फ। ३.६७\]


______


**जीव-गोस्वामी (क्रम-सन्दर्भः) :** चतुर्व्यूहता-लिङ्गेन श्री-कृष्णत्वम् एव विशेषतः स्पष्टयन्न् आह---नमस् त इति ॥२९॥

नामावतार-मयत्वेनाप्य् आह---नारायणायेति । तत्र नारायणाय ऋषय इति दिग्-दर्शनं कृत्वा तत्-तद्-अनन्तावताराकर-पुरुषावतार-मयत्वेनाह---पुरुषाय महात्मन इति । अत एव विश्वेषां तेषाम् ईश्वराय विश्वाय तत्-तद्-रूपाय चेत्य् अर्थः । किं बहुना ? सर्व-भूत-रूपाय सर्वात्म-रूपाय चेति ॥३०॥


______


**विश्वनाथ-चक्रवर्ती (सारार्थ-दर्शिणी) :** नामान्य् आह---नमस् त इति ॥२९-३०॥

———————————————————————————————————————

**॥ ११.५.३१ ॥**

इति द्वापर उर्वीश स्तुवन्ति जगद्-ईश्वरम् ।

नाना-तन्त्र-विधानेन कलाव् अपि तथा शृणु ॥

**श्रीधरः-** नाना-तन्त्र-विधानेनेति कलौ तन्त्र-मार्गस्य प्राधान्यं दर्शयति ॥३१॥


______


**जीव-गोस्वामी (क्रम-सन्दर्भः) :** स्तुतिश् चेयं तद्-आविर्भावास्पद-द्वापरारम्भत एव तज्-ज्ञैर् ऋषिभिः क्रियत इति सैवानूदिता ॥३१॥


______


**विश्वनाथ-चक्रवर्ती (सारार्थ-दर्शिणी) :**

इत्थं नृ-तिर्यग्-ऋषि-देव-झषावतारैर्

लोकान् विभावयसि हंसि जगत्-प्रतीपान् ।

धर्मं महा-पुरुष पासि युगानुवृत्तश्

छन्नः कलौ यद् अभवस् त्रियुगोऽथ स त्वम् ॥ \[भा।पु। ७.९.३८\]

इति प्रह्लाद-वचनात् कलि-युगीयावतारश् छन्नत्वेन सर्व-लोक-दुर्बोधोऽवगम्यते । अतस् तत्-प्रमापक-वचनम् अपि सोपक्रमम् अर्थान्तरेणाच्छन्नतयैवाह---नानेति । कलौ तन्त्र-मार्गस्य प्राधान्यं दर्शितुम् इत्य् आच्छादकोऽर्थः । तेनाच्छन्नोऽर्थो यथा---नाना कलौ अपि-कारात् आसन् वर्णास् त्रयो ह्य् अस्य गृह्णतोऽनुयुगस् तनूः इति गर्गोक्ति-प्राप्त-वैवस्वताष्टाविंश-चतुर्युगीय-द्वापरोत्तर-कलाव् अपि ।

तन्त्र-विधानेन तन्त्राख्य-न्याय-विधिना । श्वेतो धावतीतिवद् एक-प्रयत्नोच्चार्येण एकदैवार्थ-द्वय-बोधकेन शब्देनेत्य् अर्थः । अत एव शृण्व् इति, शृण्वन्तम् अपि राजानं प्रति पुनः प्रेरणं रहस्यत्वेन तन्त्रेणोच्यमानम् अर्थं विशिष्यावधापयितुम् ॥३१॥

———————————————————————————————————————

**॥ ११.५.३२ ॥**

कृष्ण-वर्णं त्विषाकृष्णं साङ्गोपाङ्गास्त्र-पार्षदम् ।

यज्ञैः सङ्कीर्तन-प्रायैर् यजन्ति हि सुमेधसः ॥

**श्रीधर-स्वामी (भावार्थ-दीपिका) :** रूक्षतां व्यावर्तयति---**त्विषा** कान्त्या **अकृष्णम्** इन्द्र-नीलमणिवद् उज्ज्वलम् । यद् वा, **त्विषा** कृष्णं कृष्णावतारम् । अनेन कलौ कृष्णावतारस्य प्राधान्यं दर्शयति । **अङ्गानि** हृदयादीनि । **उपाङ्गानि** कौस्तुभादीनि । **अस्त्राणि** सुदर्शनादीनि । **पार्षदाः** सुनन्दादयः तत् सहितम् । **यज्ञैर्** अर्चनैः । **सङ्कीर्तनं** नामोच्चारणं स्तुतिश् च तत् प्रधानैः । **सुमेधसो** विवेकिनः ॥३२॥


______


**कैवल्य-दीपिका : कृष्णः** कलौ । **त्विषा अकृष्णम्** इन्द्रनीलोज्ज्वलम् । **अङ्गः** मुखादि । **उपाङ्गं** कर्णादि । **अस्त्रं** चक्रादि । **पार्श्वदः** सुनन्दादि, तैः सहितम् । वैषस्य च विशेषानिर्देशात् यथाभिमतत्वं गम्यते । **यज्ञैर्** देवतार्चनैः आराधयन्तीत्य् अर्थः । **सङ्कीर्तन-प्रायैः** नाम-सङ्कीर्तन-प्रधानैः । द्वापरे तु पूजायाः प्राधान्यम् । तद् उक्तं---

> ध्यायन् कृते यजन् यज्ञैस् त्रेतायां द्वापरेऽर्चयन् । >
> यद् आप्नोति तद् आप्नोति कलौ सङ्कीर्त्य केशवम् ॥ \[वि।पु। ६.२.१७\] > इति ॥३२॥ \[मु।फ। ३.६८\]


______


**जीव-गोस्वामी (क्रम-सन्दर्भः) :** श्री-कृष्णावतारानन्तर-कलि-युगावतारं पूर्ववद् आह---**कृष्णेति** । **त्विषा** कान्त्या योऽ**कृष्णो** गौरः, **तं सुमेधसो यजन्ति** । गौरत्वं चास्य,

> आसन् वर्णास् त्रयो ह्य् अस्य गृह्णतोऽनुयुगं तनुः । >
> शुक्लो रक्तस् तथा पीत इदानीं कृष्णतां गतः ॥ \[भा।पु। १०.८.१३\]

इत्य् अत्र वारि-शेष्य-प्रमाण-लब्धम् इदानीम् एव तद्-अवतार-पदत्वेनाभिख्याते द्वापरे कृष्णताङ्गत इत्य् उक्तेः, शुक्ल-रक्तयोः सत्य-त्रेता-गतत्वेन दर्शितत्वाच् च । अतीतस्यातीतत्वं प्राचीनावतारापेक्षया अत्र श्री-कृष्णस्य परिपूर्ण-रूपत्वेन वक्ष्यमाणत्वाद् युगावतारत्वं तस्मिन् सर्वेऽप्य् अवतारा अन्तर्-भूता इति तत्-तत्-प्रयोजनं तस्मिन्न् एकस्मिन्न् एव सिध्यतीत्य् अपेक्षया तद् एवं यद् द्वापरे श्री-कृष्णोऽवतरति तदैव कलौ श्री-गौरोऽप्य् अवतरतीति स्वारस्य-लब्धः श्री-कृष्णाविर्भाव-विशेष एवायं गौर इत्य् आयाति, तद्-अव्यभिचारात् ।

तद् एतद् आविर्भावत्वं तस्य स्वयम् एव विशेषण-द्वारा व्यनक्ति---**कृष्ण-वर्णं** कृष्णेत्य् एतौ वर्णौ च यत्र यस्मिन् श्री-कृष्ण-चैतन्य-देव-नाम्नि कृष्णत्वाभिव्यञ्जकं कृष्णेति वर्ण-युगलं प्रयुक्तम् अस्तीत्य् अर्थः । तृतीये श्रीमद्-उद्धव-वाक्ये समाहृता इत्य्-आदि पद्ये श्रियः सवर्णेन \[भा।पु। ३.३.३\] इत्य् अत्र टीकायां, श्रियो रुक्मिण्याः समान-वर्ण-द्वयं वाचकं यस्य स श्रियः स-वर्णो रुक्मी इत्य् अपि दृश्यते ।

यद् वा, **कृष्णं वर्णयति** तादृश-स्व-परमानन्द-विलास-स्मरणोल्लास-वशतया स्वयं गायति, परम-कारुणिकतया च सर्वेभ्योऽपि लोकेभ्यस् तम् एवोपदिशति यस् तम् । अथवा, स्वयम् **अकृष्णं** गौरं **त्विषा** स्व-शोभया विशेषेणैव कृष्णोपदेष्टारं च यद्-दर्शनेनैव सर्वेषां कृष्णः स्फुरतीत्य् अर्थः । किं वा, सर्व-लोक-द्रष्टारं **कृष्णं** गौरम् अपि भक्त-विशेष-दृष्टौ **त्विषा** प्रकाश-विशेषेण **कृष्ण-वर्णं** तादृश-श्यामसुन्दरम् एव सन्तम् इत्य् अर्थः । तस्मात् तस्मिन् श्री-कृष्ण-रूपस्यैव प्रकाशात् तस्यैवाविर्भाव-विशेषः स इति भावः।

तस्य भगवत्त्वम् एव स्पष्टयति---**साङ्गोपाङ्गास्त्र-पार्षदम्** । **अङ्गान्य्** एव परम-मनोहरत्वात्, **उपाङ्गानि** भूषणादीनि महा-प्रभावत्वात्, तान्य् एव **अस्त्राणि** सर्वदैवैकान्त-वासित्वात्, तान्य् एव **पार्षदाः** बहुभिर् महानुभावैर् असकृद् एव तथा दृष्टोऽसाव् इति गौड-वरेन्द्र-सुह्मोत्कलादि-देशीयानां महा-प्रसिद्धेः । यद् वा, अत्यन्त-प्रेमास्पदत्वात् तत्-तुल्या एव पार्षदाः श्रीमद्-अद्वैताचार्य-महानुभाव-चरण-प्रभृतयस् तैः सह वर्तमानम् इति चार्थान्तरेण व्यक्तम् ।

तद् एवं-भूतं कैर् यजन्ति ? **यज्ञैः** पूजा-सम्भारैः, न यत्र यज्ञेश-मख महोत्सवाः \[भा।पु। ५.१९.२४\] इत्य् उक्तेः । तत्र च विशेषेण तम् एवाभिधेयं व्यनक्ति---**सङ्कीर्तनं** बहुभिर् मिलित्वा तद्-गान-सुखं श्री-कृष्ण-गानं तत्-**प्रधणैः** । तथा सङ्कीर्तन-प्राधान्यस्य तद्-आश्रितेष्व् एव दर्शनात्, स एवात्राभिधेय इति स्पष्टम् । अत एव सहस्र-नाम्नि तद्-अवतार-सूचकानि नामानि कथितानि, सुवर्ण-वर्णो हेमाङ्गो वराङ्गश् चन्दनाङ्गदी । सन्न्यास-कृच् छमः शान्तः इत्य् आदीनि दर्शितं च । एतत् परम-विद्वच्-छिरोमणिना श्री-सार्वभौम-भट्टाचार्येण---

> कालान् नष्ट भक्ति-योगं निजं यः >
> प्रादुष्कर्तुं कृष्ण-चैतन्य-नामा । >
> आविर्भूतस् तस्य पादारविन्दे >
> गाढं गाढं लीयतां चित्त-भृङ्गः ॥ इति ॥३२॥


______


**विश्वनाथ-चक्रवर्ती (सारार्थ-दर्शिणी) :** **कृष्ण-** इति । नाना-कलि-युग-पक्षे **कृष्ण-वर्ण**-देहम् । रूक्षत्वं व्यावर्तयति---**त्विषा** कान्त्या **अकृष्णम्** इन्द्रनील-मणिवद् उज्ज्वलम् इत्य् अर्थः । एकतः कलि-युग-पक्षे **कृष्ण-वर्णं**, किन्तु **त्विषा** बहिः-स्फुरन्त्या कान्त्या **अकृष्णं** शुक्ल-रक्त-श्यामानाम् उक्तत्वात् पारिशेष्येण पीतम् अन्तः-कृष्णं बहिर् गौरम् इत्य् अर्थः । यद् वा, कृष्णावतार-लीलादि-वर्णनात् कृष्ण-वर्णं साङ्गोपाङ्गेत्य्-आदिकम् उभय-पक्षेऽपि स्पष्ट-प्रच्छन्नत्वाभ्यां तुल्य एवार्थः । **यज्ञैः** परिचर्या-मार्गैः **सङ्कीर्तन-प्रधानैर्** ये सुमेधसः---शुक्लो रक्तस् तथा पीत इदानीं कृष्णतां गतः \[भा।पु। १०.८.१३\] इति । छन्नः कलौ \[भा।पु। ७.९.३८\] इति । कलाव् अपि तथा शृणु \[भा।पु। ११.५.३१\] इत्य्-आदीनां तात्पर्यार्थ-धारणावती येषां बुद्धिः शोभमाना भवेत्, त एव नान्ये इत्य् अर्थः ॥३२॥

———————————————————————————————————————

**॥ ११.५.३३ ॥**

ध्येयं सदा परिभव-घ्नम् अभीष्ट-दोहं

तीर्थास्पदं शिव-विरिञ्चि-नुतं शरण्यम् ।

भृत्यार्ति-हं प्रणत-पाल भवाब्धि-पोतं

वन्दे महा-पुरुष ते चरणारविन्दम् ॥

**श्रीधर-स्वामी (भावार्थ-दीपिका) :** स्तुतिम् आह---ध्येयम् इति । हे प्रणत-पाल हे महा-पुरुष, ते चरणारविन्दं वन्दे । कथं-भूतं ? ध्येयं ध्यातुं योग्यम् । सदेति सर्वत्र संबध्यते । ध्येयत्वे हेतवः, इन्द्रिय-कुटुम्बादिभिर् यः परिभवस् तिरस्-कारस् तं हन्तीति तथा तत् । किं च, अभीष्ट-दोहं मनोरथ-पूरकम् । किं च तीर्थास्पदं गङ्गाद्य्-आश्रयत्वेन परम-पावनम् । शिव-विरिञ्चिभ्यां नुतं स्तुतं महत्तमम् ।

ननु तौ कृतार्थाव् एव, किम् अर्थं ताभ्यां नुतं ? तत्राह---शरण्यम् आश्रय-योग्यं सुखात्मकम् इत्य् अर्थः । तर्हि ब्रह्मादि-स्तुत्यं प्राकृतस्य कथं गोचरः स्यात्, न, भृत्यार्ति-हं यस्य कस्यापि भृत्य-मात्रस्यार्ति-हन्तृ । न केवलम् आगन्तुकार्ति-मात्रं हन्ति किन्तु भवाब्धि-पोतं संसारार्णव-तारकं च ॥३३॥


______


**कैवल्य-दीपिका :** कलौ यत् किञ्चिन् महिमानुवर्णनं तत् सर्वं नामावृत्ति-तुल्यम् इति सूचयितुं नामावसरे स्तुतिम् आह---**ध्येयम्** इति । हे **प्रणत-पाल** ! **ते चरणारविन्दं वन्दे** । तत् किम् ? यथा-राजादि-सेवा लघुत्वापादिका तथास्यावनतिर् नेत्य् आह---**महा-पुरुषेति** । न च योगादिवत् तत्-सेवायाम् आयास इत्य् आह---**ध्येयम्** इति । सुख-हेतुतया सदा ध्यातुम् उचितम् । तद् उक्तं---

आयासः स्मरणे कोऽस्य स्मृतौ यच्छति यः शुभम् ।

पाप-क्षयश् च भवति स्मरतां तम् अहर्निशम् ॥ \[वि।पु। १.१७.७८\] इति ।

तर्हि किं तावद् एव फलम् ? नेत्य् आह---परीति । **परिभवं** **हन्ति** मनोरथं पूरयतीत्य् अर्थः । यद्यप्य् अन्य-देवता अप्य् एवं तथापि ता नाशेष-पाप-क्षये क्षमा । इदं तु क्षमत इत्य् आह---**तीर्थ-** इति । **तीर्थं** गङ्गा । **आस्पदम्** आश्रयः । अत एव **भव-विरिञ्चिभ्याम्** अपि **स्तुतम्**, का वार्तान्य-देवतानाम् ? तस्माद् आश्रयण-योग्यम् इत्य् आह---**शरण्यम्** इति । महद्भिः सेव्यमानत्वाद् गम्भीरम् । ततश् च नगण्यान् अत्यल्पकान् इत्य् अपि नास्तीत्य् आह---**भृत्य-** इति । प्रसन्न-गम्भीरं चेत्य् अर्थः । यथा चान्यैः समिताप्य् आर्तिः पुनर् उदेति । न तथात्रेत्य् आह---भवेति ॥॥३३॥ \[मु।फ। ३.६९\]


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** अयम् अवतारः कलियुग-वर्तिनो जनान् प्रायः कृष्ण-रामयोर् भजन-मार्गम् उपदिशति, अतस् तयोः स्तुति-नती आह द्वाभ्याम् । **ध्यातुम् अर्हं** सदेति नात्र काल-देश-नियम इति भावः । इन्द्रिय-कुटुम्बादिभिर् यः **परिभवस्** तिरस्कारस् तं हन्तीत्य् अनुसंहितं फलम् । **अभीष्ट-दोहम्** इत्य् अनुसंहितं, **तीर्थास्पदम्** इति ध्यान-मात्रेण गङ्गादि-सर्व-तीर्थ-स्नान-सिद्धेः । कलौ द्रव्य-देश-क्रियादि-जनितं दुर्वारम् अपावित्र्यम् अपि नाशङ्कनीयम् इति भावः । तत्र सदाचारम् आह---**शिव-विरिञ्चीति** । सुख-सेव्यत्वम् आह---**शरण्यम्** इति । भक्त-वात्सल्यम् आह---**भृत्यार्तिहम्** इति । न च भृत्यानां परिचर्यादिकम् अप्य् अपेक्षत इत्य् आह---हे **प्रणत-पाल** इति । भृत्याभिमानवन्तं प्रणति-मात्रेणैव पालयतीति भावः ।

**भवाब्धि-पोतम्** इति---

> त्वय्य् अम्बुजाक्षाखिल-सत्त्व-धाम्नि >
> समाधिनावेशित-चेतसैके । >
> त्वत्-पाद-पोतेन महत्-कृतेन >
> कुर्वन्ति गोवत्स-पदं भवाब्धिम् ॥ \[भा।पु। १०.२.३०\]

इति ब्रह्माद्य्-उक्तेः, भवाब्धिः कदा निस्तीर्ण इत्य् अपि त्वद्-भृत्यो न जानातीति भावः । श्लेषेण तस्याप्य् अवतारस्याप्य् अनेनैव स्तुति-नती । यथा, हे **महा-पुरुष** ! हे परमहंस ! महा-मुनीन्द्र ! शिव-विरिञ्चि-नुतम् आचार्य-हरिदासाभ्यां स्तुतम् । अन्यत् समानम् ॥३३॥

———————————————————————————————————————

**॥ ११.५.३४ ॥**

त्यक्त्वा सुदुस्त्यज-सुरेप्सित-राज्य-लक्ष्मीं

धर्मिष्ठ आर्य-वचसा यद् अगाद् अरण्यम् ।

माया-मृगं दयितयेप्सितम् अन्वधावद्

वन्दे महा-पुरुष ते चरणारविन्दम् ॥

**श्रीधर-स्वामी (भावार्थ-दीपिका) :** इदानीं स्वयम् आप्त-कामत्वान् नैरपेक्ष्यं भक्तार्थं च सापेक्षतां दर्शयन् श्री-रामचन्द्रं स्तौति---**त्यक्त्वा** इति । अन्यैः **सुदुस्त्यजा** या **सुरेप्सिता** **राज्य-लक्ष्मीस्** तां **त्यक्त्वा** । **यद्** इति, य इत्य् अर्थः । योऽ**रण्यम् अगात्** । किं राज्य-वैकल्य-दर्शनेन, न, **धर्मिष्ठः** । कुतः ? **आर्यस्य** गुरोर् दशरथस्य **वचसा** । किं च, एवं राज्यं त्यक्त्वापि भक्त-वात्सल्येन **दयितया** सीतया **ईप्सितं माया-मृगं** स्वर्णाकारं योऽ**न्वधावत्** । **तस्य** भगवतश् **चरणारविन्दं वन्दे** । यद् वा, हे **धर्मिष्ठ** इति संबोधनम् । तथाप्य् अविवक्षितत्वाद् आर्य-पदेन सन्धिर् न भवति । तथा **यद् अगाद्** इति चरणारविन्दम् एवोच्यते । यन् माया-मृगम् अन्वधावत्, तत् ते चरणारविन्दं वन्द इत्य् अन्वयः । अन्यत् समानम् ॥३४॥


______


**कैवल्य-दीपिका :** प्रसन्न-गम्भीरताम् एवाह---**त्यक्त्वा** इति । **अरण्य-गमनम्** अपि घटते प्रतिकूल-परिजनाद् उपक्षीणाद् वा राज्याद् इत्य् अत आह---**सुदुस्त्यज सुरेप्सित-** इति । तर्हि किं ? नित्य-परिज्ञानाद् बलवद्-भयाद् वा ? नेत्य् आह---**आर्य-** इति । यथा पिता प्रस्थापयितुं शक्नोति, तथा किम् अपि किं निगूढं दूषणम् अस्ति ? नेत्य् आह---**धर्मिष्ठ** इति । अनिच्छतोऽपि पितुः सत्य-पालनायेत्य् अर्थः ।

गाम्भीर्यम् उक्त्वा प्रसन्नताम् आह---**माया**- इति । **मृग**-रूपं मारीचम् । **दयिता** सीता । **धर्मिष्ठत्वादिको** राम-व्यापारः । तच्-चरणे समारोप्यतेऽतिशयार्थम् । यथा---

यामि मनो-वाक्-कायैः शरणं करुणात्मकम् ।

जगन्नाथं जन्म-जरा-मरणार्णव-तारण-तरिम् उदाराङ्घ्रियुगम् ॥ इति ॥३४॥


______


**जीव-गोस्वामी (क्रम-सन्दर्भः २) :** तत्र सदाचार-पालकत्वं कारुण्यं च तव नाधुनिकम् एवेत्य् आह---**त्यक्त्वा** इति ॥३४॥


______


**जीव-गोस्वामी (क्रम-सन्दर्भः) :** कलौ श्री-कृष्णस्य परम-पूज्यत्वात् तदीय-लीला-वर्णनेनैव तम् एव स्तौति---त्यक्त्वेति । राज्य-लक्ष्मीं श्री-मथुरा-सम्पत्तिम् । धर्मिष्ठयोः पूर्व-जन्मन्य् एकाग्रतया कृत-भगवद्-आराधन-लक्षण-धर्मयोः । अविवक्षितत्वाद् असन्धिः । आर्ययोः श्री-वसुदेव-देवक्योर् वचसा, अयं त्व् असभ्यः \[भा।पु। १०.३.२२\] इत्य्-आदिना वसुदेवस्य, जन्म ते मय्य् असौ \[भा।पु। १०.३.२९\] इत्य्-आदिना देवक्याः । अरण्यं बृहद्-वनादिकम् ।

यद् वा, धर्मिष्ठे भक्ति-लक्षण-धर्मिष्ठे श्री-नन्द-गोप-राजे यद् अरण्यं व्रज-भूमि-लक्षणं तत् । एवं सत्य् अपि महा-पुरुषत्वेनैव सदाचार-प्रवर्तकत्वं भक्त-जनाधीनत्वं च ज्ञेयम् । परम-दुर्लभताम् आह---मायया लक्ष्म्यापि मृग्यत इति मृगम् ।

यद् वा, भक्त-जनाधीनम् इत्य् अर्थः । मायया लक्ष्म्या मृगं क्रीडा-मृगवत् पराधीनम् इत्य् अर्थः । गमने निगूढं हेत्व्-अन्तरम् । दयितया श्री-राधयेप्सितं पूर्वस्मिन्न् इहापि जन्मनि विविधाराधनेन प्राप्तुम् इष्टम् । अत एवान्वधावच् चारण्यम् एव गोपालनादि-क्रीडया सर्वतो धावन्न् इव परिबभ्रामेत्य् अर्थः ॥३४॥


______


**विश्वनाथ-चक्रवर्ती (सारार्थ-दर्शिणी) :** अन्यैः सुदुस्त्यजा या सुरेप्सिता राज्य-लक्ष्मीस् तां त्यक्त्वा यद् इति य इत्य् अर्थः । अरण्यम् अगात् किं राज्य-वैकल्य-दर्शनेन ? न, धर्मिष्ठः आर्यस्य गुरोर् दशरथस्य वचसानेन पितृ-भक्तत्वम् उक्तम् । प्रेयसी-प्रेम-वशत्वं चाह---दयितया सीतया ईप्सितं माया-मृगं स्वर्णाकार-मृगं योऽन्वधावत् तस्य वन्दे । श्लेष-पक्षे असुभ्यः प्राणेभ्योऽपि दुस्त्यजा च सुरैर् अपि ईप्सितं राज्यं स्व-कान्तेन विराज्यमानत्वं यस्याः सा च या लक्ष्मीस् तां त्यक्त्वा यत् यः अरण्यम् अगात् । तत्र हेतुः---आर्यस्य विप्रस्य वचसा तव सर्वम् अपि गार्हस्थ्य-सुखं ध्वस्तं भवत्व् इति यज्ञोपवीत-त्रोटन-पूर्वकं यत् शाप-वचस् तेन । धर्मिष्ठः धर्मवतां मध्ये अतिशयेन श्रेष्ठो विप्र-वाक्यं मा अन्यथा भवत्व् इति कृतं शापं स्वीचकार इत्य् अर्थः । गत्वा किम् अकरोद् इत्य् अत आह---मायां कलत्र-पुत्र-वित्तादि-रूपां मृग्यति अन्वेष्यतीति माया-मृगः संसाराविष्टो जनस् तम् अन्वधावत् । कीदृशं ? दया अतिशयेनास्तीति दयी तस्य भावो दयिता तया हेतुना ईप्सितं स्वाभीप्सितम् आलिङ्गन-मिषेण स्व-स्पर्शं दत्त्वा संसाराब्धौ पतितम् अपि तं प्रेमान्धौ पातयितुम् इति निरुपाधि-महा-कारुण्यं द्योतितम् ॥३४॥

———————————————————————————————————————

**॥ ११.५.३५ ॥**

एवं युगानुरूपाभ्यां भगवान् युग-वर्तिभिः ।

मनुजैर् इज्यते राजन् श्रेयसाम् ईश्वरो हरिः ॥

**श्रीधर-स्वामी (भावार्थ-दीपिका) :** युगानुरूपाभ्यां नाम-रूपाभ्याम् ॥३५॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** युगानुरूपाभ्यां रूप-नामाभ्याम् । यद् उक्तं भागवतामृते---

> कथ्यन्ते वर्ण-नामाभ्यां शुक्लः सत्य-युगे हरिः । >
> रक्तः श्यामः क्रमात् कृष्णस् त्रेतायां द्वापरे कलौ ॥ \[ल।भा। > १.४.२५\] इति ।

अत्र सत्य-त्रेता-द्वापरेषु हंस-सुपर्णेति विष्णुर् यज्ञेति वासुदेव-सङ्कर्षणेत्वादि कीर्तनीया भगवन्-नामावली यथोक्ता, तथा कलौ सा वर्तमानापि नोक्ता रहस्योद्घाटनाभावार्थम् इति ज्ञेयम् ॥३५॥

———————————————————————————————————————

**॥ ११.५.३६ ॥**

कलिं सभाजयन्त्य् आर्या गुण-ज्ञाः सार-भागिनः ।

यत्र सङ्कीर्तनेनैव सर्व-स्वार्थोऽभिलभ्यते ॥

**श्रीधर-स्वामी (भावार्थ-दीपिका) :** एतेषु चतुर्-युगेषु कलिर् एव श्रेष्ठ इत्य् आह---कलिम् इति । गुण-ज्ञाः कलेर् गुणं जानन्ति ये ते । ननु दोषाणां बहुत्वात् कथं सभाजयन्ति ? तत्राह---सार-भागिनो गुणांश-ग्राहिणः । कोऽसौ गुणः ? तम् आह---यत्रेति । तद् उक्तम्,

> ध्यायन् कृते यजन् यज्ञैस् त्रेतायां द्वपरेऽर्चयन् । >
> यद् आप्नोति तद् आप्नोति कलौ संकीर्त्य केशवम् ॥ इति ॥३६॥


______


**जीव-गोस्वामी (क्रम-सन्दर्भः) :** गुणज्ञाः कीर्तन-नामोच्चारण-रूपं तद्-गुणं जानन्तः । अत एव तद्-दोषाग्रहणात् सार-भागिनः सार-मात्र-ग्राहिलाः कलिं सभाजयन्ति, गुणम् एव दर्शयन्ति । यत्र प्रचरितेन सङ्कीर्तनेनैव साधनान्तर-निरपेक्षेण तेनेत्य् अर्थः । सर्वः ध्यानादिभिः कृतादिषु साधन-साहस्रैः साध्यः ॥३६॥


______


**विश्वनाथ-चक्रवर्ती (सारार्थ-दर्शिणी) :** चतुर्षु सत्यादिषु मध्ये कः श्रेष्ठः ? इत्य् अपेक्षायाम् आह---कलिम् इति । गुण-ज्ञाः कीर्तन-प्रचार-रूपं तद्-गुणं जानन्तस् तद्-दोषाग्रहणात् सार-भागिनस् तस्य सार-भाग एव ग्राह्या वर्तते येषां ते ।

ननु, कलेर् अपार-दोषवत्त्वात् कथं ते सार-भागम् एव गृह्णन्ति ? सत्यं, यथा अपार-दोषवत्त्वं, तथा अपार-गुणवत्त्वम् अपीत्याह---यत्रेति । सर्वः सर्व-युग-प्राप्यः । तद् उक्तम्---

> ध्यायन् कृते यजन् यज्ञैस् त्रेतायां द्वपरेऽर्चयन् । >
> यद् आप्नोति तद् आप्नोति कलौ संकीर्त्य केशवम् ॥ इति ॥३६॥

———————————————————————————————————————

**॥ ११.५.३७ ॥**

न ह्य् अतः परमो लाभो देहिनां भ्राम्यताम् इह ।

यतो विन्देत परमां शान्तिं नश्यति संसृतिः ॥

**मध्वाचार्यः (भागवत-तात्पर्यम्) :**

ध्रुवं तयैव मुच्येत यां मूर्तिं प्रदिशेद् गुरुः ।

> शिष्यानां योग्यताभिज्ञो विघ्न-हानिस् तु तद्-युगे ॥ >
> अवतीर्ण-हरेर् मूर्त्या तत्-पूर्व-युगजेन च । >
> नृसिंह-मूर्त्या च तथा यां चान्यां प्रदिशेद् गुरुः ॥ इति स्वाभाव्ये > ॥३७॥


______


**श्रीधर-स्वामी (भावार्थ-दीपिका) :** तस्मात् कलाव् अतोऽस्मात् सङ्कीर्तनात् परमो लाभो नास्ति । यतः सङ्कीर्तनात् ॥३७॥


______


**जीव-गोस्वामी (क्रम-सन्दर्भः) :** कीर्तनस्यैव महिमानम् आह---न ह्य् अत इति । अतः कीर्तनात् यतो यस्मात् कीर्तनात् परमां शान्तिं शमो मन्-निष्ठता-बुद्धेः \[भा।पु। ११.१९.३६\] इत्य् अनुसारेण ध्यानादिभिर् अप्य् असाध्यां सर्वोत्कृष्टां भगवन्-निष्ठां प्राप्नोति अनुषङ्गेण संसारश् च नश्यति ॥३७॥


______


**विश्वनाथ-चक्रवर्ती (सारार्थ-दर्शिणी) :** सर्व-लाभ-सारम् आह---न ह्य् अतः इति । इह श्रेयः-प्राप्त्य्-उपायेषु भ्राम्यतां भ्रमं प्राप्नुवतां परमां शान्तिं भक्तिं, परमाम् इति विशेषणोपन्यासात् ॥३७॥

———————————————————————————————————————

**॥ ११.५.३८ ॥**

कृतादिषु प्रजा राजन् कलाव् इच्छन्ति सम्भवम् ।

कलौ खलु भविष्यन्ति नारायण-परायणाः ।

क्वचित् क्वचिन् महा-राज द्रविडेषु च भूरिशः ॥

**श्रीधर-स्वामी (भावार्थ-दीपिका) :** किं च, कृतादिष्व् इति ॥३८॥


______


**जीव-गोस्वामी (क्रम-सन्दर्भः) :** ततः कलि-प्रजानां परम-भगवन्-निष्ठतां श्रुत्वा तद्-अर्थं कलाव् एव केवलं निज-जन्म प्रार्थयन्त इत्य् आह---कृतादिष्व् इति सार्धकेन । अत्र हेतुः---कलाव् इति । तत्-तद्-भक्तीच्छायाम् अपि तद्-भक्त-सङ्गं विना सा न सम्पद्येतेति विभाव्येति भावः । तत्-परायणत्वम् अत्र तदीय-प्रेमातिशयवत्त्वम् । एतद् एव परमां शान्तिम् इत्य् अनेन कार्य-द्वारा व्यञ्जितम् । मुक्तानाम् अपि सिद्धानां \[भा।पु। ६.१४.५\] इत्य् अत्र यद्वत् ।

क्वचित् क्वचित् गौडादौ श्री-कृष्ण-चैतन्य-देवावतारेण । द्रविडेषु च भूरिशः इति श्री-वैष्णवाद्य्-अपेक्षया । अत्र कलि-सङ्गेन कीर्तनस्य गुणोत्कर्ष इति न वाच्यम् । भक्ति-मात्रे काल-देशादि-नियमस्य निषिद्धत्वात् । विशेषतो नामोपलक्ष्य च विष्णुधर्मे क्षत्र-बन्धूपाख्याने---

> न देश-नियमस् तत्र न काल-नियमस् तथा । >
> नोच्छिष्टादौ निषेधश् च श्री-हरेर् नाम्नि लुब्धक ॥ इति ।

स्कान्दे पाद्म-वैशाख-माहात्म्ये विष्णु-धर्मे च---चक्रायुधस्य नामानि सदा सर्वत्र कीर्तयेत् इति । स्कान्द एव च---

> न देश-कालावस्थात्म-शुद्ध्य्-आदिकम् अपेक्षते । >
> किन्तु स्वतन्त्रम् एवैदं तन् नाम कामित-कामदम् ॥ इति ।

विष्णु-धर्मे च---

> कलौ कृत-युगं तस्य कलिस् तस्य कृते युगे । >
> यस्य चेतसि गोविन्दो हृदये यस्य नाच्युतः ॥ इति ।

न च कलाव् अन्य-साधनासमर्थत्वाद् एव तेनाल्पेनापि महत् फलं भवति, न तु तस्य गरीयस्त्वेनेति मन्तव्यम् ।

> यस्मिन् न्यस्त-मतिर् न याति नरकं स्वर्गोऽपि यच्-चिन्तने >
> विघ्नो यत्र निवेशितात्म-मनसां ब्राह्मोऽपि लोकोऽल्पकः । >
> मुक्तिं चेतसि यः स्थितोऽमल-धियां पुंसां ददात्य् अव्ययः >
> किं चित्रं यद् अघं प्रयाति विलयं तत्राच्युते कीर्तिते ॥ \[वि।पु। > ६.८.५७\]

इति समाधि-पर्यन्ताद् अपि स्मरणात् कौमुत्येन कीर्तनस्यैव गरीयस्त्वं श्री-विष्णु-पुराणे दर्शितम् । अत एवोक्तम् एतन्-निर्विद्यमानानां \[भा।पु। २.१.११\] इत्य्-आदि । तथा च---

> अघच्छित्-स्मरणं विष्णोर् >
> बह्व्-आयासेन साध्यते । >
> ओष्ठ-स्पन्दन-मात्रेण >
> कीर्तनं तु ततो वरम् ॥ इति वैष्णव-चिन्तामणौ । >
> येन जन्म-शतैः पूर्वं वासुदेवः समर्चितः । >
> तन्-मुखे हरि-नामानि सदा तिष्ठन्ति भारत ॥ इत्य् अन्यत्र ।

सर्वापराध-कृद् अपि इत्य्-आदि-नामापराध-भजन-स्तोत्रे च । तस्मात् सर्वत्रैव युगे श्रीमत्-कीर्तनस्य समानम् एव सामर्थ्यम् । कलौ च श्री-भगवता कृपया तद् ग्राह्यत इत्य् अपेक्षयैव तत्र त-प्रशंसेति स्थितम् ।

अत एव यद्यपि अन्य-भक्तिः कलौ कर्तव्या तदा तत्-संयोगेनैवेत्य् उक्तम्---यज्ञैः सङ्कीर्तन-प्रायैर् यजन्ति हि सु-मेधसः \[भा।पु। ११.५.२९\] इति ।

अत्र च स्वतन्त्रम् एव नाम-कीर्तनम् अत्यन्त-प्रशस्तम्---

> हरेर् नाम हरेर् नाम हरेर् नामैव केवलम् । >
> कलौ नास्त्य् एव नास्त्य् एव नास्त्य् एव गतिर् अन्यथा ॥ इत्य् आदौ ।

तस्मात् साधूक्तं कलिं सभाजयन्त्य् आर्याः \[भा।पु। ११.५.३\] इत्य्-आदि-त्रयम् ॥३८॥ (भक्ति-सन्दर्भ, २७३)


______


**विश्वनाथ-चक्रवर्ती (सारार्थ-दर्शिणी) :** साधु-सङ्ग-जनिता केवला भक्तिः कलाव् एव प्रायेण लभ्यत इत्य् आह---कृतादिष्व् इति । यत्र बहवो नारायण-परायणास् तद्-भक्ति-मात्रार्थिनस् तत्रावश्यं तेषां सङ्गमतो भक्तिस् ततः प्रेम-भक्तिश् च सम्भवेद् इत्य् आकाङ्क्षयेति भावः । च-काराद् गौडोड्रयोः ॥३८॥

———————————————————————————————————————

**॥ ११.५.३९-४० ॥**

ताम्रपर्णी नदी यत्र कृतमाला पयस्विनी ॥

कावेरी च महा-पुण्या प्रतीची च महा-नदी ।

ये पिबन्ति जलं तासां मनुजा मनुजेश्वर ।

प्रायो भक्ता भगवति वासुदेवेऽमलाशयाः ॥

**श्रीधर-स्वामी (भावार्थ-दीपिका) :** अमलाशयाः सन्तः प्रायः प्रायशो भगवति भक्ता भवन्ति ॥४०॥


______


**जीव-गोस्वामी (क्रम-सन्दर्भः) :** प्राय इति तेषु भक्तेष्व् अपराधिनो विनेत्य् अर्थः ॥४०॥


______


**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

———————————————————————————————————————

**॥ ११.५.४१ ॥**

देवर्षि-भूताप्त-नृणां पितॄणां  
न किङ्करो नायम् ऋणी च राजन् ।  
सर्वात्मना यः शरणं शरण्यं  
गतो मुकुन्दं परिहृत्य कर्तम् ॥

**मध्वाचार्यः (भागवत-तात्पर्यम्) :**

सर्वात्मना हरेर् भक्ता देवेशा एव केवलम् ।

> देवास् तु सर्वथाभक्ता भक्ता एवेतरे स्मृताः ॥ >
> हरि-भक्त्याधिकेष्व् एव किङ्करश् चाप्य् ऋणी तथा । >
> हरि-भक्तेतरेषां वासुदेव-व्यपाश्रयात् ॥ >
> द्विधैव स्वोत्तमर्णानि दातव्यानीतराणि च । >
> दातव्येभ्यो विमुच्येत नेतरेभ्यः कथंचन ॥ >
> कथं देवाद्य्-अनुपकृतो भक्तो मोक्षेऽपि वर्तयेत् । >
> बिम्बत्वात् तद्-अधीनं हि स्वरूपं सर्वशो यतः ॥ इति जीव-निर्णये > ॥४१ ॥


______


**श्रीधर-स्वामी (भावार्थ-दीपिका) :**  
भक्तस्य विधि-निषेध-निवृत्तेः कृत-कृत्यताम् आह---**देव-र्षि** इति ।  
**आप्ताः** पोष्याः कुटुम्बिनः, इतरे **देवादयः** पञ्च-यज्ञ-देवताः ।  
एतेषां यथा अभक्तः **ऋणी**, अत एव तेषां **किङ्करः**, तद्-अर्थं नित्यं पञ्च-यज्ञादि-कर्ता । तथा च स्मृतिः---हीन-जातिं परिक्षीणम् ऋणार्थं कर्म कारयेत् \[याज्ञवल्क्य-स्मृति २.४३, अग्नि।पु। २५३.३\] इति । अयं तु न तथा । कोऽसौ ? यः **सर्व-भवेन** श्री-**मुकुन्दं शरणं गतः** । **कर्तं** कृत्यं **परित्यज्य** । यद् व, **कर्तं** भेदं **परिहृत्य** । "कृती छेदने" इत्य् अस्मात् वासुदेवः सर्वम् इति \[गीता ७.१९\] बुद्ध्वेत्य् अर्थः ॥४१॥


______


**कैवल्य-दीपिका :** अथ कर्म-ज्ञान-मिश्रं द्वाभ्यां स्तुवन् तत्-कर्तृ-विधि-निषेधातीततां दर्शयति---**देवेति** । **भूताप्त-नॄणाम्** अवसरे प्राप्तानाम् अतिथीनाम् इत्य् अर्थः । वैश्वदेव ब्रह्म-यज्ञ भूत-बल्य्-अतिथि-पूजा-नित्य-श्राद्धाख्य पञ्च-महा-यज्ञ-करणेन[^२९] देवादीनां **नायम्** अधीनः नाप्य् अकरणे **ऋणी** । **सर्वात्मना** सर्व-भूतेषु भगवद्-भाव-दर्शनेन कर्त्र्-अभेदं कृती च्छेदने इत्य् अस्य रूपम् ॥४१॥ \[मु।फ। ६.२७\]

[^२९]: अध्यापनं ब्रह्म-यज्ञः पितृ-यज्ञस् तु तर्पणम् ।

    होमो दैवो बलिर् भौतो नृ-यज्ञोऽतिथि-पूजनम् ॥

    पञ्चैतान् यो महा-यज्ञान् न हापयति शक्तितः ।

    स गृहेऽपि वसन् नित्यं सूनादोषैर् न लिप्यते ॥ \[मनु। ३.७०-७१}



______


**जीव-गोस्वामी (क्रम-सन्दर्भः) :** तेषां **न किङ्करः**, किन्तु भगवत एवेत्य् अनधिकारित्वं कर्तुं भेदम् इत्य् अर्थे, ततो देवतादीनां स्वातन्त्र्यम् इति यावत् । एवम् एवोक्तं गारुडे,

> अयं देवो मुनिर् वन्द्य एष ब्रह्मा बृहस्पतिः । >
> इत्य् आख्या जायते तावद् यावन् नार्चयते हरिम् ॥ इति ॥४१॥


______


**विश्वनाथ-चक्रवर्ती (सारार्थ-दर्शिणी) :** भक्तस्य नित्य-नैमित्तिक-श्राद्ध-तर्पणादि-कर्म-यन्त्रणा-राहित्यम् आह---**देव-र्षि** इति । **देवादयः** पञ्च-यज्ञ-देवता आत्मा नर-पोष्या पितृ-मातृ-भार्यादय एतेषां कर्मी यथा **ऋणी** अत एव तेषां **किङ्करश्** च तद्-अर्थं नित्यं पञ्च-यज्ञ-कर्ता, तथा च स्मृतिः---हीन-जातिं परिक्षीणम् ऋणार्थं कर्म कारयेत् \[याज्ञवल्क्य-स्मृति २.४३, अग्नि।पु। २५३.३\] इति । अयं तु न तथा । कोऽसौ ? यः **सर्व-भावेन** श्री-**मुकुन्दं शरणं गतः** । यद् वा, पृथ्वी-पतिना स्व-किङ्करत्वेन गृहीतस्य जनस्य मण्डलेश्वराद्य्-अनुवर्तिर् न सम्भवेत् । **कृत्यं** वर्णाश्रम-विहितं कर्म त्यक्त्वा । यद् वा, **कर्तं** भेदं त्यक्त्वेति, यथा तरोर् मूल-निषेचनेन \[भा।पु। ४.३१.१२\] इति न्यायेन विष्णु-पूजने सम्प्रवृत्ते देवर्ष्य्-आदयः साधु-पूजिता एवेति । अत एव मत्-कथा-श्रवणादौ वा श्रद्धा यावन् न जायते \[भा।पु। ११.२०.९\] इति वदता भगवता स्व-भक्तस्य कर्माधिकारो दूरीकृतः ॥४१ ॥

———————————————————————————————————————

**॥ ११.५.४२ ॥**

स्व-पाद-मूलं भजतः प्रियस्य  
त्यक्तान्य-भावस्य हरिः परेशः ।  
विकर्म यच् चोत्पतितं कथञ्चिद्  
धुनोति सर्वं हृदि सन्निविष्टः ॥

**श्रीधर-स्वामी (भावार्थ-दीपिका) :**  
विहित-कर्म-निवृत्तिम् उक्त्वा  
निषेध-निमित्त-प्रायश्चित्त-निवृत्तिम् आह---  स्व-पाद-मूलम् इति ।  
**त्यक्तोऽन्यस्मिन्** देहादौ देवतान्तरे वा **भावो** येन,  
अत एव तस्य **विकर्मणि** प्रवृत्तिर् न सम्भवति ।  
यच् च **कथञ्चित्** प्रमादादिना **उत्पतितं** भवेत्,  
तद् अपि **हरिर् धुनोति** ।  
ननु, यमस् तन् न मन्येत ?  
तत्राह---**परेशः** ।  
ननु, "श्रुति-स्मृती ममैवाज्ञे" इति भगवद्-वचनात्  
स्वाज्ञा-भङ्गं कथं सहेत ?  
तत्राह---**प्रियस्य** ।  
ननु, नायं पाप-क्षयार्थं भजते ?  
तत्राह---**हृदि सन्निविष्टः** ।  
न हि वस्तु-शक्तिर् अर्थिताम् अपेक्षते इत्य् अर्थः॥४२॥


______


**कैवल्य-दीपिका :** विध्य्-अतीतताम् उक्त्वा निषेधातीताम् आह---**स्व-पाद**- इति । **अन्य-भावो** भेद-बुद्धिः । **विकर्म** पापम् । **उत्पतितम्** अकस्माद् घटितम् । **कथञ्चित्** प्रमादेन । ननु निष्कामस्य भजनं, न तु पाप-क्षयाथ इत्य् अत आह\--**हृदि सन्निविष्ट** इति । वस्तु-सामर्थ्याद् इत्य् अर्थः ॥४२॥ \[मु।फ। ६.२८\]


______


**जीव-गोस्वामी (क्रम-सन्दर्भः) :** न च विकर्म-प्रायश्चित्त-रूपं कर्मान्तरं कर्तव्यं, तस्य तच्-छरणस्य विकर्म-प्रवृत्त्य्-अभावात् । कथञ्चिद् आपतितेऽपि विकर्मणि तद्-अनुस्मरणेनैव प्रायश्चित्तस्याप्य् आनुषङ्गिक-सिद्धेर् इत्य् आह---**स्व-पाद-मूलम्** इति । **हृदि सन्निविष्टत्वे** हेतुः---**त्यक्तान्य-भावस्येति** । **त्यक्तोऽन्यत्र** देवतान्तरे **भावो** भगवतीव भक्तिर् येन विकर्म-धूनने हेतुः **हरिः** स्वभावत एव सर्व-दोष-हरः **परेशः** शक्तितश् चेत्य् अर्थः । तत्रापि **प्रियस्येत्य्** आग्रहतश् चेत्य् अर्थः ॥४२॥ \[भक्ति-सन्दर्भ १७३\]


______


**विश्वनाथ-चक्रवर्ती (सारार्थ-दर्शिणी) :** विहित-कर्म-निवृत्तिम् उक्त्वा, निषेध-निमित्त-प्रायश्चित्त-निवृत्तिम् आह---स्व-पाद-मूलम् इति । **त्यक्तोऽन्यस्मिन्** देवतान्तरे **भावः** सेव्य-बुद्धिर् येन, तस्य **विकर्मणि** प्रवृत्तिर् एव न भवेत् । **कथञ्चित्** प्रमादादिना **उत्पतितं चेत्**, तद् अपि **हरिर् धुनोति** । ननु, विकर्मवति भृत्ये दण्डयन्त एव प्रभवो दृश्यन्त इति हरिर् एव तं दण्डयतु, न **प्रियस्य** भक्तस्य प्रियत्वाद् एवादण्ड्यत्वम् । **परेश** इति एतद् एव तस्य पारमैश्वर्यम् इति भावः । ननु, नायं पाप-क्षयार्थं भजते ? तत्राह---हृदि सन्निविष्ट इति । न हि वस्तु-शक्तिर् अर्थिताम् अपेक्षते इत्य् अर्थः॥४२॥

———————————————————————————————————————

**॥ ११.५.४३-४४ ॥**

**श्री-नारद उवाच**---

धर्मान् भागवतान् इत्थं श्रुत्वाथ मिथिलेश्वरः ।

जायन्तेयान् मुनीन् प्रीतः सोपाध्यायो ह्य् अपूजयत् ॥

ततोऽन्तर्दधिरे सिद्धाः सर्व-लोकस्य पश्यतः ।

राजा धर्मान् उपातिष्ठन्न् अवाप परमां गतिम् ॥

**मध्वाचार्यः (भागवत-तात्पर्यम्) :**

उदकैश् च नमस्कारैः स्तुतिभिर् मनसा तथा ।

> यतिभिश् चापि सम्पूज्या देवा मोक्षम् इयासुभिः ॥ >
> मध्ये विष्णुम् अनुस्मृत्य नान्यथा तु कथञ्चन ॥ इति समयाचारे > ॥ >
> प्राधान्येन हरिर् ध्येयस् तत्-सम्बन्धात् सुरादयः । >
> ध्येयानान्यं क्वचिद् ध्यायेद् धराव् अनुपयोगि यत् ॥ >
> इति हरि-संहितायाम् ॥४३॥


______


**श्रीधर-स्वामी (भावार्थ-दीपिका) : जायन्तेयान्** जयन्त्याः पुत्रान् ॥४३॥ **उपातिष्ठन्न्** अनुतिष्ठन् ॥४४॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) : जायन्तेयान्** जयन्त्याः पुत्रान् ॥४३॥

**तथ्यः :** मनु-मते,

> एकदेशं तु वेदस्य वेदाङ्गान्य् अपि वा पुनः । >
> योऽध्यापयति वृत्त्य्-अर्थम् उपाध्यायः स उच्यते ॥ \[मनु २.१४१\] > इति ।

———————————————————————————————————————

**॥ ११.५.४५ ॥**

त्वम् अप्य् एतान् महा-भाग धर्मान् भागवतान् श्रुतान् ।

आस्थितः श्रद्धया युक्तो निःसङ्गो यास्यसे परम् ॥

**श्रीधर-स्वामी (भावार्थ-दीपिका) : निःसङ्गो** भूत्वा ॥४५॥


______


**जीव-गोस्वामी (क्रम-सन्दर्भः) :** एवं तत्-प्रश्नानुरूपम् अन्य-हितान् भगवद्-धर्मान् उक्त्वा तदीय-स्व-प्रयोजनोत्तरम् आह---त्वम् अपीति । **त्वम् अपि परं यास्यसे** । काक्वा त्वं तु नेत्य् अर्थः, सर्वतः परस्य श्री-कृष्णस्य नित्य-प्राप्तत्वाद् इति भावः ॥४५॥


______


**विश्वनाथ-चक्रवर्ती (सारार्थ-दर्शिणी) :** श्री-वसुदेवस्य नित्य-सिद्ध-भगवत्-पितृ-भावस्यापि भगवत इव नित्य-मूर्तेर् अपि भवद्-इच्छयैव भक्ति-रसौत्कण्ठ्य-निमग्नस्य स्वस्मिन् प्राकृत-नरत्वाभिमानम् आलक्ष्य तं प्राकृत-नरम् इवोपदिदेश । भाग्य-श्लाघादिभिर् आनन्दयति---त्वम् अपीति षड्भिः । परं परमेश्वरं प्राप्स्यसि ॥४५॥

———————————————————————————————————————

**॥ ११.५.४६ ॥**

युवयोः खलु दम्पत्योर् यशसा पूरितं जगत् ।

पुत्रताम् अगमद् यद् वां भगवान् ईश्वरो हरिः ॥

**श्रीधर-स्वामी (भावार्थ-दीपिका) :** शास्त्र-प्रक्रियेयम् उक्ता । युवां तु सङ्गत एव कृतार्थाव् इत्य् आह---**युवयोर्** इति । **वां** युवयोः ॥४६॥


______


**जीव-गोस्वामी (क्रम-सन्दर्भः) :** किन्तु युवयोर् इति जगद् अपि पूरितं कृतार्थताम् आपितम् इत्य् अर्थः । तत्र हेतुः---प्रकट-लीलयापि यद् वां **युवयोः** **पुत्रताम्** अगात् ॥४६॥


______


**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

———————————————————————————————————————

**॥ ११.५.४७ ॥**

दर्शनालिङ्गनालापैः शयनासन-भोजनैः ।

आत्मा वां पावितः कृष्णे पुत्र-स्नेहं प्रकुर्वतः ॥

**श्रीधर-स्वामी (भावार्थ-दीपिका) :** न च सर्व-कर्मार्पणादि-भागवत-धर्मैर् अन्येषाम् इव युवयोः सत्त्व-शुद्धिर् आपादनीया, पुत्रोपलालनेनैव भागवत-धर्म-सर्वस्व-निष्पत्तेः । इत्य् आह---दर्शनेति । **कृष्णे पुत्र** इति **स्नेहं प्रकुर्वतोर् वां** तस्य **दर्शनादिभिर् आत्मा पावितः** शोधितः॥४७॥


______


**जीव-गोस्वामी (क्रम-सन्दर्भः) :** ननु, तथापि जय-विजयवद् ब्राह्मणापराधाद् बिभेमि । तत्राह---दर्शनेति । **पावितः** दोषाभासाद् अपि दूरे रक्षित इत्य् अर्थः । तत्र हेतुः---कृष्ण इति । तत्रापि **पुत्र-स्नेहं प्रकुर्वतोर्** इति ताभ्याम् । युवयोर् महद् एवान्तरम् इति भावः ॥४७॥


______


**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

———————————————————————————————————————

**॥ ११.५.४८ ॥**

वैरेण यं नृपतयः शिशुपाल-पौण्ड्र-

शाल्वादयो गति-विलास-विलोकनाद्यैः ।

ध्यायन्त आकृत-धियः शयनासनादौ

तत्-साम्यम् आपुर् अनुरक्त-धियां पुनः किम् ॥

**मध्वाचार्यः (भागवत-तात्पर्यम्) :**

पौण्ड्रकादिषु दैत्येषु सुरांशाः सन्ति सर्वशः ।

> बहु-मान-फलं विष्णोस् ते यान्त्य् आदाय सद्-गतिम् ॥ >
> विद्वेषस्य फलं यत् तु तद् आदायासुरास् तमः । >
> यान्त्य् अतो नैव विद्वेषो विष्णोः कार्यः कथञ्चन ॥ इति अंश-विवेकः > ॥४८ ॥


______


**श्रीधर-स्वामी (भावार्थ-दीपिका) :** एतद् एव कैमुत्य-न्यायेन स्फुटयति---वैरेणेति । यं **शयनासनादौ वैरेणापि** ध्यायन्तस् तस्य **गति-विलासाद्**यैर् **आकृत-धियस्** तत्-तद्-आकारा धीर् येषां ते तत्-सारूप्यम् **आपुः**। किं पुनर् वक्तव्यं ? **अनुरक्त-धियां** **तत्-साम्यं** भवतीति ॥४८॥


______


**जीव-गोस्वामी (क्रम-सन्दर्भः) :** आस्तां युवयोर् वार्ता । श्री-कृष्णस्य सर्वोत्कृष्ट-भगवत्-स्वभावत्वात् साधारणानुरक्त-जनानाम् अपि सुतरां तत्-तुल्या गतिः किं पुनर् यदूनाम् इति तान् प्रति शोचन्तं कैमुत्येनाह---वैरेणेति ॥४८॥


______


**विश्वनाथ-चक्रवर्ती (सारार्थ-दर्शिणी) :** ननु, परमेश्वरे पुत्र-बुद्धिर् एवानर्थ-कारिणी, आवयोर् अपराधोत्पादनात् । इति चेत्, मैवम् । प्रातिकूल्य-भावेन युष्मद्-आदय इत्य् आह---वैरेणेति । **गति-विलासाद्यैर्** या आकृतिः कृष्णस्याकारस् तन्-मात्र एव, न तु तन्-माधुर्ये धीर् येषां ते । स्वीय**-शयनासनादि**-कर्मणि **ध्यायन्तः** सन्तः **साम्यं** सारूप्यं सायुज्यं, किं पुनस् तं ततोऽप्य् अधिकं प्राप्यं स्यात्? अपराधस्य तु सम्भावनैव नास्तीति भावः ॥४८ ॥

———————————————————————————————————————

**॥ ११.५.४९ ॥**

मापत्य-बुद्धिम् अकृथाः कृष्णे सर्वात्मनीश्वरे ।

माया-मनुष्य-भावेन गूढैश्वर्ये परेऽव्यये ॥

**श्रीधर-स्वामी (भावार्थ-दीपिका) :** ननु पुत्र-स्नेहश् चेन् मोक्ष-हेतुः, तर्हि सर्वे मुच्येरन् ? तत्राह---मापत्य-बुद्धिम् इति । **अपत्यम्** इति **बुद्धिं मा कृथाः** । अड्-आगमश् छान्दसः ॥४९॥


______


**जीव-गोस्वामी (क्रम-सन्दर्भः) :** सर्वत्र हेतुः---मापत्येति । अपत्य-साधारण-बुद्धिं मा कुरु, यतः कृष्णे कृषिर् भू-वाचकः इत्य्-आदि-लक्षणे, अत एव सर्वात्मनि सर्वावतारिणि, अत एवेश्वरे सर्व-वशीकर्तरि, अत एव परे, तथापि मायेति कृपा-प्रधान-मनुष्य-लीला-प्रकटनेन गूढं ज्ञातुम् अशक्यम् ऐश्वर्यं यस्य तस्मिन्, अत एवाव्यय इति ।

यद् वा, ननु तर्हि पुत्र-स्नेहं प्रकुर्वतोर् इति कथं पुत्रोचितः स्नेहः तस्मिन् श्लाघितं ? तत्राह---मेति । अपत्य-बुद्धिं मा अकृथाः, किन्तु कुरुष्वेवेत्य् अर्थः । तत्र हेतुः---कृष्ण इत्य्-आदि-लक्षणेऽपि मायेत्य् आदि-रूप इति पूर्ववत् ।*।*४९॥


______


**विश्वनाथ-चक्रवर्ती (सारार्थ-दर्शिणी) :** तस्मात् त्वया अनुरक्त-धियैव भाव्यं, न तूदासितव्यम् इत्य् आह---मेति । सर्वात्मनीश्वरे मद्-अपत्यत्वम् आरोपितम् एव, न वस्तुतः इत्य् असम्भावनया कृष्णे या अपत्यवद् एव बुद्धिस् तां मा कृथाः । मद्-अपत्यम् एवायम् इति कृष्णे पुत्र-भावं कुर्व् इति भावः ॥४९॥

ननु मनुष्यस्य मम परमेश्वरः कथं पुत्रः स्यात् तत्राह---मायेति । त्वद्-अपत्यत्व-प्राप्त्य्-अर्थं मायया मनुष्यत्वेन गूढः गुप्तीकृतम् ऐश्वर्यं येन तस्मिन्, अतो मनुष्यस्य तव मनुष्यः कृष्णः पुत्रो भवेद् एवेति भावः । परेऽव्यये इति तद् अपि तस्य श्रेष्ठत्वम् ऐश्वर्य-व्यय-राहित्यं च भवेद् एवेति भावः । अत्र वसुदेव-प्रबोधनार्थम् एव माया-शब्दः प्रयुक्तः । वस्तुतस् तु कृष्णो मनुष्य-स्वरूपेणैव, तदापि माया-शब्दः स्वरूप-वाची ॥४९॥

———————————————————————————————————————

**॥ ११.५.५० ॥**

भू-भारासुर-राजन्य- हन्तवे गुप्तये सताम् ।

अवतीर्णस्य निर्वृत्यै यशो लोके वितन्यते ॥

**श्रीधर-स्वामी (भावार्थ-दीपिका) :** ननु कथम् ईश्वरो मानुषः स्यात् ? कथं वा तस्य विश्व-सृष्ट्य्-आदि-कर्तुः पूतना-शोषणादि-कर्माश्चर्यम् इव निरूप्यते ? तत्राह---भू-भार-रूपा असुरा एव राजन्यास् तेषां हन्तवे तान् हन्तुम् । निर्वृत्यै मोक्षाय ॥५०॥


______


**जीव-गोस्वामी (क्रम-सन्दर्भः) :** कृपा-प्रधानत्वम् एवाह---भू-भारेति ॥५०॥


______


**विश्वनाथ-चक्रवर्ती (सारार्थ-दर्शिणी) :** भू-भार-रूपा असुरा एव ये राजन्यास् तेषां हन्तवे तान् हन्तुः सतां गुप्तये उभयेषाम् एव तेषां निर्वृत्यै सायुज्य-प्रेम-दानादिभिर् इति वैषम्य-नैर्घृण्ये पराहते ॥५०॥

———————————————————————————————————————

**॥ ११.५.५१ ॥**

**श्री-शुक उवाच---**

एतच् छ्रुत्वा महा-भागो वसुदेवोऽतिविस्मितः ।

देवकी च महा-भागा जहतुर् मोहम् आत्मनः ॥

**श्रीधर-स्वामी (भावार्थ-दीपिका) :** *न व्याख्यातम्।*


______


**जीव-गोस्वामी (क्रम-सन्दर्भः) :** ततश् च एतद् इति । मोहं ब्रह्म-शाप-भय-मयम् ॥५१॥


______


**विश्वनाथ-चक्रवर्ती (सारार्थ-दर्शिणी) :** मोहम् असुरेभ्योऽपि कृष्णस्य मोक्ष-प्रदत्वाज्ञानं जहतुः ॥५१॥

———————————————————————————————————————

**॥ ११.५.५२ ॥**

इतिहासम् इमं पुण्यं धारयेद् यः समाहितः ।

स विधूयेह शमलं ब्रह्म-भूयाय कल्पते ॥

**श्रीधर-स्वामी (भावार्थ-दीपिका) :** इहास्मिन्न् एव देहे शमलं मोहं विधूय ब्रह्मत्वाय कल्पते ॥५२॥


______


**जीव-गोस्वामी (क्रम-सन्दर्भः) :** ब्रह्म-भूयाय सर्व-बृहत्तमत्वाय कल्पते परम-भक्तत्वापत्तेः ॥५२॥


______


**विश्वनाथ-चक्रवर्ती (सारार्थ-दर्शिणी) :** शमलम् अविद्यां विधूय । मोक्षं प्राप्नोति ॥५२॥

———————————————————————————————————————

इति सारार्थ-दर्शिन्यां हर्षिण्यां भक्त-चेतसाम् ।

एकादशे पञ्चमोऽयं सङ्गतः सङ्गतः सताम् ॥\*॥

———————————————————————————————————————

> इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं > संहितायां वैयासिक्यां दशम-स्कन्धे >
> जायन्तेयोपाख्यानं नाम >
> पञ्चमोऽध्यायः ।

॥११.५॥

———————————————————————————————————————

**(११.६)**
