+++
title = "०१ विप्र-शापः"

+++

**॥ ११.१.१ ॥**

**श्री-शुक उवाच---**

कृत्वा दैत्य-वधं कृष्णः स-रामो यदुभिर् वृतः ।

भुवोऽवतारयद् भारं जविष्ठं जनयन् कलिम् ॥

**श्रीधर-स्वामी (भावार्थ-दीपिका) :** शृई-गणेशाय नमः । श्री-कृष्णाय नमः । ॐ नमः श्री-परम-हंसास्वादित-चरण-कमल-चिन्-मकरन्दाय भक्त-जन-मानस-निवासाय श्री-रामचन्द्राय ।

विजयन्ते परानन्द-कृष्ण-पाद-रजः-स्रजः ।

या धृता मूर्ध्नि जायन्ते महेन्द्रादि-महः-स्रजः ॥१॥

उक्तैक-त्रिंशताध्यायैर् मुक्तिर् एकादशे ततः ।

जायन्तेयेतिहासाद्यैः समास-व्यास-रूपतः ॥२॥

नारदो वसुदेवाय समासेन न्यवर्णयत् ।

भगवान् उद्धवायाथ विस्तरेणोपपत्तिभिः ॥३॥

तत्र तु प्रथमेऽध्याये यदु-वंशस्य सङ्क्षयः ।

उपक्षिप्तो विरागाय मौसल-व्यपदेशतः ॥४॥

प्रवृत्तितः परानन्द- कृष्ण-क्रीडानुवर्णिता ।

तन्-निवृत्त्या परानन्द-पदारोहोऽनुवर्ण्यते ॥५॥

एवं तावद् दशम-स्कन्धे भू-भारावतारणाय निज-विभूति-विभूषित-यदु-वंशस्य यदु-वंशावतारित-सकल-सुरांशस्य भगवतः श्री-कृष्णस्य तद्-उचित-प्रवृत्ति-विडम्बनेन तच्-छ्रवण-स्मरणादि-पराणां परेषाम् आनन्द-कारणं क्रीडा निरूपिता । अथेदानीम् अपरिमित-योगमाया-वैभवस्य भक्तानाम् आत्म-तत्त्वोपदेश-पूर्वकं क्रीडार्थं भू-तलेऽवतारितानां चाधिकारिणां सुरांशानां मौसलापदेशेन तत्-तद्-अधिकार-पद-प्रापण-पूर्वकं च ब्रह्माद्य्-अनुग्रहाय निज-पदारोहो निरूप्यते ।

तत्र कुरुक्षेत्र-यात्रायाम् अविरक्तस्य वसुदेवस्य, कर्मणा कर्म-निर्हारो यथा स्यान् नस् तद् उच्यतां \[भा।पु। १०.८४.२९\] इत्य् एवं कर्म-योगं पृष्टवतो नारदादिभिः कर्म-योगो निरूपितः---

> कर्मणा कर्म-निर्हार एष साधु निरूपितः । >
> यच्-छ्रद्धयाप्त-वित्तेन शुक्लेनेज्येत पूरुषः ॥ \[१०.८४.३७\] > इत्य्-आदिना ।

तेन च विशुद्ध-सत्त्वस्य श्री-कृष्ण-रामौ परमेश्वरत्वेन ज्ञातवतः षड्-गर्भानयनाध्याये श्री-कृष्णेनात्म-तत्त्वम् उपदिष्टम्---

> वचो वः समवेतार्थं तातैतद् उपमन्महे । >
> यन् नः पुत्रान् समुद्दिश्य तत्त्व-ग्राम उदाहृतः ॥ \[भा।पु। > १०.८५.२२\] इत्य्-आदिना ।

तच् च विषय-भोगातिशयेन पुनस् तिरो-हितम् आसीत् तद् एवेदानीं नारद-मुखेन प्रथमं पञ्चाध्याया निरूप्यते ।

तत्र प्रथमेऽध्याये वैराग्योत्पादनाय यदु-कुलस्य ब्रह्म-शापापदेशेनात्युन्नत-विषय-सुखानाम् अप्य् अनित्यता प्रतिपाद्यते । ततश् चतुर्भिर् निमि-जायन्तेय-संवादेन स-परिकरं परम-तत्त्व-निरूपणम् । ततः षष्ठे भगवद्-उद्धव-संवाद-प्रस्तावः । ततस् त्रयो-विंशत्या उद्धवं प्रति भगवतस् तत्त्व-निरूपणम् । ततो द्वाभ्यां मौसल-क्रीडेत्य् एवम् एक-त्रिंशताध्यायैर् एकादश-स्कन्धस्य प्रवृत्तिः । तस्य च यथामति व्याख्यणम् आरभ्यते ।

तत्र मौसल-प्रसङ्गार्थं पूर्व-स्कन्धार्थम् अनुवदति श्लोक-द्वयेन---कृत्वेति । **अवतारयत्** अवतारयद् इत्य् अड्-आगमो द्रष्टव्यः । **जविष्ठं** वेगवत्तरम् अतिशीघ्रम्, हिंसा-पर्यवसायिनम् इत्य् अर्थः । **कलिं** कलहम् ॥१॥


______


**जीव-गोस्वामी (क्रम-सन्दर्भः) :**

अथैकादश-सन्दर्भे सन्दर्भाणां समाहृतिः ।

क्रियते यन्-निदेशेन स मेऽनन्य-गतेर् गतिः ॥

जयेतां मथुरा-भूमौ श्रील-रूप-सनातनौ ।

यौ विलेखयतस् तत्त्वं ज्ञापकौ पुस्तिकाम् इमाम् ॥[^२]

अथैकादश-स्कन्धस्य क्रम-सन्दर्भः । तत्र प्रथमत तावद् इदं विवेचनीयम्---पूर्वं श्रीमति दशम-स्कन्धे श्री-कृष्ण-लीला वर्णिता । तस्याश् च फलं साधारणानाम् अपि तद्-भक्ति-लाभ-पूर्विका तत्-प्राप्तिर् एवेत्य् अन्ते निर्दिष्टम्---

[^२]: थिस् सेचोन्द् वेर्से दोएस् नोत् अप्पेअर् इन् मोस्त् मनुस्च्रिप्त्स्।


> इत्थं परस्य निज-धर्म-विवक्षयात्त- >
> लीला-तनोस् तद्-अनुरूप-विडम्बनानि । >
> कर्माणि कर्म-कषणानि यदूत्तमस्य >
> श्रूयाद् अमुष्य पदयोर् अनुवृत्तिम् इच्छन् ॥ >
> मर्त्यस् तयानुसव-मेधितया मुकुन्द- >
> श्रीमत्-कथा-श्रवण-वर्णन-चिन्तयेति । >
> तद्-धाम दुस्त्यज-कृतान्त-जवापवर्गं >
> ग्रामाद् वनं क्षिति-भुजोऽपि ययुर् यद्-अर्थाः ॥ \[भा। १०.९०.४९-५०\] > इति द्वयेन ।

तच् च तत्-पदं भुवि प्रकाशमानानां द्वारकादीनां लौकिकत्वानुकरणेनान्यथा प्रतीतानाम् अपि नित्य-सिद्धालौकिक-प्रकाश-विशेष एव । यथास्यैव स्कन्धस्यान्ते वक्ष्यते---

> द्वारिकां हरिणा त्यक्तां समुद्रोऽप्लावयत् क्षणात् । >
> वर्जयित्वा महाराज श्रीमद्-भगवद्-आलयम् ॥ >
> नित्यं सन्निहितस् तत्र भगवान् मधुसूदनः । >
> स्मृत्याशेषाशुभ-हरं सर्व-मङ्गल-मङ्गलम् ॥ \[११.३१.२३-२४\] इति > द्वयेन ।

अतोऽत्र स्कन्धे तज्-ज्ञापनार्थं स-परिकरस्य श्री-भगवतस् तत्र प्रवेशो वर्ण्यते, मौसलादिकं त्व् अनुकरण-मात्रम् एव यथैव दर्शितं श्री-कृष्ण-सन्दर्भे प्रथम-तृतीय-क्रम-सन्दर्भयोश् च । यच् चात्र श्री-वासुदेव-नारद-संवादेन श्री-भगवद्-उद्धव-संवादेन च तत्त्वं निरूपयिष्यते, तत् खलु तद्-द्वारा बहिर्मुखानाम् अन्यावेश-त्याजनेन तल्-लीला-प्रवेशनार्थम् एव । श्री-वासुदेवोद्धवौ च तन्-मतादरार्थं तत्रोपलक्षणाव् एव कृतौ, न तूलेश्यौ---

> शय्यासनाटनालाप-कृईडा-स्नानाशनादिषु । >
> न विदुः सन्तम् आत्मानं वृष्णयः कृष्ण-चेतसः ॥ \[भा।पु। > १०.९०.४६\]

इत्य्-आदि सामान्यतः,

> वसुदेवं हरेः स्थानं वदन्त्य् आनकदुन्दुभिं \[भा।पु। ९.२४.३०\] > इति, >
> नोद्धवोऽण्व् अपि मन्-न्यूनो यद्-गुणैर् नार्दितः प्रभुः । >
> अतो मद्-वयुनं लोकं ग्राहयन्न् इह तिष्ठति ॥ \[भा।पु। ३.४.३१\] > इति ।

विशेषतश् च तन्-माहात्म्यात् । अतस् तादृशानां तत्-तत्-पृच्छा तु लीला-मात्रम् अन्येषाम् उपकाराय कल्पते, यथैव भगवत इति । तद् एव तद् दर्शयितुम् उपक्रमते---कृत्वेति ॥१॥


______


**विश्वनाथ-चक्रवर्ती (सारार्थ-दर्शिणी) :**

॥ श्री-कृष्ण-चैतन्य-चन्द्राय नमः ॥

गोवर्धन-धरा-धारं श्रीमद्-गोवर्धन-प्रभुम् ।

प्रणम्य श्री-गुरुं भूयः श्री-कृष्णं करुणार्णवम् ॥

लोकनाथं जगच्-चक्षुः श्री-शुकं तम् उपाश्रये ।

गोप-रामाजन-प्राण-प्रेयसे\ऽतिप्रभुष्णवे ॥

तदीय-प्रिय-दास्याय मां मदीयम् अहं ददे ।

एकेन मोषलारम्भो जायन्तेय-कथा ततः ॥

चतुर्भिः स्तुतिर् एकेण ब्रह्मेशादि-दिवौकसाम् ।

श्री-कृष्णोद्धव-संवादो विंशत्या त्रियुजा ततः ॥

एकेन कुल-संहार एकेनान्तर्धिर् ईशितुः ।

एवम् एकोत्तर-त्रिंशद्-अध्यायैस् तत्त्व-बोधकैः ॥

मुक्तिर् एकादश-स्कन्धे कीर्तिता पूर्व-लक्षिता ।

तत्र तु प्रथमेऽध्याये स्व-कुल-क्षय-चिन्तनम् ।

हरिणा ब्रह्म-शापोऽभूत् मौषल्य् अप्य् एरकातति ॥

तद् एवं दशम-स्कन्धे दशमाश्रय-तत्त्वं विचित्र-चरितामृत-वितरण-विस्मापित-प्रीणित-स्व-भक्त-सुमनसं स्वयं भगवन्तं श्री-कृष्णं निरूप्य, तच्-चरण-परिचरणाश्रितां मुक्तिम् एकादशेऽत्र स्कन्धे निरूपयन्, किञ्चिद् अवशिष्टं तच्-चरित्रं वक्तुं पूर्वोक्तानु-वादेनोपक्रमते---कृत्वेत्य् आदिना । **अवतारयद्** इत्य् अत्राड्-आगमाभाव आर्षः । **जविष्ठं** वेगवत्तरं । **कलिं** कुरु-पाण्डवादि-कलहम् ॥१॥

———————————————————————————————————————

**॥ ११.१.२ ॥**

ये कोपिताः सुबहु पाण्डु-सुताः सपत्नैर्

दुर्द्यूत-हेलन-कच-ग्रहणादिभिस् तान् ।

कृत्वा निमित्तम् इतरेतरतः समेतान्

हत्वा नृपान् निरहरत् क्षिति-भारम् ईशः ॥

**श्रीधर-स्वामी (भावार्थ-दीपिका) :** एतद् विवृणोति---ये कोपिता इति । **सपत्नैर्** दुर्योधनादिभिः **कोपिताः** कोपं कारिताः । **सुबहु** यथा भवति, तथा बहु-वारान् इत्य् अर्थः । तद् एवाह---**दुर्द्यूत-हेलन-कच-ग्रहणादिभिर्** इति । **दुर्द्यूतं** कपट-द्यूतम्, **हेलनम्** अवज्ञा, **कच-ग्रहणं** दुःशासनेन द्रौपद्याः केशाकर्षणम्, एतान्य् आदिर् येषां [गर]{।मर्क्}-दान-जतु-गृह-दाहादीनां तैः **कृत्वा,** ये कोपिताः, तान्
**पाण्डु-सुतान् निमित्तं कृत्वा** **इतरेतरत** उभयोः पक्षयोः समेतान् मिलितान् **नृपान् हत्वा** **क्षितेर्** **भारं** **निरहरज्** जहार ।

यद् वा, ये कोपिताः, यैश् च कोपिताः, तान् इतरेतरतः परस्परं निमित्तं कृत्वेत्य् अन्वयः । ये तावत् प्रकट-दैत्याः पूतनादयस् तान् स्वयम् एव हतवान् । ये तु दैत्या बान्धव-च्छद्मना स्थिताः, तान् परस्परं निमित्तं विधाय हत्वा भू-भारम् अपाकृतवान् इत्य् अर्थः ॥२॥


______


**जीव-गोस्वामी (क्रम-सन्दर्भः) : निरहरत्** प्रायः स्व-हृत-भारान्ते निःशेषेणाहरद् इत्य् अर्थः । तद् एवं टीकायाः प्रथम-पक्षस्य सङ्गतिः स्यात्, द्वितीय-पक्षे तस्यां प्रायिकत्वं ज्ञेयं, शिशुपालादौ व्यभिचारात् ॥२॥


______


**विश्वनाथ-चक्रवर्ती (सारार्थ-दर्शिणी) :** कलिम् एव विवृणोति---**ये पाण्डु-सुताः सपत्नैर्** दुर्योधनादिभिः **सुबहु** अत्यधिकं यथा स्यात् तथा **दुर्द्यूतादिभिः** करणैः **कोपिताः,** **तान्** एवार्जुनादिन् **निमित्तं कृत्वा** **परस्परतः** **समेतान्** उभयोः पक्षयोर् मिलितान् **नृपान् हत्वा** **क्षितेर् भारं निरहरत्** जहार॥२॥

———————————————————————————————————————

**॥ ११.१.३ ॥**

भू-भार-राज-पृतना यदुभिर् निरस्य

गुप्तैः स्व-बाहुभिर् अचिन्तयद् अप्रमेयः ।

मन्येऽवनेर् ननु गतोऽप्य् अगतं हि भारं

यद् यादवं कुलम् अहो अविषह्यम् आस्ते ॥

**श्रीधर-स्वामी (भावार्थ-दीपिका) :** अपि च, भू-भारेत्य्-आदि । अन्याश् च **भुवो भार**-भूता **राज-पृतना** राज्ञां पृतनाः सेनाः, राज्ञस् तेषां पृतनाश् चेति वा, **स्व-बाहुभिर् गुप्तैः** परिरक्षितैर् **यदुभिर्** विवाहादि-च्छलेन **निरस्य** हत्वा । बाहुभिर् इति बहु-वचनं, वस्तुतश् चतुर्-भुजाभिप्रायेण ।

नन्व् एवं कृष्णश् चिकीर्षतीति ज्ञात्वा कथं तस्मै यादवा न द्रुह्यन्ति स्म ? तत्राह---**अप्रमेयः** प्रमातुम् अशक्यः । चिन्ताम् आह---**मन्य** इति । **नन्व्** इति वितर्के । **अवनेर्** भूमेर् भारो यद्यपि लोक-प्रतीत्या **गतस्** तथाप्य् अहम् **अगतम्** एव मन्ये । **हि** निश्चितम् । **यद्** यस्माद् **अविषह्यं** सोढुम् अशक्यम् । **यादवं कुलम्** इत्य् अनेनैव स्व-वंशत्वत् स्वयं हननम् अनुचितम् इति सूचितम् ॥३॥


______


**जीव-गोस्वामी (क्रम-सन्दर्भः) :** भू-भारेत्य् आदि । अत्र मौषलादि-लीला मायिक्य् एवेति पूर्वम् एव दर्शितम् । वस्तुतस् श्री-गोकुल-मथुरावद् द्वारकायाम् एव स-परिकरस्य श्री-भगवतो निगूढतया स्थितिः ।[^३] अत्र च यादवानां च नित्य-परिकरत्वात्, तत्-त्यागेन स्वयं भगवत एवान्तर्धाने तैर् अतिक्षोभेणोन्मत्त-चेष्टैर् उपमर्दिता पृथिव्य् एव नश्येद् इति प्रथमं तेषाम् अन्तर्धापनम् । अत एवोक्तं---**यद् यादवं कुलम् अहो** इति ।

[^३]: थिस् फ़िर्स्त् सेन्तेन्चे इस् नोत् इन्


तद् एवाह---**स्व-बाहुभिर्** इति । बहु-वचनं तत्र चतुर्-भुजत्व-प्रकाशनाभिप्रायेण नैतावान् एतस्याभिप्रायः किन्त्व् अन्योऽप्य् अन्योऽपि भवेद् इति भावः । अत्र तेषाम् अधार्मिकतया तु पृथ्वी-भारत्वं न मन्तव्यम्---

> ब्रह्मण्यानां वदान्यानां नित्यं वृद्धोपसेविनाम् । >
> विप्र-शापः कथम् अभूद् वृष्णीनां कृष्ण-चेतसाम् ॥ \[भा।पु। > ११.१.८\]

इत्य्-आदौ, शय्याशनाटनालाप- \[भा।पु। १०.९०.४६\] इत्य्-आदौ च परम-साधुत्व-प्रसिद्धः पृथिव्याः भारश् च व्यक्ति-बाहुल्य-मात्रेणेष्यते पर्वत-समुद्रादीनाम् अनन्तानां विद्यमानत्वात् ॥३॥ \[कृष्ण-सन्दर्भ १८१\]


______


**विश्वनाथ-चक्रवर्ती (सारार्थ-दर्शिणी) : यदुभिः** कीदृशैः ? **स्व-बाहुभिर् गुप्तैः** स्व-भुज-बल-पालितैः । **अचिन्तयत्** पराममर्श । तच्-चिन्तनस्य तत्रत्यैर् ज्ञातुम् अशक्यत्वाद् **अप्रमेयः** । चिन्तनम् आह\--**मन्य** इति। **नन्व्** इति वितर्के । यद्यपि लोक-प्रतीत्या भारो **गतस्** तद् **अप्य्** अहं **भारम् आगतम् एव मन्ये** । कुतः ? इत्य् अत आह\--यद् इति । **यादव**-कुलस्य परम-धार्मिकस्यापि भारत्व-प्रकारः [प्रथम-स्कन्धे]{।मर्क्} व्याख्यातः ॥३॥

———————————————————————————————————————

**॥ ११.१.४ ॥**

नैवान्यतः परिभवोऽस्य भवेत् कथञ्चिन्

मत्-संश्रयस्य विभवोन्नहनस्य नित्यम् ।

अन्तः कलिं यदु-कुलस्य विधाय वेणु-

स्तम्बस्य वह्निम् इव शान्तिम् उपैमि धाम ॥

**श्रीधर-स्वामी (भावार्थ-दीपिका) :** तर्हीदम् अप्य् अन्यैर् घात्यतां ? तत्राह---नैवेति । अन्यतो देवादिभ्योऽपि यादव-कुलस्य **परिभवस्** तिरस्कारो **न भवेत्** । कुतः ? **मत्-संश्रयस्य** मां संश्रयत इति मत्-संश्रयं कुलं तस्य । किं च, **नित्यं** **विभवोन्नहनस्य** विभवैर् गज-तुरगादिभिर् उच्छृङ्खलस्य । यद् वा, तर्हीदं किम् इति संहर्तव्यं ? तत्राह---विभवोन्नहनस्येति । तस्माद् एवं करिष्यामीत्य् आह---**अन्तः कलिम्** इति । **शान्तिम्** उपशमम् **उपैमि**, वर्तमान-सामीप्ये वर्तमानवद् व उपैष्यामि । तद्-अनन्तरं **धाम** च वैकुण्ठाख्यम् उपैष्यामीत्य् अर्थः ॥४॥


______


**जीव-गोस्वामी (क्रम-सन्दर्भः) :** नैवेति । अन्यतः परिभवोऽपि न भवेत्, किन्तु स्वेभ्य एव नाशस् तु स्वतोऽपि न भवेद् इत्य् अर्थः । तत्र हेतुः---**नित्यं** **मत्-संश्रयस्यैव** स्वतो **विभवोन्नहनस्य** निरवधि-वैभवस्येति । अतः **परिभावो**ऽत्र भुवि प्रकाशाद् विमुखी-करणं **धाम** निज-नित्य-द्वारकाख्यम् । दृष्टान्तश् च---नाशानुकरण-नाशयोः साम्य-प्रतीतिः तथान्तर्-नाशानुकरणं च न स्यात् । कालान्तरे बहिश् च प्राकट्यं भावीत्य् एतद्-अंशेनैक्य-प्रायत्वाद् घटयामासेति । विवर्त-वादिभिर् अपि लोहादि-दृष्टान्तः परिणाम-परिहारायैक-देशेनैव मन्यन्ते । परिणाम-वादिभिर् अपि मूलानुच्छेदेनैवेति । **वह्निं** मिथः-सङ्घट्टनेनोत्थापितम् अग्निम् ॥४॥


______


**विश्वनाथ-चक्रवर्ती (सारार्थ-दर्शिणी) :** तर्हीदम् अप्य् अन्यैर् घात्यतां ? तत्राह---नैवेति । **परिभवस्** तिरस्कारोऽपि न सम्भवेत्, किम् उत हननम् इति भावः । तत्र हेतुः---मद् इति । अतः स्वेनापि हननम् उचितम् इति भावः । तर्हि कोऽत्र समाधिः ? तत्राह---अन्तर् इति । **यदु-कुलस्य** प्रभासं गमितस्य **कलिं** कलहं **विधाय,** तेनैव तस्य **शान्तिं** नाशं विधाय **धाम** वैकुण्ठम् **उपैमि** नारायण-स्वरूपेण स्वांशेन यास्यामि ॥४॥

———————————————————————————————————————

**॥ ११.१.५ ॥**

एवं व्यवसितो राजन् सत्य-सङ्कल्प ईश्वरः ।

शाप-व्याजेन विप्राणां सञ्जह्रे स्व-कुलं विभुः ॥

**श्रीधर-स्वामी (भावार्थ-दीपिका) : व्यवसितः** कृत-निश्चयः । **सञ्जह्रे** उपसंहृतवान् ॥५॥


______


**जीव-गोस्वामी (क्रम-सन्दर्भः) : विप्राणां शाप-व्याजेन** इति ब्राह्मण-माहात्म्य-दर्शनम् अप्य् अत्र प्रयोजनम् इति भावः । **सञ्जह्रे** पूर्वोक्त-स्वपदे सामस्त्येन नीतवान् प्रवेशितवान् इत्य् अर्थः ॥५॥


______


**विश्वनाथ-चक्रवर्ती (सारार्थ-दर्शिणी) :** वेणु-स्तम्बस्य वंश-सद्-वंश्य-मथनोत्थं वह्निं विधाय, तेनैव वंश-संघस्य नाशं विधाय, पवनो यथा धाम अन्तर्धानं याति, तथा । **एवम्** एव **व्यवसितं** मनो-निश्चये यस्य सः । **शाप-व्याजेन विप्राणाम्** इति ब्राह्मण-माहात्म्य-प्रख्यापनम् अप्य् एकम् अत्र प्रयोजनम् इति भावः ॥५॥

———————————————————————————————————————

**॥ ११.१.६-७ ॥**

स्व-मूर्त्या लोक-लावण्य-निर्मुक्त्या लोचनं नृणाम् ।

गीर्भिस् ताः स्मरतां चित्तं पदैस् तान् ईक्षतां क्रियाः ॥

आच्छिद्य कीर्तिं सुश्लोकां वितत्य ह्य् अञ्जसा नु कौ ।

तमोऽनया तरिष्यन्तीत्य् अगात् स्वं पदम् ईश्वरः ॥

**श्रीधर-स्वामी (भावार्थ-दीपिका) :** तद् एवम् अवतार-प्रयोजनं सर्वं सम्पाद्य स्वं लोकं जगामेत्य् आह श्लोक-द्वयेन---स्व-मूर्त्येति । **लोकानां लावण्यस्य निर्मुक्तिस्** त्यागो यया । याम् अपेक्ष्य **लोकेषु लावण्यं** नास्तीत्य् अर्थाह् । यद् व, लोकेभ्यो लावण्यस्य निर्मुक्तिर् दानं यतः । यत्-सम्पर्केण लोका लावण्यवन्तो भवन्तीत्य् अर्थः । तया **स्व-मूर्त्या नृणां लोचनम्** आच्छिद्य आकृष्य ततोऽन्यस्यावलोकने लोचनस्याप्रवृत्तेः । तथा **स्व-गीर्भिस्** ता गिरः **स्मरतां चित्तं** च **आच्छिद्य** । तथा **पदैस्** तत्र तत्राङ्कितैस् तानि पदानि **ईक्षताम्** ईक्षमाणानाम् अन्यतो गमनादिकाः **क्रियाश्** चाच्छिद्य । तदानीन्तनानां सर्वेषां चक्षुर्-आदि-प्रवृत्तीः स्वैक-निष्ठाः कृत्वेत्य् अर्थः ।

किं च, इत उपरि जनिष्यमाणानां संसार-तरणाय **कौ** पृथिव्यां शोभनाः श्लोकाः **सुश्लोकाः** कवीनां यस्यां तां स्व-कीर्तिं **वितत्य** विस्तार्य, अनया **कीर्त्या अञ्जसा** सुखेनैव **नु** निश्चितं **तमस् तरिष्यन्तीत्य्** अभिप्रेत्य **ईश्वरः** **स्वं पदं** स्थानम् **अगाद्** इति ॥६-७॥


______


**जीव-गोस्वामी (क्रम-सन्दर्भः) :** तद् ईदृशं यत् पदं तद् एव श्री-दशम-स्कन्धोक्त-लीला महा-भक्ति-प्राप्ति-पूर्वकं फलम् इत्य् आह---स्व-मूर्त्येति युग्मकेन । **तमस्** तद्-अज्ञान-मयः संसारः, **तरिष्यन्ति** तीर्त्वा तत्-पदं प्राप्स्यन्तीत्य् अर्थः । तद् एवं तटस्थानाम् अप्य् एवम् अवस्था चेत्, तर्हि सुतरां यादवानाम् अभवद् इति भू-भारेत्य् अत्र दर्शित एव सिद्धान्तः स्थापितः ॥६-७॥


______


**विश्वनाथ-चक्रवर्ती (सारार्थ-दर्शिणी) :** तद् एवं स्वाविर्भाव-प्रयोजनं सर्वं सम्पाद्यान्तरधाद् इत्य् आह---**लोकेभ्यो लावण्यस्य निर्मुक्तिस्** त्यागो दानं यतस् तया **मूर्त्या**, पश्यतां **लोचनम्** **आच्छिद्य** इति ततोऽन्यस्यावलोकने लोचनस्याप्रवृत्तेर् लोचनेन्द्रियम् अपहृत्येत्य् अर्थः ।

तथ **स्व-गीर्भिस्** ता गिर आच्छिद्येति वाग्-इन्द्रियापहार उक्तः । वाग्-इन्द्रिय-रहितानां च कर्णेन्द्रियाभाव-दर्शनात् **गीर्भिः** कर्णेन्द्रियं वाग्-इन्द्रियं चापहृतेत्य् अर्थः । तथा **स्मरतां चित्तम्** आच्छिद्य, तथैव **पदैश्** चरण-चिह्नैस् तानि **ईक्षताम्** ईक्षमाणानाम् अन्यतो गमनादिकाः क्रियाश् चाकृष्य गृहीत्वा **अगात्** । कृष्णोऽवतीर्य नृणां चक्षुर्-आदि सर्वस्वं हृत्वा तान् अन्ध-मूक-वधिरोन्मत्त-जडान् एवाकरोद् इत्य् अतः कस् तं दयालुं वदेन् महा-चौर एव स इति व्याज-स्तुतिः । वस्तुतस् तु दैत्येभ्योऽपि संहृत्य मुक्तिं ददौ, तद्-अन्येभ्यस् तु स्व-सौन्दर्यादि-लावण्य-सिन्धौ निमज्ज्य प्रेमाणम् एव ददाव् इत्य् एतावान् निरुपाधिर् दयालुर् नास्ति कोऽपीति भावः ।

किं च, **शोभनाः श्लोकाः** कवीनां यत्र तां **वितत्य** विस्तार्य, अतः परं **कौ** पृथिव्यां जनिष्यमाणा जनाः, **तमः** संसार-समुद्रम् **अनया** नौकयेव सुखेन **तरिष्यन्तीति** मत्वैव **अगाद्** इति भविष्यज्-जनेष्व् अप्य् एतावति दयेति भावः । **स्वं पदं** स्वीयं व्यवसायम् अगात्, पदं व्यवसिति-त्राण-स्थान-लक्ष्म्य्-अङ्घ्रि-वस्तुषु इत्य् अमरः । स-पाद-शत-वर्षान्ते सर्वस्मिन्न् एव स्वीय-चिकीर्षिते निष्पण्णे सति साम्प्रतं प्रापञ्चिक-लोकादृश्यो भविष्यामीत्य् उपस्थितो यः स्व-व्यवसायः, तं प्रापेत्य् अर्थः । न तु सर्वांशेनैव स्वीयं पदं प्रसिद्ध-वैकुण्ठम् अगाद् इति व्याख्यातुं शक्यं, तस्य द्वारकादि-धाम-त्रयं नित्य-विहारित्वस्य पूर्व-स्कन्धान्ते च श्रुति-स्मृत्य्-आदि-प्रमाणतो व्याख्यास्यमानत्वाच् च । तृईत्यादाव् उद्धवोक्तौ च, कृष्ण-द्युमनि निम्लोचे \[भा।पु। ३.२.७\] इत्य् अत्राजोऽपि जातो भगवान् यथाग्निर् इत्य् अत्र च द्युमण्य्-आदि-दृष्टान्तेन तस्य द्वारकादि-स्व-धाम-त्यागाभावस्य दृढीकृतत्वाच् च ॥६-७॥

———————————————————————————————————————

**॥ ११.१.८ ॥**

**श्री-राजोवाच---**

ब्रह्मण्यानां वदान्यानां नित्यं वृद्धोपसेविनाम् ।

विप्र-शापः कथम् अभूद् वृष्णीनां कृष्ण-चेतसाम् ॥

**श्रीधर-स्वामी (भावार्थ-दीपिका) :** अब्रह्मण्येभ्योऽदातृभ्यो वाऽसेवकेभ्यो वा विप्राः **कुप्यन्ति**, वृष्णयस् तु न तथेत्य् आह---ब्रह्मण्यानाम् इत्य्-आदिना । किं च, कोपे जातेऽपि **कृष्ण-चेतसां** कथम् अभूत्? कथं प्रादुरभूद् इत्य् अर्थः ॥८॥


______


**जीव-गोस्वामी (क्रम-सन्दर्भः) :** अथ यो विप्र-शाप-व्याजः कृतः, स एव न सम्भवति दोषासम्भवाद् इत्य् आह---ब्रह्मण्यानाम् इति । विप्राणां विदुषां तत् तया श्री-भगवद्-आत्मीय-जन-परिभव-दोषम् अपि जानतां तेषां शापः कथम् अभूत् ? इत्य् अर्थः । तद्-आत्मीयत्वम् एवाह---**वृष्णीनां कृष्ण-चेतसाम्** इति । तच्-छापाप्रभुत्वेऽपि हेतुर् अयम् ॥८॥


______


**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

———————————————————————————————————————

**॥ ११.१.९ ॥**

यन्-निमित्तः स वै शापो यादृशो द्विज-सत्तम ।

**कथम् एकात्मनां भेद एतत् सर्वं वदस्व मे ॥**

**श्रीधर-स्वामी (भावार्थ-दीपिका) :** अतः स्पष्टस्य निमित्तस्य भवान् निमित्तान्तरं पृच्छति---यन्-निमित्त इति । **एकात्मनाम्** एक-चित्तानां कथं **भेदः** कलहः ? ॥९॥


______


**जीव-गोस्वामी (क्रम-सन्दर्भः) : कथम्** इति यथा चेत्य् अर्थः । **एकः** कृष्ण एव **आत्मा** परम-प्रेष्ठः परम-प्रवर्तकश् च येषाम् ॥९॥


______


**विश्वनाथ-चक्रवर्ती (सारार्थ-दर्शिणी) : एकात्मनाम्** एक-मनसां तेषां **भेदः** संहार-हेतुः कलहः ॥९॥

———————————————————————————————————————

**॥ ११.१.१० ॥**

**श्री-बादरायणिर् उवाच---**

बिभ्रद् वपुः सकल-सुन्दर-सन्निवेशं

कर्माचरन् भुवि सुमङ्गलम् आप्त-कामः ।

आस्थाय धाम रममाण उदार-कीर्तिः

संहर्तुम् ऐच्छत कुलं स्थित-कृत्य-शेषः ॥

**श्रीधर-स्वामी (भावार्थ-दीपिका) :** ईश्वरेच्छैवात्र निमित्तम् इति परिहरति---बिभ्रद् इति । **सकलानां सुन्दर**-वस्तूनां सन्निवेशो विन्यास-विशेषो यस्मिंस् तद् **वपुर् बिभ्रत्** । तर्हि किम् अतिसौन्दर्याद् विषय-परः ? न, **सु-मङ्गलं कर्माचरन्** । तत् किं, कयापि कामनया ? न, **आप्त-कामः** । तर्हि किम् इति कर्माचरति ? **धाम** द्वारवत्य्-अख्यं गृहम् **आस्थाय रममाणः** गृहे रममाणान् कर्म ग्राहयितुम् इत्य् अर्थः ।

ननु, किम् आप्त-कामस्य गृह-रत्या कर्मभिर् वा ? तत्राह---**उदार-कीर्तिः** **उदारा** बहु-फल-प्रदा **कीर्तिर्** यस्य सः, कीर्ति-वितानार्थम् इत्य् अर्थः । एवं परमैश्वर्येण वर्तमान एव **कुलं** **संहर्तुम् ऐच्छत्** । तत् कस्य हेतोः ? **स्थितः कृत्ये** भू-भार-हरणे **शेषो** यस्य सः ॥१०॥


______


**जीव-गोस्वामी (क्रम-सन्दर्भः) :** सर्वत्र कारणं भगवद्-इच्छैवेति वदन्न् इच्छायाः कारणान्तरम् अप्य् आह---**बिभ्रद्** इति । **सकलानां सुन्दर**-वस्तूनां **सन्निवेशो** यस्मिन् तादृशं **वपुर्** **भुवि बिभ्रत्** प्रकटयन् सुमङ्गलं च कर्म भूव्याचरन् **आप्त-कामः** तेन तेन निज-भक्त-जनानाम् अभीष्ट-दानात् सिद्ध-मनोरथो जातः । तद्-अनन्तरं च **धाम** प्रपञ्चातीत-प्रकाश-तत्-तन्-निज-धामैव **आस्थाय** अधिष्ठाय रमण-हेतोः **कुलं संहर्तुं** तत्रैव सम्यङ् नेतुम् **ऐच्छत्** ।

नन्व् **आप्त-कामश्** चेत् पुनः किम् अन्य-क्रीडेच्छा ? तत्राह---**स्थितः** सर्वदा स्थायी **कृत्य-शेषः** स्व-प्रेष्ठ-जनैः सह लीला-विशेषो यस्य सः । अवतार-गत-लीलेच्छैव पूर्णा, न तु सर्वैर् एवेत्य् अर्थः । अत एव **उदारा** भक्त-सुखद-स्वभाव-मयी **कीर्तिर्** यस्य सः ॥१०॥


______


**विश्वनाथ-चक्रवर्ती (सारार्थ-दर्शिणी) :** स्वीयान् रूप-लीला-विलासान् सर्वोत्कृष्टान् दर्शयित्वा जनान् कृतार्थीकृतवता स्व-चिकीर्षित-निष्पत्ति-समाप्तौ तैर् वृष्णीभिः सहान्तर्धित्सता भगवतैव ब्रह्म-शापः स्वेच्छया विप्र-द्वारा कल्पित इत्य् आह---बिभ्रद् इति ।

**सकलानां सुन्दर**-वस्तूनां **सन्निवेशो** विन्यास-विशेषो यस्मिन् तद् **वपुर्** इति रूपम् उक्तम् । **कर्मे**ति लीला चोक्ता । **धाम** द्वारकादिकम् **आस्थाय** तत्र स्थितो **रममाणः**, तत्र तत्रत्याभिः प्रियाभिर् विहरन्न् इत्य् अद्भुतो विलासश् चोक्तः । **आप्त-कामः** सिद्ध-स्व-चिकीर्षितः **उदार-कीर्तिर्** जनिष्यमाण-लोकेभ्योऽप्य् उदारा प्रेम-भक्ति-दायिनी कीर्तिः स्वीय-रूप-लीला-विलास-प्रथा-मयी यस्य सः । ब्रह्म-शाप-द्वारैव **कुलं संहर्तुम् ऐच्छत्** । **स्थितः कृत-शेषः** किञ्चिन् मात्रम् अवशिष्ट-कृत्यं यस्य सः । तच् च यदुषु प्रवेशितानां देवानां दिवि प्रस्थापनम्, स्वांशानां वैकुण्ठ-श्वेतद्वीपवद् अर्याश्रमादिषु प्रस्थापनम् । नित्य-पार्षद-सहितस्य स्वस्य प्रापञ्चिक-लोक-चक्षुर्भ्योऽन्तर्धानं चेति त्रितयम् ॥१०॥

**॥ ११.१.११ ॥**

कर्माणि पुण्य-निवहानि सुमङ्गलानि

गायज्-जगत्-कलि-मलापहराणि कृत्वा ।

कालात्मना निवसता यदु-देव-गेहे

पिण्डारकं समगमन् मुनयो निसृष्टाः ॥

**श्रीधर-स्वामी (भावार्थ-दीपिका) :** ईश्वरेच्छयोत्थितं ब्रह्म-शाप-निमित्तं वक्तुम् आह---कर्माणीति । कर्मार्थम् आहूताः **कर्माणि कृत्व** **निसृष्टा मुनयः** **पिण्डारकं समगमन्न्** इत्य् अन्वयः । निसृष्टाः प्रस्थापिताः पूर्वोक्ताम् उदार-कीर्तितां विवृण्वन् कर्माणि विशिनष्टि---**पुण्य-निवहानि** इत्य्-आदि त्रिभिः पदैः । कानिचिद् अश्वमेधादि-कर्माणि पुण्यम् एव जनयन्ति । पुत्रोपलालनादीनि तु तत्-काले सुखम् एव कुर्वन्ति । प्रायश्चित्तादीनि तु पापम् एव हरन्ति । एतानि तु सर्वतो-मुखानीत्य् आह पुण्य-निवहानि । कीर्तनादिन पुण्यानि निवहन्ति प्रापयन्तीति । तथा **सुमङ्गलान्य्** अतिसुखात्मकानि । **गायतो जगतः कलि-मलापहराणि कृत्वा** ।

मुनि-प्रस्थापने हेतुः---**कालात्मना** संहारक-रूपेण **यदु-देव-गेहे** वसुदेव-गृहे **निवसता** स्व-कुलं सञ्जिहीर्षतेत्य् अर्थः । पीण्डारकं ततो नातिदूरं तीर्थ-विशेषम् ॥११॥


______


**जीव-गोस्वामी (क्रम-सन्दर्भः) : कालो**ऽन्तर्यामी **आत्मा** रूपं यस्येति सर्वस्य तद्-इच्छाधीनत्वं दर्शितम् ॥११॥


______


**विश्वनाथ-चक्रवर्ती (सारार्थ-दर्शिणी) :** ततश् च प्रभुः प्रथमं ब्रह्म-शाप-प्रकारं ससर्जेत्य् आह---**कर्माण्य्** अश्वमेधादिकानि **कृत्वा** तद्-अर्थम् आहूता मुनयो दक्षिणादिभिः प्रीणयित्वा **पिण्डारकं** तत्-समीप-वर्ति-तीर्थ-विशेषं **निसृष्टाः** प्रस्थापिताः । **कालात्मना** एषां यादवानाम् उपसंहारोऽयम् एव प्रकार इति काल-स्वरूपेण स्व-कुलं सञ्जिहीर्षुणा ॥११॥

———————————————————————————————————————

**॥ ११.१.१२-१३ ॥**

विश्वामित्रोऽसितः कण्वो दुर्वासा भृगुर् अङ्गिराः ।

कश्यपो वामदेवोऽत्रिर् वसिष्ठो नारदादयः ॥

क्रीडन्तस् तान् उपव्रज्य कुमारा यदु-नन्दनाः ।

उपसङ्गृह्य पप्रच्छुर् अविनीता विनीतवत् ॥

**श्रीधर-स्वामी (भावार्थ-दीपिका), विश्वनाथ-चक्रवर्ती (सारार्थ-दर्शिणी) : उपसङ्गृह्य** पाद-ग्रहणं कृत्वा ॥१३॥


______


**जीव-गोस्वामी (क्रम-सन्दर्भः) :** विश्वामित्रेति युग्मकम् ॥ **अविनीता** इति तद्-इच्छयैव तदानीं तथा-भूता इत्य् अर्थः ॥१३॥

———————————————————————————————————————

**॥ ११.१.१४-१५ ॥**

ते वेषयित्वा स्त्री-वेषैः साम्बं जाम्बवती-सुतः ।

एषा पृच्छति वो विप्रा अन्तर्वत्न्य् असितेक्षणा ॥

प्रष्टुं विलज्जती साक्षात् प्रब्रूतामोघ-दर्शनाः ।

प्रसोष्यन्ती पुत्र-कामा किं स्वित् सञ्जनयिष्यति ॥

**श्रीधर-स्वामी (भावार्थ-दीपिका) :** प्रश्न-प्रकारम् आह---ते वेषयित्वेति द्वयेन । हे **अमोघ-दर्शना** **विप्राः** ! **एषा अन्तर्वत्नी** गर्भिणी ॥ **वो** युष्मान् **साक्षात् प्रष्टुं विलज्जती** लज्जमानास्मन्-मुखेन पृच्छति । **प्रसोष्यन्ती** आसन्न-प्रसवा । **किं स्वित् सञ्जनयिष्यति** ? कन्यां वा पुत्रं वा, तत् **प्रब्रूत** ॥१४-१५॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) : किं स्वित्** कन्यां पुत्रं वा ॥१५॥

———————————————————————————————————————

**॥ ११.१.१६ ॥**

एवं प्रलब्धा मुनयस् तान् ऊचुः कुपिता नृप ।

जनयिष्यति वो मन्दा मुषलं कुल-नाशनम् ॥

**श्रीधर-स्वामी (भावार्थ-दीपिका) : प्रलब्धा** वञ्चिताः ॥१६॥


______


**जीव-गोस्वामी (क्रम-सन्दर्भः) : कुपिता** इति कुपिता इव । अत्र च तद्-इच्छयैव हेतुः **मुसलं जनयिष्यति** तद् उत्पादयिष्यति ॥१६॥


______


**विश्वनाथ-चक्रवर्ती (सारार्थ-दर्शिणी) : प्रलब्धा** ज्ञान-परीक्षया उपस्थापिताः ॥१६॥

———————————————————————————————————————

**॥ ११.१.१७ ॥**

तच् छ्रुत्वा तेऽतिसन्त्रस्ता विमुच्य सहसोदरम् ।

साम्बस्य ददृशुस् तस्मिन् मुषलं खल्व् अयस्-मयम् ॥

**श्रीधर-स्वामी (भावार्थ-दीपिका) : तस्मिन्न्** उदरे । **अयस्-मयं** लोह-मयम् ॥१७॥


______


**जीव-गोस्वामी (क्रम-सन्दर्भः) : विमुच्य** उच्छून-वस्त्र-सङ्घात् पृथक्-कृत्य **साम्बस्य** स-भारतया स-संशय-वचनतयेति भावः ॥१७॥


______


**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

———————————————————————————————————————

**॥ ११.१.१८ ॥**

किं कृतं मन्द-भाग्यैर् नः किं वदिष्यन्ति नो जनाः ।

इति विह्वलिता गेहान् आदाय मुषलं ययुः ॥

**श्रीधर-स्वामी (भावार्थ-दीपिका) : मन्द-भाग्यैर्** नोऽस्माभिः **किम्** एतत् **कृतम्** । **नो**ऽस्मान् **किं वदिष्यतीति विह्वलिताः** सन्तो **मुसलम् आदाय गेहान् ययुः** ॥१८॥


______


**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

———————————————————————————————————————

**॥ ११.१.१९ ॥**

तच् चोपनीय सदसि परिम्लान-मुख-श्रियः ।

राज्ञ आवेदयां चक्रुः सर्व-यादव-सन्निधौ ॥

**श्रीधर-स्वामी (भावार्थ-दीपिका) : राज्ञे** उग्रसेनाय, न तु श्री-कृष्णाय ॥१९॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) : राज्ञे** उग्रसेनायैव, न तु कृष्णाय, लज्जा-भयाभ्याम् इति भावः ॥१९॥

———————————————————————————————————————

**॥ ११.१.२० ॥**

श्रुत्वामोघं विप्र-शापं दृष्ट्वा च मुषलं नृप ।

विस्मिता भय-सन्त्रस्ता बभूवुर् द्वारकौकसः ॥

*न कतमेन व्याख्यातम्।*

———————————————————————————————————————

**॥ ११.१.२१ ॥**

तच् चूर्णयित्वा मुषलं यदु-राजः स आहुकः ।

समुद्र-सलिले प्रास्यल् लोहं चास्यावशेषितम् ॥

**श्रीधर-स्वामी (भावार्थ-दीपिका) : आहुक** उग्रसेनः । सोऽपि श्री-कृष्णम् अपृष्ट्वैव **प्रास्यत्** प्रक्षिप्तवान् । **अस्य** मुसलस्य चूर्णी-क्रियमाणस्य **अवशेषितं** **लोहं** च प्रास्यत् ॥२१॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** साम्बादीनां लज्जा-भये मा भूताम् इति सोऽप्य् **आहुकः** कृष्णम् अपृष्ट्वैव तन्-मुषलस्य चूर्णयित्वा **अवशेषितं लोहं** च किञ्चिन्-मात्रम् एतत् तु अकिञ्चित्-करम् इति मत्वा **सलिले प्रास्यत्** ॥२१॥

———————————————————————————————————————

**॥ ११.१.२२ ॥**

कश्चिन् मत्स्योऽग्रसील् लोहं चूर्णानि तरलैस् ततः ।

उह्यमानानि वेलायां लग्नान्य् आसन् किलैरकाः ॥

**श्रीधर-स्वामी (भावार्थ-दीपिका), विश्वनाथ-चक्रवर्ती (सारार्थ-दर्शिणी) : तरलैस्** तरङ्गैः ॥२२॥


______


**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**॥ ११.१.२३ ॥**

मत्स्यो गृहीतो मत्स्य-घ्नैर् जालेनान्यैः सहार्णवे ।

तस्योदर-गतं लोहं स शल्ये लुब्धकोऽकरोत् ॥

**श्रीधर-स्वामी (भावार्थ-दीपिका) :** अन्यैर् मत्स्यैः सह **शल्ये** शराग्रे ॥२३॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** अन्यैर् मत्स्यैः सह **शल्ये** शराग्रे **स** प्रसिद्धो **लुब्धकः** ॥२३॥

———————————————————————————————————————

**॥ ११.१.२४ ॥**

भगवाञ् ज्ञात-सर्वार्थ ईश्वरोऽपि तद् अन्यथा ।

कर्तुं नैच्छद् विप्र-शापं काल-रूप्य् अन्वमोदत ॥

**श्रीधर-स्वामी (भावार्थ-दीपिका) : ज्ञाताः सर्वेऽर्था** येन स **ईश्वरोऽपि** समर्थोऽपि सन्न् **अन्यथा कर्तुं नैच्छत्**, किन्त्व् **अन्वमोदत,** यतः **काल-रूपी** ॥२४॥


______


**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

इति सारार्थ-दर्शिन्यां हर्षिण्यां भक्त-चेतसाम् ।

एकादशस्य प्रथमः सङ्गतः सङ्गतः सताम् ॥\*॥

———————————————————————————————————————

> इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं > संहितायां वैयासिक्याम् एकादश-स्कन्धे >
> विप्र-शापो नाम प्रथमोऽध्यायः ।

॥११.१॥

———————————————————————————————————————

**(११.२)**


