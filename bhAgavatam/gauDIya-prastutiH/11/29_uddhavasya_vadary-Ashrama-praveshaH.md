+++
title = "२९ उद्धवस्य वदर्य्-आश्रम-प्रवेशः"

+++

**॥ ११.२९.१ ॥**

**श्री-उद्धव उवाच---**

**सुदुस्तराम्**[^१३१] **इमां मन्ये योग-चर्याम् अनात्मनः ।**

[^१३१]: सुदुश्चराम् (क्रम।स।)


**यथाञ्जसा पुमान् सिध्येत् तन् मे ब्रूह्य् अञ्जसाच्युत ॥**

**श्रीधर-स्वामी (भावार्थ-दीपिका) :**

ऊनत्रिंशे तु यः पूर्वं विस्तरेण निरूपितः ।

भक्ति-योगस् तम् एवाह स्वभक्ताय समासतः ॥

अतिक्लेशम् इवालक्ष्य योगेऽसङ्गैक-सम्पदि ।

सुखोपायं पुनः कृष्णम् उद्धवः परिपृच्छति ॥

**अनात्मनो**ऽवशीकृत-मनसः **अञ्जसा** अप्रयासतो **यथा सिध्येत्**, **तत्** तथा **अञ्जसा** सुबोधं यथा तथा **मे ब्रूहि** ॥१॥


______


**जीव-गोस्वामी (क्रम-सन्दर्भः) :** यथा । तत्र यद्यपि पूर्वाध्याय-समाप्तौ उक्ताया ज्ञान-योग-चर्याया भक्ति-सह-भावेनैव स्वफल-जनकत्वं श्री-भगवतोक्तं, तथापि तां ज्ञान-योग-चर्याम् अंशतोऽप्य् अनङ्गीकुर्वता परमैकान्तिना श्रीमद्-उद्धवेन---सुदुश्चराम् इमाम् इत्य्-आदि पद्य-द्वये । स्व-वाक्ये तस्या दुष्करत्वेन प्रायः फल-पर्यवसायित्वाभावेन चोक्तत्वात्, शुश्रूषमाणाया भक्तेस् तु सुकरत्वेनावश्यक-फल-पर्यवसायित्वेन चाभिप्रेतत्वात् । तद्-भक्तिर् एव कर्तव्येति स्वाभिप्रायो दर्शितः ॥१-२॥ (भक्ति-सन्दर्भ ३२६)


______


**विश्वनाथ-चक्रवर्ती (सारार्थ-दर्शिणी) :**

महा-तीर्थ-महा-भक्ताश्रयाद् भक्तिर् यथा तथा ।

भूतेष्व् आत्मेक्षणान् मुक्तिश् चोनत्रिंशे निरूपिता ॥

कृष्णो यत् सुदृढं ज्ञानं यत्नाद् उपदिदेश तत् ।

नाग्रहीद् उद्धवस् तज् ज्ञापकं श्लोक-पञ्चकम् ॥

**अनात्मनो** देहाध्यास-रहितस्य योगिनो **योग-चर्या** उक्ता । **इमाम्** अन्यैः **सुदुश्चरांमन्ये** । **अञ्जसा** शीघ्रं **यथा सिध्येत्**, तथा त्वं शीघ्रं कथयेति । अञ्जसेत्य् अस्य क्रिया-भेदान् न पौनरुक्त्य-दोषः ॥१॥

———————————————————————————————————————

**॥ ११.२९.२ ॥**

**प्रायशः पुण्डरीकाक्ष युञ्जन्तो योगिनो मनः ।**

**विषीदन्त्य् असमाधानान् मनो-निग्रह-कर्शिताः ॥**

**श्रीधर-स्वामी (भावार्थ-दीपिका) :** सुदुष्करतां प्रपञ्चति---प्रायश इति । **मनो युञ्जन्तो** निगृह्णन्तो **विषीदन्ति** क्लिश्यन्ति । कुतः ? **असमाधानाद्** अनिग्रहात् । कथञ्चिन् **मनसो निग्रहे** च **कर्शिताः** श्रान्ताः सन्तः ॥२॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** उक्त-लक्षण-योग-चर्यायाः सुदुश्चरत्वं प्रपञ्चयति---प्रायश इति । **युञ्जन्तो** ब्रह्मणि **मनो** निवेशयन्तः । **असमाधानात्** समाध्य्-असामर्थ्यात् **मनसो निग्रहे कर्षिताः** श्रान्ताः ॥२॥

———————————————————————————————————————

**॥ ११.२९.३ ॥**

**अथात आनन्द-दुघं पदाम्बुजं**

**हंसाः श्रयेरन्न् अरविन्द-लोचन ।**

**सुखं नु विश्वेश्वर योग-कर्मभिस्**

**त्वन्-माययामी विहता न मानिनः ॥**

**श्रीधर-स्वामी (भावार्थ-दीपिका) :** यस्माद् एवं केवलं विषीदन्ति, **अथातः** अत एव ये **हंसाः** सारासार-विवेक-चतुराः, ते त्व् **आनन्द-दुघं** समस्तानन्द-परिपूरकं तव **पदाम्बुजम्** एव **सुखं** यथा भवति तथा **नु** निश्चितं **श्रयेरन्** सेवन्ते । **अमी तु त्वन्-मायया विहताः** । के ? ये **योग-कर्मभिर् मानिनः** सन्तो न श्रयन्ते ।

यद् वा, **अमी** त्वद्-भक्तास् **त्वन्-मायया न विहता**, अत एव **योग-कर्मभिः** कृत्वा **मानिनो** न भवन्ति । अन्ये तु त्वन्-मायया मोहिताः सन्तो---\"वयं योगज्ञाः, वयं कर्म-कुशलाः\" इति केवलं गर्विता भवन्ति, न तु मुच्यन्त इत्य् अर्थः ॥३॥


______


**जीव-गोस्वामी (क्रम-सन्दर्भः) :** तद् एवं तां ज्ञान-योग-चर्याम् अनादृत्य भक्तिम् एवापि कुर्वाणास् तव श्री-कृष्ण-रूपस्यैव भक्तिं तादृशास् तु ज्ञान-योगादि-फलानादरेणैव कुर्वन्तीति पुनर् आह चतुर्भिः---अथातेति । यस्माद् एवं, केचन विषीदन्ति---**अथात** अत एव **ये हंसा** सारासार-विवेक-चतुरास् ते तु समस्तानन्द-पूरकं **पदाम्बुजम्** एव **नु** निश्चितं **सुखं** यथा स्यात् तथा **श्रयेरन्** सेवन्ते । पदाम्बुजस्य सम्बन्धि-पदानुरक्तिः साक्षाद् दृश्यमान-त्वदीय-पदाम्बुजाभिव्यञ्जनार्था । **अमी च** शुद्ध-भक्ता **योग-कर्माभिस्त्वन्-मायया** च **विहता** कृत-भक्तानुष्ठानान्तराया **न** भवन्ति । यतो न च **मानिनस्** ते, मानिनोऽपि न भवन्ति । पुरुषार्थ-साधने भगवतो निरुपाधि-दीन-जन-कृपाया एव साधकतमत्वं मन्यन्ते, न योगि-प्रभृतिवत् स्व-प्रयत्नस्येत्य् अर्थः ॥३॥ (भक्ति-सन्दर्भ ३२६)


______


**विश्वनाथ-चक्रवर्ती (सारार्थ-दर्शिणी) : हंसाः** सारासार-विवेचन-पराः **सुखं** यथा स्यात् तथा **श्रयेरन्** श्रयन्ते । ये तु योग-कर्मभिर् **मानिनः**\"वयं योगिनो वयं ज्ञानिनो, वयं कर्मिणः\" इत्य् अभिमानवन्तः, ते तु त्वन्-मायया विहताः सन्तो नाश्रयेरन्, अत एव विषीदन्ति ॥३॥

———————————————————————————————————————

**॥ ११.२९.४ ॥**

**किं चित्रम् अच्युत तवैतद् अशेष-बन्धो**

**दासेष्व् अनन्य-शरणेषु यद् आत्म-सात्त्वम् ।**

**योऽरोचयत् सह मृगैः स्वयम् ईश्वराणां**

**श्रीमत्-किरीट-तट-पीडित-पाद-पीठः ॥**

**श्रीधर-स्वामी (भावार्थ-दीपिका) :** त्वद्-भक्तास् तु त्वत्-प्रसादेन कृतार्था भवन्तीति नातिचित्रम् इत्य् आह---किम् इति । **अनन्य-शरणेषु दासेषु तवात्म-सात्त्वं** तद्-अधीनत्वं यद् यथा नन्द-गोपी-बलि-प्रभृतिष्व् **एतत् किं चित्रं ?** नाश्चर्यम् इत्य् अर्थः । यतो **यो** भवान् श्री-राम-रूपेण **मृगैर्** वानरैः **सह,** साहित्यं सख्यम् इति यावत्, **अरोचयत्** प्रीत्या कृतवान् । कथंभूतः ? **ईश्वराणां** ब्रह्मादीनां यानि **श्रीमन्ति किरीटानि** तेषां **तटान्य्** अग्राणि तैः **पीडितं** विलुठितं **पाद-पीठं** यस्य । स्वयं तथाभूतोऽपि सन् ॥४॥


______


**जीव-गोस्वामी (क्रम-सन्दर्भः) :** एवम्-भूतस्य भक्तस्य ज्ञान-योगादीनां यत् फलं तन् मात्रं न, किन्त्व् अन्यन् महद् एवेत्य् आह---**किं चित्रम्** इति । **अशेष-बन्धोदासेष्व् अनन्य-शरणेषु**, यद् वा, **अशेषाणाम्** असुर-पर्यन्तानां यो **बन्धुर्** मोक्षादि-दानैर् निरुपाधि-हित-कारी, हे तथा-भूत ! **तवैतत् किं चित्रं** यद् **अनन्य-शरणेषु** ज्ञान-योग-कर्माद्य्-अनुष्ठान-विमुखेषु **दासेषु** शुद्ध-भक्तेषु बलि-प्रभृतिषु **आत्म-सात्त्वं,** तेषां य आत्मा तद्-अधीनत्वम् इत्य् अर्थः । तद् उक्तम्---न साधयति मां योगः \[भा।पु। ११.१२.१\] इत्य्-आदि । तस्य **तव** तथा-भूतेषु न जाति-गुणाद्य्-अपेक्षा चेत्य् अन्तरङ्ग-लीलायाम् अपि दृश्यत इत्य् आह---**यः** इति । **सह** इति सह-भावं सख्यम् इत्य् अर्थः । **मृगैर्** वृन्दावन-चारिभिः । स्वयं तु कथम्भूतोऽपि ? **ईश्वराणाम्** इत्य्-आदि-लक्षणोऽपि । ईश्वराः श्री-शिव-ब्रह्मादयः । ज्ञान-योगादि-परम-फल-रूपापि या मुक्तिः, तां दैत्येभ्यो ददासि । पाण्डवादि-सख्य-दौत्य-वीरासनादि-स्थितिवद् दासानां तु स्वयम् अधीनो भवसि । अत एवम्भूतस्य श्री-कृष्णस्यैव तव भक्तिर् मुख्येति भावः ॥४॥ (भक्ति-सन्दर्भ ३२७)


______


**विश्वनाथ-चक्रवर्ती (सारार्थ-दर्शिणी) :** त्वां केवलं भजन्तस् तु त्वद्-वात्सल्य-पात्री-भवन्तीति न चित्रम् इत्य् आह---किं चित्रम् इति । **अनन्य-शरणेषु** ज्ञान-योग-कर्माद्य्-अनुष्ठान-रहितेषु **दासेषु** । **आत्म-सात्त्वं** तेषां य आत्मा, तद्-अधीनत्वम् इति सन्दर्भः । राज्ञा स्व-पुरं विप्र-सात्कृतं विप्राधीनं कृतम् इतिवत् दासैस् त्वम् आत्म-सात्कृत इति तव आत्म-सात्त्वम् आत्म-सात्कृतम् इत्य् अर्थः । तद् एवाह---**यो** भवान् श्री-राम-रूपेण **मृगैर्** वानरैर् **सह** इति सह-भावं सख्यम् **अरोचयत्** स्वस्मै रोचितम् अकरोत् ।

यद् वा---**मृगैर्** वृन्दावन-स्थ-हरिणैः साहित्यं गाश् चारयन्न् **अरोचयत्** । तथा मृगैर् वानरैश् च साहित्यं नवनीतं चोरयन्न् अरोचयत् । तेन त्वद्-उक्त-लक्षणम् इमं ज्ञान-योगं किं तैर् अभ्यस्तं जानीमः । यतस् तेषां त्वम् अधीन एव वर्तसे । कथं वा अद्वैत-वादिनां ज्ञानिनां त्वं न कस्याप्य् अधीनः कापि श्रुतोऽतो दासा वयं न ज्ञान-योगम् इमं स्वीकुर्म इति व्यञ्जितम् । **पीडितं**---सङ्घट्ट्य विलुलितम् ॥४ ॥

———————————————————————————————————————

**॥ ११.२९.५ ॥**

तं त्वाखिलात्म-दयितेश्वरम् आश्रितानां

सर्वार्थ-दं स्व-कृत-विद् विसृजेत को नु ।

को वा भजेत् किम् अपि विस्मृतये\ऽनु भूत्यै

किं वा भवेन् न तव पाद-रजो-जुषां नः ॥

**श्रीधर-स्वामी (भावार्थ-दीपिका) :** अतस् त्वां परित्यज्य को नामान्यत् संश्रयेत् ? इत्य् आह---तं त्वेति । **तम्** एवंभूतं **त्वां को नु विसृजेत्**, न भजेत् ? कथंभूतः ? **स्व-कृत-वित्**, बलि-प्रह्रादादिषु त्वया कृतम् अनुग्रहं जानन् । यद् वा, स्वस्मिन्न् एवान्तर्यामितया कृतम् उपकारं विद्वान् । तद् एवाह---**अखिलात्म-दयितेश्वरम्** । अखिलस्य जगत आत्मानं चेतयितारम्, आत्मत्वाद् एव दयितं प्रेष्ठं सुसेव्यम्, ईश्वरत्वाद् अवश्यं भजनीयम् । किं च, **आश्रितानां सर्वार्थदम्** ।

तर्हि किं फलोद्देशेनाहं सेव्यः ? नहि नहि । **किम् अप्य्** अनिरुक्तं त्वद्-व्यतिरिक्तं स्वर्गादि त्वया दत्तम् अपि **को वा भजेत्** सेवेत ? कथम्भूतं तत् ? यत् केवलं **भूत्यै** इन्द्रिय-भोगाय । **अनु** अनन्तरम् एव त्वद्-**विस्मृतये** भवति । यद् वा, त्वद्-व्यतिरिक्तं **किम् अपि** देवतान्तरं धर्म-ज्ञानादि-साधनं वा **भूत्यै** ऐश्वर्याय संसारस्य **विस्मृतये** मोक्षाय **को वा भजेत्** ? न कोऽपि

______


ननु तत्-साधनं विना भोग-मोक्षादि-फलं कथं स्यात् ? तत्राह---किं वेति ? तद् उक्तं---

> या वै साधन-सम्पत्तिः पुरुषार्थ-चतुष्टये । >
> तया विना तद् आप्नोति नरो नारायणाश्रयः ॥ इति ॥५॥


______


**जीव-गोस्वामी (क्रम-सन्दर्भः) :** फलितम् आह---तं त्व् इति । **तम्** एवम्भूतं **त्वां स्व-कृत-वित्** प्रसन्न-वदनाम्भोजं पद्म-गर्भारुणेक्षणं \[भा।पु। ३.२८.१३\] इत्य्-आदि-श्री-कपिल-देवोपदेशतः स्व-सौन्दर्यादि-स्फूर्ति-लक्षणं स्वस्मिन् कृतं त्वदीयोपकारं यो वेत्ति, स **को नु विसृजेत्,** तच् चापि चित्त-बडिशं शनकैर् वियुङ्क्ते \[भा।पु। ३.२८.३४\] इति तद्-उपदिष्टाधिकारि-विशेषवत् परित्यज्यते ? न कोऽपीत्य् अर्थः । तस्माद् यस् त्यजति स कृतघ्न एवेति भावः ।

कथम्भूतं त्वां ? स्वरूपत **एवाखिलानाम् आत्मनां दयितं** प्राण-कोटि-प्रेष्ठम् **ईश्वरं** चेत्य्-आदि । तथा **नु** वितर्के । त्वद्-व्यतिरिक्तं किम् अपि देवतान्तरं धर्म-ज्ञानादि-साधनं **भूत्यै** ऐश्वर्याय संसारस्य **विस्मृतये** मोक्षाय वा **को भजेत** ? न कोऽपीत्य् अर्थः ।

अस्माकं तु तत् तत् फलम् अपि त्वद्-भक्तेर् एवान्तर्भूतम् इत्य् आह---**किं वेति** । वा-शब्देन तत्राप्य् अनादरः सूचितः । तद् उक्तं, यत् कर्मभिर् यत् तपसा \[भा।पु। ११.२०.३२\] इत्य्-आदि ॥५॥ (भक्ति-सन्दर्भ ३२८)


______


**विश्वनाथ-चक्रवर्ती (सारार्थ-दर्शिणी) : त्वा त्वाम् अखिलानाम् आत्मानं** जीवानां नारदादि-रूपेण भक्त्य्-उपदेष्टृत्वात् , **दयितं** प्रति-स्व-कर्म-फल-प्रदत्वाद् **ईश्वरंस्वाश्रितानां** तु **सर्व-पुरुषार्थ-प्रदं**, **स्व-कृत-वित्** स्वेषु बलि-प्रह्लादादिषु त्वया कृतम् अनुग्रहं जानन् **को वा नु विसृजेत्** ? न कोऽपि, केवलम् अरसज्ञो निकृष्ट-योगि-जन एव कृतघ्नो विसृजेद् इत्य् अर्थः । किं च, भजन्न् अपि को वा त्वां भुक्ति-मुक्ति-कामो भजेत् ? इत्य् आह---को वेति । **विस्मृतये** त्वद्-विस्मृति-रूपाय राज्याद्य्-अर्थं तथा **अनुभूत्यै** केवलानुभवाय मोक्षार्थं **वा को भजेत्** ? न कोऽपि । किम् अपीति क्रिया-विशेषणम् । किं च, नापि भजनं कः कुर्याद् इत्य् अर्थः ।

ननु तर्हि निष्कामानाम् अपि प्रह्लादादीनां भक्ति-मुक्ती कथं दृश्येते ? तत्राह---किं वेति । तथा चोक्तं मोक्ष-धर्मे नारायणीये---

> या वै साधन-सम्पत्तिः पुरुषार्थ-चतुष्टये । >
> तया विना तद् आप्नोति नरो नारायणाश्रयः ॥ इति ।

भोग-मोक्षादिकम् आनुषङ्गिकं फलं भक्तानभीप्सितम् अपि त्वया दीयत एवेति भावः॥५॥

———————————————————————————————————————

**॥ ११.२९.६ ॥**

नैवोपयन्त्य् अपचितिं कवयस् तवेश

ब्रह्मायुषापि कृतम् ऋद्ध-मुदः स्मरन्तः ।

योऽन्तर् बहिस् तनु-भृताम् अशुभं विधुन्वन्न्

आचार्य-चैत्त्य-वपुषा स्व-गतिं व्यनक्ति ॥

**श्रीधर-स्वामी (भावार्थ-दीपिका) :** आस्ताम् अन्य-भजन-वार्ता, त्वत्-कृतोपकारस्य त्वय्य् आत्मनि वेदनेनैव निष्कृतिर् नान्यथेत्य् आह---नैवेति । **अपचितिं** प्रत्युपकारम् आनृण्यम् इति यावत् । **कवयो** ब्रह्म-विदो नैव प्राप्नुवन्ति । यतः तत्-कृतम् उपकारं **स्मरन्तः** । **ऋद्ध-मुद** उपचित-परमानन्दाः । उपकारम् एवाह---**यो** भवान् **बहिर्** आचार्य-वपुषा गुरु-रूपेण, अन्तश् च **चैत्त्य-वपुषा** अन्तर्यामि-रूपेण, **अशुभं** विषय-वासनां **विधुन्वन्** निरस्यन् **स्व-गतिं** निजं रूपं प्रकटयति तस्य तव ॥६॥


______


**जीव-गोस्वामी (क्रम-सन्दर्भः) :** ननु कथं तत्-तत्-फलम् अपि विसृजति ?---न तु ते माम् । किं वा मम कृतम्? तत्राह---नैवेति । हे **ईश** ! **कवयः** सर्वज्ञाः **ब्रह्म-तुल्यायुषोऽपि** तत्-काल-पर्यन्तं भजन्तोऽपीत्य् अर्थः । **तव कृतम्** उपकारम् **ऋद्ध-मुद** उपचित-त्वद्-भक्ति-परमानन्दाः सन्तः **स्मरन्तोऽपचितिं** प्रत्युपकारम् आनृण्यम् इति यावत् । **तां न उपयन्ति** पश्यन्ति । तस्मान् न विसृजेद् \[भा।पु। ११.२.५५\]इत्य् उक्तम् ।

कृतम् आह--- **यो** भवान् **तनु-भृतां** त्वत्-कृपा-भाजनत्वेन केषांचित् सकल-तनु-धारिणां **बहिर्** आचार्य-वपुषा गुरु-रूपेण, **अन्तश् चैत्त्य-वपुषा** चित्त-स्फुरित-ध्येयाकारेण **अशुभं** त्वद्-भक्ति-प्रतियोगि सर्वं **विधुन्वन् स्व-गतिं** स्वानुभवं **व्यनक्ति** इति ॥६॥ (भक्ति-सन्दर्भ ३२९)


______


**विश्वनाथ-चक्रवर्ती (सारार्थ-दर्शिणी) :** ननु मां भजद्भ्य एव जनेभ्यो वाञ्छित-समस्त-पुरुषार्थ-प्रदत्वान् मम तत्-तद्-दानं न निरुपाधिकं, किन्तु सोपाधिकम् एवेति चेन्, मैवम् । तच् च तैः क्रियमाणं त्वद्-भजनम् अपि त्वद्-दत्तम् एवेत्य् अतो निरुपाधिक-परम-हित-कारिणस् तव सहस्र-महा-कल्पम् अभिव्याप्यापि परिचर्यया जना नैव निरृणीभवितुं शक्नुवन्तीत्य् आह---नैवेति ।

**अपचितिं** प्रत्युपकारम् आनृण्यम् इति यावत् । **न उपयन्ति** न प्राप्नुवन्ति । **कवयो** विवेकिनः । **ब्रह्मायुषोऽपि** ब्रह्म-तुल्यम् आयुः प्राप्य भजन्तोऽपीत्य् अर्थः । यतस् **त्वत्-कृतम्** उपकारं **स्मरन्तः ऋद्ध-मुदः** उपचित-परमानन्दाः । उपकारम् एवाह---**यो** भवान् **बहिर्** आचार्यो मन्त्र-गुरुः शिक्षा-गुरुश् च तद्-वपुषा स्व-मन्त्र-स्व-भक्त्य्-उपदेशेनानुगृह्णन्, अन्तश् **चैत्त्यो**ऽन्तर्यामी तद्-**वपुषा**---ददामि बुद्धि-योगं तं येन माम् उपयान्ति ते \[गीता १०.१०\] इति त्वद्-उक्तेः । स्व-प्रापक-बुद्धि-वृत्तीः प्रेर्य स्व-भजनं कारयन् **स्व-गतिं** प्रेमवत्-पार्षदत्व-लक्षणां गतिं **व्यनक्ति** ॥६ ॥

———————————————————————————————————————

**॥ ११.२९.७ ॥**

**श्री-शुक उवाच---**

**इत्य् उद्धवेनात्य्-अनुरक्त-चेतसा**

**पृष्टो जगत्-क्रीडनकः स्व-शक्तिभिः ।**

**गृहीत-मूर्ति-त्रय ईश्वरेश्वरो**

**जगाद स-प्रेम-मनोहर-स्मितः ॥**

**मध्वाचार्यः (भागवत-तात्पर्यम्) :**

आत्मान्तरात्मा परमात्मेति मूर्ति-त्रयं हरेः ।

जाग्रत्-स्वप्न-सुषुप्तीनां सृष्ट्य्-आदेश् च प्रवर्तकम् ॥ इति त्रैकाल्ये ॥७॥


______


**श्रीधर-स्वामी (भावार्थ-दीपिका) :** ईश्वरेश्वरत्वे हेतुः---**जगत्-क्रीडनकं** क्रीडोपकरणं यस्य सः । ननु, जगत्-सृष्ट्य्-आदिना ब्रह्मेशादयः क्रीडन्ति ? तत्राह---**स्व-शक्तिभिः** सत्त्वादिभिर् **गृहीतं मूर्ति-त्रयं** येन सः । **स-प्रेम** प्रेम-सहितं **मनोहरं स्मितं** यस्य सः, स-प्रेम यथा तथा **जगादेति** वा ॥७॥


______


**जीव-गोस्वामी (क्रम-सन्दर्भः) :** तथा गुणावतार-कर्तृत्वम् आह---इतीति । **ईश्वरेश्वरत्वेन** निरपेक्षोऽपि तं प्रति स-प्रेमेत्य्-आदि-रूपो **जगाद** । तत्रेश्वरेश्वरत्वं त्रिधा यथा-क्रमं श्रैष्ठ्येनाह---जगद् इति । तत्र **स्व-शक्तिभिर्** निजांशावेश-विभूतित्वं गताभिर् कनिष्ठेन, प्रकातित-ब्रह्मादि-मूर्ति-त्रय इति मध्यमेन, ईश्वरस्य प्रकृति-प्रवर्तकस्य महा-पुरुषस्यापीश्वर इत्य् उत्तमेनेति ज्ञेयम् ॥७॥


______


**विश्वनाथ-चक्रवर्ती (सारार्थ-दर्शिणी) : स्व-शक्तिभिर्** अन्तरङ्गा-तटस्था-बहिरङ्गाभिर् अन्तर्यामि-रूपेण जीव-रूपेण देह-रूपेण **जगद्** एव **क्रीडनं** क्रीडा-साधनं यस्य स तेनान्तर्यामि-रूपेणोद्धवं तथा प्रेरयामास यथा भावि-कलि-युग-वर्ति-भक्त-जनानन्द-हेतुम् एव स पप्रच्छेति भावः

______


क्रीडनम् अपि तस्य स्व-भक्ति-रस-वितरण-मयम् एवेत्य् आह---गृहीतेति । उद्धव-रूपेण प्रश्न-कर्ता श्री-कृष्ण-रूपेणोत्तर-कर्ता देश-कालान्तर-वर्ति-शुक-परीक्षिद्-आदि-भक्त-रूपेण प्रश्नोत्तरामृत-सम्प्रदानं चेति **मूर्ति-त्रयं गृहीतं** येन सः । ईदृशं कृपा-चातुर्यं नान्यस्य सम्भवेद् इत्य् आह---**ईश्वराणाम् अपीश्वरः स-प्रेम** प्रेम-सहितं **मनोहरं स्मितं** यस्य सः ॥७॥

———————————————————————————————————————

**॥ ११.२९.८ ॥**

**श्री-भगवान् उवाच---**

**हन्त ते कथयिष्यामि मम धर्मान् सुमङ्गलान् ।**

**यान् श्रद्धयाचरन् मर्त्यो मृत्युं जयति दुर्जयम् ॥**

**श्रीधर-स्वामी (भावार्थ-दीपिका) : हन्तेति** स-हर्षं संबोधनम् । **सुमङ्गलान्** सुख-रूपान् । **मृत्युं** संसारम् । **दुर्जयम्** अन्यैर् उपायैः ॥८॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) : हन्तेति** हर्षेऽनुकम्पायां वा । **मम धर्मान्** भक्ति-ज्ञान-लक्षणान् सुकरत्वेन दर्श्यमाणत्वात् **सुमङ्गलान्** ॥८॥

———————————————————————————————————————

**॥ ११.२९.९ ॥**

**कुर्यात् सर्वाणि कर्माणि मद्-अर्थं शनकैः स्मरन् ।**

**मय्य् अर्पित-मनश्-चित्तो मद्-धर्मात्म-मनो-रतिः ॥**

**श्रीधर-स्वामी (भावार्थ-दीपिका) :** धर्मान् एवाह---कुर्याद् इति त्रयोदशभिः । **मां स्मरन् शनकैर्** असंरम्भतः **कुर्यात्** । तद् आह---**मय्य् अर्पिते मनश् चित्ते** सङ्कल्प-विकल्पानुसन्धानात्मके येन । अत एव **मद्-धर्मेष्व्** एव्**आत्म-मनसो रतिर्** यस्य सः ॥९॥


______


**सनातन-गोस्वामी :** \[ह।भ।वि। १०.५१८\] : हन्त ते कथयिष्यामि मम धर्मान् सुमङ्गलान् \[भा।पु। १०.२९.८\] इति प्रतिज्ञाय तान् एवाह---कुर्याद् इति चतुर्भिः । **मां स्मरन् शनकैर्** असंरम्भतः **कुर्यात्** । तद् आह---मयीति । **अर्पिते मनश् चित्ते** सङ्कल्प-विकल्पानु-सन्धानात्मके येन । अत एव **मद्-धर्मेष्व्** एव्**आत्म-मनसो रतिर्** यस्य सः ॥९॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** तत्र केवलां प्रधानीभूतां च भक्तिं तन्त्रेणैवोपदिशति---कुर्याद् इति । तत्र प्रथमे पक्षे **सर्वाणि** व्यावहारिकाणि **कर्माणि** दम्भ-धारणादीनि पारमार्थिकानि श्रवण-कीर्तनादीनि च । द्वितीय-पक्षे कर्माणि वर्णाश्रम-विहितान्य् अपीति शेषः । **मय्य्** एव **अर्पितं मनो** यैस् तेष्व् एव **चित्तं** यस्य सः, कृत-मद्-भक्तासक्तिक इत्य् अर्थः । **मद्-धर्मे** भक्ताव् एव **स्व-मनसो रतिर्** यस्य सः ॥९॥

———————————————————————————————————————

**॥ ११.२९.१० ॥**

**देशान् पुण्यान् आश्रयेत मद्-भक्तैः साधुभिः श्रितान् ।**

**देवासुर-मनुष्येषु मद्-भक्ताचरितानि च ॥**

**श्रीधर-स्वामी (भावार्थ-दीपिका) : पुण्य-देश**-लक्षणम्---मद्-भक्तैर् इति । **देवादिषु** ये **मद्-भक्तास्** तेषाम् **आचरितानि** कर्माणि **चाश्रयेत** ॥१०॥


______


**सनातन-गोस्वामी :** \[ह।भ।वि। १०.५१९\] : **पुण्य-देश**-लक्षणम्---मद्-भक्तैर् इति । **देवादिषु** ये **मद्-भक्तास्** तेषाम् **आचरितानि** कर्माणि **चाश्रयेत** ॥१०॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** केवलाम् अपि वैधीं रागानुगां च तन्त्रेणाह---**देशान्** द्वारकादीन् **आश्रयेद्** आवसेत् । **देवादिषु** ये **मद्-भक्ता** नारद-प्रह्लादाम्बरीषादयस् तेषाम् इव **आचरितान्य्** आचारान् **आश्रयेत** अनुसरेद् इति वैधी भक्तिः । **देशान्** गोकुल-वृन्दावन-गोवर्धनादीन् चन्द्रकान्ति-वृन्दा-गोपिकादीनाम् आचारान् अनुसरेद् इति रागानुगा च दर्शिता ॥१०॥

———————————————————————————————————————

**॥ ११.२९.११ ॥**

**पृथक् सत्रेण वा मह्यं पर्व-यात्रा-महोत्सवान् ।**

**कारयेद् गीत-नृत्याद्यैर् महाराज-विभूतिभिः ॥**

**मध्वाचार्यः (भागवत-तात्पर्यम्) : पृथक्** स्वयम् एव **सत्रेण** बहुभिः सह वा मम **यात्रा-महोत्सवं** कुर्यात् ॥११॥


______


**श्रीधर-स्वामी (भावार्थ-दीपिका), सनातन-गोस्वामी :** \[ह।भ।वि। १०.५२०\] : सत्रेण संभूय वा ॥११॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** उक्तेषु भक्ति-भेदेषु साधारणं धर्मम् आह---पृथग् इति ॥११॥

———————————————————————————————————————

**॥ ११.२९.१२ ॥**

**माम् एव सर्व-भूतेषु बहिर् अन्तर् अपावृतम् ।**

**ईक्षेतात्मनि चात्मानं यथा खम् अमलाशयः ॥**

**श्रीधर-स्वामी (भावार्थ-दीपिका) :** अन्तरङ्गां भक्तिम् आह---माम् इति त्रिभिः । **सर्व-भूतेष्व् आत्मनि चात्मानम्** ईश्वर-स्थितं **माम् एवेक्षेत** । ननु कथम् एकस्य सर्वेषु वृत्तिः ? तत्राह---**बहिर्-अन्तः** पूर्णम् इत्य् अर्थः । तत् कुतः ? **अपावृतम्** अनावरणम् । तद् अपि कुतः ? **यथा खम्** असङ्गत्वाद् इत्य् अर्थः॥१२॥


______


**सनातन-गोस्वामी :** \[ह।भ।वि। १०.५२१\] : **सर्व-भूतेष्व् आत्मनि चात्मानम्** ईश्वर-स्थितं **माम् एवेक्षेत** । ननु कथम् एकस्य सर्वेषु वृत्तिः ? तत्राह---**बहिर्-अन्तः** पूर्णम् इत्य् अर्थः । तत् कुतः ? **अपावृतम्** अनावरणम् । तद् अपि कुतः ? **यथा खम्** असङ्गत्वाद् इत्य् अर्थः। एषु च क्रमेण साधनानि भक्त्य्-अङ्गानि च मुख्यान्य् अपि पूर्व-लिखितानुसारेण विवेचनीयानीति दिक् ॥१२॥


______


**जीव-गोस्वामी (क्रम-सन्दर्भः) :** तथैव स्व-भक्तेर् अतिशयित्वं श्री-भगवान् अपि तद्-अनन्तरम् उवाच । तत्र च तादृशान् प्रति शुद्धां स्व-भक्तिं हन्त ते कथयिष्यामि \[भा।पु। ११.२९.८\] इत्य्-आदि-चतुर्भिर् उक्त्वा, पुनर् अपि तादृशान् प्रति च करुणया स्व-भजन-प्रवर्तनार्थम् अन्यद् विचारितवान् चतुर्भिः । यतः प्रायशो लोकाः स्पर्धादि-पराः कथञ्चिद् अन्तर्-मुखत्वेऽपि सर्वान्तर्यामि-रूप-स्व-भजन-मात्र-ज्ञानिन इत्य् आलोच्य, कृपया तेषां स्पर्धादीन् झटिति दूरीकर्तुं स्वस्मिन्न् एवान्तर्-मुखी-कर्तुं च विष्टभ्याहम् इदं कृत्स्नम् एकांशेन स्थितो जगत् \[गीता १०.४२\] इत्य् आद्य्-उक्त-तद्-अन्तर्यामि-रूप-स्वांशस्य भजन-स्थाने स्व-भजनम् उपदिष्टवान् । यथा---माम् एवेति ।

अत्र टीका च---अन्तरङ्गां भक्तिम् आह---माम् इति त्रिभिः । सर्व-भूतेष्व् आत्मनि चात्मानम् ईश्वर-स्थितं माम् एवेक्षेत । ननु कथम् एकस्य सर्वेषु वृत्तिः ? तत्राह---बहिर्-अन्तः पूर्णम् इत्य् अर्थः । तत् कुतः ? अपावृतम् अनावरणम् । तद् अपि कुतः ? यथा खम् असङ्गत्वाद् इत्य् अर्थः ॥इत्य् एषा ॥१२॥ \[भक्ति-सन्दर्भ ३३०\]


______


**विश्वनाथ-चक्रवर्ती (सारार्थ-दर्शिणी) :** भक्त्य्-आश्रितानां कृत्यम् उक्त्वा, ज्ञान-मिश्रितानां कृत्यम् आह---माम् एवेत्य् अष्टभिः । **अपावृतम्** आवरण-शून्यं पूर्णम् **ईक्षेत** । ज्ञानम् आश्रित इत्य् उत्तर-श्लोकस्थस्य कर्तृ-पदस्यानुषङ्गः । **आत्मनि** स्वस्मिंश् **चात्मानम्** अन्तर्यामिनं **यथा खम्** आकाशम् इवालिप्तम् ॥१२॥

———————————————————————————————————————

**॥ ११.२९.१३-१४ ॥**

**इति सर्वाणि भूतानि मद्-भावेन महा-द्युते ।**

**सभाजयन् मन्यमानो ज्ञानं केवलम् आश्रितः ॥**

**ब्राह्मणे पुक्कसे स्तेने ब्रह्मण्येऽर्के स्फुलिङ्गके ।**

**अक्रूरे क्रूरके चैव सम-दृक् पण्डितो मतः ॥**

**श्रीधर-स्वामी (भावार्थ-दीपिका) :** हे **महा-द्युते** अतिप्राज्ञ ! इत्य् अनेन प्रकारेण केवलं ज्ञान-रूपां दृष्टिम् **आश्रितः** सन् **सर्वाणि भूतानि मद्-भावेन मन्यमानः सभाजयन् पण्डितो मत** इत्य् उत्तरेणान्वयः ॥१३॥

ननु उत्तमाधम-मध्यमेष्व् एक-रूपेण सभाजनम् अपाण्डित्यम् एव स्यात् पूज्य-पूजादि-व्यतिक्रमाद् इत्य् आशङ्क्य ताम् एव ज्ञान-दृष्टिं प्रपञ्चयति---ब्राह्मण इति । विषमेष्व् अपि **सम-दृक्** समं माम् एव पश्यन् वैषम्यम् एव चतुर्धा दर्शयति---**ब्राह्मणे पुल्कसे** इति जातितो वैषम्यम् । पुल्कसोऽन्त्यज-जाति-विशेषः । **स्तेने** ब्रह्मस्व-हारिणि **ब्रह्मण्ये** ब्राह्मणेभ्यो दातरि इति कर्मतः । **अर्के विस्फुलिङ्ग** इति गुणतः । **अक्रूरे** शान्ते **क्रूरे** चेति स्वभावतः ॥१४॥


______


**जीव-गोस्वामी (क्रम-सन्दर्भः) :** ततश् च---इतीति । **केवलं ज्ञानम्** अन्तर्यामि-दृष्टिम् आश्रितोऽपि । इति पूर्वोक्त-प्रकारेण **सर्वाणि भूतानिमद्-भावेन** तेषु मम श्री-कृष्ण-रूपस्य यो भावोऽस्तित्वं तद्-विशिष्टतया **मन्यमानः सभाजयन् पण्डितो मतः** । मद्-दृष्ट्या ब्राह्मणादिषु **सम-दृक्** समं माम् एव पश्यतीति ॥१३-१४॥ \[भक्ति-सन्दर्भ ३३१\]


______


**विश्वनाथ-चक्रवर्ती (सारार्थ-दर्शिणी) :** मद्-भावेन ब्रह्मैवेति भावनया **सभाजयन्** सम्मानयन् **मन्यमानः** मननं च कुर्वन् ज्ञानम् **आश्रितः** ज्ञानीत्य् अर्थः । **पाण्डितो** मत इत्य् उत्तरेणान्वयः । अत्र केवलम् इत्य् आश्रयण-क्रिया-विशेषणं, न तु ज्ञानस्य, भक्ति-रहितस्य केवल-ज्ञानस्य विगीतत्वात् । यद् वा, केवलं ज्ञानम् अद्वितीयं ब्रह्म आश्रितः । हे **महा-द्युते,** इति त्वं तु भक्त्यैव केवलया सर्वतोऽप्य् आधिक्येन द्योतयसे इत्य् अन्वयः ।

**ब्राह्मणे पुक्कसे** इति जातितो वैषम्येऽपि । **स्तेने** ब्रह्मस्व-हारिणि **ब्रह्मण्ये** दानादिना ब्राह्मण-भक्ते इति कर्मतः । **अर्के स्फुलिङ्गके** इति प्रमाणतः । **अक्रूरे क्रूरे** चेति गुणतो वैषम्येऽपि **सम-दृक्** समं माम् एव ब्रह्म एक-रूपं सर्वत्र पश्यन् **पण्डितो** ज्ञानी, अन्यस् तु अपण्डितः जात्य्-आदितो विषमं पश्यंस् त्व् अज्ञानीत्य् अर्थः॥१३-१४॥

———————————————————————————————————————

**॥ ११.२९.१५ ॥**

**नरेष्व् अभीक्ष्णं मद्-भावं पुंसो भावयतोऽचिरात् ।**

**स्पर्धासूया-तिरस्काराः साहङ्कारा वियन्ति हि ॥**

**श्रीधर-स्वामी (भावार्थ-दीपिका) :** नरेष्व् ईश्वर-दृष्टिं कुर्वतः सद्यः फल-विशेषम् आह---नरेष्व् इति । समोत्तम-हीनेषु **स्पर्धादयः** । स्वस्मिन्न् **अहङ्कारश्** च । **हि** निश्चितम् । **वियन्ति** नश्यन्ति ॥१५॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** स्पर्धादि-दोषापगमार्थम् अपि सर्वत्र मद्-दृष्टिः कर्तव्येत्य् आह---**नरेष्व्** इति। स्व-तुल्ये **स्पर्धा,** स्वतोऽधिकेऽ**सूया,** स्वतो न्यूने **तिरस्कारः** खलु स्यात् । यदि सर्वत्रैव मां पश्येत् तदा मया सह कथं स्पर्धादयः सम्भवेयुः ? इति भावः । **साहङ्कारा** इति स्वस्मिन्न् अपि ब्रह्म-दर्शनात् कुत्राहङ्कारः प्रसज्जतु ? इति भावः । **वियन्ति** नश्यन्ति ॥१५॥

———————————————————————————————————————

**॥ ११.२९.१६ ॥**

**विसृज्य स्मयमानान् स्वान् दृशं व्रीडां च दैहिकीम् ।**

**प्रणमेद् दण्डवद् भूमाव् आ-श्व-चाण्डाल-गो-खरम् ॥**

**श्रीधर-स्वामी (भावार्थ-दीपिका) :** अतोऽन्तर्यामीश्वर-दृष्ट्या  
सर्वान् प्रणमेद् इत्य् आह---विसृज्येति । **स्मयमानान्** हसतः **स्वान्** सखीन् । तथा **दैहिकीं दृशम्** अहम् उत्तमः, स तु नीच इति दृष्टिम् । तया दृशा या **व्रीडा** लज्जा तां च विसृज्य, **श्व-चाण्डालादीन्** अभिव्याप्य **प्रणमेत्** ॥१६॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** सर्वत्रैव मद्-भावः स्वाभाविक एव यो भवेत्, एतस्य साधनम् आह---विसृज्येति । **स्मयमानान्**\"अहो महान् अप्य् अयम् अतिनीचं प्रणमति\" इति **हसतःस्वान्** सखीन् । तथा **दैहिकं दृशम्**\"अहम् उत्तमः, अयं तु नीचः, कथं मे नमस्यः ?\" इति दृष्टिं । तया दृशा या **व्रीडा** लज्जा, तां विसृज्य **श्व-चाण्डालादीन्** अभिव्याप्य अन्तर्यामीश्वर-दृष्ट्या **प्रणमेत्** ॥१६॥

———————————————————————————————————————

**॥ ११.२९.१७ ॥**

**यावत् सर्वेषु भूतेषु मद्-भावो नोपजायते ।**

**तावद् एवम् उपासीत वाङ्-मनः-काय-वृत्तिभिः ॥**

**मध्वाचार्यः (भागवत-तात्पर्यम्) :**

सर्व-भूतेष्व् अपि विष्णुर् इति भावः सतां मनः ।

अर्चने सर्व-भूतानाम् आदित्ये तद्-गतात्मना ॥ इति च ॥१७॥


______


**श्रीधर-स्वामी (भावार्थ-दीपिका) :** एवं पञ्चभिः श्लोकैर् उक्तायाः सम-दृष्टेर् अवधिम् आह द्वाभ्याम्---यावद् इति ॥१७॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** एषा दण्डवत्-प्रणाम-यन्त्रणा कियत्-काल-पर्यन्तं ? इत्य् अपेक्षायाम् आह---यावद् इति । **न उप** आधिक्येन **जायते** स्वाभाविको न भवेद् इत्य् अर्थः । **तावद्** एव \"परमात्मने नमः\" इति **वाचा,** तथैव **मनसा** कार्य-कर्मभिः, **काय**-व्यापारैश् च **एवम् उपासीत**, दण्डवत्-प्रणतीः कुर्यात् ॥१७॥

———————————————————————————————————————

**॥ ११.२९.१८ ॥**

**सर्वं ब्रह्मात्मकं तस्य विद्ययात्म-मनीषया ।**

**परिपश्यन्न् उपरमेत् सर्वतो मुक्त-संशयः ॥**

**मध्वाचार्यः (भागवत-तात्पर्यम्) :**

ब्रह्मणात्तम् इदं सर्वं यत् किंचित् स-चराचरम् ।

इति पश्येत यो विद्वान् स हि ब्रह्मात्म-विन् मतः ॥ इति ब्राह्मे ॥१८॥


______


**श्रीधर-स्वामी (भावार्थ-दीपिका) : तस्य** एवं कुर्वतः पुंसः **सर्वं ब्रह्मात्मकम्** एव भवति । कुतः ? **आत्म-मनीषया,** सर्वत्रेश्वर-दृष्ट्या या **विद्या**, तया । अतः **परितो** ब्रह्मैव **पश्यन्सर्वतः** क्रिया-मात्राद् **उपरमेत्** ॥१८॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** ततश् च **आत्म-मनीषया** सर्वत्रैवेश्वर-दृष्ट्या या **विद्या** उपासना, तया । तस्य **सर्वम्** एव **ब्रह्मात्मकं** भवति । अतः **परिपश्यन्** परितो ब्रह्मैव पश्यन् **सर्वतः** क्रिया-मात्राद् **उपरमेत्** ॥१८

______


———————————————————————————————————————

**॥ ११.२९.१९ ॥**

अयं हि सर्व-कल्पानां सध्रीचीनो मतो मम ।

मद्-भावः सर्व-भूतेषु मनो-वाक्-काय-वृत्तिभिः ॥

**मध्वाचार्यः (भागवत-तात्पर्यम्) :** नयादिर् दुर्नयः प्रोक्तो यन् नयं सोति सर्वदा इति शब्द-तत्त्वे ॥१९॥


______


**श्रीधर-स्वामी (भावार्थ-दीपिका) :** किम् अयम् एवोपायोऽस्ति वान्योऽपि ? इत्य् अपेक्षायां सन्ति बहवः, समीचीनस् त्व् अयम् एवेत्य् आह---अयं हीति ॥१९॥


______


**जीव-गोस्वामी (क्रम-सन्दर्भः) :** ततश् च नरेष्व् अभीक्ष्णां \[भा।पु। ११.२९.१५\] इत्य्-आदिना तादृश-स्वोपासना-विशेषस्य झटिति स्पर्धादि-क्सय-लक्षणं फलम् उक्त्वा, विसृज्य \[भा।पु। ११.२९.१६\] इत्य्-आदिना तथा-दृष्ट-साधनं सर्व-नमस्कारम् उपदिश्य, यावत् \[भा।पु। ११.२९.१७\] इत्य्-आदिना तादृश-स्वोपासनाया अवधिं च सर्वत्र स्वतः स्व-स्फूर्तिम् उक्त्वा, सर्वं \[भा।पु। ११.२९.१८\] इत्य्-आदिना---

नव्यवद् धृदये यज् ज्ञो ब्रह्मैतद् ब्रह्म-वादिभिः ।

न मुह्यन्ति न शोचन्ति न हृष्यन्ति यतो गताः ॥ \[भा।पु। ४.३०.२०\]

इति प्रचेतसः प्रति श्री-भगवद्-वाक्ये तट्-टीकायां च तस्य भगवतः प्रतिपद-नव्य-स्फूर्तिर् एव ब्रह्मेतीति यद् उक्तं, तद् एव तत् फलम् इत्य् उक्त्वा, यद् वा, कथम् अस्यावतारस्य ब्रह्मताभवति ? \[गो।ता।उ। २.२८\] इति गोपाल-तापनी-प्रसिद्ध-ब्रह्मेत्य्-अभिधान-नराकृति-पर-ब्रह्म-रूप-स्फूर्तिस् तत्-फलम् इत्य् उक्त्वा, तेनैव तादृशोपासनां सर्वोर्ध्वम् अपि प्रशंसति---अयं हीति।

**सर्व-कल्पानां** सर्वोपायानां **सध्रीचीनः** समीचीनः । **मद्-भावो** मम श्री-कृष्ण-रूपस्य भावना । एतच् च श्री-कृष्ण-भजनस्यान्तर्यामि-भजनाद् अप्य् आधिक्यं श्री-गीतोपसंहारानुसारेण एवोक्तम् । तथा हि---ईश्वरः सर्व-भूतानां \[गीता १८.६१\] इत्य्-आदि । इति ते\[गीता १८.६३\] इत्य्-आदि, सर्व-गुह्यतमं \[गीता १८.६४\] इत्य्-आदि, मन्-मना\[गीता १८.६५\] इत्य्-आदि, सर्व-धर्मान्\[गीता १८.६६\] इत्य्-आदि । अत्र च *गुह्यं* पूर्वाध्यायोक्तं ज्ञानं, *गुह्यतरम्* अन्तर्यामि-ज्ञानं, *सर्वं गुह्यतमं* मन्-मनस्त्वादि-लक्षणं तद्-एक-शरणत्व-लक्षणं च तद्-उपासनम् इति समानम् ।

अथवा पूर्वोक्त-भगवद्-धर्माणाम् एव कैमुत्येन माहात्म्यं दर्शयितुं ज्ञानं ततो निहनिष्यन्न् अनुवदति---माम् इत्य्-आदिना, सर्वं ब्रह्म इत्य्-आद्य्-अन्तेन । तद् एव स्तौति---अयं हीति । सर्व-कल्पानां ज्ञान-कर्म-योगानां सध्रीचीनः सहायः, सहस्य सध्रिर् इत्य् अञ्चतौ सध्र्य्-आदेशात् सहाञ्चतीति निरुक्तेः ॥१९॥ \[भक्ति-सन्दर्भ ३३२\]


______


**विश्वनाथ-चक्रवर्ती (सारार्थ-दर्शिणी) :** ज्ञानिनां ब्रह्म-प्राप्ताव् अतः परः सुगमः समीचीनश् चोपायो नास्तीत्य् आह---अयं हीति ॥१९॥

———————————————————————————————————————

**॥ ११.२९.२० ॥**

**न ह्य् अङ्गोपक्रमे ध्वंसो मद्-धर्मस्योद्धवाण्व् अपि ।** **मया व्यवसितः सम्यङ् निर्गुणत्वाद् अनाशिषः ॥**

**श्रीधर-स्वामी (भावार्थ-दीपिका) :**  
भगवद्-धर्म-लक्षणोपायस्य समीचीनत्वम् एवोपपादयति द्वाभ्याम्---न हीति ।  
**अङ्ग** हे उद्धव ! **अनाशिषो** निष्कामस्य **मद्-धर्मस्योपक्रमे** सत्य् **अण्व् अपि** ईषद् अपि वैगुण्यादिभिर् नाशो नास्त्य् एव, यतो **मयैव निर्गुणत्वाद्** अयं धर्मः **सम्यग् व्यवसितो** निश्चितो, न तु मन्व्-आदि-मुखेन कथञ्चित् ॥२०॥


______


**जीव-गोस्वामी (क्रम-सन्दर्भः) :**  
मद्-धर्मस्य तु विघ्न एव नास्ति,  
कुतः सहाय-चिन्तनम् इत्य् आशयेनाह---न ह्य् अङ्गेति ॥२०॥


______


**सनातन-गोस्वामी :** \[ह।भ।वि। १०.५२७\] : **अङ्ग** हे उद्धव ! **अनाशिषो** निष्कामस्य । यद् वा, न विद्यते आशीर् यस्मात् सतां परमाशीर्वाद-रूपस्येत्य् अर्थः ।  
**उपक्रमे**आरम्भे सति  
**अण्व् अपि** ईषद् अपि वैगुण्यादिभिर् नाशो नास्त्य् एव,  
यतो ममैव **निर्गुणत्वाद्** अयं धर्मः **सम्यग्व्यवसितो** निश्चितः, न तु मन्व्-आदि-मुखेन कथञ्चित् ।  
यद् वा, निराशिषो मोक्षस्य निर्गुणत्वात् फल-विशेषाभावात् सम्यक् तस्माद् अपि समीचीनम् इत्य् अयं व्यवसित इति ॥२०॥


______


**विश्वनाथ-चक्रवर्ती (सारार्थ-दर्शिणी) :**

भक्ति-सारं त्रिभिः श्लोकैर्  
ज्ञान-सारम् अथाष्टभिः ।  
प्रोच्यान्ते पुनर् अप्य् आह  
भक्ति-सारोत्तमं त्रिभिः ॥

धर्मान्तरस्य खल्व् आरब्धस्य परिसमाप्ति-पर्यन्तं नैर्विघ्नेन साङ्गोपाङ्गत्वे वृत्ते एव फल-जनकता । अन्यथा तु वैयर्थ्यम् एव यथा । न तथा भक्ति-लक्षणस्य मद्-धर्मस्य नियमः । अस्य पुनर् आरम्भ-मात्र एव परिसमाप्त्य्-अभावेऽप्य् अङ्ग-हीनत्वेऽपि न वैयर्थ्यम् इत्य् आह---न हीति । अङ्ग ! हे उद्धव ! मद्-धर्मस्य भक्ति-लक्षणस्य उपक्रमे आरम्भे सति । यद् वा, अङ्गस्याप्य् उपक्रमे सति परिसमाप्त्य्-अभावेऽपि अण्व् अपि ईसद् अपि ध्वंसो वैगुण्यादिभिर् नाशो नास्ति । यतो भक्ति-लक्षणोऽयं मद्-धर्मो निर्गुणः । न हि गुणातीतस्य वस्तुनो ध्वंसः सम्भवेत् । यस्माद् अयम् अनाशिषो निष्काम-भक्तस्य धर्मो मया सम्यग् व्यवसितः । अणु-मात्रोऽप्य् अयं धर्मः सम्यक् पूर्ण एव निश्चितः । नात्र कारणं प्रष्टव्यम् इयं मम परमेश्वरतैवेति भावः । अत्र मद्-धर्म-पदेन ज्ञान-लक्षणो धर्मो न व्याख्येयः । तस्य निर्गुणत्वाभावात्---कैवल्यं सात्त्विकं ज्ञानम् \[११.२५.२४\] इति भगवद्-उक्तेः ॥२०॥

———————————————————————————————————————

**॥ ११.२९.२१ ॥**

**यो यो मयि परे धर्मः कल्प्यते निष्फलाय चेत् ।**

**तत्रायासो निरर्थः स्याद् भयादेर् इव सत्तम ॥**

**श्रीधर-स्वामी (भावार्थ-दीपिका) :** किं च, यो य इति । अयम् अर्थः---किं वक्तव्यं मद्-धर्मस्य न ध्वंस इति? यतो लौकिकोऽपि **यो यो निरर्थो** व्यर्थ **आयासः**, सोऽपि **मयि परे निष्फलायचेत् कल्प्यते**, निष्कामतयार्पितश् चेत्, तर्हि **धर्म** एव **स्यात्** । निरर्थायासे दृष्टान्तः---यथा **भय**-शोकादेर् हेतोः पलायनाक्रन्दनादि-क्लेशः, तद्वत् ॥२१॥


______


**जीव-गोस्वामी (क्रम-सन्दर्भः) :** आस्तां तावत् साक्षाद्-धर्माणां वार्ता, आरोपित-रूपाणाम् अपि माहात्म्यं श्रूयताम् इत्य् आह---यो य इति । **मयि** मद्-अर्पितत्वेन कृतो **यो यो धर्मो** वेद-विहितः, स स यदि **निष्फलाय** फलाभावाय **कल्प्यते,** फल-कामनया नार्प्यत इत्य् अर्थः, तदा तत्र **तत्रायासः** श्रान्तिर् **अनिरर्थः** स्यात्, व्यर्थो न भवति । निष्फलायेति विशेषणं फल-भोगादि-रूप-तद्-भक्त्य्-अन्तरायाभावेन अनिरर्थतातिशय-तात्पर्यम् । तत्रानिरर्थत्वे कैमुत्येन श्री-कृष्ण-लक्षणस्य स्वस्यासाधारण-भजनीयता-व्यञ्जको दृष्टान्तः---**भयादेर् इव** इति । यथा कंसादौ मत्-सम्बन्ध-मात्रेण भयादेर् अप्य् आयासो निरर्थो न भवति, मोक्ष-सम्पादकत्वाद् इत्य् अर्थः ॥२१॥ \[भक्ति-सन्दर्भ ३३३\]


______


**विश्वनाथ-चक्रवर्ती (सारार्थ-दर्शिणी) :** भक्तिर् यदि सर्वथैव निष्कपटा स्यात्, तदा सा विनापि प्रयत्नेन प्रतिक्षणं स्वयम् एव सम्पद्यते । इत्य् आह---यो य इति । **यो योधर्मः** श्रवण-कीर्तनादिर् **मयि** विषये निष्फलाय ऐहिक-प्रतिष्ठादि-सुख-पारत्रिक-स्वर्ग-मोक्षादि-सुख-कामना-राहित्याय स्यात्, तस्य **आयासः** तत्-सिद्ध्य्-अर्थं प्रयत्नो **निरर्थः** व्यर्थः । समर्थः स्वयम् एवानायासेनैव भवति, किं तद्-अर्थं प्रयत्नेन ? इत्य् अर्थः ।

> भोजनाच्छादने चिन्तां व्यर्थां कुर्वन्ति वैष्णवाः । >
> सोऽसौ विश्वम्भरो देवः कथं भक्तान् उपेक्षते ॥ इतिवत् ।

यथा **भय**-शोकादेर् हेतोर् **आयासो** व्यर्थ एव, स स्व-विषयं प्राप्य स्वयम् एव भवेत् यथा, तथैव मां स्व-विषयं प्राप्य भजनम् अपि स्वयम् एव भवेद् इत्य् अर्थः । तद् अपि निष्कपटोऽपि भक्तो यद् भक्त्य्-अर्थं सततं प्रयतते, स च प्रयत्नस् तस्य भक्तौ रागातिशयम् एव व्यनक्तीति यत्नो महान् गुण एव ज्ञेयः ॥२१॥

———————————————————————————————————————

**॥ ११.२९.२२ ॥**

**एषा बुद्धिमतां बुद्धिर् मनीषा च मनीषिणाम् ।**

**यत् सत्यम् अनृतेनेह मर्त्येनाप्नोति मामृतम् ॥**

**मध्वाचार्यः (भागवत-तात्पर्यम्) :**

एकदा ज्ञात-रूपेण यन् न तिष्ठति सर्वदा ।

चञ्चलत्वात् सत्यम् अपि ह्य् अनृतं जगद् उच्यते ॥ इति च ।

सर्वदैक-प्रकारत्वात् सत्यं ब्रह्म सदोच्यते ॥ इति च ॥२२॥


______


**श्रीधर-स्वामी (भावार्थ-दीपिका) :** अतो मद्-भजनम् एव बुद्धेर् विवेकस्य मनीषायाश् चातुर्यस्य च फलम् इत्य् आह---एषेति । ताम् एव दर्शयति---**सत्यम् अमृतं** च **मा** माम् **अनृतेन** असत्येन **मर्त्येन** विनाशिना मनुष्य-देहेन **इह** अस्मिन्न् एव जन्मनि **प्राप्नोति** इति यत्, सैव **बुद्धिर् मनीषा च** इति । बुद्धिर् विवेकः । मनीषा चातुर्यम् ॥२२॥


______


**जीव-गोस्वामी (क्रम-सन्दर्भः) :** मत्-प्रापिकाया भक्तेश् च युक्तम् एव खल्व् एतादृशं माहात्म्यम् इत्य् आह---एषेति । **सत्यं** सर्व-सत्ता-हेतुम्, **अमृतं** सर्वानन्द-हेतुं च **मां** श्री-कृष्णाख्यं स्वयं भगवन्तम् ॥२२॥

भक्ति-सन्दर्भः ८५- अन्ते च---एषेति ।

> हरिश्चन्द्रो रन्तिदेव उञ्छ-वृत्तिः शिविर् बलिः । >
> व्याधः कपोतो बहवो ह्य् अध्रुवेण ध्रुवं गताः ॥ \[भा।पु। > १०.७२.१९\] इति ।

पूर्वं भक्ति-प्रकरण-गतत्वाद् **अत** इति हेतूपन्यासः कृतः ॥


______


**विश्वनाथ-चक्रवर्ती (सारार्थ-दर्शिणी) :** ननु कथं तद् अपि त्वद्-भक्तौ जनाः प्रायः प्रतिष्ठादि-सापेक्षा एव भवन्ति ? तत्र तादृश-बुद्धि-विवेकाद्य्-अभाव एव हेतुर् इत्य् आह---एषेति । **बुद्धिमताम् एषैव बुद्धिः** । बुद्धिर् न त्व् अतिकठिन-शास्त्रेऽपि सञ्चरिष्णु-बुद्धिर् इति भावः । **मनीषिणां** चातुर्यवताम् एषैव **मनीषा**, न त्व् एकेनापि कपर्दकेण स्वर्ण-मुद्रोपार्जन-चातुर्यम् इति भावः । सैव का खलु ? इत्य् अत आह---**यद्** इति । **इह** भारत-भूमौ **मा** माम् **अमृतं** मृति-रहितं नित्य-स्वरूपं **मर्त्येन** मरण-धर्मणा शरीरेणानित्येन **आप्नोति** भक्ति-मात्राद् अतिबीभत्सेन प्राकृतेन मा माम् **अमृतम्** अप्राकृत-सुधा-स्वरूपं, तथा **अनृतेन** जीवस्य वस्तुतस् तत्-सम्बन्धाभावाद् असत्येन **सत्यं** सर्व-काल-सत्ताकं **मां प्राप्नोति** ।

अयं भावः---लोके हि कपर्दकं दत्त्वा सहस्र-कपर्दक-मूल्यं वस्तु यो ग्रहीतुं शक्नोति, एष एव परम-बुद्धिमान् अतिचतुर उच्यते । यस् तु तेन स्वर्ण-मुद्राम् उपार्जयति, स ततोऽपि यस् तु हीरकादि-रत्नं, स ततोऽपि । तत्राप्य् अभ्रान्ताद् अतिचतुराद् एव पुरुषाद् यः, स ततोऽपि । यस् तु चिन्तामणि-कामधेन्व्-आदिकं, तच् चातुर्यं तु वक्तुम् अशक्यम् । भारत-भूमि-वासी मर्त्यः पुनर् अपि दुर्जातिर् अपि स्फुटितैक-कपर्दक-मूल्यत्वेनाप्य् असम्भावितं कौरूप्य-जरा-रोगादि-पूर्णम् अपि स्व-शरीरं मह्यं दत्त्वा, अप्राकृत-माधुर्य-सिन्धुं माम् एवं गृह्णाति । मया पुनर् अपि चतुर-शिरोमणिनापि तद्-दत्तं तद् एव प्राप्य, कौस्तुभ-किरीटादि-कटकाद्य्-अनर्घ-रत्नालङ्कार-भूषितम् अपि स्वं तस्मै हर्षाद् एव दीयते । इत्य् अहो बुद्धिमत्त्वं ! अहो चातुर्यवत्त्वं भारत-भू-वासिनः कस्यचित् कस्यचिद् इति । अत्र श्रवण-कीर्तन-स्मरण-परिचर्याद्य्-अर्थं श्रोत्रादीनां विनियोग एव भगवते शरीर-दानं ज्ञेयम् ।

किं च, एका रसनैव तत्-कीर्तन-निरता कर्णौ वा श्रवण-निरतौ, करौ वा परिचर्या-निरतौ चेत्, तदापि स आत्मानं ददातीति । शरीरैक-देश-दानेनापि स लभ्यते इति कः खलु बुद्धि-चातुर्यवान् एवं न कुर्यात् ? इति ।

सर्वोपदेश-सारोऽयं श्लोक-चिन्तामणिः प्रभोः ।

हृदये यस्य राजेत स राजेद् भक्त-संसदि ॥२२॥

———————————————————————————————————————

**॥ ११.२९.२३-२४ ॥**

**एष तेऽभिहितः कृत्स्नो ब्रह्म-वादस्य सङ्ग्रहः ।**

**समास-व्यास-विधिना देवानाम् अपि दुर्गमः ॥**

**अभीक्ष्णशस् ते गदितं ज्ञानं विस्पष्ट-युक्तिमत् ।**

**एतद् विज्ञाय मुच्येत पुरुषो नष्ट-संशयः ॥**

**श्रीधर-स्वामी (भावार्थ-दीपिका) :** महा-प्रकरणार्थम् उपसंहरति द्वाभ्याम्---एष इति ॥२३-२४॥


______


**जीव-गोस्वामी (क्रम-सन्दर्भः) : एष** पूर्वोक्त-लक्षणो भक्ति-योगः । तत्-प्राप्य-रूप एव **समास- विधिना**, एषा बुद्धिमतां \[भा।पु। १०.२९.२२\] इत्य्-आदि-रूपेण, **व्यास-विधिना**त्वं तु सर्वं परित्यज्य \[भा।पु। ११.७.६\] इत्य्-आदि-महा-प्रकरणेन । **देवानां** सत्त्व-प्रकृतीनाम् अपीत्य् अर्थः । यद् उक्तं षष्ठे,

> देवानां शुद्ध-सत्त्वानाम् ऋषीणाम् अमलात्मनाम् । >
> भक्तिर् मुकुन्द-चरणे न प्रायेणोपजायते ॥ \[भा।पु। ६.१४.२\] इति > ।

**ज्ञानम्** इति यद् उक्तम् । तस्य तु नाहं साक्षात् फलं, किन्तु मुक्ति-मात्रम् इत्य् आह---**अभीक्ष्णश** इति ॥२३-२४॥


______


**विश्वनाथ-चक्रवर्ती (सारार्थ-दर्शिणी) :** महा-प्रकरणार्थम् उपसंहरति---एष इति द्वाभ्याम् ॥२३-२४ ॥

———————————————————————————————————————

**॥ ११.२९.२५ ॥**

**सुविविक्तं तव प्रश्नं मयैतद् अपि धारयेत् ।**

**सनातनं ब्रह्म-गुह्यं परं ब्रह्माधिगच्छति ॥**

**श्रीधर-स्वामी (भावार्थ-दीपिका) :** आस्तां तावज् ज्ञानम् । एतद्-अनुसन्धान-कथन-पठन-श्रवण-पराणाम् अप्य् एतद् एव फलं भवतीत्य् आह चतुर्भिः---सुविविक्तम् इति । **मया सुविविक्तं** दत्तोत्तरम् **एतद्** आख्यानम् **अपि** यो **धारयेद्** अनुसन्दध्यात्, स **ब्रह्म-गुह्यं** वेदेऽपि रहस्यम् ॥२५॥


______


**जीव-गोस्वामी (क्रम-सन्दर्भः) :** समुदायस्य तु पौर्वापर्येणानुसन्धानेऽपि फलं तु मल्-लक्षणं साधन-सिद्ध-भक्तेन सार्धम् अविशेषं स्यात्, मम त्वत्-पक्ष-पाताद् इत्य् आह---सुविविक्तम् इति । **ब्रह्म-गुह्यंपरं ब्रह्मेति** माम् इत्य् अर्थः, गूढं परं ब्रह्म मनुष्य-लिङ्गं \[भा।पु। ७.१०.४८\] इति श्री-नारदोक्तेः ॥२५॥


______


**विश्वनाथ-चक्रवर्ती (सारार्थ-दर्शिणी) : तव प्रश्नं मयासुविविक्तं** दत्तोत्तरं यो **धारयेत्**, एतद् उपाख्यानम् अपि यो धारयेत्, **ब्रह्म-गुह्यं** वेद-रहस्यं **पर-ब्रह्म**-स्वरूपम् ॥२५॥

———————————————————————————————————————

**॥ ११.२९.२६ ॥**

**य एतन् मम भक्तेषु सम्प्रदद्यात् सुपुष्कलम् ।**

**तस्याहं ब्रह्म-दायस्य ददाम्य् आत्मानम् आत्मना ॥**

**श्रीधर-स्वामी (भावार्थ-दीपिका) : सुपुष्कलं** यथा भवति, तथा **ब्रह्म-दायस्य** ब्रह्म ददातीति तथा तस्य ज्ञानोपदेष्टुः ॥२६॥


______


**जीव-गोस्वामी (क्रम-सन्दर्भः) :** मद्-भक्त-सात्-करणे तु तावद् एवेति किं वक्तव्यं ? यतः---य एतद् इति। **ददामि** वशीकरोमि ॥२६॥


______


**विश्वनाथ-चक्रवर्ती (सारार्थ-दर्शिणी) :** सुपुष्कलं यथा स्यात्, तथा ब्रह्मणि दायो यस्य ब्रह्म ददातीति ब्रह्म-दायस्येति चतुर्थ्य्-अर्थे षष्ठी ॥२६॥

———————————————————————————————————————

**॥ ११.२९.२७ ॥**

**य एतत् समधीयीत पवित्रं परमं शुचि ।**

**स पूयेताहर् अहर् मां ज्ञान-दीपेन दर्शयन् ॥**

**श्रीधर-स्वामी (भावार्थ-दीपिका) : समधीयीत** उच्चैः पठेत् । **परमं शुचि** अन्येषाम् अपि शोधकम् । **पूयेत** शुद्ध्येत् ॥२७॥


______


**जीव-गोस्वामी (क्रम-सन्दर्भः) :** अर्थम् अबुद्ध्वा केवलं पठतः फलम् आह---य एतद् इति । **परमं शुचि** दोष-मात्र-रहितं परमं **पवित्रं** वक्तृ-श्रोतॄणां सर्व-दोष-निवारकं च । अतः स स्वयं **पूयेतैव** नात्राश्चर्यम् इति भावः । न केवलम् एतावत् व्युत्पन्नान् प्रति **मां ज्ञान-दीपेन दर्शयंश्** च भवतीति ॥२७॥


______


**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

———————————————————————————————————————

**॥ ११.२९.२८ ॥**

**य एतच् छ्रद्धया नित्यम् अव्यग्रः शृणुयान् नरः ।**

**मयि भक्तिं परां कुर्वन् कर्मभिर् न स बध्यते ॥**

**श्रीधर-स्वामी (भावार्थ-दीपिका), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*


______


**जीव-गोस्वामी (क्रम-सन्दर्भः) :** श्रद्धा-पूर्वकं नित्य-श्रोतॄणां तु फल-विशेषम् आह---य इति ॥२८॥

———————————————————————————————————————

**॥ ११.२९.२९ ॥**

**अप्य् उद्धव त्वया ब्रह्म सखे समवधारितम् ।**

**अपि ते विगतो मोहः शोकश् चासौ मनो-भवः ॥**

**श्रीधर-स्वामी (भावार्थ-दीपिका) : सम्यक्** ज्ञानानुत्पत्तौ पुनर् उपदेक्ष्यामीत्य् आशयेन पृच्छति---अपीति । **अपि** किं ? ॥२९॥


______


**जीव-गोस्वामी (क्रम-सन्दर्भः) :** अथ करुणया व्यग्रः सान्त्वयति---अपीति । **मोहो** मदीयानाम् एषाम् अन्यथा-भावे जातः **शोकः** पुनर् ममाप्राप्त्य्-अभावेन जातः । अयं भावः---भगवता सह मम योऽयं सम्वादः, तच्-छ्रवणादितोऽपि यदि तत्-तद्-रूपं फलं, तदा तव कः सन्देहः ? का वान्येषां मत्-परिग्रहाणाम् इति ॥२९॥


______


**विश्वनाथ-चक्रवर्ती (सारार्थ-दर्शिणी) :** नित्य-सिद्धस्य निस्त्रैगुण्यस्यापि उद्धवस्य ज्ञानादि-ग्रहणार्थं स्व-शक्त्यैव मोहम् उत्पाद्य ज्ञानाद्य्-उपदेशेन पुनस् तं निराकृत्य लीलया पृच्छति---अपि ते इति ॥२९॥

———————————————————————————————————————

**॥ ११.२९.३० ॥**

**नैतत् त्वया दाम्भिकाय नास्तिकाय शठाय च ।**

**अशुश्रूषोर् अभक्ताय दुर्विनीताय दीयताम् ॥**

**श्रीधर-स्वामी (भावार्थ-दीपिका) :** *न व्याख्यातम्।*


______


**जीव-गोस्वामी (क्रम-सन्दर्भः) :** तत्र स-प्रतीतिकम् आलोक्य व्यतिरेकान्वयाभ्याम् उपदेश्यान् उपदिशति---नैतद् इति द्वाभ्याम् ॥३०॥


______


**विश्वनाथ-चक्रवर्ती (सारार्थ-दर्शिणी) :** अशुश्रूषोर् अश्रद्धया शृण्वते ॥३०॥

———————————————————————————————————————

**॥ ११.२९.३१ ॥**

**एतैर् दोषैर् विहीनाय ब्रह्मण्याय प्रियाय च ।**

**साधवे शुचये ब्रूयाद् भक्तिः स्याच् छूद्र-योषिताम् ॥**

**श्रीधर-स्वामी (भावार्थ-दीपिका) : शूद्राणां योषितां** च यदि **भक्तिः स्यात्**, तर्हि **ब्रूयात्** ॥३१॥


______


**जीव-गोस्वामी (क्रम-सन्दर्भः) :** किं बहुनेत्य् आह---भक्तिर् इति । शूद्र-योषिद्भ्योऽपीत्य् अर्थः इति तेषाम् अप्य् अधिकारो दर्शितः ॥३१॥


______


**विश्वनाथ-चक्रवर्ती (सारार्थ-दर्शिणी) : शूद्राणां योषितां** च यदि **भक्तिः स्यात्**, तर्हि तेभ्यस् ताभ्यश् च **ब्रूयात्** ॥३१॥

———————————————————————————————————————

**॥ ११.२९.३२ ॥**

**नैतद् विज्ञाय जिज्ञासोर् ज्ञातव्यम् अवशिष्यते ।**

**पीत्वा पीयूषम् अमृतं पातव्यं नावशिष्यते ॥**

**श्रीधर-स्वामी (भावार्थ-दीपिका) :** एतज्-ज्ञानेन पुमान् कृतार्थो भवतीत्य् आह---नैतद् इति । अत्र दृष्टान्तम् आह---पीत्वेति । **पीयूषं** स्वादु ॥३२॥


______


**जीव-गोस्वामी (क्रम-सन्दर्भः) :** यस्माद् एवं भक्तिर् एवात्र साधनं फलं, तस्मात्---नैतद् इति । पीयूषाख्यम् अमृतं परमोत्तमम् इति गम्यते ॥३२॥


______


**विश्वनाथ-चक्रवर्ती (सारार्थ-दर्शिणी) :** यद्यपि भक्त्यैव कृतार्थस्य मद्-भक्तस्य ज्ञानेन नास्ति प्रयोजनं, तद् अपि ज्ञानं नाम कीदृशं ? इति कदाचित् कस्यचिद् भक्तस्य यदि जिज्ञासा स्यात्, तदा तेनेदम् एव द्रष्टव्यम् । अत्र ज्ञानस्यापि सत्त्वाद् इत्य् आह---नैतद् इति । **पीयूषं** सुधां **पीत्वा पातव्यममृतं** पेयम् अमृतान्तरं **नावशिष्यते** ॥३२॥

———————————————————————————————————————

**॥ ११.२९.३३ ॥**

**ज्ञाने कर्मणि योगे च वार्तायां दण्ड-धारणे ।**

**यावान् अर्थो नृणां तात तावांस् तेऽहं चतुर्-विधः ॥**

**श्रीधर-स्वामी (भावार्थ-दीपिका) :** ननु सन्ति बहूनि ज्ञेयानि तत्-तत्-फल-साधनानि ? सत्यम्, सन्त्य् अभक्तानां, भक्तस्य तु सर्वम् अहम् एव, अतो मद्-एक-शरणो भवेत्य् आह---**ज्ञान** इति । ज्ञानादौ **यावान्** धर्मादि-लक्षणश् **चतुर्-विधोऽर्थः,तावान्** सर्वोऽपि **तेऽहम्** एव । तत्र **ज्ञाने** मोक्षः, **कर्मणि** विहिते धर्मः । कर्मण्य् एव स्वाभाविके तु कामः । **योगे** त्व् अनिमादि-सिद्धयः । **वार्तायां** कृष्य्-आदाव् अर्थः । **दण्ड**-नीताव् ऐश्वर्यम् इति । सिद्ध्यैश्वर्ययोर् अपि कामान्तर्-गतत्वाच् चातुर्-विध्यम् ॥३३॥


______


**जीव-गोस्वामी (क्रम-सन्दर्भः) :** तद् एतत् परोपदेशार्थम् एव त्वां प्रत्युपदिष्टं, तव तु साधनं साध्यं च सर्वम् अहम् एवेत्य् आह---**ज्ञान** इति । तत्र **ज्ञाने** मोक्षः, **कर्मणि** धर्मः कामश् च, **योगे** नाना-विध-सिद्धि-लक्षणोऽलौकिकः **वार्तायां दण्ड-धारणे** च नाना-विध-लौकिकश् चार्थ इति चतुर्विधत्वं ज्ञेयम् ॥३३॥


______


**विश्वनाथ-चक्रवर्ती (सारार्थ-दर्शिणी) :** ननु यदि कस्यचिद् भक्तस्य ज्ञान-कर्मादि-फलेऽपि लिप्सा स्यात् तदा तेन ज्ञानादिकम् अभ्यसनीयम् एवेति तत्रोद्धवं लक्ष्यीकृत्य नैवेत्य् आह---**ज्ञाने** इति । ज्ञानादौ **यावान् अर्थः** फलं मोक्षादि-**चतुर्विधः,** तावान् सर्वोऽपि तव भक्तस्याहम् एव भवामि, तं तम् अर्थं सर्वम् अहम् एव ददामीत्य् अर्थः । ततश् च, किं ज्ञानाद्य्-अभ्यासेनेति भावः? तत्र **ज्ञाने** मोक्षः, **कर्मणि** विहिते धर्मः । **योगे**ऽणिमादि-सिद्धि-लक्षणः कामः । **वार्तायां** कृष्य्-आदौ **दण्ड-धारणे** चार्थः । यद् उक्तं---

> या वै साधन-सम्पत्तिः पुरुषार्थ-चतुष्टये । >
> तया विना तद् आप्नोति नरो नारायणाश्रयः ॥[^१३२] इति ॥३३॥

[^१३२]: मोक्ष-धर्मतोऽयं श्लोक इति केचित्। स मया तु तत्र न प्राप्तः।


———————————————————————————————————————

**॥ ११.२९.३४ ॥**

**मर्त्यो यदा त्यक्त-समस्त-कर्मा**

**निवेदितात्मा विचिकीर्षितो मे ।**

**तदामृतत्वं प्रतिपद्यमानो**

**मयात्म-भूयाय च कल्पते वै ॥**

**श्रीधर-स्वामी (भावार्थ-दीपिका) :** कुत इत्य् अत आह---मर्त्य इति । **यदा त्यक्त-समस्त-कर्मा** सन् **मे निवेदितात्मा** भवति, **तदा**ऽसौ मे **विचिकीर्षितो** विशिष्टः कर्तुम् इष्टो भवति, ततश् **चामृतत्वं** मोक्षत्वं **प्रतिपद्यमानो मयात्म-भूयाय** मद्-ऐक्याय मत्-समानैश्वर्यायेति यावत्, **कल्पते** योग्यो भवति । **वै** ध्रुवम् ॥३४॥


______


**जीव-गोस्वामी (क्रम-सन्दर्भः) :** आस्तां तव वार्ता, मर्त्य-मात्रायापि सर्वतो विलक्षणां गतिं ददामीत्य् आह---मर्त्य इति ॥३४॥


______


**विश्वनाथ-चक्रवर्ती (सारार्थ-दर्शिणी) :** ननु मया सर्व-मतान्य् अवगतानि, किन्तु त्वद्-भक्तानां किं मतम् ? तत् त्वं ब्रूहीत्य् अपेक्षायां \"भोः प्रणयिन्न् उद्धव ! चतुर्विंशेऽध्याये सत्-कार्य-वादिनां मतम्, अष्टाविंशे तथैवासत्कार्य-वादिनां च मतम् उक्तम् । मद्-भक्तास् त्व् अविवादिनः सत्य-वादिनः सन्तो वस्तुतस् तु तद्-उभय-मतम् अध्यवर्तिनो नैव भवन्तीय् आह---**मर्त्य** इति ।

मनुष्यो **यदा** यादृच्छिक-मद्-भक्त-कृपा-प्रसादात् **त्यक्तानि समस्तानि** नित्य-नैमित्तिक-काम्यानि **कर्माणि** येन सः, **निवेदितात्मा** मत्-स्वरूप-भूताय मन्-मन्त्रोपदेशकाय गुरवे,

> योऽहं ममास्ति यत् किंचिद् इह लोके परत्र च । >
> तत् सर्वं भवतो नाथ चरणेषु समर्पितम् ॥ > \[सनत्-कुमार-संहिता १३०\]

इति वचसा मनसा च समर्पिताहन्तास्पद-ममतास्पदो भवति, **तदा** तत्-क्षणम् आरभ्यैव स **मर्त्योमेमया विचिकीर्षितः** विशिष्टः कर्तुम् इष्टः, मत्-प्रतिपद्यमानेन मद्-भक्त्य्-आभासेन योगि-ज्ञानि-प्रभृतिभ्योऽपि विलक्षण एव कर्तुम् ईप्सितः स्याद् इति । तेन मद्-भक्तेन मया कार्यः सत्य-भूत एव, नाप्य् अविद्या-कार्यो मिथ्या-भूत एव, किन्तु मत्-कार्यो गुणातीत एव सन्, **अमृतत्वं** मृतं नाशस् तद्-अभाववत्त्वं **प्रतिपद्यमानः** मया सहैव **आत्म-भूयाय** स्व-भृत्यै **कल्पते** योग्यो भवति । **च**-कारेणैतत्-फलम् अननुसंहितं फलं तु प्रेमवत् पार्षदत्वम् इति ॥३४॥

———————————————————————————————————————

**॥ ११.२९.३५ ॥**

**श्री-शुक उवाच---**

**स एवम् आदर्शित-योग-मार्गस्**

**तदोत्तमःश्लोक-वचो निशम्य ।**

बद्धाञ्जलिः प्रीत्य्-उपरुद्ध-कण्ठो

न किञ्चिद् ऊचेऽश्रु-परिप्लुताक्षः ॥

**श्रीधर-स्वामी (भावार्थ-दीपिका) : आदर्शितो** **योग-मार्गो** यस्मै सः ॥३५॥


______


**जीव-गोस्वामी (क्रम-सन्दर्भः) : एवम् आ** सम्यग् **दर्शितो योगस्य** स्वेन **मार्गो** यस्मै सः ॥३५॥


______


**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

———————————————————————————————————————

**॥ ११.२९.३६ ॥**

**विष्टभ्य चित्तं प्रणयावघूर्णं**

**धैर्येण राजन् बहु-मन्यमानः ।**

**कृताञ्जलिः प्राह यदु-प्रवीरं**

**शीर्ष्णा स्पृशंस् तच्-चरणारविन्दम् ॥**

**श्रीधर-स्वामी (भावार्थ-दीपिका) : प्रणयेनावघुर्णं** क्षुभितं चित्तं **धैर्येण विष्टभ्य बहु-मन्यमान** आत्मानं कृतार्थं मन्यमानः ॥३६॥


______


**जीव-गोस्वामी (क्रम-सन्दर्भः) :** बहु मन्यमान इति । मुहुर् उच्छलद्-वियोग-दुःखावरणाय, तादृशे । तद्-उपदेश-प्रसाद-लाभ-मय-स्व-भाग्य-भावनयात्मानम् उल्लासयितुम् इच्छन्न् इत्य् अर्थः ॥३६॥


______


**विश्वनाथ-चक्रवर्ती (सारार्थ-दर्शिणी) :** प्रणयेनावघूर्णात्मकं महा-व्यग्रं चित्तं धैर्येण विष्टभ्य तद्-दत्त-शक्त्यैव यद् धैर्यम् अभूत्, तद् एव बहु-मन्यमानः ॥३६॥

———————————————————————————————————————

**॥ ११.२९.३७ ॥**

**श्री-उद्धव उवाच---**

**विद्रावितो मोह-महान्धकारो**

**य आश्रितो मे तव सन्निधानात् ।**

**विभावसोः किं नु समीपगस्य**

**शीतं तमो भीः प्रभवन्त्य् अजाद्य ॥**

**श्रीधर-स्वामी (भावार्थ-दीपिका) :** मे मया य आश्रित आसीत्, स तव सन्निधानेनैव विद्रावितः । प्रभवन्ति किं नु बाधाय समर्था भवन्ति ? अजाद्य ब्रह्मणोऽपि जनक ॥३७॥


______


**जीव-गोस्वामी (क्रम-सन्दर्भः) :** मोहः पुनस् त्वत्-प्राप्त्य्-असम्भावनादि-मयः तद्-रूपो योऽन्धकारो मयाश्रितः । स तव सन्निधानात् कृपावलोकादि-वर्षि-सान्निध्य-स्वभावाद् एव स्वयं विद्रावितोऽभूत्, किम् उत तादृशोपदेशात् ? इत्य् अर्थः ॥३७॥


______


**विश्वनाथ-चक्रवर्ती (सारार्थ-दर्शिणी) :** यो मे मया मोह-महान्धकर आश्रितः सर्व-यादव-विराजित-मत्-प्रभु-सहिता द्वारकेयं परिच्छिन्नैव, सम्प्रति नश्वरेति विचार-मयं, स त्वया विद्रावित इति तृतीय-स्कन्ध-दर्शितोद्धव-प्रश्नानन्तरम् अनन्य-ज्ञेय-स्वीय-सिद्धान्त-रहस्य-प्रदीपं, आदिदेशारविन्दाक्ष आत्मनः परमां स्थितिं \[भा।पु। ३.४.१९\] इति च न व्यञ्जितम् उद्धवायादात् तत्-कथा एतद्-उतंराप्य् अत्रैवोक्ता ज्ञेया । अतः काल-वयोद्भूतं श्री-वराह-चेष्टितम् एकत्रैवाह मैत्रेय इतिवत् ॥३७॥

———————————————————————————————————————

**॥ ११.२९.३८ ॥**

**प्रत्यर्पितो मे भवतानुकम्पिना**

**भृत्याय विज्ञान-मयः प्रदीपः ।**

**हित्वा कृतज्ञस् तव पाद-मूलं**

**कोऽन्यं समीयाच् छरणं त्वदीयम् ॥**

**श्रीधर-स्वामी (भावार्थ-दीपिका) :** किं च, यद्यपि तव सन्निधानाद् एव गतः, तथाप्य् अनुकम्पिना भवता विज्ञान-मयः प्रदीपश् च प्रत्यर्पितः, स्व-माययापहृतः पुनः समर्पितः । अतस् तव कृतज्ञो यस् त्वया कृतम् अनुग्रहं जानाति, स को नाम त्वदीयं पाद-मूलं हित्वान्य-च्छरणं समीयाद् आश्रयेत् ? ॥३८॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** प्रत्यर्पित इति । मया तुभ्यम् आत्म-बुद्धीन्द्रियादि-सहितं शरीर्रम् अर्पितं, त्वया तु विज्ञान-मयः स्वानुभव-मयः प्रदीपः प्रत्यर्पितः । अतोऽहं प्रतिक्षणम् एव सर्व-देश-काल-वर्तिनः स-परिकर-वैशिष्ट्यस्य तव माधुर्यानुभवेन त्वया पूर्णीकृत एव सम्प्रति वर्ते, मच्-छरीरेणानेन यत् त्वं चिकीर्षसि, तत् कुरु । यत्र क्वापि प्रस्थापयितुम् इच्छसि, तत्र प्रस्थापय । अत्रैव प्रस्थापयेति भावः । यतः कृतज्ञः, तद्-भृत्यस् तव पाद-मूलं हित्वा अन्यत् त्व्दईयम् अपि स्थलं शरणं स्व-गृहम् अपि को नाम मदीयं गच्छेत् ? यदि च तत्रापि वर्तमानस्य तव साक्षाद्-अनुभवः स्यात्, तदा गच्छेद् अपि न काप्य् अत्र हानिः । प्रत्युत तन्-निदेश-पालनं चेति भावः ॥३८॥

———————————————————————————————————————

**॥ ११.२९.३९ ॥**

**वृक्णश् च मे सुदृढः स्नेह-पाशो**

**दाशार्ह-वृष्ण्य्-अन्धक-सात्वतेषु ।**

**प्रसारितः सृष्टि-विवृद्धये त्वया**

**स्व-मायया ह्य् आत्म-सुबोध-हेतिना ॥**

**श्रीधर-स्वामी (भावार्थ-दीपिका) :** किं च, दाशार्हादिषु त्वया यः स्व-मायया स्नेह-पाशः प्रसारितः, स त्वयैवात्म-तत्त्व-ज्ञान-शस्त्रेण वृक्णश् छिन्नः ॥३९॥


______


**जीव-गोस्वामी (क्रम-सन्दर्भः) :** किं च, सृष्टि-विवृद्धये स्व-मायया यः स्नेह-पाशस् त्वया प्रसारितः, स मया त्वद्-उक्तेनात्म-सुबोध-हेतिना वृक्णः । किन्तु भवत्-सम्बन्धेनैव तेषु स मया स्वीकृत इत्य् अर्थः । यद् वा, मे मया दाशार्हादिषु त्वन्-मिलनात् पूर्वं स्नेह-पाशो वृक्णश् छिन्नोऽपि कंस-वधाद् अनन्तरं स्वयम् एव स्व-मायया भक्त-विषय-कृपया सृष्टि-विवृद्धये जगतः स्वस्मिंस् तादृश-स्नेह-विवृद्धये प्रसारितः । कीदृश्या स्व-मायया ? आत्म-सुबोधस्य ब्रह्मानुभवस्यापि हेतिना छेदक-रूपयेत्य् अर्थः । ततः स कथं मया त्यज्यतां ? इति भावः ॥३९॥


______


**विश्वनाथ-चक्रवर्ती (सारार्थ-दर्शिणी) :** ननु तर्हि यादवादिषु स्नेहं हित्वा कथं गन्तुं प्रभविष्यसि ? तत्राह---वृक्णश् छिन्नः । अयम् अर्थः---दाशार्हादिषु मे द्विविधः स्नेह-पाशः । तत्र यः स्व-मायया त्वया सृष्टि-विवृद्धये प्रसारितः, "दाशार्हादयः स्व-पुत्र-पौत्रादि-रूपेण पुनर् अप्य् अभीक्ष्णं वर्धन्तां, ततश् चास्मत्-सत्-समृद्धिः सदैवाकल्पं सर्व-दिग्-देश-व्यापिनी सर्व-विजयिनी भूयात्" इत्य् आभिमानिकः स्नेह-पाशः । स्व-मायया आत्म-सुबोधास्त्रेण वृक्ण एव, यस् तु तद्-रूप-गुण-कथा-परिचर्या-माधुर्यास्वाद-निबन्धनस् तेषु स्नेह-पाशः, स तु मे भूषण-भूतो वर्तत एव । त्वया ज्ञान-दीपार्पणात् यत्रैव यास्यामि, तत्रैव वृष्ण्य्-आदि-सहित-त्वद्-विशिष्टाम् एव द्वारकां साक्षाद् द्रक्ष्यामि, तत्र कृत-कार्यस् त्वया आन्येष्यमाण एष्याम्य् अपीति ॥३९॥

———————————————————————————————————————

**॥ ११.२९.४० ॥**

**नमोऽस्तु ते महा-योगिन् प्रपन्नम् अनुशाधि माम् ।**

**यथा त्वच्-चरणाम्भोजे रतिः स्याद् अनपायिनी ॥**

**श्रीधर-स्वामी (भावार्थ-दीपिका) :** एवं यद्य् अपि त्वया बहूपकृतं तथाप्य् एतावत् प्रार्थये इत्य् आह---नमोऽस्त्व् इति । अनुशाध्य् अनुशिक्षय । अनुशासनीयम् आह---यथेति । सुक्ताव् अप्य् अनपायिनौ ॥४०॥


______


**जीव-गोस्वामी (क्रम-सन्दर्भः) :** तथापि परमाभीष्टं तव कृपयैव सम्पत्स्यत इति पुनः सकाकु प्रार्थयते---नमोऽस्त्व् इति । मां प्रपन्नम् अनुशाधि संपादयेत्य् अर्थः । तस्याश् च प्रपत्तेर् वैशिष्ट्याय स्पृहयन्न् आह---यथेति ॥४०॥


______


**विश्वनाथ-चक्रवर्ती (सारार्थ-दर्शिणी) :** हे महा-योगिन् ! महा-योग-बलेन सर्वत्रैव मां स्वानुभावनया आनन्दयितुं प्रवृत्त ॥४०॥

———————————————————————————————————————

**॥ ११.२९.४१-४४ ॥**

**श्री-भगवान् उवाच---**

**गच्छोद्धव मयादिष्टो बदर्य्-आख्यं ममाश्रमम् ।**

**तत्र मत्-पाद-तीर्थोदे स्नानोपस्पर्शनैः शुचिः ॥**

**ईक्षयालकनन्दाया विधूताशेष-कल्मषः ।**

**वसानो वल्कलान्य् अङ्ग वन्य-भुक् सुख-निःस्पृहः ॥**

**तितिक्षुर् द्वन्द्व-मात्राणां सुशीलः संयतेन्द्रियः ।**

**शान्तः समाहित-धिया ज्ञान-विज्ञान-संयुतः ॥**

**मत्तोऽनुशिक्षितं यत् ते विविक्तम् अनुभावयन् ।**

**मय्य् आवेशित-वाक्-चित्तो मद्-धर्म-निरतो भव ।**

**अतिव्रज्य गतीस् तिस्रो माम् एष्यसि ततः परम् ॥**

**श्रीधर-स्वामी (भावार्थ-दीपिका) :** तद् उक्तम् ॐ इत्य् अङ्गीकृत्य, तथापि **मयादिष्टो** लोक-सङ्ग्रहार्थम् एतावत् कुर्व् इत्य् आह---**गच्छ** इति । **आदिष्टो** नियुक्तः । **स्नानादेः** पूर्वम् एव मत्-पाद-तीर्थोदक-भूताया **अलकनन्दाया** गङ्गाया **ईक्षया** । **वसानः** परिदधानः । **द्वन्द्व-मात्राणां** शीतोष्णादि-विषयाणाम् । **सुशील** आर्जवादि-स्वभावः । **ते** त्वया **विविक्तं** सुविचारितम् । तिस्रस् त्रि-गुणात्मिका **गतीर्** अतिक्रम्य ॥४१-४४॥


______


**जीव-गोस्वामी (क्रम-सन्दर्भः) :** यद्यपि तव प्रार्थिता मच्-चरण-रतिः सिद्धैव, सा च मद्-विरहेण स्वत एव वृद्धिम् अप्य् उपैष्यति, ततो न तद्-अर्थं साधनान्तरम् अप्य् अपेक्ष्यते, तथापि मद्-विरहेण यस् त्वम् अवश्यं कष्टं करिष्यसि, तल्-लोक-शिक्षार्थं साधनानुरूपेणैव कुरु, न तु हठाद् उपवासादिना । ततश् च लोक-शिक्षा-लक्षण-मद्-अभीष्ट-सम्पादने कृते त्वद्-अभीष्टम् अपि सेत्स्यतीत्य् आशयेनाह---**गच्छ** इति सार्ध-चतुष्केण ।

अत्र **गच्छ** इत्य् एवाज्ञापनम् अन्यद् अन्यत् तु तत्र गतत्वेन स्वभावेन च स्वतः सेत्स्यतीत्य् अनुवाद-मात्रम् । तत्र **मत्-पाद-** इत्य्-आदि-चतुष्टयं गतत्वेन सुख-निस्पृहत्वादिकं स्वभावेनैवेति ज्ञेयम् । **बदर्य्-आख्यम्** इति दूरे[^१३३] प्रस्थापनम् अत्र मम मुहुर् लीला-मय-भूमाव् अस्य वियोगातुरस्य स्थितौ कृच्छ्रातिशय एव स्याद् इत्य् अभिप्रायात् ॥४१॥

[^१३३]: हरेः इति पाठान्तरः।


ईक्षया हेतुना अलकनन्दाया विधूतम् अशेष-कल्मष दुष्ट-स्पर्शनादिजं दुःखं येनेति तु वास्तवोऽर्थः ॥४२॥

**विविक्तं** सुविचारितं, यथा त्वच्-चरणाम्भोज- \[भा।पु। ११.२९.४०\] इत्य् एतत् पर्यवसानम् । यत् तद् एवेत्य् अर्थः । **तिस्रः** कनिष्ठ-मध्यमोत्तमत्वेन प्रसिद्धास् तास् ता **गतीर्** अतिक्रम्य ततस् ताभ्यः प्रसिद्धाभ्योऽपि **पराम्** उत्कृष्टाम् **एष्यसि** । तां काम् इति शङ्किष्यतेऽसाव् इति कृपया स्वयम् एवाह---**माम्** इति । यथैवोक्तं श्रीमद्-अर्जुनं प्रति---सर्व-गुह्यतमं \[गीता १८.६३\] इत्य् आदौ, माम् एवैष्यसि सत्यं ते \[गीता १८.६४\] इति ॥४३-४४॥


______



______

तत्र मत्-पाद-तीर्थोदे स्नानोपस्पर्शनैः शुचिः ॥**

**ईक्षयालकनन्दाया विधूताशेष-कल्मषः ।**

**वसानो वल्कलान्य् अङ्ग वन्य-भुक् सुख-निःस्पृहः ॥**

**तितिक्षुर् द्वन्द्व-मात्राणां सुशीलः संयतेन्द्रियः ।**

**शान्तः समाहित-धिया ज्ञान-विज्ञान-संयुतः ॥**

**मत्तोऽनुशिक्षितं यत् ते विविक्तम् अनुभावयन् ।**

**मय्य् आवेशित-वाक्-चित्तो मद्-धर्म-निरतो भव ।**

**अतिव्रज्य गतीस् तिस्रो माम् एष्यसि ततः परम् ॥**

**विश्वनाथ-चक्रवर्ती (सारार्थ-दर्शिणी) :** भो **उद्धव** ! सर्व-यादवेषु मत्-परिकरेषु मध्ये मत्-तुल्यत्वात् त्वम् एव मत्-प्रतिमूर्तिर् असि ।

> नोद्धवोऽण्व् अपि मन्-न्यूनो यद् गुणैर् नार्दितः प्रभुः । >
> अतो मद्-वयुनं लोकं ग्राहयन्न् इह तिष्ठतु ॥ \[भा। ३.४.३१\] इति > मद्-उक्तेः ।

अतो यत् कृत्यम् अहं स्वेन साधयामि, तत् त्वया साधयितुं शक्नोमि । अत एव पूर्वं व्रज-भूमिं प्रति त्वम् एव प्रस्थापितो यथा, तथैव सम्प्रति त्वां वदरिकाश्रमं प्रस्थापयितुम् इच्छामि । तत्र हि मद्-अंश-श्री-नर-नारायणादि-महा-मुनीन्द्रा मां दिदृक्षन्ते । मिथिलादि-भू-तल-प्रदेश-सुतल-वैकुण्ठादीन् पूर्वं गतवता मया तत्र-तत्र-स्थाः श्रुतदेव-बहुलाश्व-बलि-वैकुण्ठ-नाथाद्या मां दिदृक्षवः स्व-दर्शन-दानेन स्वीय-ज्ञानाद्य्-उपदेशेन च ते कृतार्थीकृताः । तथाधुना बदरिकाश्रमो गन्तुं न शक्यते, सपादशतवर्ष-रूप-स्वावतार-मर्यादा-मयस्य सम्प्रति समाप्तीभूतत्वात्, अतोऽधुना प्रपन्नम् अनुशाधि माम् इति यदि मां प्रार्थयसे, तर्हि इयम् एव सम्प्रति ममाज्ञेति मनसैव संलप्य प्रकटम् आह---गच्छेति । हे उद्धवेति । त्वम् अन्वर्थ-संज्ञत्वात् सदैव सर्व-जनोत्सव-प्रदो भवस्य् एवाधुना तु स्व-निष्ठ-ज्ञान-।विशेषादि-स्व-शक्ति-प्रदानेनापि त्वं तत्र जनोत्सव-विशेष-प्रदोऽपि मया कृत इति भावः ॥४१॥

ईक्षया स्व-कर्तृकावलोकनेनैव अलकनन्दाया विधूतं खण्डितम् अशेष-कल्मषं येन सः। तेष्व् आस्ते ह्य् अघभिद् धरिः \[भा।पु। ९.९.६\] इति नवमोक्तेर् उद्धवस्य सर्व-वैष्णवाग्रगण्यत्वाद् अत्राशेषम् इति पदम् उपन्यस्तम् ॥४२॥

मत्तः सकाशात् यद् भक्ति-ज्ञान-।विशेषादिकम् अनुशिक्षितं, तत एव विवेकं विवेक-विशेषम् अनुभावयन्, तत्रत्य-श्री-नर-नारायणादींस् त्वां पृच्छत इति शेषः । मय्य् आवेशित-वाक्-चित्तत्वाद् एव मद्-धर्मा मन्-निष्ठा ये बुद्धि-प्रतिभा-सर्वज्ञत्व-सर्व-शक्तित्वादयस् तन्-निरतस् तद्-उद्युक्तो भवेति तत्-तत्-समाधान-योग्यतार्थम् आशीर्वादः कृतः ॥

ततश् च तिस्रस् त्रिगुणात्मिका गतीर् अतिव्रज्य तत्रत्यान् मुनीन् गुण-त्रय-गतीर् अतिक्रान्तान् कृत्वेत्य् अर्थः । निष्पादित-मद्-आदेशो माम् एष्यसि योग-बलेन मयैवान्वेष्यमाणस् त्वम् अत्रैव मत्-समीपम् आगमिष्यसीत्य् अर्थः ॥४४॥

———————————————————————————————————————

**॥ ११.२९.४५ ॥**

**श्री-शुक उवाच---**

**स एवम् उक्तो हरि-मेधसोद्धवः**

**प्रदक्षिणं तं परिसृत्य पादयोः ।**

**शिरो निधायाश्रु-कलाभिर् आर्द्र-धीर्**

**न्यषिञ्चद् अद्वन्द्व-परोऽप्य् अपक्रमे ॥**

**श्रीधर-स्वामी (भावार्थ-दीपिका) :** हरि-मेधसा संसारं हरति मेधा यस्य तेन श्री-कृष्णेन । अद्वन्द्व-परोऽपि सुख-दुःख-विनिर्मुक्तोऽपि । अपक्रमे निर्गमन-समये ॥४५॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** हरि-मेधसा प्रेम्णा मनो हरन्ती मेधा यस्य तेन । अपक्रमे ततोऽपसृति-समये । अद्वन्द्व-परोऽपि प्रेम-मूलक-शोक-मोहादि-द्वन्द्व-विशिष्टोऽभूद् इत्य् अर्थः ॥४५॥

———————————————————————————————————————

**॥ ११.२९.४६ ॥**

**सुदुस्त्यज-स्नेह-वियोग-कातरो**

**न शक्नुवंस् तं परिहातुम् आतुरः ।**

**कृच्छ्रं ययौ मूर्धनि भर्तृ-पादुके**

**बिभ्रन् नमस्कृत्य ययौ पुनः पुनः ॥**

**श्रीधर-स्वामी (भावार्थ-दीपिका) :** किं च, सुदुस्त्यजः स्नेहो यस्मिन्, तेन वियोगात् कातरो भीतोऽत एव तं परिहातुम् अशक्नुवन् । आतुरोऽतिविह्वलः सन्कृच्छ्रं कष्टं ययौ प्राप । ततश् च भर्तृ-पादुके तेनैव कृपया दत्ते मूर्ध्नि बिभ्रद् अतिनिर्बन्ध-रूपया, तद्-आज्ञया तं पुनः पुनर् नमस्कृत्य ययौ । अत्र च, पृष्ठतोऽन्वगमं भर्तुः पाद-विश्लेषणाक्षमः\[भा।पु। ३.४.५\] इत्य्-आदि-तृतीय-स्कन्धोपक्रमोक्तानुसारेण बदरिकाश्रमं गच्छन्, भगवतः प्रभास-यात्राम् उपश्रुत्य, शनैः पृष्ठतो गतः सन्न्, उपसंहृत-निज-कुलं भगवन्तम् एकान्ते दृष्ट्वा, तत्-काल-प्राप्तेन मैत्रेयेण सह पुनः कृपया भगवतोपदिष्टं तत्त्वम् आकलय्य तद्-आज्ञातो ययाव् इति द्रष्टव्यम् ॥४६॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) :** ततश् च भर्तृ-पादुके तेनैव कृपया दत्ते मूर्ध्नि बिभ्रत् अतिनिर्बन्ध-रूपया तद्-आज्ञया तं पुनः पुनर् नमस्कृत्य ययौ । तत्र गच्छन्न् अपि तृतीय-स्कन्धोपक्रमोक्त-कथानुसारेण पुनर् अपि परावृत्य भगवन्तम् एकान्ते दृष्ट्वा सन्दिग्धम् अर्थान् पृष्ट्वा तद्-उतंराधिगत-समस्त-भगवल्-लीला-तत्त्व-सिद्धान्तो, विद्रावितो मोह-महान्धकारः \[भा।पु। ११.२९.३७\] इत्य्-आद्य्-उक्त्वा पुनर् अपि तद्-आज्ञया ययाव् इति द्रष्टव्यम् ॥४६॥

———————————————————————————————————————

**॥ ११.२९.४७ ॥**

ततस् तम् अन्तर् हृदि सन्निवेश्य

गतो महा-भागवतो विशालाम् ।

यथोपदिष्टां जगद्-एक-बन्धुना

तपः समास्थाय हरेर् अगाद् गतिम् ॥

**श्रीधर-स्वामी (भावार्थ-दीपिका) : विशालां** बदरिकाश्रमं **गतः** सन् **हरेर् गतिम् अगात्** । कथं-भूतां ? तेनैव **जगद्-एक-बन्धुना यथोपदिष्टाम्** । तदामृतत्वं प्रतिपद्यमानो मयात्म-भूयाय च कल्पते वै \[भा।पु। ११.२९.३४\], अतिव्रज्य गतीस् तिस्रो माम् एष्यसि ततः परं \[भा।पु। ११.२९.४४\] इत्य्-एवम्-उक्त-प्रकाराम् ॥४७॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**जीव-गोस्वामी (प्रीति-सन्दर्भः २१७) :** अथ साक्षात्कार-लक्षण-तुष्ट्य्-आत्मकं श्रीमद्-उद्धवस्याह---**ततस् तम्** इति । गम्यते इति **गतिः** । **यथोपदिष्टां गतिम्** इत्य् अस्य तृतीयानुसारेणायम् अर्थः । पूर्वं तत्र तं प्रति श्री-भगवता वेदाहम् अन्तर्-मनसीप्सितं ते ददामि यत् तद् दूर-वापम् अन्यैः \[भा।पु। ३.४.११\] इत्य् अनेन तद्-अभीप्सितं दातुं प्रतिश्रुतम् । त्वद्-ईप्सित-पूर्त्य्-अर्थं यद्-अन्यैर् दुरवापं तद् ददामीत्य् अर्थः । तच् च देयं पुरा मया प्रोक्तम् अजाय नाभा \[भा।पु। ३.४.१३\] इत्य्-आदिना सङ्क्षेप-भागवत-रूपम् इत्य् उद्दिष्टम् ।

अथ तादृश-तत्-प्रतिश्रुत-श्रवणेन परमोत्सुकतया परम-निजाभीप्सितम् असौ स्वयम् एव निवेदितवान्---

> को न्व् ईश ते पाद-सरोज-भाजां >
> सुदुर्लभोऽर्थेषु चतुर्ष्व् अपीह । >
> तथापि नाहं प्रवृणोमि भूमन् >
> भवत्-पदाम्भोज-निषेवणोत्सुकः ॥ \[भा।पु। ३.४.१५\] इत्य् अनेन ।

अथागन्तुकं निज-मोह-विशेषं च निवेदितवान्---कर्माण्य् अनीहस्य भवोऽभवय \[भा।पु। ३.४.१६\] इत्य्-आदिभ्याम् । तच् च साक्षात्-तद्-उपदेश-बलेन प्रायः पर-प्रत्यायनार्थम् एव ज्ञेयम् नोद्धवोऽण्व् अपि मन्-न्यूनः \[भा।पु। ३.४.३१\] इत्य्-आदेः ।

अथ तत्-तद्-अर्थोपयुक्तत्या भगवद्-उद्दिष्टार्थम् अपि प्रार्थितवान् । ज्ञानं परं स्वात्म-रहः प्रकाशं प्रोवाच कस्मै \[भा।पु। ३.४.१८\] इत्य्-आदिना । तत्र यद् वृजिनं तरेम इति वृजिनं तादृश-सेवा-विरह-दुःखम् । तादृश-लोक-मोह-दुःखं च । तत् तरणस्य तद्-रहस्य-ज्ञानाधीनत्वाद् इति भावः । ततश् च मद्-अभीष्टं श्री-भगवान् अपि सम्पादितवान् इति श्री-विदुरं प्रति कथितं श्रीमद्-उद्धवेन स्वयम् एव---

> इत्य् आवेदित-हार्दाय मह्यं स भगवान् परः । >
> आदिदेशारविन्दाक्ष आत्मनः परमां स्थितिम् ॥ \[भा।पु। ३.४.१९\] इति > ।

द्वितीये ब्रह्मणेऽपि परम-वैकुण्ठं दर्शयता तेनात्मनः परम-भगवत्ता-रूपा स्थितिर् दर्शिता । सा च श्री-द्वारका-वैभव-रूपेति श्री-भगवत्-सन्दर्भे स्थापितम् अस्ति । सङ्क्षेप-श्री-भागवत-रूपया चतुः-श्लोक्या च । तस्य तादृशत्वेऽपि विचित्र-लीला-भक्त-परवशत्व-रूपासाव् इति तत्रैव बोधितम् ।ततस् तद्-अनुभवेनोभयत्रापि श्रीमद्-उद्धवस्य धैर्यं जातम् इति तत्-तद्-उपयोगः । ततश् च ताम् एव तद्-उपदिष्टां गतिं जगामेत्य् अर्थः ॥४७॥


______


**विश्वनाथ-चक्रवर्ती (सारार्थ-दर्शिणी) : विशालां** बदरिकाश्रमम् । **हरेर्** हेतोर् एव **गतिम् अगात्** द्वारकां प्रति गमनम् अपि ॥४७॥

———————————————————————————————————————

**॥ ११.२९.४८ ॥**

**य एतद् आनन्द-समुद्र-सम्भृतं**

**ज्ञानामृतं भागवताय भाषितम् ।**

**कृष्णेन योगेश्वर-सेविताङ्घ्रिणा**

**सच्-छ्रद्धयासेव्य जगद् विमुच्यते ॥**

**श्रीधर-स्वामी (भावार्थ-दीपिका) : आनन्द-समुद्रो** भगवद्-भक्ति-मार्गः, तस्मिन् **संभृतम्** एकी-कृतम्, **एतद्** यः **सच्-छ्रद्धया आसेव्य** ईषद् अपि सेवित्वा वर्तते, स **विमुच्यत** इति किं वक्तव्यं ? तत्-सङ्गाज् **जगद्** अपि **विमुच्यत** इत्य् अर्थः ॥४८॥


______


**जीव-गोस्वामी (क्रम-सन्दर्भः) :** *न व्याख्यातम्।*


______


**विश्वनाथ-चक्रवर्ती (सारार्थ-दर्शिणी) : आनन्द-समुद्रो** भगवद्-भक्ति-योगः, तेन **संभृतं** सम्यग्-धृतम्, **एतद्** यः **सच्-छ्रद्धया आसेव्य** ईषद् अपि सेवित्वा वर्तते, स **विमुच्यते** । इति किं वक्तव्यं ? तत्-सङ्गाज् **जगद्** अपि विमुच्यत इत्य् अर्थः ॥४८॥

———————————————————————————————————————

**॥ ११.२९.४९ ॥**

भव-भयम् अपहन्तुं ज्ञान-विज्ञान-सारं

निगम-कृद् उपजह्रे भृङ्गवद् वेद-सारम् ।

अमृतम् उदधितश् चापाययद् भृत्य-वर्गान्

पुरुषम् ऋषभम् आद्यं कृष्ण-संज्ञं नतोऽस्मि ॥

**श्रीधर-स्वामी (भावार्थ-दीपिका) :** एवं कृतोपदेशं जगद् गुरुं प्रणमति---**भव-भयम्** इति । भवः संसारो भयं च जरा-रोगादि-निमित्तं तद् उभयं निवृत्तानां प्रवृत्तानां च **भृत्य-वर्गाणां** यथा-योग्यम् **अपहन्तुं** योऽ**मृत**-द्वयम् **उपजह्रे** उद्धृतवान् । तद् एवाह---**वेद-सारम्** एकम् । किं तत् ? **ज्ञान-विज्ञान-**रूपं च तत्-**सारं** श्रेष्ठं च । **भृङ्गवत्** भृङ्गो यथा पुष्पम् अकोपयन्न् एवामृतम् उपहरति, तथा स्वयं स्व-कृत-वेदानुसारेणैव **उदधितश्** चैकं तच् चोभयं यथा-यथं **भृत्य-वर्गान् अपाययत्** । **तं नतोऽस्मीति** ॥४९॥


______


**जीव-गोस्वामी (क्रम-सन्दर्भः) :** एकोऽवतारस् तावद् **भव-भयम्** इत्य्-आदि-लक्षणः । अन्यस् त्व् अमृतादि-लक्षणः । यद्यप्य् एवम् एवं गुणत्वेन द्वयम् अपि नमनीयं, तथाप्य् आद्यं प्रथमं **कृष्ण-संज्ञं नतोऽस्मि** इति तदा तस्यादरो दर्शितः । युक्तम् एव च तस्य तद् इति तं विशिनष्टि---**पुरुषं** सर्वादिम् इत्य् अर्थः । पूर्वम् एवाहम् इहासम् इति तत्-पुरुषस्य पुरुषत्वम् इति श्रुतेः। **ऋषभं** श्रेष्ठं चेति । **कृष्ण-सम्ज्ञं** कृष्णेति संज्ञा तन्-नामत्वेनातिप्रसिद्धिर् यस्येति मूर्त्य्-अन्तरं निषिध्यते । तन्-मूर्तेर् नमस्क्रियमाणत्वेन च नित्य-सिद्धत्वं दर्श्यते । तत्रैव टीका-कृद्भिर् अपि---तं वन्दे परमानन्दं नन्दनन्दन-रूपिणम् इत्य् उक्तम् ॥४९॥


______


**विश्वनाथ-चक्रवर्ती (सारार्थ-दर्शिणी) :** सर्वान्ते जगद्-गुरुं प्रणमति---**भव-भयम्** इति । **वेदेभ्यः सारम् उपजह्रे** उद्धृतवान् । नन्व् अन्ये मुनयो दर्शन-कर्तारो वेद-सारम् उपजह्रुर् एव ? सत्यं, ते दुर्गमस्य वेदस्य तात्पर्यं न सम्यग् अभिजानन्तीति न तद्-वाक्यं विश्वस्यते । अयं भगवांस् तु न तथेत्य् आह---**निगम-कृद्** इति । यो हि यच्-छास्त्रस्य कर्ता स एव खल्व् अतिदुर्गमस्यापि तस्यार्थं जानन्त्य् एवेति भावः । **भृङ्गवद्** इति वेद-पुष्पोद्यानस्य मकरन्दम् इत्य् अर्थः । **भृत्य-वर्गान् अपाययत्,** अभक्तान् असुरांस् तु वञ्चयामासेति दृष्टान्ताभिप्रायेणाह\--**अमृतम् उदधितश् च,** उदधि-सारम् इत्य् अर्थः । मोहिनी-रूपेण भृत्य-वर्गान् देवान् एवापाययत्, असुरांस् तु वञ्चयामासैव । **तं नतोऽस्मि** ॥४९॥

इति सारार्थ-दर्शिन्यां हर्षिण्यां भक्त-चेतसाम् ।

एकादशस्योनत्रिंशे सङ्गतः सङ्गतः सताम् ॥\*॥

———————————————————————————————————————

> इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं > संहितायां वैयासिक्याम् एकादश-स्कन्धे श्री-भगवद्-उद्धव-संवादे > उद्धवस्य वदर्य्-आश्रम-प्रवेशो >
> नामैकोनत्रिंशोऽध्यायः ।

॥११.२९॥


______

