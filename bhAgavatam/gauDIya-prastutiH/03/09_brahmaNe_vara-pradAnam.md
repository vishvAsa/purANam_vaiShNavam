+++
title = "०९ ब्रह्मणे वर-प्रदानम्"

+++

<details><summary>विषयः</summary>

ब्रह्म-कृता भगवत्-स्तुतिः, भगवतो ब्रह्मणे वर-प्रदानं च ।
</details>

**॥ ३.९.१ ॥**

**ब्रह्मोवाच---**

**ज्ञातोऽसि मेऽद्य सुचिरान् ननु देह-भाजां**

**न ज्ञायते भगवतो गतिर् इत्य् अवद्यम् ।**

**नान्यत् त्वद् अस्ति भगवन्न् अपि तन् न शुद्धं**

**माया-गुण-व्यतिकराद् यद् उरुर् विभासि ॥**

**मध्वाचार्यः (भागवत-तात्पर्यम्) :** स्वतो नास्ति तद्-अधीन-विद्यमानम् अप्य् अशुद्धम् । यच् च स्व-नानात्वं तद् अपि स्थान-भेदाद् असद् एव भाति ।

> एकोऽपि स्थान-नानात्वान् नानेव हरिर् ईयते । >
> सर्वान्तर्यामिणस् तस्य न भेदो विद्यते क्वचित् ॥ इति > ब्रह्म-वैवर्ते ॥१॥

———————————————————————————————————————

**श्रीधर-स्वामी (भावार्थ-दीपिका) :**

नवमे तपसा तुष्तं दृष्ट्वा नारायणं त्व् अजः ।

अस्तौद् एकार्णवे सीदन् लोक-सर्ग-चिकीर्षया ॥

भगवज्-ज्ञानेनात्मनः कृतार्थताम् आविष्कुर्वन्न् अज्ञांश् च शोचन्न् आह---ज्ञातोऽसीति । सुचिराद् बहु-कालोपासनेनाद्य मे मया ज्ञातोऽसि । नन्व् अहो देह-भाजाम् एतद् अवद्यं दोषः । किं तत् ? यद् भगवतस् तव गतिस् तत्त्वं न ज्ञायत इति । यतस् त्वम् एव ज्ञातुं योग्यः सत्यत्वान् नान्यद् असत्यत्वाद् इत्य् आह । त्वत् त्वत्तोऽन्यन् नास्ति । यद् अप्य् अस्तीति प्रतिभाति तद् अपि शुद्धं सत्यं न भवति । कथम् असतः प्रतीतः ? तत्राह---यद् यतो माया-गुण-क्षोभात् त्वम् एवोरुर् बहु-रूपो विभासि ॥१॥

———————————————————————————————————————

**जीव-गोस्वामी (क्रम-सन्दर्भः) :** ज्ञातोऽसीति । अज्ञाने का हानिः ? तत्राह---देहेति । गतिः स्वरूप-तच्-छक्त्य्-आदि-रूपा स्थितिः । ननु तादृश-मद्-गतेर् अन्यच् च प्रतीयते ? तत्राह---तादृशात् त्वत् त्वत्तोऽन्यत् तत्त्वं नास्तीति । यद् वा, अस्ति, तद् अपि न शुद्धं, किन्तु त्वम् एव शुद्धं तत्त्वम् इत्य् अर्थः । तत्रोभयत्रापि हेतुः---मायेति । अनन्त-वैभव-मय्या अन्तरङ्गया शक्त्या स्वतः शुद्ध एव त्वं जगद्-रूपेण यद् उरुर् विभासि, तत् खलु बहिरङ्गाया मायाख्यायाः प्रधान-रूपायाः स्वीय-द्रव्य-शक्तेर् गुणानां व्यतिकरात् परिणामाद् एव भासीति, न तत्र शुद्धत्वम् इति भावः ॥१॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :**

गर्भोद-शायिनं स्वान्तर्-यामिनं नवमे विधिः ।

स्तुत्वा तस्य कृपा-वृष्ट्या सामर्थ्यं प्राप सृष्टये ॥

भगवत्-कृपा-लब्धं तदीय-साक्षात्कारैक-कारणं भगवज्-ज्ञानम् एव भवेद् इति प्रदर्शयन् आह---ज्ञातोऽसीति । मे मया अद्य त्वं ज्ञातोऽसि सुचिरात् बहु-कालं त्वदीय-ध्यानं कुर्वतापीत्य् अर्थः । ईदृश-सौन्दर्यस्य तव मया कदाप्य् अध्यानात् ध्यान-दशायां भगवन्तम् अहं ज्ञात्वैव ध्येयामीति । हन्त हन्त वृथैव ज्ञानाभिमानः कृतः । तथा ध्यात-रूप एव प्रभुर् मे दर्शनं ददात्व् इत्य् आशंसापि वृथैव कृतेति ध्वनिः, यत ईदृश-सौन्दर्यस्य लेशोऽपि महा-मरकत-नीलोत्पल-नवनीरदादिषु नास्तीति तथा-रूपतया त्वं ध्यातोऽपीदृश-रूपतया प्रत्यक्षोऽभूर् इति तव कृपाया माहात्म्यम् अनिर्वाच्यम् इत्य् अनुध्वनिः ।

स्वयं तन्-माधुर्यास्वादनम् अनुभूय तद्-अननुभविनोऽपरान् शोचति । देह-भाजां प्राणिनाम् इत्य् एवावद्यं दोषः । किं तत् ? भगवतस् तव गतिस् तत्त्वं न ज्ञायते, ईदृश-सौन्दर्य-माधुर्यादिकं नानुभूयते देह-भाजाम् इति देह-धारणस्य त्वद्-भजनम् एव फलं, यस्माद् एवैतादृशं स्वरूपम् अनुभवितुं शक्यत इति भावः ।

ननु विचित्रे जगत्य् अन्यद् अपि किम् ईदृशम् अतिमधुरम् अनुभवनीयं वस्तु नास्ति, यतोऽस्याज्ञाने देहिनाम् अवद्यं ब्रवीषीति ? तत्राह---त्वत्तोऽन्यन् नास्ति यत् किल ज्ञानार्थम् उपादेयम् इत्य् अर्थः । भगवन्न् इति भगवत्त्वा त्व् अन्यत्र नास्त्य् एवेति भग-शब्द-वाच्य-निखिलाप्राकृत-सौन्दर्य-कीर्त्य्-आदीनि विना नैव नेत्र-कर्णादि-भोग्यं वस्त्व् अस्तीति भावः ।

ननु सर्वेन्द्रिय-भोग्यं स्वर्ग-सुखम् एवास्ति ? तत्राह---अपि तन् न शुद्धम् इति । तद् अपि नश्वरत्वादिभिर् अनित्यं परिणाम-विरसं परिमितम् अतिनिकृष्टम् अपि न शुद्धम् अपवित्रं कामि-काक-सङ्घास्वाद्यं, न तु निष्किञ्चन-हंस-परिषद्-दृश्यम् अपीत्य् अर्थः ।

किं च, तच् चापि त्वन्-माया-शक्ति-कार्यत्वान् न त्वत्तोऽन्यद् इत्य् आह---माया-गुणानां व्यतिकरात् परिणामात् उरुः स्वर्ग-पारमेष्ठ्य-सार्वभौमादि-रूपः ॥१॥

———————————————————————————————————————

**॥ ३.९.२ ॥**

**रूपं यद् एतद् अवबोध-रसोदयेन**

**शश्वन्-निवृत्त-तमसः सद्-अनुग्रहाय ।**

**आदौ गृहीतम् अवतार-शतैक-बीजं**

**यन्-नाभि-पद्म-भवनाद् अहम् आविरासम् ॥**

**मध्वाचार्यः (भागवत-तात्पर्यम्) :** यन् नाभि-पद्म-भवनाद् अहम् अविरासां, यच् चेदं भगवत्-स्वरूपम् आनन्द्-मात्रं पश्यामि, यच् चाश्रितोऽस्मि, अतः परं नास्ति । अतो न ज्ञायत इति अवद्यम् इत्य् उत्तमापेक्षया । अनादि-गृहीतम् एव गृह्यते ।

> यद् दिव्यं हरे रूपं क्षीर-सागर-मध्यगम् । >
> ज्ञानानन्दैक-मात्रं च न ततः परमं क्वचित् । >
> अनादि-नित्याद् अव्यक्तात् तस्माज् जज्ञे चतुर्मुखः ॥ इत्य् अध्यात्मे ।

भूतेन्द्रियाणाम् आत्मकम् । यच् चाप्नोतीत्य् आदेः ॥२-३॥

———————————————————————————————————————

**श्रीधर-स्वामी (भावार्थ-दीपिका) :** ननु त्वम् अपि सम्यक् न जानासि यत् त्वया दृष्टं रूपम् एतद् अपि गुणात्मकम् एव, निर्गुणं ब्रह्मैव तु सत्यं ? तत्राह---रूपम् इति द्वाभ्याम् । **अवबोध-रसोदयेन**चिच्-छक्त्य्-आविर्भावेन **शश्वन्**सदा **निवृत्तम्तमो** यस्मात्, तस्य तव यद् एतद् रूपं त्वयैव स्वातन्त्र्येण **सताम्** उपासकानाम् **अनुग्रहाय** गृहीतम् आविष्कृतम् । **अवतार-शतस्य** शुद्ध-सत्त्वात्मकस्य यद् एकं **बीजं** मूलम्, तत्-प्रदर्शनार्थं गुणावतार-बीजत्वं दर्शयति---**यन्-नाभी**ति ॥२॥

———————————————————————————————————————

**श्रीनाथ-चक्रवर्ती (चैतन्य-मत-मञ्जुषा) :** ज्ञातोऽसीत्य्-आदि पूर्व-श्लोकेन । ननु ज्ञातोऽसीति कथम् उच्यते ? यद् दृष्टम् इदं नैतन् मम स्वरूपं, अतः परं तु तद् इत्य् आह---रूपम् इत्य्-आदि । अवबोधो ज्ञानं यस्मात् स तथा, स चासौ रसः प्रेमानन्दश् चेति तस्योदयो यस्मात् तथा । यत् येन त्वया श्री-कृष्णेनावतार-शतैक-बीजं श्री-नारायणाख्यम् एतद्-रूपं गृहीतम् । किम्-अर्थं ? सद्-अनुग्रहाय सतां भक्तानाम् अनुग्रहार्थम् । सत्सु कथं तत्राह---शश्वन् निवृत्त-तमसश् चामी । अथवा शश्वन्-निवृत्त-तमसो हेतोस् तेषां तमस अन्ध एव नास्ति । किं तद्-रूपं ? यन् नाभि-पद्माद् इत्य्-आदि । अत एतद्-रूपं गृहीत्वा त्वं भगवान् श्री-कृष्ण इति ज्ञात एवासीति पूर्वोक्ति-निश्चयः ॥२॥

———————————————————————————————————————

**जीव-गोस्वामी (क्रम-सन्दर्भः) :** रूपम् इति युग्मकम् । आदौ गुणावतारादीनाम् अग्रतः । गृहीतम् उपात्तं सताम् आभिमुख्येनानीतं प्रकटितम् इत्य् अर्थः, अविश्वं \[भा।पु। ३.९.३\] इति वक्ष्यमाणात् सृज्यत्वे विश्वान्तर्-भावापातात्, अवबोध-रसोदयेन नित्य-निवृत्त-सर्व-प्रकृति-गुणस्य जीववत् तद्-ग्रहणायोगात्। क्वाहं तमो-महद्-अहं \[भा।पु। १०.१४.११\] इत्य्-आदिष्व् इव तमो ह्य् अत्र प्रकृतिः, अवबोधस्य सर्वतश् छेदकत्वात् । तत्रावतार-शतैक-बीजत्वे स्वानुभवेन दिग्-दर्शनम् आह---यन् नाभीति । सृष्टेः प्रथमत्वाद् आत्मनस् तथोक्तिः ॥२॥ \[भगवत्-सन्दर्भ ३९\]

———————————————————————————————————————

**विश्वनाथ-चक्रवर्ती (सारार्थ-दर्शिणी) :** नन्व् इदम् अपि मदीयं रूपम् अद्यतनम् एव । अद्यतनत्वे चानित्यम् एवात्र अद्य ज्ञातोऽसीति त्वद्-उक्तिर् एव प्रमाणम् इति परिहासम् आशङ्क्याह---रूपम् इति । अवबोध-रसः स्वरूप-भूता चिच्-छक्तिस् तद्-उदयेन हेतुना । शश्वत् सनातनम् एव निवृत्तं तमो माया यस्मात् तस्य तव । अत्र शश्वद् इत्य् उक्तेर् गृहीतम् आविष्कृतमिति स्वामि-चरणाः । सताम् आभिमुख्येनानीतम् इति सन्दर्भः । गृहीता मायया गुणा इतिवद् अभेदेऽपि भेद-बुद्ध्येत्य् एके, अवबोध-रसेन कर्त्रा गृहीतम् इत्य् अपरे ॥२॥

———————————————————————————————————————

**॥ ३.९.३ ॥**

**नातः परं परम यद् भवतः स्वरूपम्**

**आनन्द-मात्रम् अविकल्पम् अविद्ध-वर्चः ।**

**पश्यामि विश्व-सृजम् एकम् अविश्वम् आत्मन्**

**भूतेन्द्रियात्मकम् अदस्**[^३०] **त उपाश्रितोऽस्मि ॥**

[^३०]: विस्ह्wअनथ् ब्रेअक्स् थिस् उप् *आत्मक-मदस्।*


**श्रीधर-स्वामी (भावार्थ-दीपिका) :** हे **परम**! **अविद्ध-वर्चः** अनावृत-प्रकाशम्, अतोऽ**विकल्पं** निर्भेदम्, अत एव्**आनन्द-मात्रम्** । एवम्-भूतं यद् भवतः **स्वरूपं**, तद्**अतो** रूपात् **परं** भिन्नं **न पश्यामि**, किन्त्व् इदम् एव[^३१] तत् । अतः कारणात् ते तव अद इदं रूपम् **आश्रितोऽस्मि** । योग्यत्वाद् अपीत्य् आह । **एकम्** उपास्येषु मुख्यं, यद् **विश्व-सृजम्** । अत एव **अविश्वं** विश्वस्माद् अन्यत् । किं च, **भूतेन्द्रियात्मकं** भूतानाम् इन्द्रियाणां चात्मानं कारणम् इत्य् अर्थः ॥३॥

[^३१]: *एव* नोत् इन् र्त्प्।


———————————————————————————————————————

**श्रीनाथ-चक्रवर्ती (चैतन्य-मत-मञ्जुषा) :** ननु मयेदं रूपं गृहीतं, तस्माद् रूपात् परोऽहम्, तर्हि मत्तोऽपि परम् अन्यद् इत्य् अनवस्था प्रसज्जेतेत्य् आह---नातः परम् इत्य्-आदि । अतः श्री-नारायणात् ॥। श्री-कृष्णाद् भवतः परं स्वरूपं नास्ति । स्वरूपस्य विशेषणानि---आनन्द-मात्रम् इत्य्-आदि । अतः श्री-कृष्ण ते स्वरूपम् एव ॥। विश्व-सृजं विश्वं श्री-नारायण-रूपं तस्य सृक् स्रष्टृ पुं-लिङ्गम् आर्षम् । ॥। विशेर् औणादिको वः । भूतेन्द्रियात्मकं भूतेन्द्रियाणां नियामकम् ॥३॥

———————————————————————————————————————

**जीव-गोस्वामी (क्रम-सन्दर्भः) :** यत् खल्व् अतः परं भवतः स्वरूपं पूर्ण-भगवद्-आदि-रूपं, तत् तु न पश्यामि, किन्त्व् अदो रूपम् उपाश्रितोऽस्मि । तत्-स्वरूपं विशिनष्टि---आनन्द-मात्र आनन्दो ब्रह्म \[तै।उ। ३.६.१\] इत्य् उक्तं ब्रह्म च मात्रा निर्विशेष-चिद्-रूपोऽंशो यस्य । न विद्यते विविधः कल्पः सृष्ट्य्-आदि-कल्पना यत्र । भगवद्-आदि-रूपस्य[^३२] महा-वैकुण्ठ-स्थितस्य सृष्ट्य्-आदि-कर्मण्य् उदासीनत्वात्, पुरुषस्यैव तत्र प्रवृत्तत्वात् । तद् उक्तं---काल-वृत्त्या तु मायायां \[भा।पु। ३.५.२६\] इत्य्-आदि, विष्णोस् तु त्रीणि रूपाणि इत्य्-आदि च । अविद्धं मायया न भिन्नं वर्चस् तेजः शक्तिर् यस्य तादृशम् । अदो रूपं विशिनष्टि---विश्व-सृजम् इत्य्-आदिना । भूतानाम् इन्द्रियाणां चात्मा प्रधानाख्यं स्वरूपं यत्र, यद् आश्रित्यैव विश्व-कारणं प्रधानम् अपि प्रवर्तत इत्य् अर्थः ॥३॥ \[भगवत्-सन्दर्भ ३९\]

[^३२]: \*-आदि-रूप-स्थस्य (*ङ-पुस्तके*)


———————————————————————————————————————

**विश्वनाथ-चक्रवर्ती (सारार्थ-दर्शिणी) :** ननु निर्विशेषं ब्रह्मैव सर्वादिमं केचिद् व्याचक्षते, न तु स-विशेषम् इति । तत्राह---नात इति । हे परम ! यद् भवतः स्वरूपम् अविकल्पं निर्विशेषम् आनन्द-मात्रं ब्रह्म, तद् अदो-रूपात् परं न पश्यामि, किन्त्व् इदम् एव तन्, न तु तद् एवेदम् इत्य् अर्थः । हे अविद्ध-वर्चः ! अविद्धं काल-देशाद्य्-अपरिच्छिन्नं वर्चस् तेजो यस्येति सर्व-व्यापकं तत्-तेज एव तद् ब्रह्मेति भावः । यद् उक्तं हरि-वंशे अर्जुनं प्रति भगवता---

> तत् परं[^३३] परमं ब्रह्म सर्वं विभजते जगत् ॥ >
> ममैव[^३४] तद् घनं तेजो ज्ञातुम् अर्हसि भारत ॥ \[ह।वं। > २.११४.१२\] इति ।

[^३३]: *पदं* इन् ओरिगिनल् ह्व्। थेसे वेर्सेस् अरे १०४.९-१३ इन् थे च्रितिचल्
    एदितिओन्।


[^३४]: *माम् एव* इन् ओरिगिनल् ह्व्।


ननूभयोर् ऐक्येऽपि त्वं कुत्र रज्यसीति ? तत्राह---अविश्वं विश्वस्माद् अन्यं चिन्-मयम् इत्य् अर्थः । अहं तु विश्वम् एव, यतो भूतेन्द्रियात्मभिर् देहेन्द्रिय-मनोभिः कं सुखं यत् तेनैव मदो गर्वो यस्येति स्वस्य प्राकृतत्वम् उक्तम् ॥३॥

———————————————————————————————————————

**॥ ३.९.४ ॥**

**तद् वा इदं भुवन-मङ्गल मङ्गलाय**

**ध्याने स्म नो दर्शितं त उपासकानाम् ।**

**तस्मै नमो भगवतेऽनुविधेम तुभ्यं**

**योऽनादृतो नरक-भाग्भिर् असत्-प्रसङ्गैः ॥**

**श्रीधर-स्वामी (भावार्थ-दीपिका) :** नन्व् एवम् अपि सोपाधिकम् एतद् अर्वाचीनम् एवेत्य् आशङ्क्याह **तद् वै**तद् एवेदं, हे **भुवन-मङ्गल**! यतस् ते त्वया **नो**ऽस्माकम् **उपासकानां मङ्गलाय ध्याने दर्शितम्** । न ह्य् अव्यक्त-वर्त्माभिनिवेशित-चित्तानाम् अस्माकं सोपाधिकं दर्शनं दातुं युक्तम् इति भावः । अतस् **तुभ्यं नमोऽनुविधेम** अनुवृत्त्या करवाम । तर्हि किम् इति केचिन् मां नाद्रियन्ते, तत्राह---**योऽनादृत** इति । **असत्-प्रसङ्गैर्** निरीश्वर-कुतर्क-निष्ठैः ॥४॥

———————————————————————————————————————

**श्रीनाथ-चक्रवर्ती (चैतन्य-मत-मञ्जुषा) :** ननु ॥॥ कथं ज्ञातं ? शेष-शायि-रूपम् एव दृष्टम् इत्य् आशङ्क्याह---**तद् वा इदम्** इत्य्-आदि । हे **भुवन-मङ्गल** ! श्री-कृष्ण ! तत् श्री-कृष्णाख्यं धाम इदं प्रायः, वै-शब्दोऽत्र प्रायो-वाची । चतुर्भुजत्वेनैव भेदः, न तु वास्तव-भेदः---**इदम्** इति ।

किं तत् ? तदा **ध्याने** **नो**ऽस्माकं **मङ्गलाय** क्षेमाय **यद् दर्शितम्**, तद्-दर्शने कारण-भूतस्य तस्य स्फूर्तिर् अजायत इति भावः । अतस् **तस्मै भगवते** श्री-कृष्णाय **नमोऽनुविधेम**। **यस्** त्वं **नरक-भाग्भिर् असत्-प्रसङ्गैर् अनादृतः** । उक्तं च, अवजानन्ति मां मूढा मानुषीं तनुम् आश्रितं \[गीता ९.११\] इति ॥४॥

———————————————————————————————————————

**जीव-गोस्वामी (क्रम-सन्दर्भः) :** ननु तर्ह्य् अदो रूपं प्रकृति-गुण-विशिष्टं ? नेत्य् आह---**तद् वा इदम्** इति । तद् एवेदम् इत्य् अर्थः । बहु-मूर्त्य्-एक-मूर्तिकं \[भा।पु। १०.४०.७\] इत्य् अत्राक्रूरोक्त-न्यायेन भिन्नत्वेनाविर्भूतत्वेऽपि तस्माद् अभिन्नत्वात् प्रधानेनाश्रितत्वेऽपि, धाम्ना स्वेन सदा निरस्त-कुहकं \[भा।पु। १.१.१\] इति न्यायेन तद्-अनासक्तत्वात् ।

तर्हि कथं भवता दृश्यते? तत्राह---**ध्यान** इति । अस्माकं ध्यान-लक्षणायां भक्ताव् एव स्वातन्त्र्येण दर्शितत्वात् । तर्ह्य् एतद्-रूप-विशेष-दर्शने किं कारणं ? तत्राह---**उपासकानाम्** । सृष्टि-कामनया तादृशोपासना-कर्तॄणां स्वस्य स-कामत्वेऽपि तादृश-तद्-उपकारानुसन्धानेन प्रत्युपकारासामर्थ्यात् । केवलं नमति---**तस्मा** इति । तद् एवं स्वेषां स-कामत्वेऽपि कृपा-करत्वं तस्य दर्शयित्वा तद्-बहिर्-मुखान् निन्दति---**य** इति । **असन्तो**ऽत्र तत्-तद्-अज्ञान-कल्पितम् अतिकुतर्केण मन्वाना उच्यन्ते ॥४॥ \[भगवत्-सन्दर्भ ३९\]

———————————————————————————————————————

**विश्वनाथ-चक्रवर्ती (सारार्थ-दर्शिणी) :** ननु निर्विशेष-स्वरूपं किम् इति नाश्रयसि ? तत्राह---**तत्** प्रसिद्धम् **इदं** स-विशेषं स्वरूपं **वै** निश्चितं चतुर्दश-**भुवन**-स्थ-जनानां सर्वेषाम् अपि यानि **मङ्गलानि** धर्मार्थ-काम-मोक्षाः, तेषाम् अपि **मङ्गलाय** कल्याणार्थम् एतद्-रूपोपासने सत्य् एव धर्मादयः कुशलिनः सार्थका भवन्ति, अन्यथा व्यर्था भवन्तीत्य् अर्थः । निर्विशेष-स्वरूपस् त्व् एवं न भवतीति भावः । तथा **नो**ऽस्माकम् अपि **ध्याने** इदम् एव **दर्शितं**, न तु तद् इति, ततः कृपालुत्वाधिक्यम् अपि । तस्मात् तस्मै स-विशेष-स्वरूपाय चिन्मय-गुण-समुद्राय **तुभ्यं नम** एव केवलं **विधेम** करवाम । परिचर्यां पुनः काम् अहं कर्तुं शक्नोमीति भावः ।

नन्व् इदं रूपं न सच्-चिद्-आनन्द-मयं, किन्तु माया-मयम् इति ब्रुवाणाः केचिन् मां वस्तुतो नाद्रियन्ते ? तत्राह---**योऽनादृत** इति । **नरक-भाग्भिर्** इति ते नरक एव निपतिष्यन्तीत्य् अर्थः । **असन्** मिथ्यैवेदं सर्वम् इति **प्रसङ्गवद्भिर्** असाधु-सङ्गिभिर् इति वा ॥४॥

———————————————————————————————————————

**॥ ३.९.५ ॥**

**ये तु त्वदीय-चरणाम्बुज-कोश-गन्धं**

**जिघ्रन्ति कर्ण-विवरैः श्रुति-वात-नीतम् ।**

**भक्त्या गृहीत-चरणः परया च तेषां**

**नापैषि नाथ हृदयाम्बुरुहात् स्व-पुंसाम् ॥**

**मध्वाचार्यः (भागवत-तात्पर्यम्) :**

हृदि व्यक्तं तु यद् रूपं हरेर् गन्धः स उच्यते ।

> उत्तमानां तु पादेन सर्वं रूपं तु भण्यते । >
> गन्ध-गन्धवतोर् यस्मान् न भेदः क्वचनेष्यते ॥ इति ब्रह्म-तर्के > ॥५॥

———————————————————————————————————————

**श्रीधर-स्वामी (भावार्थ-दीपिका) :** आदरेण तु त्वां भजन्तः कृतार्था इत्य् आह---ये त्व् इति । **श्रुतिर्** वेदः, स एव **वातः**, तेन **नीतं** प्रापितम् । **नापैषि** नापयासि । ये त्वत्-कथा-श्रवणम् अत्यादरेण कुर्वन्ति, तेषां हृदि नित्यं प्रकाशसे इत्य् अर्थः ॥५॥

———————————————————————————————————————

**श्रीनाथ-चक्रवर्ती (चैतन्य-मत-मञ्जुषा) :** ननु ॥॥ श्री-कृष्णाख्यं रूपं परात् परं सर्व-कारण-कारणम् एवास्ति, भवते तेन किं भवतु ? सिसृक्षोः सर्व-लोक-बीजम् इदम् एव नारायणाख्यं मद्-धामैवोपास्यम् इत्य् आशङ्क्याह---**ये त्व्** इत्य्-आदि ।

**ये तु** मद्-विधस् **त्वदीयौ** तव श्री-कृष्णस्य सम्बन्धिनौ यौ **चरणाम्बुज-कोशौ,** तयोर् **गन्धं जिघ्रन्त्य्** आस्वादयन्ति । कैः ? **कर्ण-विवरैः** । कथं-भूतं ? **श्रुति-वात-नीतं** श्रुतय एव वाताः, तैर् नीतम् । तास् तु गन्धम् एव तयोर् जानन्ति, न तु तत्त्वतो जानन्ति । **स्व-पुंसां हृदयाम्बुरुहान् नापैषि**, स्वयम् एव त्वं नापयासि, **गृहीत-चरणश्** चेत् । अतस् त्वद्-वार्ता-श्रवणे सति त्वां विस्मर्तुं केऽपि न शक्नुवन्ति, किं पुनर् अहम् । अतः मेऽन्य उपास्योऽस्तु ? ॥५॥

———————————————————————————————————————

**जीव-गोस्वामी (क्रम-सन्दर्भः) :** तद् एव स्थापयन्---ये तु शुद्ध-भक्ताः, तेषां त्वच्-चरणारविन्दम् एव पुरुषार्थः स्यात्, यतस् त्वम् अपि तांस् तथा मन्यसे । इत्य् आह---ये त्व् इति । **तु**-शब्देनात्रैव परम-सम्मतत्वं स्थापितम् । **नापैषि** नापगन्तुम् इच्छसीत्य् अर्थः । अत्र परम-साधनं च---त्वदीयेत्य् आदिनेति ॥५॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** शास्त्रेषु निर्विशेष-स्वरूपोपासका ज्ञानिन उच्यन्ते, स-विशेष-स्वरूपोपासकास् तु भक्ताः । तेषाम् उभयेषां मध्ये भक्ता एव कृतार्थाः प्रियाश् चेत्य् आह द्वाभ्यां---**ये त्व्** इति । **श्रुतिर्** वेदः श्रवण-भक्तिर् वा **वातः**, तेन **नीतं** प्रापितं । ततश् च ते **चरणाम्बुज**-सौरभ्य-लोभिनो भृङ्गा इव चरणाम्बुजम् एव परम-पुरुषार्थत्वेन गृह्णन्तीत्य् आह---**भक्त्या परया** प्रेम-लक्षणया **नापैषीति**, ते यथा तव चरणाम्बुज एव लोभिनस् तन् न त्यजन्ति, तथा त्वम् अपि तेषां प्रेम-माधुर्यवति हृदयाम्बुज एव लोभी तन् न त्यजसीति परस्पर-वशीकारः सूचितः ॥५॥

———————————————————————————————————————

**॥ ३.९.६ ॥**

**तावद् भयं द्रविण-देह-सुहृन्-निमित्तं**

**शोकः स्पृहा परिभवो विपुलश् च लोभः ।**

**तावन् ममेत्य्-असद्-अवग्रह आर्ति-मूलं**

**यावन् न तेऽङ्घ्रिम् अभयं प्रवृणीत लोकः ॥**

**श्रीधर-स्वामी (भावार्थ-दीपिका) :** ततः किं ? अत आह---तावद् इति । **द्रविणादौ** विद्यमाने **भयं**, गते **शोकः**, पुनश् च **स्पृहा**, ततः **परिभवः**, तथापि **विपुलो लोभस्** तृष्णा, पुनः कथञ्चित् प्राप्ते **ममेत्य्-असद्-आग्रहः** । **आर्ति-मूलं** भय-शोकादेः कारणम् । **न प्रवृणीत** नाश्रयेत् । त्वत्-पादाश्रयण-मात्रेण भयादि-निवृत्तिः, किं पुनस् त्वत्-प्रकाशे सतीति भावः ॥६॥

———————————————————————————————————————

**श्रीनाथ-चक्रवर्ती (चैतन्य-मत-मञ्जुषा) :** ——————————————————————————————————————— त्वम् एव भजनीय इत्य् आह---तावद् भयम् इत्य्-आदि । **यावत्** **ते** तवाङ्घ्रिं लोको न प्रकर्षेण सर्व-परित्यागेन वृणीते, तावद् भयादिकं सर्वम् ॥६॥

———————————————————————————————————————

**जीव-गोस्वामी (क्रम-सन्दर्भः) :** ननु द्रविणादि-निमित्ते भयादौ सति कथम् एतादृश-मन्-माधुर्यासक्तिः स्यात् ? तत्राह---तावद् इति । **न प्रवृणीत** शरण-मात्रत्वेन नाश्रयेत ॥६॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** ननु तेऽपि स्त्री-पुत्र-द्रविणादिमन्तश् चेत् संसारिण एव ? इति तत्र नहि नहीति स्व-रसना-दंशम् आह---तावद् इति । **द्रविणाद्य्**-आसक्ति-हेतुकं **भयं** संसार इत्य् अर्थः । तस्यैव प्रपञ्चं **शोक** इत्य्-आदि तावद् एव, **यावत् तवाङ्घ्रिं** प्रभुत्वादि-भावेन **न प्रवृणीत** । प्रकर्षेण वरणे सति त्वय्य् आसक्त्या द्रविणाद्य्-आसक्तिर् निवर्तत इति भावः ।

यदि च द्रविणादाव् आसक्तोऽपि कश्चिद् भक्तो भवेत्, तदापि नैव चिन्तेत्य् आह---**ममेत्य् असद्-आग्रहस्** तावद् एव **आर्ति-मूलं** संसार-कारणं यावद् इति । तवाङ्घ्रेः सेव्यत्वेन वरण-मात्र एव द्रविणासक्त्य्-आदेर् उत्खात-दंष्ट्रोरग-दंशस्येव नार्ति-मूलत्वम् इत्य् अग्रे च वक्ष्यते---तावद् रागादयः स्तेना इत्य् अत्र यावत् कृष्ण न ते जना \[भा।पु। १०.१४.३६\] इति ।

तावच्-छब्दस्य द्वि-पाठ-बलाद् व्याख्यातम् । एवं च, \"ये तु त्वदीय\" इत्य् अनेन रतिमन्तः, \"तावद् भयम्\" इत्य् अर्धेनानर्थ-निवृत्तिमन्तः, \"तावन् मम\" इत्य् अर्धेनानिवृत्तानर्थास् त्रिविधा अपि भक्ता न संसारिण इत्य् उक्तम् ॥६ ॥

———————————————————————————————————————

**॥ ३.९.७ ॥**

**दैवेन ते हत-धियो भवतः प्रसङ्गात्**

**सर्वाशुभोपशमनाद् विमुखेन्द्रिया ये ।**

**कुर्वन्ति काम-सुख-लेश-लवाय दीना**

**लोभाभिभूत-मनसोऽकुशलानि शश्वत् ॥**

**श्रीधर-स्वामी (भावार्थ-दीपिका) :** ये निष्कामा अपि सन्तस् त्वां नाद्रियन्ते, ते नरक-भाज इत्य् उक्तं । ये तु त्वत्-कथा-श्रवणादि-विमुखाः सन्तः काम्य-कर्म-परास् तेऽतिमन्दा इत्य् आह---दैवेन ते हत-धियो नष्ट-मतयः । प्रसङ्गाच् छ्रवण-कीर्तनादि-रूपात् सर्व-दुःख-निवर्तकाद् विमुखानीन्द्रियाणि येषाम् । अकुशलान्य् अक्षेम-कराणि ॥७॥

———————————————————————————————————————

**श्रीनाथ-चक्रवर्ती (चैतन्य-मत-मञ्जुषा) :** इत्य् अविज्ञाय ये त्वां विना देव्वतान्तरोपासनं काम्य-कर्मादिकं वा कुर्वते, ते त्व् अतिमन्दा इत्य् आह---दैवेन ते इत्य्-आदि ॥७॥

———————————————————————————————————————

**सनातन गोस्वामी (दिग्-दर्षिनी, ह।भ।वि। १०.४६६) :** वैमुख्य-दोषं लिखति---दैवेनेति द्वाभ्याम् । प्रसङ्गात् श्रवण-कीर्तनादि-रूपात् कथाया वा, सर्वाण्य् अशुभान्य् अमङ्गलानि दुःखानि वा उपशमयतीति तथा तस्मात् । विमुखानि अश्रद्धया निवृत्तानीन्द्रियाणि येषां ते । विमुखेन्द्रियत्वं तत्-फलं तद्-धेतुं वा अभिव्यञ्जयति---कुर्वन्तीति । अकुशलान्य् अक्षेम-कराणि कर्माणि ॥७॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** नन्व् एवं चेत् सर्व एव सुधियो भूत्वा मच्-चरणम् आश्रयिष्यन्ते । तर्हि के संसारिणो भविष्यन्ति ? तत्राह---दैवेन त्वद्-अपराधोत्थ-दुरदृष्टेन अकुशलानि काम्यानि निषिद्धानि च कर्माणि ॥७॥

———————————————————————————————————————

**॥ ३.९.८ ॥**

**क्षुत्-तृट्-त्रिधातुभिर् इमा मुहुर् अर्द्यमानाः**

**शीतोष्ण-वात-वरषैर् इतरेतराच् च ।**

**कामाग्निनाच्युत-रुषा च सुदुर्भरेण**

**सम्पश्यतो मन उरुक्रम सीदते मे ॥**

**श्रीधर-स्वामी (भावार्थ-दीपिका) :** अकुशलत्वम् एव दर्शयति । क्षुच् च तृट् च त्रि-धातवश् च वात-पित्त-श्लेष्माणः, तैः । इमाः प्रजाः सुदुर्भरेण दुःसहेन कामाग्निनाच्युतया रुषाऽविच्छिन्न-क्रोधेन च पीड्यमानाः सम्पश्यतो मे मनः सीदति ॥८॥

———————————————————————————————————————

**श्रीनाथ-चक्रवर्ती (चैतन्य-मत-मञ्जुषा) :** ततस् तान् अवलोक्य ममातिपीडा भविष्यतीत्य् आह---क्षुत्-तृड् इत्य्-आदि । इमाः प्रजाः । वस्तुतस् तु तदानीम् एकार्णवे प्रजा एव न सन्ति——————————————————————————————————————— सृष्टवत् प्रतीते \[?\] त्वद्-अभक्तानां प्रजानां स्रष्टुर् मम मनः सीदत्य् एव, तदैवं क्रियताम्---याः प्रजाः स्रक्ष्यामि, ता एव त्वद्-भक्ता भविष्यन्ति ——————————————————————————————————————— ॥८॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** ये चान्ये पश्व्-आदि-तुल्याः स्वीय-हिताहितं किम् अपि न जानन्ति, तांस् तु शोचाम्य् एव । इत्य् आह---क्षुच् च तृट् च त्रि-धातवो वात-पित्त-श्लेष्माणः, तैर् इमाः प्रजा इतरेतराच् च स्व-पुत्र-कलत्रादिष्व् अपि परस्परतोऽर्द्यमानाः कामाग्निना अच्युतया अनवच्छिन्नया रुषा । सुदुर्भरेणेति द्वयोर् एव विशेषणम् । अर्द्यमानाः प्रजाः पश्यतो मम मनः सीदति । हन्त हन्त कथं आसां निस्तारो भवितेत्य् अवसीदति ॥८॥

———————————————————————————————————————

**॥ ३.९.९ ॥**

**यावत् पृथक्त्वम् इदम् आत्मन इन्द्रियार्थ-**

**माया-बलं भगवतो जन ईश पश्येत् ।**

**तावन् न संसृतिर् असौ प्रतिसङ्क्रमेत**

**व्यर्थापि दुःख-निवहं वहती क्रियार्था ॥**

**मध्वाचार्यः (भागवत-तात्पर्यम्) :** माया-बलं भगवद्-इच्छा-बलम् । ज्ञेयत्वं दुर्गटस्यापि घटनाधिक-शक्तिता।

> अभेद ईश्वरेणापि सृष्ट्य्-आदाव् अन्तरङ्गता । >
> उच्यते यस्याः सा माया हरेर् इच्छाथ वा बलम् ॥ >
> भगवत्-तन्त्रता यस्यास् तद्-भार्यात्वं सुरूपता । >
> उच्येत माया सा तु श्रीर् दोष-युक्ता जडा स्मृता ॥ >
> परिणामिनी यस्यास् तु दोषाश् चेतनता तथा । >
> शैवलीनाम् असौ माया जगद्-बन्धात्मिका सदा ॥ इति ब्रह्म-तर्के । >
> ध्याये मंस्ये तथा पश्ये शृणोमीति विभक्तता । >
> जीवस्था तु हरेर् इच्छा बलाद् इन्द्रिय-भुक्तयः ॥ इति षाड्गुण्ये ।

इन्द्रियाणां भोगार्थम् । व्यर्थापि यज्ञादि-क्रियार्था ॥९ ॥

———————————————————————————————————————

**श्रीधर-स्वामी (भावार्थ-दीपिका) :** नन्व् एवं-भूतायाः संसृतेर् अपरमार्थत्वात् किम्-अर्थं विषादः क्रियते ? तत्राह---यावद् इति । आत्मन इदं पृथक्त्वं देहादि-भावम् । भगवतस् तवेन्द्रियार्थ-रूपा या माया तया बलम् आधिक्यं यस्य तत् । न प्रतिसङ्क्रमेत नोपरमेत । दुःख-समूहं प्रापयन्ती । क्रियाणाम् अर्थः फलं यस्याम् । \"पृथक्त्वम् इदम्\" इति पाठे इदं देहादि त्वद् इति त्वत्तः पृथक् पश्येद् यावत्, तावद् व्यर्थापि नोपरमेत ॥९॥

———————————————————————————————————————

**श्रीनाथ-चक्रवर्ती (चैतन्य-मत-मञ्जुषा) :** कथं विषादः क्रियताम् ? तासां शनैर् भद्रं भविष्यति, नैवम् इत्य् आह---यावद् इत्य्-आदि ॥९॥

———————————————————————————————————————

**जीव-गोस्वामी (क्रम-सन्दर्भः) :** तच् च त्वत्तः स्वातन्त्र्याभिमानेनैव जीवानां स्याद् इत्य् अभिप्रेत्याह---यावद् इति । भगवतः सकाशात् आत्मनः पृथक्त्वं स्वातन्त्र्यं यावत् पश्येत् ॥९॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** नन्व् एवम्भूतायाः संसृतेर् अवस्तु-भूतत्वाद् अनया कथम् अवसीदसि ? इति तत्राह---यावद् इति । यावद् आत्मनो जीवस्य इदं पृथक्त्वं देहादि-भावं पश्येत् अनुभवेत् । भगवत इन्द्रियार्थ-रूपाया मायाया बलं यत्र तत् तावत् संसृतिर् व्यर्थाप्य् अवस्तु-भूतापि न प्रतिसङ्क्रमेत नोपरमेत । दुःख-निवहं प्रापयन्ति यतः क्रियाणां कर्मणाम् अर्थः फलं यतः सा ॥९॥

———————————————————————————————————————

**॥ ३.९.१० ॥**

**अह्न्य् आपृतार्त**[^३५]**-करणा निशि निःशयाना**

[^३५]: अध्याहृत- (मध्व)


**नाना-मनोरथ-धिया क्षण-भग्न-निद्राः ।**

**दैवाहतार्थ-रचना ऋषयोऽपि देव**

**युष्मत्-प्रसङ्ग-विमुखा इह संसरन्ति ॥**

**मध्वाचार्यः (भागवत-तात्पर्यम्) :** अर्थैर् अध्याहृतानि करणानि येषाम् । अज्ञानं तु निशा प्रोक्ता दिवाज्ञानम् उदीर्यते इति स्कान्दे ॥१०॥

———————————————————————————————————————

**श्रीधर-स्वामी (भावार्थ-दीपिका) :** भवत्व् एवम् अविवेकिनां, विवेकिनस् तु मुक्ता एवेति किं तेषां भक्त्या कृत्यम् ? अत आह---अह्नि आपृतानि व्यापृतानि च तान्य् आर्तानि क्लिष्टानि करणा**नि** इन्द्रियाणि येषां, रात्रौ विषय-सुख-लवोऽपि नास्ति, यतो निशि निःशयानाः स्वप्न-दर्शनेन च क्षणे भग्न-निद्रा **दैवेन** आहताः सर्वतः प्रतिहता अर्थ-रचना अर्थोद्यमा येषाम् ॥१०॥

———————————————————————————————————————

**श्रीनाथ-चक्रवर्ती (चैतन्य-मत-मञ्जुषा) : :** अस्तु तावत् सा मान ——————————————————————————————————————— भविष्यन्ति । इत्य् आह---अह्न्य् आपृतार्त-करणेत्य्-आदि। देव ! ऋषयोऽपि युष्मत्-प्रसङ्ग-विमुखा इह संसरन्ति \॥॥ ॥१०॥

———————————————————————————————————————

**सनातन गोस्वामी (दिग्-दर्षिनी, ह।भ।वि। १०.३०४) :** विवेकिनोऽप्य् अभक्ताश् चेत् सदा संसार-दुःखाद्य्-अनुभवन्त्य् एवेत्य् आह---अह्नीति । दिवसे आपृतानि च तानि अर्तानि च क्लिष्टानि करणानि इन्द्रियाणि येषाम् । रात्राव् अपि सुख-लवो नास्ति, यतो निःशयानाः स्वप्न-दर्शनेन च क्षणे क्षणे भग्न-निद्राः, दैवेन आहताः सर्वतः प्रतिहताः अर्थ-रचनाः अर्थोद्यमा येषाम् ॥१०॥

———————————————————————————————————————

**जीव-गोस्वामी (क्रम-सन्दर्भः) :** अत एव तत्-तन्-मार्ग-सिद्ध-मुनीनाम् अप्य् अनादर इत्य् आह---अह्न्य् आपृतार्त-करणा इत्य्-आदि । स्वभावात् युष्मद्-भजन-विमुखाः संसारिणो भवन्ति । किं बहुना तत्-तन्-मार्ग-सिद्धा मुनयोऽपि युष्मत्-प्रसङ्ग-विमुखाश् चेद् इह जगति तद्वद् एव संसरन्ति । अथवा, मुनयोऽपि त्वद्-विमुखाश् चेत् तर्हि संसरन्त्य् एव । कथंभूताः सन्तः संसरन्ति ? तत्राह---अह्न्य् आपृतेत्य्-आदि, आरुह्य कृच्छ्रेण परं पदं \[भा।पु। १०.२.३२\] इत्य् आदेः । अत उक्तं श्री-यमेन---

> धर्मं तु साक्षाद् भगवत्-प्रणीतं >
> न वै विदुर् ऋषयो नापि देवाः । >
> न सिद्ध-मुख्या असुरा मनुष्याः >
> कुतो नु विद्याधर-चारणादयः ॥ >
> स्वयम्भूर् नारदः शम्भुः कुमारः कपिलो मनुः । >
> प्रह्लादो जनको भीष्मो बलिर् वैयासकिर् वयम् ॥ >
> द्वादशैते विजानीमो धर्मं भागवतं भटाः । >
> गुह्यं विशुद्धं दुर्बोधं यं ज्ञात्वामृतम् अश्नुते ॥ >
> एतावान् एव लोकेऽस्मिन् पुंसां धर्मः परः स्मृतः । >
> भक्ति-योगो भगवति तन्-नाम-ग्रहणादिभिः ॥ \[भा।पु। > ६.१.१९-२२\] इत्य्-आदि ।

एते धर्म-प्रवर्तका विजानीम एव , न तु स्व-स्मृत्य्-आदिषु प्रायेणोपदिशाम इत्य् अर्थः । यतो गुह्यम् अप्रकाश्यं, दुर्बोधम् अन्यैस् तथा ग्रहीतुम् अशक्यं च । गुह्यत्वे हेतुः---यं ज्ञात्वामृतम् अश्नुते\[२१\] इति । अत एव वक्ष्यते च---प्रायेण वेद तद् इदं न महाजनोऽयं \[भा।पु। ६.३.२५\] इत्य्-आदि । अत्र महाजनो द्वादशेभ्यस् तद्-अनुगृहीत-सम्प्रदायिभ्यश् चान्यो महा-गुण-युक्तोऽपीत्य् अर्थः । तस्मात् साधूक्तम्---अह्न्य् **आप्**ऋतार्त- इत्य्-आदि। अत्र विशेषो श्री-भक्ति-सन्दर्भे दृश्यः ॥१०॥ \[भक्ति-सन्दर्भः ११३\]

———————————————————————————————————————

**विश्वनाथ-चक्रवर्ती (सारार्थ-दर्शिणी) :** न चाज्ञान-कल्पितायाः संसृतेर् ज्ञानेनैवोपराम इति वाच्यं, यतो ज्ञानिनोऽपि भक्ति-रहिताः संसरन्तीत्य् आह---अह्न्येति युष्मत्-प्रसङ्ग-विमुखा ऋषयो ज्ञानिनोऽपि एवं-भूताः सन्तः संसरन्तीत्य् अन्वयः । मुनय इति च पाठः । कथं-भूताः ? अह्नि आपृतानि नाना-व्यापार-युक्तानि आर्तानि च करणा**नि** इन्द्रियाणि येषां तथा-भूता दैवेन आहता अर्थ-रचना भोग्य-वस्तु-प्रतिपादनानि येषां ते । एवं च दैवेनते \[भा।पु। ३.९.७\] इत्य् अनेन कर्मिणः, क्षुत्-तृड् \[भा।पु। ३.९.८\] इत्य्-आदिना मूढाः, अह्न्य् आपृता \[भा।पु। ३.९.१०\] इत्य् अनेन ज्ञानिन इति त्रिविधाः संसारिण उक्ताः ॥१०॥

———————————————————————————————————————

**॥ ३.९.११ ॥**

**त्वं भक्ति**[^३६]**-योग-परिभावित-हृत्-सरोज**

[^३६]: भाव\* इन् रमतेज पन्देय एदितिओन्।


**आस्से श्रुतेक्षित-पथो ननु नाथ पुंसाम् ।**

**यद्-यद्-धिया त उरुगाय विभावयन्ति**

**तत्-तद्-वपुः प्रणयसे सद्-अनुग्रहाय ॥**

**मध्वाचार्यः (भागवत-तात्पर्यम्) :** तत्-तद्-वपुस् तेषां प्रणयसे । यादृशो भावितस् त्व् ईशस् तादृशो जीव आभवेत् इति तन्त्र-सारे । तं यथा यथोपासते तद् एव भवतीति च ॥११॥

———————————————————————————————————————

**श्रीधर-स्वामी (भावार्थ-दीपिका) :** तद् एवम् अभक्तानां संसारम् अनिवृत्तिम् उक्त्वा, भक्तानां तन्-निवृत्तिम् आह---त्वम् इति । भक्ति-योगेन शोधिते हृत्-सरोजे आस्से तिष्ठसि । श्रुतेन श्रवणेनेक्षितः पन्था यस्य। किं च, श्रवणं विनापि त्वद्-भक्ता मनसा यद् यत् तव वपूर् रूपं स्वेच्छया ध्यायन्ति, तत् तत् प्रणयसे प्रकटयसि । सतां भक्तानाम् अनुग्रहाय ॥११॥

———————————————————————————————————————

**कैवल्य-दीपिका**: नन्व् ईदृशम् एव चेद् विष्णु-रूपं तत् कथम् अन्यथा तत्र तत्रोपवर्ण्यते ? इति तत्राह---**नेदृग् एवेच्छा-रूपत्वात्** इति । अत्र हेतुम् आह---इच्छैव रूपं यस्य स तथा । तस्य भावस् तस्मात् । भक्तेच्छैव चतुर्भुजाद्य्-आकारेण परिणमतीत्य् अर्थः । अत्रैव मूलं योजयति---**त्वं भाव-** इति । हे **उरुगाय** विष्णो ! **त्वं भाव-योगेन परिभाविते** विशोधिते **हृत्-सरोजे आस्से** अभिव्यक्तः सन्न् अवतिष्ठसे । तत्र हेतुः---**श्रुतेन** शास्त्रेण **ईक्षितो** निर्ज्ञातः **पन्था** स्वरूप-स्थितिर् यस्य स तथा । वेदोऽत्र प्रमाणम् इत्य् अर्थः । अतस् ते भक्ता **यद् यद् वपुः** स्व-**धिया विभावयन्ति** चिन्तयन्ति, **तत् तत् प्रणयसे** प्रकटयसि । व्यापकत्वेन हृदय-स्थोऽपि भक्तैर् येन केनाप्य् आकारेण विषयीकृतस् तद्-अनुग्रहाय प्रकटोऽसीति भावः ॥११॥ \[मु।फ। २.६\]

———————————————————————————————————————

**श्रीनाथ-चक्रवर्ती (चैतन्य-मत-मञ्जुषा) :** ——————————————————————————————————————— इत्य् आह---त्वम् इत्य्-आदि । भक्ति-योग-परिभावित-हृत्-सरोजे ——————————————————————————————————————— । अयम् अर्थः--- ——————————————————————————————————————— यादृशं भावयन्ति तथा ——————————————————————————————————————— प्रकटयसि । यां यां लीलां ध्यायन्ति, तां तां लीलां प्रणयसे प्रकटीकरोषि । ——————————————————————————————————————— तत्-तद्-वपुः श्री-कृष्ण-रूप एव सन् कुत्रचिद् बाल्य-लीलां कुत्रचित् किशोर-लीलाम् इत्य्-आदि तेनैव वपुषा तां तां लीलां प्रकटयसि । स्वयम् अकृत एव यद् यत् पापं प्रतिजहि, जगन्नाथ, नम्रस्य तन् मे इति वीप्सयोपात्तस्य यच्-छब्दस्य केवलेनैव\॥॥ स्मरण्हानम्, सतां भक्तानाम् अनुग्रहाय । अथवा सम्बोधनं हे सद्-अनुग्रहाय ! सद्-अनुग्रह एव अयः शुभावहो विधिर् यस्य ॥११॥

———————————————————————————————————————

**जीव-गोस्वामी (भगवत्-सन्दर्भः) :** तद् एवं श्री-ब्रह्मणापि सर्व-रूप-सद्-भावाभिप्रायेणैवोक्तम्---**त्वम्** इत्य्-आदि । **प्रणयसे** प्रकर्षेण नयसि प्रकटयसि । **श्रुतेक्सित-पथ** इत्य् अनेन कल्पनाया निरस्तत्वात् ॥११॥ (भगवत्-सन्दर्भ ४०)

———————————————————————————————————————

**जीव-गोस्वामी (क्रम-सन्दर्भः) :** भक्तानां तु त्वं वश एवेत्य् अपरं किं वक्तव्यं ? इत्य् आह---त्वम् इति । भक्ति-योगोऽत्र प्रेमा । परिभावितत्वं योग्यताम् आपादितत्वम् । श्रुतं भगवत्-प्रतिपादक-वेद-वैदिक-शास्त्र-विचार-श्रवणम् । तर्हि मद्-रूप-विशेषाविर्भावे किं कारणं ? तत्राह---यद् यद् इति । धिया श्रुतेनैव लब्धेन बुद्धि-विशेषेण । ते पूर्वोक्ताः श्रुतेक्षित-तत्-पथः पुमांसो यद् यद् विभावयन्ति, तत् तद् वपुः प्रणयसे प्रकर्षेण तत्-समीपे नयसि प्रकटयसीत्य् अर्थः ।

ननु, ईश्वरोऽहं कथम् एवं तेषां वशः स्यां ? तत्राह---सद्-अनुग्रहाय । सत्सु तेष्व् अनुग्रह एव तव वशत्वे कारणम्, नान्यद् इति भावः । ननु, श्रुत-मात्रेण मम कथं बहूनां रूपाणां ज्ञानं स्यात् ? तद्-अभावे च कथम् एकतर-तन्-निष्ठा स्यात् ? तत्राह---हे उरुगायेति । वेदेन त्वम् उरुधैव गीयस इति स्व-स्व-मत्य्-अनुसारेण सा स्याद् इति भावः ॥११॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** भक्तास् तु ज्ञानं विनापि संसारं निस्तरन्तीति किं वक्तव्यम्, यतो भक्त्या त्वाम् अप्य् अधीनीकुर्वन्तीत्य् आह---भक्ति-योगेन परि सर्वतो-भावेन भाविते वासिते भावितं वासित त्रिष्व् इत्य् अमरः । यद् वा, हे भक्ति-योग-परिभावित ! भक्ति-योगेनैव परि सर्वतो-भावेन भावितः प्रकटी-कृतो भवतेर् न्यस्तान् निष्ठया भक्ति-योग एव त्वत्-प्रकटीभवनस्य प्रयोजकः स्याद् इत्य् अर्थः । अत एव तेषां हृत्-सरोजे आस्से उपविश्य तिष्ठसि, न ततो निःसरसि नापैषि नाथ \[भा।पु। ३.९.५\] इति पूर्वोक्तेः । आदौ गुरु-मुखात् श्रुतः, पश्चाद् ईक्षितः साक्षात्-कृतश् च पन्था यस्य सः । येन पथा त्वं हृत्-सरोजम् आयातोऽसि तं पन्थानं साधन-भक्ति-प्रकारं, अत एव सुष्ठु परिचिन्वन्तीति ध्वनिः । अतो यस्य त्वत्-प्राप्तीच्छा वर्तते, स तत एव पन्थानं परिचिनोत्व् इत्य् अनुध्वनिः ।

किं च, श्रवणं विनापि त्वद्-भक्ता मनसा यद् यद् वपुः रूपं स्वेच्छया ध्यायन्ति, तत् तत् प्रणयसे प्रकटयसि इतिस्वामि-चरणाः । यद् वा, ते साधक-भक्ताः स्व-स्व-भावानुरूपं यद्-यद्-धिया भावयन्ति, तत् तद् एव वपुस् तेषां सिद्ध-देहं प्रणयसे प्रकर्षेण तान् प्रापयसि । अहो ते स्व-भक्त-पारवश्यम् इति भावः ॥११॥

———————————————————————————————————————

**॥ ३.९.१२ ॥**

**नातिप्रसीदति तथोपचितोपचारैर्**

**आराधितः सुर-गणैर् हृदि बद्ध-कामैः ।**

**यत् सर्व-भूत-दययासद्-अलभ्ययैको**

**नाना-जनेष्व् अवहितः सुहृद् अन्तर्-आत्मा ॥**

**मध्वाचार्यः (भागवत-तात्पर्यम्) :** सर्व-भूत-दययासुर-गणैर् हृद्य् आराधितस् त्वं बद्ध-कामैर् जनैर् उपचितोपचारैर् नातिप्रसीदसि

______


> आराधितो यो ब्रह्माद्यैर् भक्ति-ज्ञान-दयादिभिः । >
> किं तस्य कामुक-जन-कृतया परिचर्यया ॥ इति सत्य-संहितायाम् > ॥१२॥

———————————————————————————————————————

**श्रीधर-स्वामी (भावार्थ-दीपिका) :** भक्तानां च निष्कामानां त्वम् अति-सुलभो नेतरेषाम् इत्य् आह, नेति । उपचितैर् ऊर्जितैर् उपचारैः पुष्पोपहारादिभिः । यद् यथा असताम् अभक्तानाम् अलभ्यया सर्व-भूत-दयया । प्रसादे हेतुः, एक इत्य्-आदि ॥१२॥

———————————————————————————————————————

**जीव-गोस्वामी (क्रम-सन्दर्भः) :** नातीति । भवान् इति शेषः । ततश् च यद् यथा सर्व-भूत-दयया साधारणैर् अपि जनैर् आराधितो भवान् अतिप्रसीदति । कुतः ? तत्राह---एक एव भवान् नाना-जनेषु सुहृच् चान्तरात्मा च सावधानश् चेति । सुर-गणैः कथं-भूतैः ? हृदि बद्ध-कामत्वात् तत्र तत्र स्पर्धासूया-युक्तैर् इत्य् अर्थः । तस्माद् भवत्-प्रीत्य्-अर्थं सर्व-भूत-दया-मय्य् एव भक्तिः कर्तव्येति भावः ॥१२॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** तेष्व् अपि निष्काम-भक्तानाम् एवातिश्रेष्ठं न तु स-कामानाम् इत्य् आह---नातिप्रसीदति भवान् इति शेषः । सकामानां स्वार्थ-परत्वाद् एव सर्व-भूतेषु दयाया अभावम् एवातिप्रसादाभावे हेतुं व्यञ्जयन् निष्कामानां तु परार्थ-परत्वात् सर्व-भूत-दया साहजिकीत्य् अतिप्रसादोऽपि साहजिक इत्य् आह यद् यथा सर्व-भूत-दयया अतिप्रसीदति । असताम् अलभ्यया दयया अतिप्रसादे हेतुः एक एव भवान् नाना-जनेष्व् अवहितः कृतावधानः। यतः, सुहृत् हैतैषी ।

नन्व् एवं चेद् अहम् एव स्वयं कृपया तान् कथं नोद्धरामि ? तत्राह अन्तरात्मा त्वं स्व-भक्त एवैतत् यशो-दानार्थं जगद्-उद्धारिणीं स्व-कृपा-शक्तिं तेषु निधाय सर्वत्रान्तर्यामि-स्वरूपेण स्वयम् औदास्यम् एवावलम्बसे इत्य् अर्थः । एवं च सुहृद्-अन्तरात्मेति पदाभ्यां क्रमेण नैर्घृण्य-वैषम्य-दोषौ परमेश्वरस्य पराहतौ भक्त-वात्सल्यं च द्योतितम् । न चैवं सर्व-मुक्ति-प्रसङ्गः इति वाच्यं सर्व-भूत-दययेत्य् अत्र छत्रिणो गच्छन्तीतिवत् सर्व-शब्दस्य प्राचुर्य-मात्रार्थ-परत्वेनाभिधानात् भगवद्-भक्त-कृपाया अपि प्रायः खल्व् असार्वत्रिकत्व-दर्शनात् ।

यद् वा, भक्तेन सर्व-भूतेष्व् एव दया कार्यैव तद् अपि न सर्व-मुक्तिर् द्रष्टव्या । नहि सर्वत्रैवोप्तान्य् अपि बीजान्य् उषर-क्षारादि-भूमिष्व् अपि प्ररोहन्तीति नारदादीनाम् अपि दक्षादिषु कृपायाः फलवत्त्वादृष्टेः ॥१२॥

———————————————————————————————————————

**॥ ३.९.१३ ॥**

**पुंसाम् अतो विविध-कर्मभिर् अध्वराद्यैर्**

**दानेन चोग्र-तपसा परिचर्यया च ।**

**आराधनं भगवतस् तव सत्-क्रियार्थो**

**धर्मोऽर्पितः कर्हिचिद् म्रियते न यत्र ॥**

**श्रीधर-स्वामी (भावार्थ-दीपिका) :** यतः स-कामानां भवान् नातिप्रसीदत्य् अतः काम-प्राप्तिः क्रियाणाम् उत्तमं फलं न भवति, किन्तु त्वत्-प्रीणनम् एव । काम-संयोगस् त्व् अवान्तर-फलेन प्ररोचनार्थम् इत्य् आह, पुंसाम् इति । भगवतस् तवाराधनम् एव संश् चासौ क्रियार्थश् च श्रेष्ठं क्रिया-फलम् । श्रेष्ठत्वे हेतुः, यत्र त्वय्य् अर्पितो धर्मो न कदाचिद् ध्रियते न नश्यति, कामार्थस् तु धर्मः कामं दत्त्वा नश्यतीत्य् अर्थः ॥१३॥

———————————————————————————————————————

**जीव-गोस्वामी (क्रम-सन्दर्भः) :** आस्तां तावत् पूजादौ निष्कामत्वं विविध-कर्मादाव् अपि तद् एवोत्तमम् इत्य् आह---पुंसाम् इति । आराधनं प्रीणनम् । न म्रियते सदा त्वत्-प्रीतिं ददद् एव तिष्ठतीत्य् अर्थः ॥१३॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** भक्तौ यतो निष्कामाः श्रेष्ठाः, अतः केवल-भक्त्य्-अशक्त्याव् अपि प्रधानी-भूता लौकिक-वैदिक-कर्मार्पण-रूपापि भक्तिर् निष्कामैव कार्येत्य् आह---पुंसाम् इति । विविध-कर्मभिर् लौकिकैः अध्वराद्यैर् वैदिकैश् च त्वद्-अर्पितैर् आराधनं यत् करोषि यद् अश्नासि \[गीता ९.२७\] भगवता शिक्षितम् इत्य् अर्थः । अत्र लौकिक-वैदिक-निखिल-कर्मार्पणं गुणी-भूतायां वैदिकस्यैव, न तु लौकिकस्य केवलायां लौकिकस्य तथा श्रवण-कीर्तनादेश् च अर्पितस्यैव कारणम् इति भेदो द्रष्टव्यः । सत्-क्रियार्थस् तद् एव सत्-कर्माणां फलं कुतः ? यत्र त्वय्य् अर्पितो धर्मः कर्हिचिद् अपि न म्रियते, न नश्यति, किन्त्व् आराधन-रूपेण परिणमति । कामार्थस् तु धर्मः कामं दत्त्वा नश्यतीत्य् अर्थः ॥१३॥

———————————————————————————————————————

**॥ ३.९.१४ ॥**

**शश्वत् स्वरूप-महसैव निपीत-भेद-**

**मोहाय बोध-धिषणाय नमः परस्मै ।**

**विश्वोद्भव-स्थिति-लयेषु निमित्त-लीला-**

**रासाय ते नम इदं चकृमेश्वराय ॥**

**मध्वाचार्यः (भागवत-तात्पर्यम्) :** ईशस्यापूर्णताज्ञानं विष्णोर् अन्यस्य चेशता भेदस् तस्यावतारेषु जीवस्येशत्वम् एव च ।

> तथा जीवत्वम् ईशस्य जडाभेदस् तयोर् अपि । >
> भेद-मोह इति प्रोक्तः स सदा न हरौ क्वचित् । >
> अन्येषां तत्-प्रसादेन शनैर् याति सताम् अपि ॥ इति स्कान्धे > ॥१४॥

———————————————————————————————————————

**श्रीधर-स्वामी (भावार्थ-दीपिका) :** अतस् त्वाम् एव वयं नता इत्य् आह---शश्वत् सर्वदा स्वरूप-चैतन्येनैव निरस्त-भेद-भ्रमाय । पुनश् च बोध एव धिषणा विद्या-शक्तिर् यस्य । यद् वा, धिषणम् आश्रयः । अत एव परस्मै । अत्र हेतुः---विश्वोद्भवादि-निमित्तं या माया तस्या लीला विलासस् तया रासः क्रीडा यस्य । ते तुभ्यम् इदं नमो नमनं चकृम कृतवन्तो वयम् ॥१४॥

———————————————————————————————————————

**जीव-गोस्वामी (क्रम-सन्दर्भः) :** शश्वद् इति । स्वरूप-महसा स्वरूप-शक्त्या तद्-वैलक्षण्येनैव निपीतो दूरीकृतो जीवादिभिः सह तव भेदे मोहस् तैः सह भेदो न सम्भवतीति भ्रमो येन त्वया तस्मै । तद् वैलक्षण्येन तेभ्यो भिन्नतया निश्चितायेत्य् अर्थः । अत एव बोध-धिषणाय, न तु जीववत् कदाचिद् अबोधेनापि युक्तायेत्य् अर्थः ॥१४॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** एवम् उपासनां द्विविधां भक्तानां निरूप्य पूर्वोक्त-लक्षणं ज्ञानि-भक्तयोर् उपास्यं स्वरूप-द्वयं प्रणमति सर्वदा स्वरूप-चैतन्येनैव अगस्त्येनैव निपीतो भेदो मोह-समुद्रो यतस् तस्मै बोधस्य स्वरूपानुभवस्य हेतुर् धिषणा बुद्धिर् यतस् तस्मै निर्विशेष-स्वरूपाय नमश् चकृम करवाम, तथा विश्वोद्भवादि-निमित्तं या माया तस्मिन्न् अपि लीलया अवलोकन-रूपया रासः सम्भोगो यस्य तस्मै स-विशेष-स्वरूपाय । यद् वा, हे निमित्त-कारण-रूप-लीलया रासो गोपी-जन-सङ्गतो लास्य-विशेषो यस्य तस्मै । परार्धान्ते सोऽबुध्यत गोप-वेशो मे पुरस्ताद् आविर्बभूवेति श्रुतेः । काम-दुघाङ्घ्रि-पद्मं प्रदर्शयन्तम् इति पूर्वोक्तेश् च स-विशेष-स्वरूपेष्व् अपि मध्ये श्री-कृष्ण-स्वरूपस्यैव परम-परिपूर्णत्वात् परमाश्रयत्वं ज्ञापितम् ॥१४॥

———————————————————————————————————————

**॥ ३.९.१५ ॥**

**यस्यावतार-गुण-कर्म-विडम्बनानि**

**नामानि येऽसु-विगमे विवशा गृणन्ति ।**

**तेऽनैक-जन्म-शमलं सहसैव हित्वा**

**संयान्त्य् अपावृतामृतं तम् अजं प्रपद्ये ॥**

**मध्वाचार्यः (भागवत-तात्पर्यम्) :** भक्ति-विवशाः---

> ये भक्ति-विवशा विष्णोर् नाम-मात्रैक-जल्पकाः । >
> तेऽपि मुक्तिं व्रजन्त्य् आशु किम् उत ध्यायिनः सदा ॥ इति > व्योम-संहितायाम् ॥१५॥

———————————————————————————————————————

**श्रीधर-स्वामी (भावार्थ-दीपिका) :** नाम-ग्रहण-मात्रतः कैवल्य-प्रदत्वेनैश्वर्यं व्यञ्जयन् नमस्करोति---यस्येति । अवतारादीनां विडम्बनम् अनुकरणम् अस्ति येषु । तत्रावतार-विडम्बनानि देवकी-नन्दन इत्य्-आदीनि । गुण-विडम्बनानि सर्व-ज्ञो भक्त-वत्सल इत्य्-आदीनि । कर्म-विडम्बनानि गोवर्धनोद्धरणः कंसारातिर् इत्य्-आदीनि । असु-विगमेऽपि विवशा अपि गृणन्त्य् उच्चारयन्ति केवलम् । शमलं पापम् । अपावृतं निरस्तावरणम् । ऋतं ब्रह्म प्राप्नुवन्ति ॥१५॥

———————————————————————————————————————

**सनातन गोस्वामी (दिग्-दर्षिनी, ह।भ।वि। ११.४२६) :** अवतारादीनां विडम्बनम् अनुकरणम् अवलम्बनं वास्ति येषु । तत्रावतार-विडम्बनानि देवकी-नन्दन इत्य्-आदीनि । गुण-विडम्बनानि सर्व-ज्ञो भक्त-वत्सल इत्य्-आदीनि । कर्म-विडम्बनानि गोवर्धनोद्धरणः कंस-निषूदन इत्य्-आदीनि । असु-विगमेऽपि विवशा अपि गृणन्त्य् उच्चारयन्ति केवलम् । शमलं पापम् । अपावृतं निरस्तावरणम् । ऋतं ब्रह्म । सहसा सद्य एव प्राप्नुवन्ति, जीवन्-मुक्ता भवन्तीत्य् अर्थः ॥१५॥

———————————————————————————————————————

**जीव-गोस्वामी (क्रम-सन्दर्भः) :** यस्यावतारेति । असु-विगमेऽपीति । तदानीन्तन-तन्मात्रत्वम् अशुद्ध-वर्णत्वं च व्यञ्जितम् । विवशा इति । तद्-इच्छां विना केनचित् काराणान्तरेणापीत्य् अर्थः । वशः कान्ताव् इत्य् अमरः । तादृश-शक्तित्वे हेतुम् आह---अवतारेति । अवतारादि-सदृशानि तत्-तत्-तुल्य-शक्तीनीत्य् अर्थः । तत्रावतार-विडम्बनानि नृसिंहेत्य् आदीनि गुण-विडम्बनानि भक्त-वत्सलेत्य् आदीनि । कर्म-विडम्बनानि गोवर्धन-धरेत्य्-आदीनि । ऋतं सच्चिदानन्द-रूपं श्री-भगवन्तम् एव । आत्म-तात्त्व-विशुद्ध्य्-अर्थं यद् आह भगवान् ऋतम् । ब्रह्मणे दर्शयन् रूपम् इत्य् उक्तेः ॥१५॥ \[भक्ति-सन्दर्भ १५२\]


______


**विश्वनाथ-चक्रवर्ती (सारार्थ-दर्शिणी) :** उक्त-लक्षणोपास्योपासना-ज्ञान-गन्धम् अपि विना नामाभास-मात्रत एव पशु-तुल्येभ्योऽपि जनेभ्यः स्व-पद-दायित्वेन परम-कृपैश्वर्यम् आचक्षाणः स-विशेष-स्वरूप एव स्व-प्रपत्तिं विज्ञापयति यस्येति । अवतारादि-सदृशानि तत्-तुल्य शक्तीनीति सन्दर्भः । यद् वा, अवतारादीनां विडम्बनं नटादिष्व् अनुकरणम् अपि यैस् तानि । यद् वा, अवतारादि-विडम्बनानि स्व-भ्रातृ-पुत्रादि-जीव-विशेष-वाचकत्वाद् अवताराद्य्-अननुरूपाणीत्य् अर्थः । तत्र कृष्णोऽयं रामोऽयं नारायणोऽयम् इत्य् आदीन्य् अवतार-विडम्बनानि दयालुर् दीन-बन्धुर् दामोदर इत्य् आदीनि कर्म-विडम्बनानि नामानि ये जना अजामिलादय इव प्राण-विगमे विवशा अपि गृणन्ति केवलम् उच्चारयन्ति । शमलं पापम् अपावृतं निरस्तावरणम् ऋतं सच्-चिद्-आनन्द-स्वरूपं भगवन्तम् आत्म-तात्त्व-विशुद्ध्य्-अर्थं यद् आह भगवान् ऋतम् । ब्रह्मणे दर्शयन् रूपम् इत्य् अत्र तथैव व्याख्यानात् ॥१५॥

———————————————————————————————————————

**॥ ३.९.१६ ॥**

**यो वा अहं च गिरिशश् च विभुः स्वयं च**

**स्थित्य्-उद्भव-प्रलय-हेतव आत्म-मूलम् ।**

**भित्त्वा त्रि-पाद् ववृध एक उरु-प्ररोहस्**

**तस्मै नमो भगवते भुवन-द्रुमाय ॥**

**मध्वाचार्यः (भागवत-तात्पर्यम्) :**

ब्रह्मादि-भावो विष्णोस् तु तन्-नियामकता भवेत् ।

> मत्स्यादि-तावत्-स्वभावो नान्यथा क्वचिद् इष्यते ॥ इति वामने । >
> अनन्तासन-वैकुण्ठ-क्षीराब्धि-स्थो हरिस् त्रिपात् ॥ इति च > ॥१६॥

———————————————————————————————————————

**श्रीधर-स्वामी (भावार्थ-दीपिका) :** तत्र गुणावतार-कर्माणि दर्शयन् प्रणमति---यो वै एकस् त्रि-पात् त्रयो ब्रह्मादयः पादाः स्कन्धा यस्य । प्रत्येकं च उरवः प्ररोहाः शाखोपशाखा मरीच्य्-आदि-मन्व्-आदि-रूपा यस्य तथा-भूतः सन् ववृधे, तस्मै भुवनाकाराय द्रुमाय नमः । किं कृत्वा ववृधे ? आत्मा स्वयम् एव मूलम् अधिष्ठानं यस्य, तत्-प्रधानं भित्त्वा गुण-त्रय-रूपेण विभज्य । त्रि-पात् त्वम् एवाह । अहं ब्रह्मा, गिरिशश् च, स्वयं विभुर् विष्णुश् चेति स्थित्य्-उद्भव-प्रलय-हेतवो ये वयम् । त्रि-पाद् भूत्वा यो ववृधे इत्य् अर्थः ॥१६॥

———————————————————————————————————————

**जीव-गोस्वामी (परमात्म-सन्दर्भः) :** टीका च---यो वै एकस् त्रिपात् त्रयो ब्रह्मादयः पादाः स्कन्धा यस्य इत्य् एषा । वृक्ष-रूपत्वेन तद्-वर्णनाद् एषां स्कन्धत्वम् ॥१६॥ (परमाम-सन्दर्भ ९)

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** न केवलम् अहम् एक एव प्रपद्ये, अपि तु महद्-आदीनां सर्वेषाम् एव त्वत्त उद्भूतत्वात् त्वत्-प्रपत्तिर् उचितैवेत्य् अभिव्यञ्जयन् नमस्यति । यो वै एकः त्रिपात् त्रयो ब्रह्मादयः पादाः स्कन्धा यस्य उरवो मरीच्य्-आदि-मन्व्-आदयः प्ररोहाह् शाखोपशाखा यस्य तथा-भूतः सन् ववृधे । किं कृत्वा ? आत्म-मूलम् आत्म-कारणकं प्रधानं भित्त्वा गुण-त्रय-रूपेण विभज्य त्रिपात्त्वम् एव । अहम् इत्य्-आदयः स्थित्य्-आदि-हेतव इति यथा-सम्भव-निर्देशः । अत्र विभुर् विष्णुः स्वयं चेति विष्णौ स्वयं-पद-प्रयोगात् ब्रह्म-गिरिशयोर् इव विष्णोर् नास्ति गुण-निबन्धनः स्वतो भेद इति ज्ञापितम् । यद् वा, य एव अहम्-आदयः य एव आत्मनः स्वस्यापि मूलं कारणम् । तथा य एव भित्त्वा स्व-शक्ति-कृतं भेदं प्राप्य त्रिपात् प्रथमं त्रिलोक-रूपः, तत उरु-प्ररोहः चतुर्दश-लोक-रूपः, तस्मै भुवनाकाराय द्रुमाय नम इति विश्व-रूपत्वम् उक्तम् ॥१६॥

———————————————————————————————————————

**॥ ३.९.१७ ॥**

**लोको विकर्म-निरतः कुशले प्रमत्तः**

**कर्मण्य् अयं त्वद्-उदिते भवद्-अर्चने स्वे ।**

**यस् तावद् अस्य बलवान् इह जीविताशां**

**सद्यश् छिनत्त्य् अनिमिषाय नमोऽस्तु तस्मै ॥**

**मध्वाचार्यः (भागवत-तात्पर्यम्) :**

नित्य-ज्ञान-दृशा नित्यं लव-कालम् अपीश्वरः ।

> पश्येत् तात्कालिकं चैव तस्माद् अनिमिषो हरिः । >
> कालस्यानिमिषत्वं च लवादेर् नित्य-वीक्षणात् ॥ इति तन्त्र-सारे > ॥१७॥

———————————————————————————————————————

**श्रीधर-स्वामी (भावार्थ-दीपिका) :** एवं गुणावतार-कर्म-विडम्बनम् उक्त्वा तस्यैव तत् कालाख्यं रूपं तत् कर्म च दर्शयन् प्रणमति---लोक इति द्वाभ्याम् । विकर्म-निरतो विरुद्ध-कर्म-निष्ठः कुशले हिते स्वे आत्मीये त्वद्-उदिते त्वयैव साक्षाद्-उक्ते भवद्-अर्चन-रूपे कर्मणि । उक्तं हि गीतासु,

> यत् करोषि यद् अश्नासि यज् जुहोषि ददासि यत् । >
> यत् तपस्यसि कौन्तेय तत् कुरुष्व मद्-अर्पणम् ॥ \[गीता ९.२७\]इति > ।

तस्मिन् प्रमत्तोऽदत्त-चित्तो यावद् वर्तते तावद् अस्य लोकस्य । अनिमिषाय कालाय ॥१७॥

———————————————————————————————————————

**जीव-गोस्वामी (क्रम-सन्दर्भः) :** विकर्म भगवद्-बहिर्-मुखं कर्म । अर्चनं पञ्चरात्राद्य्-उक्तं पञ्चरात्रस्य कृत्स्नस्य वक्ता[^३७] तु भगवान् स्वयं \[म।भा। १२.३३७.६२\] इति मोक्ष-धर्मात् ॥१७॥

[^३७]: वेत्ता इत्य् आकरे ।


———————————————————————————————————————

**विश्वनाथ-चक्रवर्ती (सारार्थ-दर्शिणी) :** विश्व-रूपत्वम् उक्तम् अथ विश्व-निमिषं तु काल-रूपत्वेन प्रणमति लोको मनुष्यादिः कुशले कर्मणि प्रमत्तः अकृतावधानः । कुशलं कर्मैव किं ? तत्राह---भवद्-अर्चने ।

ननु स्व-धर्मेण तम् अभ्यर्च्येत्य् उक्तेः ज्ञानिनो ज्ञान-यज्ञेन यजन्ति ज्ञान-विग्रहम् इत्य् उक्तेश् च कर्म-ज्ञान-योगाभ्याम् अपि भगवद्-अर्चनम् एव स्याद् इति केचिद् व्याचक्षते, तत्राह---त्वद्-उदिते त्वयैव मद्-अर्चनम् इदम् एवेति साक्षाद्-उक्तेः । ये वै भगवता प्रोक्ता उपाया आत्म-लब्धये \[भा।पु। ११.२.३४\] इत्य् एकादशात् । पञ्चरात्रस्य कृत्स्नस्य वक्ता[^३८] तु भगवान् स्वयं \[म।भा। १२.३३७.६२\] इति मोक्ष-धर्माच् च स्वे स्वीये स्व-कर्तव्य इत्य् अर्थः । तद् एवं त्वद्-भक्त-लोकेभ्योऽन्येष्व् एव कालस्याधिकार इति द्योतितम् । अस्य अभक्त्-लोकस्य जीवितस्याप्य् आशां किम् उत भोगादि-वाञ्छाम् इत्य् अर्थः । अनिमिषाय कालाय ॥१७॥

[^३८]: वेत्ता इत्य् आकरे ।


———————————————————————————————————————

**॥ ३.९.१८ ॥**

**यस्माद् बिभेम्य् अहम् अपि द्विपरार्ध-धिष्ण्यम्**

**अध्यासितः सकल-लोक-नमस्कृतं यत् ।**

**तेपे तपो बहु-सवोऽवरुरुत्समानस्**

**तस्मै नमो भगवतेऽधिमखाय तुभ्यम् ॥**

**श्रीधर-स्वामी (भावार्थ-दीपिका) :** आस्तां तावल् लोकस्य कथा, यस्मात् कालाख्यात् त्वत्तो यद् द्वि-परार्धावस्थायि धिष्ण्यं स्थानं, तद्-आरूढोऽपि बिभेमि, भीतश् च संस् त्वाम् एवावरुरुत्समानः प्राप्तुम् इच्छंस् तपस् तप्तवान् । कथं-भूतः ? बहु-सवो बहवः सवा यागाः संवत्सरा वा यस्य। बहून् यागान् कृत्वापि बहून् संवत्सरान् वा तपस् तप्तवान् इत्य् अर्थः । अधिमखाय मखाधिष्ठात्रे ॥१८॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** उक्तस्य काल-बलवत्त्वस्य सीमाम् आह---यस्मात् कालात् अहं ब्रह्मा द्विपरार्धावस्थायि धिष्न्यं स्थानं सत्य-लोकम् अध्यासितोऽपि बिभेमि तथा अवरुरुत्समानः अवरोद्धुं कालं वशीकर्तुम् इच्छन् बहु-सवः बहवः सवा यज्ञा यस्य तथा-भूतः सन् तपश् चाहं तेपे । तद् अपि बिभेमीत्य् अर्थः ।

ननु काल-वशीकारार्थं बहु-यज्ञ-प्रवृत्तौ तव कदा का युक्तिर् आसीत् ? तत्राह---अधिमखाय मखानाम् अधिष्ठात्रे तुभ्यं नमः । मखानाम् अधिष्ठातुस् तव मखैर् एव यजनेन कालो मे वशीभवत्व् इति बुद्ध्येत्य् अर्थः । प्रत्युत कालेनैवाहं वशीकृतः सम्प्रत्य् अपि बिभेमि, अतस् तव शुद्ध-भक्तिं विना कालो न जेयो भवतीत्य् अद्य ज्ञात-तत्त्वोऽतः परं शुद्धाम् एव भक्तिं करवानीति ध्वनिः ॥१८॥

———————————————————————————————————————

**॥ ३.९.१९ ॥**

**तिर्यङ्-मनुष्य-विबुधादिषु जीव-योनिष्व्**

**आत्मेच्छयात्म-कृत-सेतु-परीप्सया यः ।**

**रेमे निरस्त-विषयोऽप्य् अवरुद्ध-देहस्**

**तस्मै नमो भगवते पुरुषोत्तमाय ॥**

**मध्वाचार्यः (भागवत-तात्पर्यम्) :** अनिरस्त-रतिर् नित्य-रतिः ॥१९॥

———————————————————————————————————————

**श्रीधर-स्वामी (भावार्थ-दीपिका) :** इदानीं तत्-तत्-काल-भावि-लीलावतार-कर्माणि दर्शयन्न् आह---तिर्यग्-आदिषु जीव-योनिषु स्वेच्छया स्वीकृत-मूर्तिः सन्, स्व-कृत-धर्म-मर्यादा-पालनेच्छया रेमे । वस्तुतः स्वानन्दानुभवेनैव निरस्त-विषय-सुखोऽपि योऽपि एव पुरुषोत्तमः तत्-तद्-उपाधि-धर्मासंस्पर्शात् । तद् उक्तं गीतासु---

> यस्मात् क्षरम् अतीतोऽहम् अक्षराद् अपि चोत्तमाह् । >
> अतोऽस्मि लोके वेदे च प्रथितः पुरुषोत्तमः ॥ \[गीता १५.१८\] इति > ॥१९॥

———————————————————————————————————————

**जीव-गोस्वामी (क्रम-सन्दर्भः) :** निरस्ता विषया जीव-गोचरा अर्थाः प्राकृता यस्मात् । आत्मेच्छया भक्त-पिपालयिषया अवरुद्ध-देहः प्रकटित-मूर्तिः ॥१९॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** तद् एवं जगद्-रूपत्वेन तन्-नियन्तृ-काल-रूपत्वेन च प्रणम्येदानीं परमोपास्य-सच्-चिद्-आनन्द-स्वरूपत्वेन प्रणमति । तिर्यग्-आदिषु स्वेच्छयैव अवतीर्ण इति शेषः । स्व-कृत-सेतु-परीप्सया रेमे आत्मारामत्वात् त्यक्त-विषय-सुखोऽपि---

> पत्रं पुष्पं फलं तोयं यो मे भक्त्या प्रयच्छति । >
> तद् अहं भक्त्य्-उपहृतम् अश्नामि प्रयतात्मनः ॥ \[गीता ९.२६\] इति > ।

स्व-कृत-मर्यादा-पालनाय स्व-भक्तोपनीत-स्रक्-चन्दन-गन्ध-पुष्प-शय्याद्य्-उपभोग्येष्व् एव रेमे, नाहम् आत्मानम् आशासे मद्-भक्तैः साधुभिर् विना \[भा।पु। ९.४.६४\] इत्य् आत्मारामत्वेऽप्य् अपूर्ण-काम इवेति भावः । स्रग्-आदीनां प्राकृत-विषयत्वेऽपि भगवद्-अर्थ-विनियुक्तत्वे सति तत्-क्षण एवाप्राकृतत्वं स्याद् इत्य् एकादशे व्यक्तीभविष्यति \[भा।पु। ११.२५.२७-२९\] । अवरुद्ध-देहः भागुरि-मते अवेत्य् अ-कार-लोपे विभुत्वाद् अनावृत-देहः सच्-चिद्-आनन्द-शरीर एवेत्य् अर्थः ।

यद् वा, आत्म-कृत-सेतोः स्व-भक्त-वश्यत्व-रूप-मर्यादायाः परि सर्वतो-भावेनेप्सया प्राप्तीच्छया श्री-यशोदया दाम्नेवान्यैर् अपि भक्तैः प्रणय-रसनया अवरुद्ध-देहः । अतः सर्वोत्कर्षात् महत्-स्रष्टाद्य्-अर्यामि-पुरुषेभ्योऽप्य् उत्तमायेति कृष्णावतार एव तात्पर्यम् । यद् उक्तं---

> यस्मात् क्षरम् अतीतोऽहम् अक्षराद् अपि चोत्तमाह् । >
> अतोऽस्मि लोके वेदे च प्रथितः पुरुषोत्तमः ॥ \[गीता १५.१८\] इति > ॥१९॥

———————————————————————————————————————

**॥ ३.९.२० ॥**

**योऽविद्ययानुपहतोऽपि दशार्ध-वृत्त्या**

**निद्राम् उवाह जठरी-कृत-लोक-यात्रः ।**

**अन्तर्-जलेऽहि-कशिपु-स्पर्शानुकूलां**

**भीमोर्मि-मालिनि जनस्य सुखं विवृण्वन् ॥**

**श्रीधर-स्वामी (भावार्थ-दीपिका) :** इदानीं दृश्यमानाम् एक मूर्तिं प्रणमति---योऽविद्ययेति द्वाभ्याम् । दशार्धाः पञ्च वृत्तयो यस्यास् तयाविद्यया निद्रा-हेतु-भूतयानभिभूतोऽपि योग-निद्राम् उवाह । तस्मै ते नम इत्य् उत्तरेणान्वयः । जठरी-कृता उदरे प्रविलापिता लोक-यात्रा लोक-स्थितिर् येन । अहिर् एव कशिपुः शय्या । तस्याः स्पर्शोऽनुकूलो यस्यास् तां निद्राम् । भीमानां ऊर्मीणां माला विद्यन्ते यस्मिन्न् अन्तर्-जले निद्राणस्याविवेकिनो जनस्य निद्रा-सुखम् ईदृग् इति विवृण्वन् प्रदर्शयन्, उपहसन्न् इत्य् अर्थः । अत एवान्तर्-जलादि-विशेषणानि । यद् वा, पूर्व-कल्पे श्रान्तस्य जनस्य विश्राम-सुखं विवृण्वन् स्फारयन् । तदा तु परोपकाराय स्वयं दुःसहम् अपि दुःखं सोढव्यम् इति द्योतनार्थं विशेषणानि ॥२०॥

———————————————————————————————————————

**जीव-गोस्वामी (क्रम-सन्दर्भः) :** तस्यावतारिणः पुरुषोत्तमस्यैव दृष्टां लीलाम् अनुमोदते---य इति । जनस्य यन् निद्रा-सुखं, तद् एव लीलया स्वस्मिन् प्रकटयन् तत्रान्य-दुर्गमास्पदत्वं सुख-स्पर्श-शय्यत्वं च तत्-सौकर्य-हेतुम् आह---अन्तर्-जल इत्य्-आदिना ॥२०॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** इदानीं दृश्यमानं निजोपास्यां मूर्तिं प्रणमति द्वाभ्याम् । दशार्धाः पञ्च-वृत्तयो यस्यास् तया अविद्यया निद्रा-हेतु-भूतया अनभिभूतोऽपि निद्राम् उवाह । तस्माद् इयं ते स्वरूप-शक्ति-मय्य् एव निद्रेति भावः । जठरीकृता उदरे प्रविलापिता लोक-यात्रा लोक-परम्परा यस्य सः । अहिर् एव कशिपुः शय्या तस्य स्पर्शोऽनुकूलो यस्यास् ताम् । भीमोर्मि-मालिनि प्रलय-समुद्रे जनस्य प्राकृत-लोकस्यापि । जल-मध्य-स्थ-कोमल-शय्या-शायिनः सुखं भवतीति विवृण्वन् लोकवल् लील एव त्वं भवसीति भावः । यद् वा, प्रलय-कालेऽपि जन-मात्र-भयदे समुद्रेऽपि सर्प-शय्यायाम् अपि सुखेन त्व्ग् निद्रासीति सर्व-काल-सर्व-देश-सर्व-सङ्ग-निर्भयस् त्वम् एव नान्य इति भावः । सुखं विवृण्वन्न् इति काल-देश-सङ्गतो भय-युक्तोऽपि निद्रालुर् हि जनः सुखम् एव निद्रातीति ॥२०॥

———————————————————————————————————————

**॥ ३.९.२१ ॥**

**यन्-नाभि-पद्म-भवनाद् अहम् आसम् ईड्य**

**लोक-त्रयोपकरणो यद्-अनुग्रहेण ।**

**तस्मै नमस् त उदर-स्थ-भवाय योग-**

**निद्रावसान-विकसन्-नलिनेक्षणाय ॥**

**श्रीधर-स्वामी (भावार्थ-दीपिका) :** किं च, यस्य नाभि-पद्मम् एव भवनं तस्मात् । लोक-त्रयम् उपकरणं यस्य । यद् वा, लोक-त्रयस्य सृष्ट्य्-आदि-द्वारेणोपकरोतीति तथा तादृशोऽहं यद्-अनुग्रहेणासम्, उदरे स्थितो भवः संसार-प्रपञ्चो यस्य । योग-निद्रावसाने किञ्चिद् विकसन्-नलिनवद् ईक्षणं यस्य ॥२१॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** आसम् अभूवं लोक-त्रयम् एव उपकरणम् आज्ञा-कारि यस्य सः । यद् वा, सृष्ट्य्-आदि-द्वारा लोक-त्रयस्योपकारी । उदरे स्थितो भवः संसार-।प्रपञ्चो यस्य तस्मै । योग-निद्रावसाने सम्प्रति रात्र्य्-अन्त इव विकसन्-नलिनम् इव ईक्षणं यस्य तस्मै । तेन हे मत्-प्रभो कृपा-पारावार जागृहि जागृहि किङ्करोऽहं मङ्गलारात्रिकं करवाणीति भावः ॥२१॥

———————————————————————————————————————

**॥ ३.९.२२ ॥**

**सोऽयं समस्त-जगतां सुहृद् एक आत्मा**

**सत्त्वेन यन् मृडयते भगवान् भगेन ।**

**तेनैव मे दृशम् अनुस्पृशताद् यथाहं**

**स्रक्ष्यामि पूर्ववद् इदं प्रणत-प्रियोऽसौ ॥**

**मध्वाचार्यः (भागवत-तात्पर्यम्) :**

स्व-सामर्थ्यां स्व-कर्माणि रमया सह केशवः ।

> कुरुते स्वयम् एवैषा कानिचित् पुरुषोत्तमः ॥ इति नारदीये । >
> आत्म-शब्दस्य मुखार्थो विष्णुर् एकः सनातनः । >
> सन्देह-देह-मनसो बुद्धि-जीवाः स्वयं तथा ॥ >
> ब्रह्माप्य् अमुख्याः क्रमश उत्कर्षो ह्य् आत्मता भवेत् ॥ इति > प्रकाश-संहितायाम् ॥२२॥

———————————————————————————————————————

**श्रीधर-स्वामी (भावार्थ-दीपिका) :** एवं स्तुत्वा प्रार्थयते---सोऽयम् इति चतुर्भिः । यद्य् एन सत्त्वेन ज्ञानेन भगेनैश्वर्येण च मृडयते सुखयति विश्वम् । दृशं प्रज्ञाम् अनुस्पृशताद् योजयतु, यथाहं स्रष्टुं क्षमो भविष्यामि । यतः प्रणत-प्रियोऽसाव् अहं च प्रणतो न चान्यः प्रार्थनीयोऽस्ति । यतो भगवान् । स एव समस्त-जगतां सुहृद् यतोऽसाव् एकोऽनुस्यूत आत्मान्तर्यामी ॥२२॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** एवं स्तुत्वा प्रार्थयते सोऽयम् इति चतुर्भिः । समस्त-जगतां प्राकृताप्राकृतानां सुहृत् पालकः आत्मा निरुपाधि-प्रेमास्पदम् । एवं-भूतस्यान्यस्याभावाद् एकः । **यद्** यस्मात् सत्त्वेन गुणेन पालन-लक्षणेन समस्त-जगत्य् एव प्राकृतानि मृडयते सुखयति । भगेन स्वीय-षड्-ऐश्वर्येण अप्राकृतान् भक्त-जनान् अपि मृडयते । तस्मात् तेनैव सत्त्वेन किञ्चिन्-मात्रेण भगेन च मे मम दृशं प्रज्ञां प्राकृतीं भक्तिमत्त्वाद् अंशेनाप्राकृतीं च अनुस्पृशतु पालयतु, यथाहं स्रक्ष्यामि प्राकृतान् मरीच्य्-आदीन् स्रष्टुम् अप्राकृतान् नारदादींश् चाविर्भावयितुं ज्ञास्यामि यतोऽसौ प्रभुः प्रणति-मात्रे कृतेऽपि प्रियः ॥२२॥

———————————————————————————————————————

**॥ ३.९.२३ ॥**

**एष प्रपन्न-वरदो**[^३९] **रमयात्म-शक्त्या**

[^३९]: प्रसन्न-वरदो


**यद् यत् करिष्यति गृहीत-गुणावतारः ।**

**तस्मिन् स्व-विक्रमम् इदं सृजतोऽपि चेतो**

**युञ्जीत कर्म-शमलं च यथा विजह्याम् ॥**

**श्रीधर-स्वामी (भावार्थ-दीपिका) : आत्म-शक्त्या रमया** सह **यद् यत्** कर्म **करिष्यति** । **स्व-विक्रमं** स्वस्य विष्णोर् एव विक्रमः प्रभावो यस्मिन्, तद् **इदं** विश्वं तद्-आज्ञया **सृजतोऽपि** मे **चेतः** स एव **युञ्जीत** प्रवर्तयतु । कर्म **आसक्तिं** तत्-कृतं **शमलं** च वैषम्यादि-पापं **यथा** **विजह्यां** त्यक्ष्यामि ॥२३॥

———————————————————————————————————————

**श्रीनाथ-चक्रवर्ती (चैतन्य-मत-मञ्जुषा) : :** यथा-पूर्वं स्रक्ष्यामि, तथापि कर्मणो विक्षेपकत्वात्, खेद-भीत्या मया तव लीला-योग्यं यथा कथञ्चित् स्रष्टुं शक्यते, तथा वरं प्रयच्छेत्य् आशयेनाह---**एष** इत्य्-आदि । हे श्री-कृष्ण ! **एष** नारायण **इदं विश्वं सृजतो** मम **चेतो युञ्जीत** चेतः प्रयोजयतु। तत्र प्रकारं वदति---**प्रसन्न-वरदो** भवान् श्री-कृष्ण **आत्म-शक्त्या** स्व-स्वरूपया शक्त्या **रमया**, रमयति इति रमा आनन्दिनी शक्तिः, तया सह **गृहीतो गुण**-मयो जगन्-मङ्गल-गुणात्मकोऽ**वतारो** भू-तलावरोहणं येन तथा सन्, **यद् यत् करिष्यति** भवान्, मथुरा-वृन्दावनादौ\--यां यां लीलाम् आचरिष्यति, तस्मिन् स्व-विक्रमं क्रिया-सामर्थ्यम् अपि **युञ्जीत** ।

अयं भावः---यद्यपि तद्-आज्ञयैव स्रक्ष्यामि, तथापि रजो-गुणात्मकत्वात् सृष्टि-कर्मणो बिभेमि । तल्-लीला तत्र भविष्यतीति मे सार्थकः श्रमो भविता । अतो यथा तत्र मम शिल्प-कौशलं भवति, तथा युञ्जीत, तथा सामर्थ्यं ददतु । **कर्म-शमलं** च **यथा जह्यात्**, तथा युञ्जीत ॥२३॥

**एष प्रपन्न-वरदो**[^४०] **रमयात्म-शक्त्या**

[^४०]: प्रसन्न-वरदो


**यद् यत् करिष्यति गृहीत-गुणावतारः ।**

**तस्मिन् स्व-विक्रमम् इदं सृजतोऽपि चेतो**

**युञ्जीत कर्म-शमलं च यथा विजह्याम् ॥**

**जीव-गोस्वामी (क्रम-सन्दर्भः) : एष** इति । **रमया** इति---रमाख्यया **स्वरूप-शक्त्या**, न तु माया-शक्त्या हेतुना **गृहीत-गुणावतारः**, गृहीता गुणा भक्त-वात्सल्यादयो येषु, तादृशा अवतारा यस्य सः । **स्व-विक्रमम्** इति त्वद्-विक्रम-मयत्वम् एव विश्वं स्यात्, ततस् त्वच्-छक्त्यैव मया तत् कर्तुं शक्यम् । ततस् तथा तत्-प्रार्थनं च मम युक्तम् एवेति भावः ॥२३॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** पुनश् च रजो-गुण-मय्या सृष्टेर् बिभ्यत् स्वीय-भक्तेर् अभ्युदयं प्रार्थयते । **एष** भवान् **प्रपन्नाय** मह्यम् एतद्-**वरदो**ऽस्त्व् इत्य् अर्थः । **रमया** स्वरूप-भूतया, न तु माययेत्य् अर्थः । अतो **गृहीत-गुणा अवतारा** यस्य सः । तस्मिन् धरोद्धरणादौ कर्मणि मम **चेतो** **युञ्जीत** प्रवर्तयतु । मम कथं-भूतस्य ? **स्व-विक्रमं** स्वस्य स्व-प्रभोर् विक्रमः प्रभावो यस्मिन्, तद् **इदं** विश्वं **सृजतोऽपि** तेन सृष्टौ मम **चेतो** नासज्जतु, किन्तु तल्-लीला-कथायाम् एवेत्य् अर्थः । **कर्म-शमलं** सृष्ट्य्-उत्थं वैषम्यादि-पापं त्यक्ष्यामि ॥२३॥

———————————————————————————————————————

**॥ ३.९.२४ ॥**

**नाभि-ह्रदाद् इह सतोऽम्भसि यस्य पुंसो**

**विज्ञान-शक्तिर् अहम् आसम् अनन्त-शक्तेः ।**

**रूपं विचित्रम् इदम् अस्य विवृण्वतो मे**

**मा रीरिषीष्ट निगमस्य गिरां विसर्गः ॥**

**श्रीधर-स्वामी (भावार्थ-दीपिका) : अम्भसि सतो** **यस्य नाभि-ह्रदाद्** **इह आसम्** । **विज्ञाने शक्तिर्** यस्य महत्-तत्त्वात्मकस्य चित्तस्य तद्-अभिमानी, **अस्य रूपम् इदं** **विस्तारयतो मे** **निगमस्य** अवयव-भूतानां **गिरां विसर्ग** उच्चारणं **मा रीरिषीष्ट** । हलान्तं ब्रह्म-वर्चसम् इति न्यायेन मा लुप्यताम् इत्य् अर्थः ॥२४॥

———————————————————————————————————————

**जीव-गोस्वामी (क्रम-सन्दर्भः) :** इदं महा-पातकात्मक-पर्यन्तं सृजतो मम वेदोच्चारण-रूपं ब्रह्म-तेजो मा लुप्यताम् । यथा साधारण-ब्राह्मणानां हेलया ब्रह्म-तेज इत्य् अर्थः । मा रीरिषीष्टेति रिष् हिंसायाम् इत्य् अस्य यड्-लुग्-अन्त-लिडि कर्म-कर्तरि रूपं छण्दसम् ॥२४॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** किं च, भगवंस् तवैश्वर्य-सिन्धोः कण-मात्रेऽप्य् अस्मिन् मम यत् प्रवेशस् तं खलुइ वेदाभ्यास-प्रसादाद् एव । यद् उक्तं, वेदश् चक्षुस् तवेश्वर \[११.२०.४\] इति सम्प्रति तु सृष्ट्य्-अर्थ-कवि-विध-व्यापारवत्त्वेनानध्यवसायात् तस्य वेदस्य विस्मृतिर् मे सम्भविष्यति, सा मा भूद् इति प्रार्थयते---नाभीति ।

**यस्याम्भसि** **सतः पुंसस्** तव **नाभि-ह्रदाद्** **अहम् आसं** **विज्ञान-शक्तिः** विज्ञान-मय-पुरुषः समष्टि-जीव-रूपः बुद्धि-तत्त्वाधिष्ठाता वा अस्य परमेश्वरस्य **रूपम् इदं** विश्वं विस्तारयतो **मम** **निगमस्य** अवयव-भूतानां **गिरां विसर्गः** ऋग्-आदि-भेद-प्रपञ्चः **मा रीरिषीष्ट** मा अतिशयेन लुप्यतां, मायया विस्मृतो भवत्व् इत्य् अर्थः । रिष् हिंसायाम् इत्य् अस्य यङ्-लुग्-अन्त-लिङि कर्म-कर्तरि रूपं छान्दसम् ॥२४॥

———————————————————————————————————————

**॥ ३.९.२५ ॥**

**सोऽसाव् अदभ्र-करुणो भगवान् विवृद्ध-**

**प्रेम-स्मितेन नयनाम्बुरुहं विजृम्भन् ।**

**उत्थाय विश्व-विजयाय च नो विषादं**

**माध्व्या गिरापनयतात् पुरुषः पुराणः ॥**

**श्रीधर-स्वामी (भावार्थ-दीपिका) : विवृद्ध-प्रेम्णा स्मितेन विजृम्भयन्** । विश्वस्य विजयायोद्भवाय । **च**-काराद् अस्मद्-अनुग्रहाय च **उत्थाय** ॥२५॥

———————————————————————————————————————

**सनातन गोस्वामी (दिग्-दर्षिनी):** \[हरि-भक्ति-विलास १६.३२८\]: **अदभ्र-करुणः** महा-दयालुः । अतः **विवृद्ध-प्रेम्णा** यत् **स्मितं** तेन, **विजृम्भन्** विजृम्भयन् उन्मीलयन्, **विश्वस्य विजयाय** उद्भवाय । यद् वा, निज-भक्ति-प्रचारणेन विश्व-वशीकरणाय । यद् वा, जगन्-महोत्सवाय । **च**-शब्दाद् विशेषतोऽनुग्रहाय चेति । **नो**ऽस्माकं भक्तानां विषादं प्रलयात् चिर-वाग्-अमृत-पानाभावतो वा शोक-दुःखं **माध्व्या** मधुरया **गिरा अपनयतात्** । श्लोकश् चायं शिष्टाचारानुसारेणात्र लिखितः । किन्त्व् अन्येऽपि यथेष्टं पठनीयाः ॥२५॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्**।***

———————————————————————————————————————

**विश्वनाथ-चक्रवर्ती (सारार्थ-दर्शिणी) :** किं च, प्रभोः कृपा-कटाक्ष-कृपा-निदेशाभ्याम् एव दासस्य निःसंशय आनन्दो भवेद् इति ताव् एव प्रार्थयते---सोऽसाव् इति । **विजृम्भन्** विजृम्भयन् **नो**ऽस्माकं **विश्वस्मिन्** सर्वत्रैव **विजयाय** सृष्ट्य्-आदिषु पराभवाभावाय **च**-कारात् पूर्वोक्त-वाञ्छित-सिद्धये च । **माध्व्या** माधुर्य-मय्या \"विश्वं सृज\" इति निदेश-मय्या **गिरा** ॥२५॥

———————————————————————————————————————

**॥ ३.९.२६ ॥**

**मैत्रेय उवाच---**

**स्व-सम्भवं निशाम्यैवं तपो-विद्या-समाधिभिः ।**

**यावन् मनो-वचः स्तुत्वा विरराम स खिन्नवत् ॥**

**श्रीधर-स्वामी (भावार्थ-दीपिका) : स्वस्य संभवो** यस्मात् तम् । **तपः** शारीरम्, **विद्या** उपासना, **समाधिर्** ऐकाग्र्यम्, तैर् **निशाम्य** दृष्ट्वा यथा-शक्ति **स्तुत्वा** श्रान्तवद् **विरराम** ॥२६॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** **स्वस्य सम्भवो** यस्मात् तं **तपः** शारीरं विद्या, आचार्य-चैत्त्य-वपुषा स्व-गतिं व्यनक्ति \[भा।पु। ११.२९.६\] इति रीत्या आकस्मिक-स्फूर्ति-प्राप्त-तन्-मन्त्रोपासना । समाधिश् चित्तैकाग्र्येण ध्यानं तैर् **निशाम्य** दृष्ट्वा यथा-शक्ति **स्तुत्वा** कृपा-कटाक्षस्यानुपलम्भात् **खिन्न** इव **विरराम** ॥२६॥

———————————————————————————————————————

**॥ ३.९.२७-२८ ॥**

**अथाभिप्रेतम् अन्वीक्ष्य ब्रह्मणो मधुसूदनः ।**

**विषण्ण-चेतसं तेन कल्प-व्यतिकराम्भसा ॥**

**लोक-संस्थान-विज्ञान आत्मनः परिखिद्यतः ।**

**तम् आहागाधया वाचा कश्मलं शमयन्न् इव ॥**

**श्रीधर-स्वामी (भावार्थ-दीपिका) :** आत्मनो लोक-संस्थान-विज्ञाने परिखिद्यतो **ब्रह्मणोऽभिप्रेतम्** आलक्ष्य **तम् आह** इति द्वयोर् अन्वयः । **तेन** प्रलयोदकेन **विषण्ण-चेतसम्** ॥२७॥ **कश्मलं** मोहम् । **इवेति** समस्त-मोहा-शमनं दर्शयति ॥२८॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** **कल्प-व्यतिकराम्भसा** प्रलय-काल-मिलितागन्तुक-जलेन हेतुना **विषण्ण-चेतसः**, तथा **आत्मनः** स्वस्य **लोकानां** देव-तिर्यग्-आदीनां **संस्थानं** समुचित-स्वभावतया निर्माण-स्थापनादि-परिपाटी तद्-विज्ञाने खिद्यतो ब्रह्मणोऽभिप्रेतम् **अन्वीक्ष्य** ज्ञात्वा **तम् आह** इत्य् अन्वयः । **कश्मलं** मोहं **शमयन्न् इवेति** ॥२८॥

———————————————————————————————————————

**॥ ३.९.२९ ॥**

**श्री-भगवान् उवाच---**

**मा वेद-गर्भ गास् तन्द्रीं सर्ग उद्यमम् आवह ।**

**तन् मयापादितं ह्य् अग्रे यन् मां प्रार्थयते भवान् ॥**

**मध्वाचार्यः (भागवत-तात्पर्यम्) :** प्रार्थनम् अपि मत्-प्रेरणम् एव ॥२९॥

———————————————————————————————————————

**श्रीधर-स्वामी (भावार्थ-दीपिका) :** हे **वेद-गर्भ** ! **तन्द्रीं** विषाद-कृतम् आलस्यं **मा गाः** । तेनैव मे दृशम् अनुस्पृशतात् \[३.९.२२\] इत्य्-आदि **यत् प्रार्थयते**, **तद्** **अग्रे** पूर्वम् एव **संपादितम्** ॥२९॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** समस्त-मोहोपशमनं दर्शयति । **तन्द्रीम्** अज्ञानं **मा गाः** । **वेद-गर्भ** ! इति न हि सर्व-वेद-विज्ञस्याज्ञानम् उचितम् इति भावः । ननु स्वस्य सृष्टि-सामर्थ्ये संशयानोऽस्मि । तत्राह---सर्ग इति । **उद्यमो** निष्फलो भावीत्य् अपि मा शङ्किष्ठा इत्य् आह---**तन् मया** इति तेनैव मे दृशम् अनुस्पृशतात् \[३.९.२२\] इति **यन् मां प्रार्थयते** ॥२९॥

———————————————————————————————————————

**॥ ३.९.३० ॥**

**भूयस् त्वं तप आतिष्ठ विद्यां चैव मद्-आश्रयाम् ।**

**ताभ्याम् अन्तर्-हृदि ब्रह्मन् लोकान् द्रक्ष्यस्य् अपावृतान् ॥**

**मध्वाचार्यः (भागवत-तात्पर्यम्) :** तप आलोचनं प्रोक्तं विद्या निष्ठा प्रकीर्तिता इति च ॥३०॥

———————————————————————————————————————

**श्रीधर-स्वामी (भावार्थ-दीपिका) :** तर्हि कथम् अहं न जानामि ? इत्य् अत आह---भूय इति ॥३०॥

———————————————————————————————————————

**जीव-गोस्वामी (क्रम-सन्दर्भः) :** भूय इति । **तपः** प्राणायामादि ॥३०॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** नन्व् इदानीम् उद्यमेन किं भविष्यति मे ? मया सृज्यास् ते भूर्-आदयो लोका एव न दृश्यन्ते इत्य् अत आह---भूय इति । **तपश्** चित्तैकाग्र्यं, **विद्यां** मन्त्रोपासनाम् **अन्तर्-हृदि** हृदय एव बहिः-स्थिताम् अपि **लोकान्** भूर्-आदीन् तत्र-स्थान् मनुष्यादींश् च **अपावृतान्** जलावरण-शून्यान् **द्रक्ष्यसि** । ततश् च मयैव यथा-स्थिततया दर्शयिष्यमाणांस् तान् स्व-हृदय एव दृष्ट्वा आदर्श-दर्शी लेखक इव सुखेनैव बहिः स्रक्ष्यसीति ॥३०॥

———————————————————————————————————————

**॥ ३.९.३१ ॥**

**तत आत्मनि लोके च भक्ति-युक्तः समाहितः ।**

**द्रष्टासि मां ततं ब्रह्मन् मयि लोकांस् त्वम् आत्मनः ॥**

**मध्वाचार्यः (भागवत-तात्पर्यम्) :**

देहे देहे हरिस् तस्मिन् लोकाः सर्वे प्रतिष्ठिताः ।

> अङ्गुष्ठ-मात्रेऽपि परे पर-शक्तिर् यतो विभुः ॥ इति च ।

आत्मनि स्थिते मयि ॥३१॥

———————————————————————————————————————

**श्रीधर-स्वामी (भावार्थ-दीपिका) : भक्ति-युक्तः** **समाहितश्** च सन्न् **आत्मनि** स्वस्मिन् **लोके** च **मां ततं** व्याप्य स्थितं **द्रष्टासि** द्रक्ष्यसि । **आत्मनो** जीवांश् च ॥३१॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** सृष्ट्य्-आवेश-वशत्वेऽपि त्वाम् अहं न विस्मरेयम् इति यत् प्रार्थितं, तत्राह---**ततः** सृष्टि-समयेऽपि **भक्ति-युक्तः** **समाहितश्** च सन् **आत्मनि** स्व-मनसि बहिर् लोके च **मां द्रष्टासि** । तथा **मयि लोकान्** भूर्-आदीन् आत्मनो जीवांश् च मृद्-भक्षण-लीलायां यशोदेव **द्रष्टासि** । यद् वा, ततः कृष्णावतारे वत्स-वत्सपालाद्य्-आकारैर् व्यापकं मां मयि लोकान् ब्रह्माण्डानि आत्मनश् चतुर्भुज-मूर्तीः । यद् वा, आत्मनः स्वानि बहून् परमेष्ठिनः द्रक्ष्यसि ॥३१॥

———————————————————————————————————————

**॥ ३.९.३२ ॥**

**यदा तु सर्व-भूतेषु दारुष्व् अग्निम् इव स्थितम् ।**

**प्रतिचक्षीत मां लोको जह्यात् तर्ह्य् एव कश्मलम् ॥**

**श्रीधर-स्वामी (भावार्थ-दीपिका) :** सर्वत्र मद्-दर्शने मोहो निवर्तत इत्य् आह---यदा त्व् इति । **प्रतिचक्षीत** पश्येत् ॥३२॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** कर्म-शमलं च यथा विजयाम् इति यत् प्रार्थितं तत् खल्व् एतादृश्यां दशायां सम्भवेद् इत्य् आह---यदा त्व् इति **प्रतिचक्षीति** पश्येत् । **कश्मलं** मोहम् ॥३२॥

———————————————————————————————————————


______


**॥ ३.९.३३ ॥**

**यदा रहितम् आत्मानं भूतेन्द्रिय-गुणाशयैः ।**

**स्वरूपेण मयोपेतं पश्यन् स्वाराज्यम् ऋच्छति ॥**

**मध्वाचार्यः (भागवत-तात्पर्यम्) :** स्वरूपेण मयोपेतं हृदि-स्थं जीव-रूपं हि परमेश्वर-सहितं भवति ।

> त्यक्त्वा देहाद्य्-आत्म-भावं जीव-रूपे हृदि स्थिते । >
> दृष्ट्वात्म-भावं तं चापि हरि-पादाब्ज-संस्थितम् ॥ >
> यद् आपश्यत्य् आपरोक्ष्यात् तदा मुक्तिं व्रजत्य् असौ ॥ इति > दत्तात्रेय-योगे ॥३३॥

———————————————————————————————————————

**श्रीधर-स्वामी (भावार्थ-दीपिका) :** तदा च मिथ्या-ज्ञान-निवृत्तौ मुच्यत इत्य् आह---यदेति । भूतादिभिर् विरहितम् **आत्मानं** जीवं शुद्ध-त्वं-पदार्थं **स्वरूपेण** स्वस्य आत्म-भूतेन **मया** तत्-पदार्थेन **उपेतम्** एकी-भूतं **पश्यन्** भवति, तदा **स्वाराज्यं** मोक्षं प्राप्नोति ॥३३॥

———————————————————————————————————————

**जीव-गोस्वामी (परमात्म-सन्दर्भ ४३) :** अथ भक्तीच्छुं प्रति तयोर् \[पुरुषेश्वरयोर्\] भेदम् उपदिशति---यदेति । **आत्मानं** जीवं स्वरूपेण तस्या जीव-शक्तेर् आश्रय-भूतेन शक्तिमता **मया उपेतं** युक्तम् । **स्वाराज्यं** सार्ष्ट्य्-आदिकम् ॥३३॥

———————————————————————————————————————

**जीव-गोस्वामी (प्रीति-सन्दर्भः १)**: **उपेतं** युक्तम् इत्य् एवाक्लिष्टोऽर्थः । जीव-स्वरूपस्यैव गौणानन्दत्वं दर्शितम् ॥३३॥

———————————————————————————————————————

**जीव-गोस्वामी (क्रम-सन्दर्भः) :** यदेति । भूतादिभिर् विरहितम् आत्मानं जीवं स्वरूपेण तस्य जीव-शक्तेर् आश्रय-भूतेन शक्तिमता **मया उपेतं** युक्तम् । **स्वाराज्यं** सार्ष्ट्य्-आदिकम् ॥३३॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** कस्यां दशायां त्वां प्राप्नुयाद् इत्य् अपेक्षायाम् आह---**यदाआत्मानं** स्वं **भूतादिभी रहितंस्वरूपेणैव**, न तु स्वीय-जीवात्मत्वं परित्यज्येत्य् अर्थः । **मया** सेव्येन परमेश्वरेण सह **उप** समीप एव **इतं** सेवार्थं प्राप्तं **पश्यन्** भवति, तदा \[**स्वाराज्यम्**\] स्वेन स्वीयेन प्रभुना सह राजत इति स्वराट् दासस् तस्य भावः कर्म वा दास्यम् **ऋच्छति** प्राप्नोति।

केचित् पुनर् निर्विशेष-सविशेष-स्वरूपयोर् द्वयोर् एव स्तुतौ प्रक्रान्तत्वात् तद्-उपासकानां ज्ञानिनां भक्तानां च तन्त्रेणैव चरम-दशा-व्यञ्जकतया पद्यम् इदं व्याचक्षते । तथा हि, ज्ञानी आत्मानं शुद्धत्वं पदार्थ-स्वरूपेण मया तत्-पदार्थेन उपेतम् एकीभूतं पश्यन् यदा भवति, तदा स्वाराज्यं मोक्षं प्राप्नोति । तथा भक्तः शान्तादि-पञ्च-विधोऽपि स्वरूपेण शान्तश् चिद्-रूपत्वेन दासो दास्य-रूपत्वेन सखा सख्येनैव पित्रादिर् वात्सल्येन प्रिया प्रेम्णैव उपेतं युक्तम् आत्मानं स्वं तथा मयापि पञ्च-विध-भाव-विषयेण सह साक्षात्-पर-ब्रह्मणा प्रभुना सख्या पुत्रादिना कान्तेन च **उपेतम्** इति यथा-यथम् एवार्थः । **स्वाराज्यं** स्वेन चित्-घनाकारेण स्वीयेन प्रभुना सख्या पुत्रादिना कान्तेन च सह राजत इति तस्य भावस् तत्त्वम् **ऋच्छति** प्राप्नोति ॥३३॥

———————————————————————————————————————

**॥ ३.९.३४ ॥**

**नाना-कर्म-वितानेन प्रजा बह्वीः सिसृक्षतः ।**

**नात्मावसीदत्य् अस्मिंस् ते वर्षीयान् मद्-अनुग्रहः ॥**

**श्रीधर-स्वामी (भावार्थ-दीपिका) :** यतो **वर्षीयान्** वृद्धतरः । अत्यधिकोऽस्तीत्य् अर्थः ॥३४॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** तद् एवं ज्ञान-भक्ति-रस-तत्त्वम् उपदिश्य त्वयि ममानुग्रहो न केवलम् अद्यतन एव, अपि तु सार्वकालिक एवेत्य् आह---नानेति, **वर्षीयान्** ज्यायान् ॥३४॥

———————————————————————————————————————

**॥ ३.९.३५ ॥**

**ऋषिम् आद्यं न बध्नाति पापीयांस् त्वां रजो-गुणः ।**

**यन् मनो मयि निर्बद्धं प्रजाः संसृजतोऽपि ते ॥**

**श्रीधर-स्वामी (भावार्थ-दीपिका) :** अनुग्रहम् एवाह---ऋषिम् इति चतुर्भिः । यत् यतस् ते मनो मयि निर्बद्धम् ॥३५॥

———————————————————————————————————————

**जीव-गोस्वामी (क्रम-सन्दर्भः) :** ऋषिम् इति । द्वितीय-स्कन्धे पूर्वम् एवम् उक्तम्---

> एतन् मतं समातिष्ठ परमेण समाधिना । >
> भवान् कल्प-विकल्पेषु न विमुह्यति कर्हिचित् ॥ \[भा।पु। २.९.३६\] > इति ।

अतो न भारती मेऽङ्ग मृषोपलक्ष्यते \[भा।पु। २.६.३४\] इत्य्-आदिकम् अपि स्वयम् उक्तम् । यस् तु तस्यान्यावेशः क्वचित् श्रूयते, स खलु न स्थिरः स्याद् इति तद्-आभास एव ज्ञेयः । अस्तु दशम-स्कन्धेऽस्य मोहः श्रूयते, स तु न रजसा, किन्तु भगवद्-ऐश्वर्य-विशेष-दर्शनेन तद्-विशेष-दर्शनेच्छया च । अम्भोजन्म-जनिर्\[भा।पु। १०.१३.१५\] इत्य्-आदेस् तत्रैव श्रवणात् । एवम् एकादशे च हंस-रूपेण सनकादिषु ज्ञान-कथनात् स्व-महिम-प्रकाशनाय ब्रह्म-ज्ञान-वरणं ज्ञेयम् ॥३५॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** त्वं रजो-गुणान् मा भैषीर् इत्य् आह---ऋषिम् इति । दशम-स्कन्धेऽस्य विक्षेपो न रजसा, किन्तु मञ्जु-महिम-दर्शन-सौभाग्यादृष्ट-वशाद् एवेति तत्रैव व्याख्यास्यते ॥३५॥

———————————————————————————————————————

**॥ ३.९.३६ ॥**

**ज्ञातोऽहं भवता त्व् अद्य दुर्विज्ञेयोऽपि देहिनाम् ।**

**यन् मां त्वं मन्यसेऽयुक्तं भूतेन्द्रिय-गुणात्मभिः ॥**

**मध्वाचार्यः (भागवत-तात्पर्यम्) :**

भूतेन्द्रिय-मनो-बुद्धि-त्रि-गुणादिषु सर्वशः ।

> युक्तं नियामकतया पश्यन् जानाति केशवम् ॥ इति च ॥३६॥

———————————————————————————————————————

**श्रीधर-स्वामी (भावार्थ-दीपिका) : यद्** यस्माद् भूतैर् इन्द्रियैर् गुणैः सत्त्वादिभिर् आत्मनाऽहङ्कारेण चायुक्तं मन्यसे ॥३६॥

———————————————————————————————————————

**जीव-गोस्वामी (क्रम-सन्दर्भः) :** ज्ञातोऽहम् इति यद् उक्तं, तत् तु ज्ञातोऽसि\[भा।पु। ३.९.१\] इत्य्-आदि-ब्रह्मोक्त-पद्य-पञ्चकानुसारेण ज्ञेयम् ॥३६॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** **यद्** यस्मात् मां साकारम् अपि भूतादिभिर् अयुक्तं रूपं यद् एतद् अवबोध-रसोदयेनेत्य् आदि ब्रुवाणस् त्वं मन्यसे तस्मान् मयायम् आकारो न भूतानि पृथिव्य्-आदीनि नापीन्द्रियाणि तैजसानि नापि गुण-माया नाप्य् आत्मा जीवः, किन्तु साक्षाद् ब्रह्मैव त्वं जानासीत्य् अर्थः । तेन मद्-रूपस्य सच्-चिद्-आनन्दत्व-मायात्वयोर् मननम् एव मज्-ज्ञानाज्ञानयोर् लिङ्गम् इति भगवद्-अभिप्रायोऽवग्राह्यः ॥३६॥

———————————————————————————————————————

**॥ ३.९.३७ ॥**

**तुभ्यं मद्-विचिकित्सायाम् आत्मा मे दर्शितोऽबहिः ।**

**नालेन सलिले मूलं पुष्करस्य विचिन्वतः ॥**

**श्रीधर-स्वामी (भावार्थ-दीपिका) : तुभ्यं** तव नालेन मार्गेण पुष्करस्य मूलम् अधिष्ठानं **सलिले** **विचिन्वतो** **मयि विचिकित्सायां** भवितव्यम् अस्याश्रयेण, न च दृश्यते । ततोऽस्ति नास्तीति सन्देहे सत्य् **आत्मा** स्वरूपं **मे** मया **अबहिर्** अन्तर्-हृदि दर्शितः ॥३७॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** यतो मद्-रूपस्य मद्-इच्छयैवातर्क्यया दृश्यत्वं, न तु वस्तुतो नेत्रादीन्द्रिय-ग्राह्यत्वम् इत्य् अत्र त्वम् एव प्रमाणम् इत्य् आह---**तुभ्यं** त्वां कृतार्थी-कर्तुम् **आत्मा** श्री-विग्रहो **मे** मया **अबहिर्** अन्तर्-हृदि । यद् वा, बहिर् अपि दर्शितः---गोप-वेशो मे पुरस्ताद् आविर्बभूव \[गो।ता।उ। १.२५\] इति श्रुतेः । आत्म-दर्शनस्य देयत्वात् क्रिया-ग्रहणम् अपि कर्तव्यम् इति सम्प्रदाने चतुर्थी वा । कदा ? **पुष्करस्य मूलं विचिन्वतस्** तव **मयि** विषये **विचिकित्सायाम्** अस्याधिष्ठानम् अस्ति नास्ति वेति सन्देहे सतीत्य् अर्थः । अत्र तपसः समाधेश् चानुल्लेखात् ताव् अपि मद्-दर्शनस्य वस्तुतो न हेतुः, किन्तु मद्-इच्छैवेति रहस्यं सिद्धान्तम् अपि ब्रह्माणं ज्ञापयामासेति ज्ञेयम् ॥३७॥

———————————————————————————————————————

**॥ ३.९.३८ ॥**

**यच् चकर्थाङ्ग मत्-स्तोत्रं मत्-कथाभ्युदयाङ्कितम् ।**

**यद् वा तपसि ते निष्ठा स एष मद्-अनुग्रहः ॥**

**श्रीधर-स्वामी (भावार्थ-दीपिका) :** अङ्ग हे ब्रह्मन् ! चकर्थ कृतवान् असि । मत्-कथैवाभ्युदयस् तेनाङ्कितम् । स एष बन्धाभावो मयि मनो-निर्बन्धो मज्-ज्ञानं मद्-रूपस्य हृदि दर्शनं मत्-स्तुतिस् तपो-निष्ठा चेति यद्य् एष सर्वोऽपि मद्-अनुग्रहः ॥३८॥

———————————————————————————————————————

**जीव-गोस्वामी (क्रम-सन्दर्भः) :** यच् चेति । तिर्यङ्-मनुष्यत्वेऽप्य् एवं-रूपं मत्-कथा-मात्रम् अभ्युदयः, तत्रापि तद्-अङ्कितं स्तोत्रम् इति वैशिष्ट्यम् । स एष इति । तद् एतत् सर्वं मद्-अनुग्रह-रूपम् इत्य् अर्थः ॥३८॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** अतस् तव मत्-स्तवादयोऽपि मत्-कर्तृकानुग्रहेणैवाभुवन्न् इत्य् आह---यच् चकर्थ अकरोः तत् सर्वं स प्रसिद्ध एष प्रत्यक्षो मद्-अनुग्रह इति एतस्यैव कार्यं तत् तत् प्रतीहीत्य् अर्थः ॥३८॥

———————————————————————————————————————

**॥ ३.९.३९ ॥**

**प्रीतोऽहम् अस्तु भद्रं ते लोकानां विजयेच्छया ।**

**यद् अस्तौषीर् गुणमयं निर्गुणं मानुवर्णयन् ॥**

**मध्वाचार्यः (भागवत-तात्पर्यम्) :**

सार्वज्ञ्यादि-गुणैर् युक्तं सत्त्वादि-गुण-वर्जितम् ।

> यो जानाति हरिं तस्य प्रीतो भवति केशवः ॥ इति व्योम-संहितायाम् > ॥३९॥

———————————————————————————————————————

**श्रीधर-स्वामी (भावार्थ-दीपिका) : गुण-मयत्वेन** प्रतीयमानम् अपि **निर्गुणम्** एव **अनुवर्णयन्** ॥३९॥

———————————————————————————————————————

**जीव-गोस्वामी (क्रम-सन्दर्भः) :** प्रीतोऽहम् इति । केचित् प्राकृत-गुण-युक्तत्वेन स्तुवन्ति । केचित् तु तद्-रहितत्वेन । **गुण-मयम्** अप्राकृतानन्त-गुण-विशिष्टं त्वं तु तद्-रहितं प्राकृत-गुण-प्रचुरं च प्रतिपाद्य **माम् अस्तौषीर्** इत्य् अर्थः ॥३९॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** किं च, मत्-कृपोत्थयैव भक्त्या पुनर् हम् अतीव प्रीणामीत्य् अद्भुतां मत्-परिपाटीं पश्येत्य् आह---प्रीत इति । लोकानां विजयेच्छया मत्-सृज्यमाना लोका जय-युक्ता भवन्त्व् इतीच्छया गुण-मयं कल्याण-समुद्रं साकारं मां निर्गुणं प्राकृत-सत्त्वादि-गुण-रहितम् अनुवर्णयन् यद् अस्तौषीः । प्रीतोऽहम् अतस् तेषां भद्रम् अस्तु । ये तु गुण-मयं मां श्री-नारायण्ग् सत्त्वादि-गुणवत्त्वेनैव स्तुवन्ति, न तु निर्गुणत्वेन, तेषु न प्रीतोऽस्मीति न तेषां भद्रम् अस्त्व् इति भावः ॥३९॥

———————————————————————————————————————

**॥ ३.९.४० ॥**

**य एतेन पुमान् नित्यं स्तुत्वा स्तोत्रेण मां भजेत् ।**

**तस्याशु सम्प्रसीदेयं सर्व-काम-वरेश्वरः ॥**

**मध्वाचार्यः (भागवत-तात्पर्यम्) :**

अधिकारिक-देवानां स्वाधिकाराधिकाम् इता ।

> भवति प्रीतये विष्णोर् भक्त्याद्यैर् अपि यत् सदा ॥ इति च > ॥४०॥

———————————————————————————————————————

**श्रीधर-स्वामी (भावार्थ-दीपिका) :** तव प्रीत इति किं वक्तव्यम् इत्य् आह---य इति ॥४०॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** त्वयि प्रीत इति किं वक्तव्यम् इत्य् आह---य इति ॥४०॥

———————————————————————————————————————

**॥ ३.९.४१ ॥**

**पूर्तेन तपसा यज्ञैर् दानैर् योग-समाधिना ।**

**राद्धं निःश्रेयसं पुंसां मत्-प्रीतिस् तत्त्वविन्-मतम् ॥**

**मध्वाचार्यः (भागवत-तात्पर्यम्) : निःश्रेयसं** राज्यम् । मोक्षेऽपि रञ्जनीया **मत्-प्रीतिर्** एव । मुक्तस्यापि हरेः प्रीतिः सर्वतोऽप्य् अनुरज्यते इति वामने ॥४१॥

———————————————————————————————————————

**श्रीधर-स्वामी (भावार्थ-दीपिका) :** न च मत्-प्रीतेर् अप्य् अधिकं किञ्चिद् अस्तीत्य् आह---**पूर्तादिभी राद्धं** सिद्धं यन् **निःश्रेयसं** फलं तन् **मत्-प्रीतिर्** एवेति **तत्त्व-विदां मतम्** ॥४१॥

———————————————————————————————————————

**सनातन गोस्वामी (दिग्-दर्षिनी):** (ह।भ।वि। ११.४७) : न च मत्-प्रीतेर् अधिकं किञ्चिद् अस्तीत्य् आह---पूर्तेनेति । **पूर्तादिभी राद्धं** सिद्धं यन् **निःश्रेयसं** फलं, तन् **मत्-प्रीतिर्** एवेति **तत्त्व-विदां मतम्** ॥४१॥

———————————————————————————————————————

**जीव-गोस्वामी (प्रीति-सन्दर्भः ३३) :** अत एवान्येषाम् अपि वैदिकानां साधनानां सैव मुख्यं फलम् इति निर्दिशति---पूर्तेनेति । टीका च---न च मत्-प्रीतेर् अप्य् अधिकं किञ्चिद् अस्ति इत्य् आहुः---पूर्तादिभी राद्धं सिद्धं यन् निःश्रेयसं फलम् । तत् मत्-प्रीतेर् एवेति तत्त्व-विदां मतम् ॥ इत्य् एषा ॥ अन्यत् तु फलम् अतत्त्वविदां मतम् इति भावः । तत्र तेषां साधनत्वं च भक्ति-द्वारेति ज्ञेयम् ॥३३॥

———————————————————————————————————————

**जीव-गोस्वामी (क्रम-सन्दर्भः) :** तद् एवं भक्त-विषयक-स्व-प्रीतिं स्तुत्वा स्व-विषयिकाम् अपि भक्त-प्रीतिं स्तौति---पूर्तेनेति । पूर्तादीना परम्परया साक्षाद् वा या मयि प्रीतिः सैव राद्धं सुविचार-सिद्धं निःश्रेयसं फलम् । यतस् तद् एव तत्त्वविन्-मतम् इति ॥४१॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** न च मत्-प्रीतेर् अभ्यधिकं किञ्चिद् अस्तीत्य् आह---**पूर्तादिभिः राद्धं** साधितं यन् **निःश्रेयसं** फलं तत् **तत्त्व-विदां मतं** **मत्-प्रीतिर्** एव । मत्-प्रीतिं विना राद्धं निःश्रेयसम् अनिःश्रेयसम् एवेत्य् अतस् तत्त्व-विदो मत्-प्रीत्य्-अर्थम् एव पूर्तादिकं कुर्वन्तीति ते मां प्रीणन्तम् एव कर्तुम् इच्छन्ति, न तु मां स्व-प्रीतेर् विषयं चिकीर्षन्ति । अतस् तया सात्त्विक्या भक्त्या तान् प्रत्य् अहं प्रीतः, तेभ्यो मोक्षं ददामीति भावः ॥४१॥

———————————————————————————————————————

**॥ ३.९.४२ ॥**

**अहम् आत्मात्मनां धातः प्रेष्ठः सन् प्रेयसाम् अपि ।**

**अतो मयि रतिं कुर्याद् देहादिर् यत्-कृते प्रियः ॥**

**मध्वाचार्यः (भागवत-तात्पर्यम्) :**

सर्वतोऽपि प्रियो ह्य् आत्मा तस्यापि प्रियतां हरिः ।

> आपादयति यत् तस्मात् स्वात्मनोऽपि प्रियो हरिः ॥ इति ब्रह्म-वैवर्ते > ॥४२॥

———————————————————————————————————————

**श्रीधर-स्वामी (भावार्थ-दीपिका) :** अत्र हेतुम् आह---**अहम्** इति । **आत्मनाम्** अहङ्कारोपाधीनां जीवानाम् **आत्मा** । अतः **प्रेयसाम्** अतिप्रियाणाम् अपि मध्ये **प्रेष्ठः,** प्रियतमः सन् निरवद्यः । **यत्-कृते** यद्-अर्थम् ॥४२॥

———————————————————————————————————————

**जीव-गोस्वामी (प्रीति-सन्दर्भः ३४) :** अन्यत् तु फलम् अतत्त्व-विदां मतं तत्राह---अहम् इति । आत्मनां रश्मि-स्थानीयानां शुद्ध-जीवानाम् अपि आत्मा मण्डल-स्थानीयः परमात्माहम् । कृष्णम् एनम् अवेहि त्वम् आत्मानम् अखिलात्मनाम् \[भा।पु। १०.१४.५५\] इति च वक्ष्यते । अतः **प्रेयसाम् आत्मनाम्** अपि **प्रेष्ठः** सन् निरवद्यः । येषाम् आत्मनां **कृते देहादिर्** अर्थोऽपि **प्रियो** भवति । **कुर्यात्** सर्व एव कर्तुम् अर्हतीत्य् अर्थः । अतो मद्-अज्ञान-दोषेणैव न करोतीत्य् भावः ॥

———————————————————————————————————————

**जीव-गोस्वामी (क्रम-सन्दर्भः) :** तथैव साधयति---अहम् आत्मेति । आत्मनां शुद्ध-जीवानाम् अपि, अतो निरुपाधि-निरवधि-प्रियतमस्य प्रसाद-रूपा प्रीतिर् एव प्रार्थनीयेति भावः ॥४२॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** निर्गुण-भक्तिमतां तु प्रीतेर् अहं विषय इति व्यञ्जयन् सर्वेषाम् अपि जीवानां वस्तुतः प्रीतेर् अहम् एव विषयी-भवितुं योग्य इत्य् अतः स्वस्मिन् प्रीतिं विधत्ते---अहम् इति । आत्मनां जीवानाम् अहम् आत्मा परमात्म यत्-कृते देहादिः प्रिय इति कलत्र-पुत्रादिषु प्रीतिर् देह-सम्बन्धेन, देहे प्रीतिर् जीवात्म-सम्बन्धेन, जीवात्मनि प्रीतिः परमात्म-सम्बन्धेनेति परमात्मन्य् एव प्रीतिः स्वाभाविकी, जीवात्मादिष्व् औपचारिकीति तेषु क्रमेण प्रियत्व-ह्रासः ।

ननु तर्हि **मयि रतिं कुर्याद्** इत्य् अस्य वाक्यस्य कथं विधित्वं, रतेः प्राप्तत्वाद् एव यद् उक्तं विधिरत्यन्तम् अप्राप्तौ इति ? उच्यते---मायायां खल्व् अधिकारो जीवात्म-पर्यन्त एव, न तु ततोऽपि परत्र परमात्मनीति माया-बन्ध-पतितानां मनुष्यादीनां मायिकेष्व् एव वस्तुष्व् अनुभवः प्रवर्तते, जीवस्याप्य् आरोपितं मायिकत्वं वर्तत इति । तथापि परमात्मनि तु स्वाभाविक्याः प्रीतेर् वर्तमानत्वेऽप्य् अनुभवाभावाद् अज्ञात-स्व-बहु-वित्तस्य वणिजो दारिद्र्यम् इव तत्र प्रीत्य्-अभाव इति प्रीतिं विधत्ते शास्त्रम् इति ।

किं च, वस्तुतः प्रेष्ठोऽपि परमात्म-ज्ञानिभिः साक्षाद्-अनुभूतोऽपि रत्या विना प्रेमास्पदं न भवति। अतो भक्तानाम् एव सर्व-देश-काल-वर्ती सन् प्रेष्ठो भवति, न तु ज्ञानिनां, यथा शीताद्य्-आर्ति-हरे चक्षुः-प्रकाश-सुख-प्रदेऽपि सूर्ये साक्षाद्-अनुभूतेऽपि केऽपि यत् नानुरज्यन्ति तत्र ममत्वाभाव एव हेतुः । सूर्यश् च तत्-सुख-प्रदोऽपि तेषूदास्त एव । एवं ज्ञानि-जनाः खल्व् अज्ञानतमोऽन्तरि स्वानुभव-सुख-प्रदेऽपि ब्रह्मणि ममत्वाभावान् नानुरज्यन्ति । ब्रह्मापि स्वं निर्विशेषम् एवानुभावयंस् तेषूदास्त एव ।

यदा च सूर्य-भक्तो जनश् चक्सुष्मान् अन्धो वा भक्त्या सन्तोषितं सूर्यम् इहैव कर-चरणादिमन्तं, सहाश्व-रथ-सारथ्य्-आदिकं पश्यति तं स्व-प्रेम-वशं च करोति, तथैव मुक्तो बद्धो वा जीवो भक्त्यैव परमात्मनं स-विशेषम् अनुभवंस् तत्रानुरज्यति, तं च स्व-प्रेम-वशं करोतीत्य् अतः परमात्मनः सर्वतः प्रेष्ठत्वं भक्तानां केवलया प्रधानी-भूतया वा भक्त्यैव । न तु ज्ञानिनां गुणी-भूतया भक्त्येति । अत उक्तं स्वयं परमात्मैव, **अतो मयि रतिं कुर्याद्** इति विवेचनीयम् ।

यद् वा, रतेः उक्त-युक्तेर् एव हेतोर् मयि रतिं कुर्यात् । यस्या रतेः कृते देहादाव् अप्रीतिम् अतोऽपि विवेकिनो देहादि-प्रियो भवति, देहेन्द्रियादिभिर् एव परिचर्या-कीर्तनादिर् भक्ति-सिद्धिर् इति नैव ते मोक्षाकाङ्क्षिणः स्युर् इति भावः ॥४२॥

———————————————————————————————————————

**॥ ३.९.४३ ॥**

**सर्व-वेद-मयेनेदम् आत्मनात्मात्म-योनिना ।**

**प्रजाः सृज यथा-पूर्वं याश् च मय्य् अनुशेरते ॥**

**श्रीधर-स्वामी (भावार्थ-दीपिका) :** अतस् त्वं कृतार्थ एव तथापि मत्-प्रियार्थं सृष्टिं कुर्व् इत्य् आह, सर्वेति । आत्मा त्वम् इदं त्रैलोक्यं या मय्य् अनुशेरते ताः प्रजाश् च सृज । केन आत्मनैवान्य-निरपेक्षेण । तत्र ज्ञापकापेक्षाभवम् आह, सर्व-वेद-मयेनेति । आत्मा अहं योनिः कारणं यस्येति ज्ञान-क्रिया-शक्त्य्-अतिशयं सूचयति । यथा-पूर्वम् इति तवात् राभ्यासोऽप्य् अस्तीत्य् उक्तम् । मय्य् अनुशेरत इति स्थितानाम् अभिव्यक्ति-मात्रम् एव कर्तव्यम् इत्य् अनायासत्वम् उक्तम् ॥४३॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** मा रीरिषीष्ट निगमस्येति---यत् प्रार्थितं, तत्राह---सर्व-वेद-मयेनेति । वेद्स् त्वया न विस्मर्तव्य इति भावः । इदम् आत्मना अनेनैव देहेन प्रजाः सृज आत्मनाम् आत्मा अहम् एव योनिः कारणं यस्येति तेन । यथा-पूर्व-दिन-सृष्टिं स्मारयति---मय्य् अनुशेरत इति । स्थितानाम् अभिव्यक्ति-मात्रं कर्तव्यम् इत्य् अनायासत्वम् उक्तं, च-काराद् भक्तिं च कुरु ॥४३॥

———————————————————————————————————————

**॥ ३.९.४४ ॥**

**मैत्रेय उवाच---**

**तस्मा एवं जगत्-स्रष्ट्रे प्रधान-पुरुषेश्वरः ।**

**व्यज्येदं स्वेन रूपेण कञ्ज-नाभस् तिरोदधे ॥**

**श्रीधर-स्वामी (भावार्थ-दीपिका) :** इदं सृज्यं व्यज्य प्रकाश्य पद्मनाभः श्री-नारायण-रूपेण तिरो-दधेऽश्योऽभवत् ॥४४॥

———————————————————————————————————————

**जीव-गोस्वामी (क्रम-सन्दर्भः) :** स्वेन कञ्जनाभाकारेणैव रूपेणेदं व्यज्य तिरोदधे ॥४४॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** इदं सृज्यं जगत् व्यज्य प्रकाश्य स्वेन श्री-नारायण-रूपेण । अत्र ब्राह्म्ये कल्पे अहम् एवासम् एवाग्रे इत्य्-आदि चतुः-श्लोकी-भागवतम् इव पाद्मे कल्पे यदा तु सर्व-लोकेष्व् इति यदा रहितम् इति पूर्तेनेति अहम् आत्मा आत्मनाम् इति चतुःश्लोकी-भागवत् इदं भगवान् उपदिदेशेति केचिद् आहुः ॥४४॥

इति सारार्थ-दर्शिन्यां हर्षिण्यां भक्त-चेतसाम् ।

तृतीये नवमोऽध्यायः सङ्गतः सङ्गतः सताम् ॥\*॥

———————————————————————————————————————

> इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं > संहितायां वैयासिक्यां तृतीय-स्कन्धे विदुर-मैत्रेय-संवादे >
> पाद्मोद्भवे ब्रह्म-स्तवो नाम >
> नवमोऽध्यायः ।

॥ ३.९ ॥


______


(३.१०)
