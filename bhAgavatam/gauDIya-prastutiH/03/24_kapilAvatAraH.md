+++
title = "२४ कपिलावतारः"

+++
<details><summary>विस्तारः (द्रष्टुं नोद्यम्)</summary>

कपिलावतारः, नवकन्यानां विवाहः, कर्दमकपिलसंवादः, कर्दमस्य भगवत्पदप्राप्तिश्च ।
</details>



**॥ ३.२४.१ ॥**

**मैत्रेय उवाच---**

**निर्वेद-वादिनीम् एवं मनोर् दुहितरं मुनिः ।**

**दयालुः शालिनीम् आह शुक्लाभिव्याहृतं स्मरन् ॥**

**मध्वाचार्यः (भागवत-तात्पर्यम्) :** मालिनी शालिनी माल्या चार्या भार्येति चोच्यते इति च ॥१॥

———————————————————————————————————————

**श्रीधर-स्वामी (भावार्थ-दीपिका) :**

चतुर्-विंशे ततो जन्म कपिलस्याह तत्-पितुः ।

प्रव्रज्यां तम् अनुज्ञाप्य ऋण-त्रय-विमोक्षतः ॥

**शालिनीं** श्लाघ्याम् । **शुक्लेनाभिव्याहृतं**, सहाहं स्वांश-कलया \[३.२१.३२\] इत्य्-आदि ॥१॥

———————————————————————————————————————

**जीव-गोस्वामी (क्रम-सन्दर्भः) : शालिनीम्** इति शाडृ श्लाघायां शाडनं शालः, सोऽस्यास्तीति शालिनी । तां **शुक्लाभिव्याहृतं** स्मरन्न् इति तद्-एक-ध्यानत्वात् ॥१॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :**

चतुर्-विंशे जनुः प्रोक्तः कपिलस्य विधेर् वचः ।

कन्योद्वाहः कर्दमस्य प्रव्रज्या स्तुत्य्-अनन्तरा ॥

**शालिनीं** श्लाघ्याम् । **शुक्लेनाभिव्याहृतं**, सहाहं स्वांश-कलया \[३.२१.३२\] इत्य्-आदि ॥१॥

———————————————————————————————————————

**॥ ३.२४.२ ॥**

**ऋषिर् उवाच---**

**मा खिदो राज-पुत्रीत्थम् आत्मानं प्रत्य् अनिन्दिते ।**

**भगवांस् तेऽक्षरो गर्भम् अदूरात् सम्प्रपत्स्यते ॥**

**श्रीधर-स्वामी (भावार्थ-दीपिका) : इत्थं मा खिदः** खेदं मा कार्षीः **आत्मानं प्रति** अहं भाग्य-हीनेति । **अदूराच्** छीघ्रम् ॥२॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** हे **अनिन्दिते** ! **इत्थं मा खिदः** खेदं मा कार्षीः ॥२॥

———————————————————————————————————————

**॥ ३.२४.३ ॥**

**धृत-व्रतासि भद्रं ते दमेन नियमेन च ।**

**तपो-द्रविण-दानैश् च श्रद्धया चेश्वरं भज ॥**

**श्रीधर-स्वामी (भावार्थ-दीपिका) : दमेन** इन्द्रिय-संयमेन । **नियमेन** स्व-धर्मेण । **तपांसि द्रविण-दानानि** च तैः ॥५॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** न चान्या प्राकृतीव त्वम् अकृत-पुण्येत्य् आह---**धृत-व्रतासि** पूर्व-जन्मनि कृत-व्रतादि नियमास्यत इहापि जन्मनि ते भद्रं भविष्यति ॥३॥

———————————————————————————————————————

**॥ ३.२४.४ ॥**

**स त्वयाराधितः शुक्लो वितन्वन् मामकं यशः ।**

**छेत्ता ते हृदय-ग्रन्थिम् औदर्यो ब्रह्म-भावनः ॥**

**श्रीधर-स्वामी (भावार्थ-दीपिका) : हृदय-ग्रन्थिं** चिज्-जडात्मकम् अहङ्कार-लक्षणं बन्धं **छेत्ता** छेत्स्यति । **औदर्यः** पुत्रः सन् । **ब्रह्म भावयत्य्** उपदिशतीति तथा ॥४॥

———————————————————————————————————————

**जीव-गोस्वामी (क्रम-सन्दर्भः) :** स त्वयेति । कदाचिद् अपि तद् विस्मर्तुं न शक्नोति यः स इत्य् अर्थः । **ब्रह्म** भगवत्-तत्त्वम् ॥४॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** **हृदय-ग्रन्थिम्** अहङ्कार-लक्षणं बन्धम् **औदर्यः** उदर-जातिः सन् **ब्रह्म-भावनः** ब्रह्मोपदेष्टा ॥४॥

———————————————————————————————————————

**॥ ३.२४.५ ॥**

**मैत्रेय उवाच---**

**देवहूत्य् अपि सन्देशं गौरवेण प्रजापतेः ।**

**सम्यक् श्रद्धाय पुरुषं कूट-स्थम् अभजद् गुरुम् ॥**

**श्रीधर-स्वामी (भावार्थ-दीपिका) :** श्रद्धाय विश्वस्य ॥५॥

———————————————————————————————————————

**जीव-गोस्वामी (क्रम-सन्दर्भः) : सन्देशम्** उपदेशं **गुरुं** गुरुतया चिन्त्यमानम् ॥५॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** **सन्देशम्** उपदेशं, **गुरुं** यः पुत्रो भूत्वा गुरुर् भविष्यति, तम् ॥५॥

———————————————————————————————————————

**॥ ३.२४.६ ॥**

**तस्यां बहु-तिथे काले भगवान् मधुसूदनः ।**

**कार्दमं वीर्यम् आपन्नो जज्ञेऽग्निर् इव दारुणि ॥**

**मध्वाचार्यः (भागवत-तात्पर्यम्) :**

नावतारेष्व् अपि हरेर् देहः शुक्लादि-सम्भवः ।

> तथापि शुक्ल-संस्थः सन् मातृ-देहं प्रविश्य च ॥ >
> विलाप्य शुक्लं तत्रैव केवल-ज्ञान-रूपकः । >
> उदेति भगवान् विष्णुः काले लोकं विमोहयन् ॥ इति महा-वाराहे ।

अग्निर् इव दारुणीति व्यक्ति-स्थान-मातृत्वे दृष्टान्तः ॥६॥

———————————————————————————————————————

**श्रीधर-स्वामी (भावार्थ-दीपिका) : बहु-तिथे** बहुतरे **काले**ऽतिक्रान्ते सति । **कार्दमं** कर्दम-संबन्धि ॥६॥

———————————————————————————————————————

**जीव-गोस्वामी (भगवत्-सन्दर्भः ३५)**: कार्दमं वीर्यम् आपन्नः \[भा।पु। ३.२४.६\] इत्य् अत्र श्री-कपिल-देवावतार-प्रसङ्गे कर्दमस्य भक्ति-सामर्थ्य-वशीभूत इत्य् एव व्याख्येयम् । **वीर्य**-शब्द-न्यासस् तु प्रसिद्धं पुत्रत्वम् अपि श्लिष्टं भवतीत्य् एवम् अर्थः ॥६॥

———————————————————————————————————————

**जीव-गोस्वामी (क्रम-सन्दर्भः) : बहु-तिथः** बहूनां पुराणे **काले**, बहु-पूग-गण-सङ्घस्य तिथुक् \[पा। ५.२.५२\] इति पूरण-प्रकरणे पाणिनि-सूत्रम् । **वीर्यं** भक्ति-प्रभावः, तद्-**आपन्नस्** तेन वशीभूत इत्य् अर्थः ॥६॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** **बहुतिथेति** बहूनां पूरणे बहुतरे **काले** अतिक्रान्ते सतीत्य् अर्थः । बहु-पूग-गण-सङ्घस्य तिथुग् \[पा। ५.२.५२\] इति सूत्रम् । **कार्दमं वीर्यं** कर्दमस्य भक्ति-प्रभावम् आपन्नः, तेन वशीकृत इत्य् अर्थः । अग्निर् इव दारुणीति तस्याम् अन्तर्यामि-रूपेण स्थित एव स पुत्र-रूपेण प्रकटिबभूवेत्य् अर्थः ॥६॥

———————————————————————————————————————

**॥ ३.२४.७ ॥**

**अवादयंस् तदा व्योम्नि वादित्राणि घनाघनाः ।**

**गायन्ति तं स्म गन्धर्वा नृत्यन्त्य् अप्सरसो मुदा ॥**

**श्रीधर-स्वामी (भावार्थ-दीपिका) : घनाघना** इत्य् एकं पदम् । **वर्षन्तो** मेघाः । **गायन्ति** स्म **नृत्यन्ति** स्म ॥७॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** **घनघना गर्जन्तो मेघा इति देवा इत्य् अर्थः ।** वर्षुकाब्दा घनाघनाः इत्य् अमरः ॥७॥

———————————————————————————————————————

**॥ ३.२४.८ ॥**

**पेतुः सुमनसो दिव्याः खे-चरैर् अपवर्जिताः ।**

**प्रसेदुश् च दिशः सर्वा अम्भांसि च मनांसि च ॥**

**श्रीधर-स्वामी (भावार्थ-दीपिका) : अपवर्जिता** मुक्ताः ॥८॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** **अपवर्जिता** विसृष्टाः ॥८॥

———————————————————————————————————————

**॥ ३.२४.९ ॥**

**तत् कर्दमाश्रम-पदं सरस्वत्या परिश्रितम् ।**

**स्वयम्भूः साकम् ऋषिभिर् मरीच्य्-आदिभिर् अभ्ययात् ॥**

**श्रीधर-स्वामी (भावार्थ-दीपिका) : परिश्रितं** परिवेष्टितम् ॥९॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** **परिश्रितं** वेष्टितम् ॥९॥

———————————————————————————————————————

**॥ ३.२४.१०-११ ॥**

**भगवन्तं परं ब्रह्म सत्त्वेनांशेन शत्रु-हन् ।**

**तत्त्व-सङ्ख्यान-विज्ञप्त्यै जातं विद्वान् अजः स्वराट् ॥**

**सभाजयन् विशुद्धेन चेतसा तच्-चिकीर्षितम् ।**

**प्रहृष्यमाणैर् असुभिः कर्दमं चेदम् अभ्यधात् ॥**

**श्रीधर-स्वामी (भावार्थ-दीपिका) :** आगत्य किं कृतवांस् तद् आह---भगवन्तम् इति द्वाभ्याम् । तत्त्वानां सङ्ख्यानं यस्मिंस् तस्य साङ्ख्यस्य **विज्ञप्त्यै** विशेषेण ज्ञापनाय **भगवन्तं जातं** **विद्वान् अजो** ब्रह्मा **स्वराट्** स्वतः सिद्ध-ज्ञानस् तस्य चिकीर्षितं सभाजयन् पूजयन् प्रहृष्यमाणैर् असुभिर् इन्द्रियैर् उपलक्षितः कर्दमं चेदम् अभ्यधाद् इति द्वयोर् अन्वयः । च-काराद् देवहूतिं च ॥१०-११॥

———————————————————————————————————————

**जीव-गोस्वामी (क्रम-सन्दर्भः) :** भगवन्तम् इति युग्मकम् ॥१०-११॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** सत्त्वेन शुद्ध-सत्त्व-स्वरूपेण अंशेन न तु पूर्ण-स्वरूपेणेत्य् अर्थः । तत्त्वस्य सङ्ख्यानं यस्मिन् तस्य साङ्ख्यस्य विज्ञप्त्यै विशेषेण ज्ञापनाय जातम् आविर्भूतं जानन् सभाजयन् पूजयन् प्रहृष्यमाणैर् असुभिर् इन्द्रियैर् उपलक्षितः कर्दमं च-काराद् देवहूतिं च ॥१०-११॥

———————————————————————————————————————

**॥ ३.२४.१२ ॥**

**ब्रह्मोवाच**---

**त्वया मेऽपचितिस् तात कल्पिता निर्व्यलीकतः ।**

**यन् मे सञ्जगृहे वाक्यं भवान् मानद मानयन् ॥**

**श्रीधर-स्वामी (भावार्थ-दीपिका) :** तत्र, **त्वयेति** पञ्चभिः कर्दमं प्रत्य् आह---**अपचितिः** पूजा कृता । **यत्** यस्मात् । **निर्व्यलीकतो** निष्कपटं **सम्यग् गृहीतवान्** ॥१२॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** **अपचितिः** परिचर्या कृता ॥१२॥

———————————————————————————————————————

**॥ ३.२४.१३ ॥**

**एतावत्य् एव शुश्रूषा कार्या पितरि पुत्रकैः ।**

**बाढम् इत्य् अनुमन्येत गौरवेण गुरोर् वचः ॥**

**श्रीधर-स्वामी (भावार्थ-दीपिका) : अनुमन्येत** इति यद् एतावत्य् एव ॥१३॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** **पुत्रकैः** सत्-पुत्रैः । **बाढम्** इति यथाज्ञापयसि तथा करवाणीति ॥१३॥

———————————————————————————————————————

**॥ ३.२४.१४ ॥**

**इमा दुहितरः सत्यस् तव वत्स सुमध्यमाः ।**

**सर्गम् एतं प्रभावैः स्वैर् बृंहयिष्यन्त्य् अनेकधा ॥**

**श्रीधर-स्वामी (भावार्थ-दीपिका) :** अनेकधा **प्रभावैर्** वंशैर् **बृंहयिष्यन्ति** वर्धयिष्यन्ति ॥१४॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** **तव** पुत्रा यद्य् अजनिष्यन्त तदाप्य् एवं सर्गो नावर्धिष्यत, यथा ताभिर् दुहितृभिः सर्गो विस्तारयिष्यते इत्य् आह---इमा इति । **प्रभावैः** प्रभाववद्भिर् अंशैः ॥१४॥

———————————————————————————————————————

**॥ ३.२४.१५ ॥**

**अतस् त्वम् ऋषि-मुख्येभ्यो यथा-शीलं यथा-रुचि ।**

**आत्मजाः परिदेह्य् अद्य विस्तृणीहि यशो भुवि ॥**

**श्रीधर-स्वामी (भावार्थ-दीपिका) : ऋषि-मुख्येभ्यो** मरीच्य्-आदिभ्यः ॥१५॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

———————————————————————————————————————

**॥ ३.२४.१६ ॥**

**वेदाहम् आद्यं पुरुषम् अवतीर्णं स्व-मायया ।**

**भूतानां शेवधिं देहं बिभ्राणं कपिलं मुने ॥**

**श्रीधर-स्वामी (भावार्थ-दीपिका) :** पुत्रस् तु साक्षाद् ईश्वर इत्य् आह---**वेदाहम्** इति । **शेवधिं** निधिं सर्वाभीष्टदम् ॥१६॥

———————————————————————————————————————

**जीव-गोस्वामी (क्रम-सन्दर्भः) :** स्वेषु माया कृपा तया ॥१६॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** स्व-माययैव भूतानां **सेवधिं** निधिं सर्वाभीष्ट-प्रदं सात्त्विक-ज्ञानादि-प्रदातारं बिभ्राणं, वस्तुतस् तु नित्य-देहम् एवम् अवतीर्णम् इत्य् अर्थः ॥१६॥

———————————————————————————————————————

**॥ ३.२४.१७-१८ ॥**

**ज्ञान-विज्ञान-योगेन कर्मणाम् उद्धरन् जटाः ।**

**हिरण्य-केशः पद्माक्षः पद्म-मुद्रा-पदाम्बुजः ॥**

**एष मानवि ते गर्भं प्रविष्टः कैटभार्दनः ।**

**अविद्या-संशय-ग्रन्थिं छित्त्वा गां विचरिष्यति ॥**

**मध्वाचार्यः (भागवत-तात्पर्यम्) :** सम्यग् ज्ञानं तु साङ्ख्यं स्यात्, तद् अथो योग उच्यते इति कापिलेये ॥१७-१८॥

———————————————————————————————————————

**श्रीधर-स्वामी (भावार्थ-दीपिका) :** देवहूतिं प्रत्य् आह त्रिभिः । **ज्ञानं** शास्त्रोक्तं **विज्ञानम्** अपरोक्षं च ते एव **योग** उपायः, तेन **कर्मणां जटा** मूलानि वासना **उद्धरन्न्** उत्पाटयिष्यन् । **पद्म-मुद्रा**-युक्तं **पदाम्बुजं** यस्य ॥१७॥ हे **मानवि**, **अविद्या** स्वरूपाज्ञानं **संशया** मिथ्या-ज्ञानानि तन् मयं तव हृदय-**ग्रन्थिम्** ॥१८॥

———————————————————————————————————————

**जीव-गोस्वामी (क्रम-सन्दर्भः) :** अविद्यादिकम् अन्येषां छित्त्वेति ज्ञेयम् । भगवत्-प्रादुर्भाव-स्थानस्य शुद्ध-सत्त्वात्मकत्वात् तत्र न सम्भवति । उपदेशादिकं तु लोक-हितार्थं यथोद्धवादाव् इति विवेचनीयम् ॥१८॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** देवहूतिं प्रत्य् आह---**ज्ञानं** परोक्षं **विज्ञानम्** अपरोक्षं, त एव **योग** उपायः, तेन **कर्मणां जटा** मूलानि वासना **उद्धरन्** उत्पाटयितुम् इत्य् अर्थः । **अविद्या** स्वरूपाज्ञानं **संशया** मिथ्या-ज्ञानानि तन्-मयं हृदय-**ग्रन्थिम्** ॥१७-१८॥

———————————————————————————————————————

**॥ ३.२४.१९ ॥**

**अयं सिद्ध-गणाधीशः साङ्ख्याचार्यैः सुसम्मतः ।**

**लोके कपिल इत्य् आख्यां गन्ता ते कीर्ति-वर्धनः ॥**

**श्रीधर-स्वामी (भावार्थ-दीपिका) :** सुसंमतः सुपूजितः सन् । गन्त प्राप्स्यति ॥१९॥

———————————————————————————————————————

**जीव-गोस्वामी (क्रम-सन्दर्भः) :** अयम् इति । अन्यस् तु विशेषः कपिलो दर्शन-कर्ता न सुसम्मतः वेद-विरुद्धान् ईश्वर-वादात् । तथैव हि पाद्म-वचनं भाष्यकृद्भिर् उद्धृतम्[^८८]---

[^८८]: ब्र।सू। २.१.१ शाङ्कर-भाष्ये।


> कपिलो वासुदेवाख्यस् तत्त्वं साङ्ख्यं जगाद ह । >
> ब्रह्मादिभ्यश् च देवेभ्यो भृग्व्-आदिभ्यस् तथैव च । >
> तथैवासुरये सर्व-वेदार्थैर् उपबृंहितम् । >
> सर्व-वेद-विरुद्धं च कपिलोऽन्यो जगाद ह । >
> साङ्ख्यम् आसुरयेऽन्यस्मै कुतर्क-परिबृंहितम् ॥ इति ॥१९॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** अयं सुसम्मत इत्य् अन्यस् तु सिद्ध-विशेषः कपिलो दर्शन-कर्ता न सुष्ठु सम्मतः वेद-विरुद्धानीश्वर-वादात् तथैव हि पाद्म-वचनं भाष्य-कृद्भिर् उद्धृतं,

> कपिलो वासुदेवाख्यस् तत्त्वं साङ्ख्यं जगाद ह । >
> ब्रह्मादिभ्यश् च देवेभ्यो भृग्व्-आदिभ्यस् तथैव च । >
> तथैवासुरये सर्व-वेदार्थैर् उपबृंहितम् । >
> सर्व-वेद-विरुद्धं च कपिलोऽन्यो जगाद ह । >
> साङ्ख्यम् आसुरयेऽन्यस्मै कुतर्क-परिबृंहितम् ॥ इति ॥१९॥

———————————————————————————————————————

**॥ ३.२४.२० ॥**

**मैत्रेय उवाच---**

**ताव् आश्वास्य जगत्-स्रष्टा कुमारैः सह-नारदः ।**

**हंसो हंसेन यानेन त्रि-धाम-परमं ययौ ॥**

**श्रीधर-स्वामी (भावार्थ-दीपिका) :** कुमारैः सहेति शेषः । **सह-नारदो** नारद-सहितश् च । मरीच्य्-आदीन् विवाहार्थम् अवस्थाप्य नैष्ठिकैर् एतैः पञ्चभिः सहितो **हंसो** ब्रह्मा ययौ । **त्रि-धाम** तृतीयं धाम स्वर्गः, तस्य परां काष्ठां सत्य-लोकम् ॥२०॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** कुमारैः सहेति शेषः । मरीच्य्-आदीन् विवाहार्थम् अवस्थाप्य नैष्ठिकैर् एतैः पञ्चभिः सहितो **हंसो** ब्रह्मा **त्रिधाम** तृतीयं धाम स्वर्गस् तस्माद् अपि परमं सत्य-लोकम् ॥२०॥

———————————————————————————————————————

**॥ ३.२४.२१ ॥**

**गते शत-धृतौ क्षत्तः कर्दमस् तेन चोदितः ।**

**यथोदितं स्व-दुहितॄः प्रादाद् विश्व-सृजां ततः ॥**

**श्रीधर-स्वामी (भावार्थ-दीपिका) :** शत-धृतौ ब्रह्मणि ॥२१॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** शत-धृतौ ब्रह्मणि यथोदितं शास्त्रोदितम् अनतिक्रम्य विश्व-सृजां विश्व-सृग्भ्यः ॥२१॥

———————————————————————————————————————

**॥ ३.२४.२२ ॥**

**मरीचये कलां प्रादाद् अनसूयाम् अथात्रये ।**

**श्रद्धाम् अङ्गिरसेऽयच्छत् पुलस्त्याय हविर्भुवम् ॥**

**श्रीधर-स्वामी (भावार्थ-दीपिका), विश्वनाथ-चक्रवर्ती (सारार्थ-दर्शिणी) :** *न व्याख्यातम्**।***

———————————————————————————————————————

**जीव-गोस्वामी (क्रम-सन्दर्भः) :** कलाद्याः सर्वा एव भगवच्-छक्तित्वेन योज्याः ॥२२॥

———————————————————————————————————————

**॥ ३.२४.२३ ॥**

**पुलहाय गतिं युक्तां क्रतवे च क्रियां सतीम् ।**

**ख्यातिं च भृगवेऽयच्छद् वसिष्ठायाप्य् अरुन्धतीम् ॥**

**श्रीधर-स्वामी (भावार्थ-दीपिका) :** युक्तां योग्याम् । अयच्छत् अदात् ॥२३॥

———————————————————————————————————————

**जीव-गोस्वामी (क्रम-सन्दर्भः) :** अरुन्धती च पातिव्रत्य-शक्तिर् ज्ञेया तन्-नामा हि पतीच्छाराधना-करणात् युक्ताम् इति सतीम् इति च सर्वत्र योज्यम् ॥२३॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** युक्तां योग्याम् ॥२३॥

———————————————————————————————————————

**॥ ३.२४.२४ ॥**

**अथर्वणेऽददाच् छान्तिं यया यज्ञो वितन्यते ।**

**विप्रर्षभान् कृतोद्वाहान् सदारान् समलालयत् ॥**

**श्रीधर-स्वामी (भावार्थ-दीपिका) :** वितन्यते समृद्धः क्रियते । शान्त्य्-अधिष्ठात्रीं देवताम् इत्य् अर्थः । समलालयत् सन्तोषितवान् ॥२४॥

———————————————————————————————————————

**जीव-गोस्वामी (क्रम-सन्दर्भः) :** एवं ययेति च ॥२४॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** **ययेति**। शान्त्यैव तपो-यज्ञ-ज्ञान-यज्ञाद्या विस्तृताः सफला भवन्तीत्य् अर्थः ॥२४॥

———————————————————————————————————————

**॥ ३.२४.२५ ॥**

**ततस् त ऋषयः क्षत्तः कृत-दारा निमन्त्र्य तम् ।**

**प्रातिष्ठन् नन्दिम् आपन्नाः स्वं स्वम् आश्रम-मण्डलम् ॥**

**श्रीधर-स्वामी (भावार्थ-दीपिका) :** निमन्त्र्य पृष्ट्वा । नन्दिं हर्षं प्राप्ताः सन्तः ॥२५॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** निमन्त्र्य पृष्ट्वा नन्दिं हर्षम् ॥२५॥

———————————————————————————————————————

**॥ ३.२४.२६ ॥**

**स चावतीर्णं त्रि-युगम् आज्ञाय विबुध-र्षभम् ।**

**विविक्त उपसङ्गम्य प्रणम्य समभाषत ॥**

**मध्वाचार्यः (भागवत-तात्पर्यम्) :** युग-त्रयेऽवतारेण त्रियुगश् चेति कथः इति पाद्मे ॥२६॥

———————————————————————————————————————

**श्रीधर-स्वामी (भावार्थ-दीपिका) :** स च मुनिः । त्रि-युगं विष्णुम् । विविक्ते रहसि ॥२६॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** स च मुनिः ॥२६॥

———————————————————————————————————————

**॥ ३.२४.२७ ॥**

**अहो पापच्यमानानां निरये स्वैर् अमङ्गलैः ।**

**कालेन भूयसा नूनं प्रसीदन्तीह देवताः ॥**

**श्रीधर-स्वामी (भावार्थ-दीपिका) : पापच्यमानानां** भृशं दह्यमानानाम् । **निरये** संसारे । **स्वीयैर् अमङ्गलैः** पापैः ॥२७॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** मद्-गृहे त्वद्-आविर्भावे निरुपाधिस् त्वत्-कृपैव कारणं, न मयि किञ्चिल् लक्षणम् अस्तीत्य् आह---अहो इति त्रिभिः । अत्र लोके त्रिविधा जना दृश्यन्ते---देवतान्तरोपासकाः, ब्रह्मोपासकाः, भगवद्-उपासकाश् च । तत्राद्यानाम् उपासना-फल-दशां दर्शयति । **पापच्यमानानां** **निरये** संसारे दन्दह्यमानानां **भूयसा** इति एकस्मिन्न् अपि जन्मनि चेत् **प्रसीदन्ति**, तद् अपि भूयसैव **कालेन**, न तु शीघ्रम् एव । ततश् च तत्-तत्-कामितानि फलान्य् अपि ददति ॥२७॥

———————————————————————————————————————

**॥ ३.२४.२८-२९ ॥**

**बहु-जन्म-विपक्वेन सम्यग्-योग-समाधिना ।**

**द्रष्टुं यतन्ते यतयः शून्यागारेषु यत्-पदम् ॥**

**स एव भगवान् अद्य हेलनं न गणय्य नः ।**

**गृहेषु जातो ग्राम्याणां यः स्वानां पक्ष-पोषणः ॥**

**श्रीधर-स्वामी (भावार्थ-दीपिका) :** कुतः ? सर्वा देवताः प्रसन्ना इति ज्ञातम् अलभ्य-लाभाद् इत्य् आह द्वाभ्याम् । **बहुषु जन्मसु विपक्वेन** सुसिद्धेन । **सम्यग् योगो** भक्ति-योगः, तस्मिन् **समाधिर्** ऐकाग्र्यं, तेन । **शून्यागारेषु** विविक्त-स्थानेषु । **यस्य** तव **पदम्** ॥२८॥

**हेलनम्** अवज्ञां लाघवं **न गणय्य** अगणयित्वा । उचितम् एव तवैतद् इत्य् आह---**यस्** त्वं **स्वानां** भक्तानां **पक्षं पुष्णासीति** तथा सः ॥२९॥

———————————————————————————————————————

**जीव-गोस्वामी (क्रम-सन्दर्भः) :** साधारण्योऽपि देवता भूयसा कालेन प्रसीदन्ति, त्वं न तथेत्य् आह---बह्व् इति युग्मकेन । तत्रासाधारणत्वम् आह प्रथमेन योगोऽष्टाङ्गः स्व-भक्त-सम्बन्ध-मात्र-वशत्वम् आह, द्वितीयेन **स्वानां** शुद्ध-भक्तानां पक्षानुगतः ॥२८॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** द्वितीयानां तु बहुभिर् एव जन्मभिः सिद्धिः सम्भाव्यत इत्य् आह---**बह्व्** इति । **सम्यग्** एव **योगैर्** यः **समाधिः,** तेन यस्य तव पदं निर्विशेष-स्वरूपं द्रष्टुः साक्षात् कर्तुं यतस् ते, तृतीयेषु मध्ये वयम् अतिमन्दाः, तद् अपि तत्-कृपा-महिमा अपार एवेत्य् आह---स एवेति । **हेलनं** लोक-कृतावज्ञां स्व-लाघवं **न गणय्य** अगणयित्वा, स्वभाव एवायं ते मद्-भक्ताभ्यासान् अप्य् उत्कर्षयसीत्य् आह---**यस्** त्वं **स्वानां** भक्तानां **पक्षं पुष्णासीति** तान् एवात्मीयान् जानासीति भावः ॥२८-२९॥

———————————————————————————————————————

**॥ ३.२४.३० ॥**

**स्वीयं वाक्यम् ऋतं कर्तुम् अवतीर्णोऽसि मे गृहे ।**

**चिकीर्षुर् भगवान् ज्ञानं भक्तानां मान-वर्धनः ॥**

**श्रीधर-स्वामी (भावार्थ-दीपिका) :** एतत् प्रपञ्चयति द्वाभ्याम् । स्वयम् एवावतीर्णोऽसि स्व-वाक्यं तव पुत्रो भविष्यामीति यत् तत् सत्यं कर्तुम् । ज्ञानं ज्ञान-साधनं साङ्ख्यं च चिकीर्षुः सन् ॥३०॥

———————————————————————————————————————

**जीव-गोस्वामी (क्रम-सन्दर्भः) :** तादृश-वाक्यत्वे हेतुः । भक्तानाम् अस्मद्-आद्य्-आश्रय-रूपाणां ब्रह्मादीनाम् अपि ॥३०॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** एतद् एव प्रपञ्चयति द्वाभ्याम् । ज्ञानं ज्ञान-साधनं साङ्ख्यं चिकीर्षुस् तद् अपि ज्ञानिभ्यः सकाशाद् अपि भक्तानां मानम् आदरं वर्धयतीति सः । भक्तिं विना-भूत-ज्ञानस्याकिञ्चित्करत्वेन व्यवस्थापनाद् इति भावः ॥३०॥

———————————————————————————————————————

**॥ ३.२४.३१ ॥**

**तान्य् एव तेऽभिरूपाणि रूपाणि भगवंस् तव ।**

**यानि यानि च रोचन्ते स्व-जनानाम् अरूपिणः ॥**

**मध्वाचार्यः (भागवत-तात्पर्यम्) : यानि यानि** ब्रह्मादि-रूपाणि **रोचन्ते स्वजनानां**, **तान्य् एव ते** व्यक्त्य्-अर्थम् **अभिरूपाणि**, व्यक्तो भवेत् हरिस् तत्र यत् स्थानं रचितं सत्यम् इति कौर्मे ॥३१॥

———————————————————————————————————————

**श्रीधर-स्वामी (भावार्थ-दीपिका) : यानि** तव **अलौकिकानि** चतुर्-भुजादि-**रूपाणि**, तान्य् एव **तेऽभिरूपाणि** योग्यानि । **यानि च स्व-जनानां रोचन्ते** मनुष्य-स-रूपाणि, **तान्य्** अपि ते रोचन्त इत्य् अर्थः । **अरूपिणः** प्राकृत-रूप-रहितस्य ॥३१॥

———————————————————————————————————————

**कैवल्य-दीपिका**: किं च, **तान्य् एव** इति । ते त्वयैव हेतुना । **अभिरूपाणि** सुन्दराणि, न तु भूषणाद्य्-उपाधिना स्वभाव-सुभगानीत्य् अर्थः । येभ्यो भक्ताः स्पृहयन्ति, तान्य् एव ते रूपाणि न तु स्वतः-सिद्धानीत्य् एव शब्दार्थः । अत उक्तम् इच्छा-रूपत्वाद् इति । अरूपिणः वस्तुतः अरूपोऽपि भक्तेच्छया रूपवान् इत्य् अर्थः ॥३१॥ \[मु।फ। २.७\]

———————————————————————————————————————

**जीव-गोस्वामी (क्रम-सन्दर्भः) : यानि यानि** त्वदीय-**स्वजनेभ्यो रोचन्ते**, **तानि** तान्य् **एव रूपाणि** तव **अभिरूपाणि** योग्यानि, नान्यानीत्य् अर्थः । अन्यानि च यादृशं रन्तिदेवाय कुत्सितं रूपं प्रपञ्चितं, तादृशानि ज्ञेयानि तादृशस्य च मायिकत्वम् एव हि तत्रोक्तं---

> तस्य त्रिभुवनाधीशाः फलदाः फलम् इच्छताम् । >
> आत्मानं दर्शयाञ्चक्रुर् माया विष्णु-विनिर्मिता ॥ \[भा।पु। ९.२१.१५\] > इति ।

टीका च---त्रिभुवनाधीशाः ब्रह्मादयः मायास् तदीय-धैर्य-परीक्षार्थं प्रथमं मायया वृषलादि-रूपेण प्रहिताः सन्त इत्य् एषा । अनभिरूपत्वे हेतुः---**अरूपिण** इति, प्राकृत-रूप-रहितस्य इति टीका च । अप्राकृतत्वेन कुत्सितत्वासम्भवात् स्वजनेभ्यो रोचमानत्वाद् एवं रूपं योग्यं न भवतीत्य् अपि नेति भावः ॥३१॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** ते तव नित्य-सच्-चिद्-आनन्दस्य तान्य् एव रूपाणि अभिरूपाणि समुचितानि सच्-चिद्-आनन्द-घनानीत्य् अर्थः । यानि तव स्वजनानां स्वजनेभ्यः रोचन्त इति अन्यान्य् अरोचकानि वस्तुतस् त्वदीयानि रूपाणि न भवन्ति, किन्तु मायिकान्य् एव । यतोऽ**रूपिणः** प्राकृत-रूप-रहितस्य इति स्वामि-चरणानां व्याख्या । वैराज-रूपस्य कैश्चिद् भक्तैः प्रथम-दशायां ध्येयत्वेन रोचकत्वेऽप्य् आयत्याम् अरोचकत्वात्, तद् अपि रूपं प्राकृतत्वात्, न भगवतः स्वीयं रूपम् इत्य् आशयात् ॥३१॥

———————————————————————————————————————

**॥ ३.२४.३२ ॥**

**त्वां सूरिभिस् तत्त्व-बुभुत्सयाद्धा**

**सदाभिवादार्हण-पाद-पीठम् ।**

**ऐश्वर्य-वैराग्य-यशोऽवबोध-**

**वीर्य-श्रिया पूर्तम् अहं प्रपद्ये ॥**

**श्रीधर-स्वामी (भावार्थ-दीपिका) :** अभिवादार्हं पाद-पीठं यस्य । ऐश्वर्यादिभिः पूर्तं पूर्णम् ॥३२॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** भक्त-जन-रोचकस्याभिरूपस्य लक्षणं वदन्न् एव श्री-कपिल-देवं विशिनष्टि---त्वाम् इति । ऐश्वर्यादीनां षण्णां भग-शब्द-वाच्यानां चिन्मय-गुणानां पूर्तं महा-तडागं तेन भक्तानाम् अभिवादनार्चन-परिचर्यादि-विषयीभूतं षड्-ऐश्वर्य-पूर्णं स्वरूपम् एवाप्राकृतं तव रूपम् इति द्योतितम् ॥३२॥

———————————————————————————————————————

**॥ ३.२४.३३ ॥**

**परं प्रधानं पुरुषं महान्तं**

**कालं कविं त्रि-वृतं लोक-पालम् ।**

**आत्मानुभूत्यानुगत-प्रपञ्चं**

**स्वच्छन्द-शक्तिं कपिलं प्रपद्ये ॥**

**मध्वाचार्यः (भागवत-तात्पर्यम्) :** वेदैर् वृतत्वाद् भगवांस् त्रिवृद् इत्य् उच्यते बुधैर् इति च ॥३३ ॥

———————————————————————————————————————

**श्रीधर-स्वामी (भावार्थ-दीपिका) :** ऐश्वर्यादिकं विवृण्वन्न् आह---परं परमेश्वरम् । तत्र हेतुः---**स्वच्छन्दाः** स्वाधीनाः **शक्तयो** यस्य । ता एवाह---**प्रधानं** प्रकृति-रूपं, **पुरुषं** तद्-अधिष्ठातारं, **महान्तं** महत्-तत्त्व-रूपं, **कालं** तेषां क्षोभकं, **त्रि-वृतम्** अहङ्कार-रूपं, लोकात्मकं तत्-पालात्मकं च । तद् एवं मायया प्रधानादि-रूपताम् उक्त्वा चिच्-छक्त्या निष्प्रपञ्चताम् आह---**आत्मानुभूत्या** चिच्-छक्त्याऽ**नुगतः** स्वस्मिन् लीनः प्रपञ्चो यस्य तम् । **कविं** सर्व-ज्ञम् । प्रधानाद्य्-आविर्भाव-लय-साक्षिणम् इत्य् अर्थः ॥३३॥

———————————————————————————————————————

**जीव-गोस्वामी (क्रम-सन्दर्भः) : कविं** जीवम् ॥३३॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** ऐश्वर्यं विवृण्वन्न् एवानभिरूपम् अप्य् आह---परं त्वत्तोऽन्यं बहिरङ्ग-रूपं प्रधानादिकम् अपि त्वां **कपिलम् एव प्रपद्ये** । तत् तु प्रधानं प्रकृति-रूपं पुरुषं जीवं महान्तं महत्-तत्त्व-रूपं कालं तेषां क्षोभकं कविं सूत्र-तत्त्व-रूपं त्रिवृतम् अहङ्कार-रूपं लोक-पालम् इन्द्राद्य्-आत्मकम् । किं च, प्रपञ्चान्तर्यामित्वात् प्रपञ्च-रूपत्वम् आह---आत्मानुभूत्या चिच्-छक्त्या प्रपञ्चाद् बहिः-स्थितेनापि अनुगतोऽनुप्रविष्टः प्रपञ्चो येन तम् । प्रपञ्च-हेतुत्वाद् अपि प्रपञ्च-रूपतवम् आह---स्वच्छन्दाः स्वाधीनाः शक्तयो मायाद्या यस्य तम् । त्वद्-इच्छया मायादिभिः शक्तिभिर् एव सर्व-प्रपञ्चस्य निमित्तत्वात् मायादीनां तच्-छक्तित्वेनाभिन्नत्वात् तत्-कार्याणां च तद्-अभिन्नत्वात् तवैवेदं सर्वं मायिकं रूपम् अनभिरूपम् इत्य् अर्थः ॥३३ ॥

———————————————————————————————————————

**॥ ३.२४.३४ ॥**

**आ स्माभिपृच्छेऽद्य पतिं प्रजानां**

**त्वयावतीर्ण-र्ण उताप्त-कामः ।**

**परिव्रजत्-पदवीम् आस्थितोऽहं**

**चरिष्ये त्वां हृदि युञ्जन् विशोकः ॥**

**श्रीधर-स्वामी (भावार्थ-दीपिका) :** सन्न्यासानुज्ञां प्रार्थयते । आ स्माभिपृच्छे यत् किञ्चिद् अभिपृच्छामीत्य् अर्थः । त्वया पुत्र-रूपेणावतीर्णानि निवृत्तानि ऋणानि दैवादि-रूपाणि यस्य स आप्त-कामश् चाहं परिव्रजतां सन्न्यासिनां पदवीं मार्गम् आश्रितः संस् त्वां युञ्जन् स्मरन् विचरिष्यामि ॥३४॥

———————————————————————————————————————

**जीव-गोस्वामी (क्रम-सन्दर्भः) :** ऋणम् अत्र पितुर् आज्ञा-पालन-रूपम् ॥३४॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** स्माभीति पाद-पूरणार्थम् । आपृच्छे अद्य सम्प्रति सन्न्यासार्थम् आज्ञां प्रार्थये । त्वया हेतुना अवतीर्णं निवृत्तं प्रजाः सृजेति पितुर् आज्ञा-रूपम् ऋणं यस्य सः । आप्त-कामः पूर्ण-मनोरथश् चाहं परिव्रजतां सन्न्यासिनां पदवीम् आस्थितस् त्वां हृदि युञ्जन् स्मरन् चरिष्ये, यतस् ततः पर्यटिष्यामि । अत्र श्री-कर्दमेन मनस्य् एवं परामृष्टं, शुक्लाभिधाने श्री-नारायणे मत्-प्रभौ ममाजन्मत एव दास्य-निष्ठा वरीवर्ति । सम्प्रति पुत्रीभूते चास्मिन् दुर्वारं वात्सल्यम् अप्य् उदेष्यत्य् एवेति दास्य-वात्सल्ययोर् यौगपद्यं न रसावहम् । किं चाप्य् अयम् ईश्वरः स्वतन्त्र एव मां शोक-समुद्रे निमज्याचिराद् एव प्रव्रजिष्यत्य् अतः प्रथमम् अहम् एव किं न प्रव्रजामि, न च गृहेऽवतीर्णं प्रभुं विहाय गच्छतो ममात्रापराधो, यतोऽस्माकं वैष्णवानां मते भजनीयः प्रभुः खलु भजनाधीनः इति भजनीयाद् अपि भजने भूयान् आग्रहः कर्तुम् उचित इत्य् अस्य भजनम् एवाष्टयामिकं विविक्तारण्ये निष्प्रत्यूहं चिकीर्षामीति ॥३४॥

———————————————————————————————————————

**॥ ३.२४.३५ ॥**

**श्री-भगवान् उवाच---**

**मया प्रोक्तं हि लोकस्य प्रमाणं सत्य-लौकिके ।**

**अथाजनि मया तुभ्यं यद् अवोचम् ऋतं मुने ॥**

**मध्वाचार्यः (भागवत-तात्पर्यम्) :** सत्य-लौकिके यथार्थ-ज्ञान-विषये । आभासो ज्ञानम् आलोको लोकाभासश् च कथ्यते इत्य् अभिधानम् ॥३५॥

———————————————————————————————————————

**श्रीधर-स्वामी (भावार्थ-दीपिका) :** अहं तावज् ज्ञानोपदेशायैव त्वद्-गृहेऽवतीर्णः अतस् तव गृहे वसतोऽपि मुक्तिः सुलभैव । यद्य् अवश्यं गन्तव्यम् एवेत्य् आग्रहस् तथापि माम् एवानुस्मरन् गच्छेत्य् आशयेनाह---मयेति षड्भिः । सत्य-लौकिके वैदिके लौकिके च कृत्ये । स्वोक्तस्य प्रामाण्यम् अभिदर्शयति । **यद्** यस्मात् तुभ्यं तव पुत्रो भविष्यामीत्य् अवोचम् अथ अत एव तद् ऋतं सत्यं यथा भवति तथा मयाजनि जन्म स्वी-कृतम् ॥३५॥

———————————————————————————————————————

**जीव-गोस्वामी (क्रम-सन्दर्भः) :** यन् मया प्रोक्तं सर्वत्रैव प्रमाणम् अथ अतो हेतोर् एव मया अजनि त्वद्-गृहे जातं तस्य हेतुम् एव दर्शयति । यत् तुभ्यम् अवोचं तद् अपि कृतम् इति । अन्यथा मत्-प्रोक्तस्य प्रामाण्यं व्यभिचरेद् इति भावः । सति च प्रामाण्ये ममोपदेशम् एव गृहाणेति तात्पर्यम् ॥३५॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** भो महा-मुने ! त्व्ग् मद्-अभिप्रेतम् एव चिकीर्षसि, सर्वं त्यक्त्वा मद्-भजनस्य मयैव कर्तव्यत्वेन प्रोक्तत्वाद् इत्य् आह---हि निश्चितं मया यत् प्रोक्तं, सर्व-धर्मान् परित्यज्य इत्य्-आदि-गीतोपनिषद्-आदिभिस् तद् एव लोकस्य प्रमाणम् । क्व सत्य-लौकिके सति सर्वोत्तमेऽलौकिके । अयम् अर्थः---लोके भवो लौकिकस् त्रिवर्ग-प्राप्ति-लक्षणो धर्मस् तत्र मन्व्-आदिभिर् अपि प्रोक्तं लोकस्य प्रमाणम् । अलौकिकस् तद्-भिन्नो मत्-प्राप्ति-लक्षणो यो धर्मस् तत्र सति सर्वोत्तम-भागवत-धर्मे मया प्रोक्तम् एव लोकस्य प्रमाणम् । यद् उक्तं---ये वै भगवता प्रोक्ता उपाया आत्म-लब्धये \[भा।पु। ११.२.३३\] इति । अतस् त्वया साधु विचारितं यत् सर्वं त्यक्त्वा यामीति भावः । स्वोक्तस्य प्रामाण्यम् अभिदर्शयति । अथ अत एव मया अजनि यत् तुभ्यं तव पुत्रो भविष्यामीत्य् अवोचम् । तद् ऋतं सत्यम् एव ॥३५॥

———————————————————————————————————————

**॥ ३.२४.३६ ॥**

**एतन् मे जन्म लोकेऽस्मिन् मुमुक्षूणां दुराशयात् ।**

**प्रसङ्ख्यानाय तत्त्वानां सम्मतायात्म-दर्शने ॥**

**एष आत्म-पथोऽव्यक्तो नष्टः कालेन भूयसा ।**

**तं प्रवर्तयितुं देहम् इमं विद्धि मया भृतम् ॥**

**श्रीधर-स्वामी (भावार्थ-दीपिका) :** दुराशयाल् लिङ्गान् मुमुक्षूणां मुनीनाम् आत्म-दर्शने संमताय तत्त्वानां प्रसङ्ख्यानाय विद्धीत्य् उत्तरस्यानुषङ्गः ॥३६॥ नन्व् अयम् आत्म-ज्ञान-मार्गः पूर्व-सिद्ध एव नेदानीम् अपूर्ववत् प्रवर्तनीयस् तत्राह---एष इति । अव्यक्तः सूक्ष्मः ॥३७॥

———————————————————————————————————————

**जीव-गोस्वामी (क्रम-सन्दर्भः) :** भृतं प्रकटीकृतम् ॥३७॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** स्वावतार-प्रयोजनं ज्ञापयति । दुराशयाद् दुष्ट-लिङ्ग-शरीरान् मुमुक्षूणाम् आत्म-दर्शने सम्मताय तत्त्वानां प्रसङ्ख्यानाय विद्धीत्य् उत्तरस्यानुषङ्गः । अव्यक्तः सूक्ष्म ईश्वरे देहि-देह-विभागाभावेऽपि बुद्धिर् हि भगवती अभेदेऽपि भेदं जनयतीति न्यायेन देहं मया भृतम् इति लोक-रीत्यैवोक्तिः ।

> सत्त्वं रजस् तम इति निर्गुणस्य गुणास् त्रयः । >
> स्थिति-सर्ग-निरोधेषु गृहीता मायया विभोः ॥ इतिवज् ज्ञेयः > ॥३७॥

———————————————————————————————————————

**॥ ३.२४.३८ ॥**

**गच्छ कामं मयापृष्टो मयि सन्न्यस्त-कर्मणा ।**

**जित्वा सुदुर्जयं मृत्युम् अमृतत्वाय मां भज ॥**

**श्रीधर-स्वामी (भावार्थ-दीपिका) :** कामं यथेच्छम् । आपृष्टोऽनुज्ञातः । यद् वा, यथा त्वं गन्तुं मां पृष्टवांस् तथात्रावस्थातुं मयापि त्वम् आपृष्ट इत्य् अर्थः । मयि सन्न्यस् तेन समर्पितेन कर्मणा अविद्यया मृत्युं तीर्त्वा विद्ययामृतम् अश्नुते इति श्रुतेः ॥३८॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** मयापृष्ट इति त्वं गन्तुं यथा माम् आपृष्टवान् तथात्रावस्थातुं मयापि त्वम् आपृष्ट इत्य् अर्थः । कथं मया गच्छेति निष्ठुरं वक्तव्यम् अत्रावस्थितस्यापि तव वाञ्छितं सेत्स्यत्य् एवेति भावः । तद् अपि गन्तुम् एव ते मनश् चेत् कामं गच्छ । अमृतत्वाय भज---अविद्यया मृत्युं तीर्त्वा विद्ययामृतम् अश्नुते इति श्रुतेः । यद् वा, अमृतत्वाय मरण-राहित्याय भगवते । राम-कृष्णादित्वेन जन्मवन् मत्-पार्षदतां प्राप्तस्यापि तव मत्-सङ्गितया जन्म तु भविष्यत्य् एवेति भावः ॥३८॥

———————————————————————————————————————

**॥ ३.२४.३९ ॥**

**माम् आत्मानं स्वयं-ज्योतिः सर्व-भूत-गुहाशयम् ।**

**आत्मन्य् एवात्मनान्वीक्ष्य विशोकोऽभयम् ऋच्छसि ॥**

**श्रीधर-स्वामी (भावार्थ-दीपिका) :** ततश् च **मां** परमं परम्**आत्मानम्** **आत्मनि** स्वस्मिन्न् **आत्मना** **अन्वीक्षमाणोऽभयं** मोक्षं प्राप्स्यसि ॥३९॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** आत्मानं केचित् स्व-देहान्तर्-हृदयावकाशे प्रादेश-मात्रं पुरुषं वसन्तं चतुर्भुजं \[भा।पु। २.२.८\] इत्य्-आद्य्-उक्त-प्रकारम् अन्तर्यामिनं त्वद्-इष्ट-देवं शुक्लम् आत्मनि स्वस्मिन् आत्मना बुद्ध्या ॥३९॥

———————————————————————————————————————

**॥ ३.२४.४० ॥**

**मात्र आध्यात्मिकीं विद्यां शमनीं सर्व-कर्मणाम् ।**

**वितरिष्ये यया चासौ भयं चातितरिष्यति ॥**

**मध्वाचार्यः (भागवत-तात्पर्यम्) :** विश्व-मते तु एतादृशम् असारं यतः । अत ईश्वरं विज्ञाय । नश्यत्य् उपप्लवः दुःखाज्ञानाद्य्-उपद्रवो न ॥४०॥

———————————————————————————————————————

**श्रीधर-स्वामी (भावार्थ-दीपिका) :** मात्रे देवहूत्यै । शमनीम् उन्मूलनीम् । भयम् अतिशयेन तरिष्यति । परमानन्दं प्राप्स्यतीति चकारार्थः ॥४०॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** पुत्रस्य ममेश्वरत्वात् कलत्रस्य देवहूतेश् च कृते चिन्ता न कार्येत्य् आह---मात्रे इति ॥४०॥

———————————————————————————————————————

**॥ ३.२४.४१ ॥**

**मैत्रेय उवाच---**

**एवं समुदितस् तेन कपिलेन प्रजापतिः ।**

**दक्षिणी-कृत्य तं प्रीतो वनम् एव जगाम ह ॥**

**श्रीधर-स्वामी (भावार्थ-दीपिका) : समुदितः** सम्यग् उक्तः सन् । **तं प्रदक्षिणी-कृत्य** ॥४१॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** **सम्यग् उक्तस् तं प्रदक्षिणीकृत्य** ॥४१॥

———————————————————————————————————————

**॥ ३.२४.४२ ॥**

**व्रतं स आस्थितो मौनम् आत्मैक-शरणो मुनिः ।**

**निःसङ्गो व्यचरत् क्षोणीम् अनग्निर् अनिकेतनः ॥**

**श्रीधर-स्वामी (भावार्थ-दीपिका) :** मुनीनाम् इदं **मौनं व्रतम्** अहिंसा-लक्षणम् ॥४२॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

———————————————————————————————————————

**॥ ३.२४.४३ ॥**

**मनो ब्रह्मणि युञ्जानो यत् तत् सद्-असतः परम् ।**

**गुणावभासे विगुण एक-भक्त्यानुभाविते ॥**

**श्रीधर-स्वामी (भावार्थ-दीपिका) : सद्-असतः परं यत्**, तस्मिन् **ब्रह्मणि** । **गुणावभासके** निर्गुणे । एक-भक्त्या अव्यभिचारिण्या भक्त्या **अनुभाविते**ऽपरोक्षी-कृते ॥४३॥

———————————————————————————————————————

**जीव-गोस्वामी (क्रम-सन्दर्भः) :** मन इति पञ्चकम् । आरोह-भूमिका-क्रमेणापि तस्यैवाधिक्यम् आह---**मनो ब्रह्मणि** इति । **एक-भक्त्या** अव्यभिचारिण्या साधन-लक्षणया भक्त्या **अनुभाविते** निरन्तरम् अपरोक्षी-कृते, तां विना कस्यचिद् अप्य् अर्थस्यासिद्धेः ॥४३॥ \[भगवत्-सन्दर्भ ८३\]

———————————————————————————————————————

**विश्वनाथ-चक्रवर्ती (सारार्थ-दर्शिणी) :** **यद्** **सद्-असतो** भद्राभद्रात् व्यवहारिक-वस्तुनः **परं,** तस्माद् अतीतं **तन् मनो ब्रह्मणि युञ्जानः** । कीदृशे ? **गुणानां** सौन्दर्यादि-माधुर्यैश्वर्य-रूपाणां चिन्मयानाम् **अवभासः** प्रकाशो यत्र, तस्मिन् **विगुणे** विगत-प्राकृत-गुणे । **एक-भक्त्या** अव्यभिचारिण्या भक्त्यैव **अनुभाविते** नेत्रादि-सर्वेन्द्रियानुभव-गोचरतां प्रापिते ॥४३॥

———————————————————————————————————————

**॥ ३.२४.४४ ॥**

**निरहङ्कृतिर् निर्ममश् च निर्द्वन्द्वः सम-दृक् स्व-दृक् ।**

**प्रत्यक्-प्रशान्त-धीर् धीरः प्रशान्तोर्मिर् इवोदधिः ॥**

**मध्वाचार्यः (भागवत-तात्पर्यम्) :** अनन्याधीन-शक्तित्वात् हरिः स्व इति चोच्यते इति मात्स्ये । प्रत्यग्रः प्रत्यग् रतिः ।

> भूत-गर्भश् च भूतस्थः पूर्ण एवं द्वि-रूपवान् । >
> अत आत्मेति तं प्राहुः सदैवाप्त-गुणो यतः ॥४४॥

———————————————————————————————————————

**श्रीधर-स्वामी (भावार्थ-दीपिका) :** अतो देहादिष्व् **अहङ्कारादि**-रहितः । अत एव **निर्द्वन्द्वः** शीतोष्णाद्य्-अनाकुलः । **सम-दृग्** भेदाग्राहकः, किन्तु **स्व-दृक्** स्वम् एव पश्यन् । **प्रत्यक्** प्रवणा **शान्ता** विक्षेप-रहिता **धीर्** यस्य ॥४४॥

———————————————————————————————————————

**जीव-गोस्वामी (क्रम-सन्दर्भः) : निरहङ्कृतित्वाद्** एव **निर्ममः** । तद्-द्वयाभावाद् एव मन-आदीनाम् अप्य् अभावः सिध्यति । **सम-दृक्** भेदाग्राहकः । **स्व-दृक्** स्व-स्वरूपाभेदेन ब्रह्मैव पश्यन् । **प्रत्यक्** अन्तर्-मुखी । **प्रशान्ता** विक्षेप-रहिता **धीर्** ज्ञानं यस्य सः ॥।४४॥ \[भगवत्-सन्दर्भ ८३\]

———————————————————————————————————————

**विश्वनाथ-चक्रवर्ती (सारार्थ-दर्शिणी) :** ततश् च व्यवहारिके सर्व-वस्तुनि **निरहङ्कृतिर्** इत्य्-आदि । **स्वस्मिन्न्** एव भक्तिः कियत्य् अभूद् भवति भविष्यतीति **दृग्** दृष्टिर् यस्य सः । **प्रत्यक्** बहिर्-वृत्ति-रहिता, अत एव **प्रशान्ता धीर्** यस्य सः ॥४४॥

———————————————————————————————————————

**॥ ३.२४.४५ ॥**

**वासुदेवे भगवति सर्व-ज्ञे प्रत्यग्-आत्मनि ।**

**परेण भक्ति-भावेन लब्धात्मा मुक्त-बन्धनः ॥**

**श्रीधर-स्वामी (भावार्थ-दीपिका) :** तद् एवं-विध-कल्पितोपाधि-निवृत्तिम् उक्त्वा परमेश्वर-पद-प्राप्तिम् आह---**वासुदेव** इति त्रिभिः । **प्रतीचो** जीवस्य **आत्मनि** **लब्ध आत्म** चित्तं येन, यतो **मुक्तं बन्धनम्** अज्ञानं यस्य ॥४५॥

———————————————————————————————————————

**श्रीनाथ-चक्रवर्ती (चैतन्य-मत-मञ्जुषा) :** निरहङ्कृतिर् \[भा।पु। ३.२४.४४\] इत्य्--आदिभिर् विशेषणैर् विशिष्टः किम् अध्यासितवान् ? किं ब्रह्मानुसन्धानम् उत श्री-कृष्णानुसन्धानम् ? इत्य् आह---**वासुदेव** इत्य्-आदि। **भक्त्या** यो **भावो** रतिः, तेन **लब्ध** आप्त **आत्मा** चित्तं यस्य ॥४५॥

———————————————————————————————————————

**जीव-गोस्वामी (क्रम-सन्दर्भः) :** तद् एवं ब्रह्म-ज्ञान-मिश्र-भक्ति-साधन-वशेन ब्रह्मानुभवे जातेऽपि भक्ति-संस्कार-बलेन लब्ध-प्रेमादेस् तद्-ऊर्ध्वम् अपि श्री-भगवद्-अनुभवम् आह---**वासुदेव** इति । **प्रत्यग्-आत्मनि** सर्वेषाम् आश्रय-भूते **परेण** प्रेम-लक्षणेन **भक्ति-भावेन** तत्-सत्तयैव **लब्धा आत्मानस्** तदीयात्मका अहङ्कारादयो येनेति । ब्रह्म-ज्ञानेन प्राकृताहङ्कारादि-लयानन्तरम् आविर्भूतान् प्रेमानन्दात्मक-शुद्ध-सत्त्व-मयान् लब्धवान् इत्य् अर्थः ।

ननु त एव प्रत्यावर्तन्तां, किं वा पूर्ववद् अमी अपि बन्ध-हेतवो भवन्तु? नेत्य् आह---**मुक्त-बन्धनः,** अनावृत्तिः शब्दात् \[वे।सू। ४.४.२२\] इति न्यायात् ॥४५॥ \[भगवत्-सन्दर्भ ८३\]

———————————————————————————————————————

**विश्वनाथ-चक्रवर्ती (सारार्थ-दर्शिणी) :** एतावद् अद्भुत-स्वभावत्वं तस्य सहसैव कथम् अभूत् ? तत्राह---**वासुदेव** इति । **प्रतीचो** जीवस्य **आत्मनि भक्ति-भावेन** भजनोत्थेन भावेन **परेण** श्रेष्ठेन प्रेम्णा हेतुना लिङ्ग-देह-नाशान् नष्टा अपि पुनर् **लब्धा आत्मानश्** चित्त-मनो-बुद्ध्य्-आदयोऽप्राकृता येन सः । ननु पूर्ववद् अमी अपि बन्ध-हेतवो भवन्ति ? तत्राह---**मुक्त-बन्धनः**, अनावृत्तिः शब्दात् \[वे।सू। ४.४.२३\] इति न्यायात् ॥४५॥

———————————————————————————————————————

**॥ ३.२४.४६ ॥**

**आत्मानं सर्व-भूतेषु भगवन्तम् अवस्थितम् ।**

**अपश्यत् सर्व-भूतानि भगवत्य् अपि चात्मनि ॥**

**श्रीधर-स्वामी (भावार्थ-दीपिका) :** लब्धात्मताम् एवाह---**आत्मानम्** इति ॥४६॥

———————————————————————————————————————

**श्रीनाथ-चक्रवर्ती (चैतन्य-मत-मञ्जुषा) :** वासुदेवे भक्ति-भावे सति सर्व-भूतेष्व् अपि साम्यं भवतीत्य् आह---**आत्मानम्** इत्य्-आदि ॥४६॥

———————————————————————————————————————

**जीव-गोस्वामी (क्रम-सन्दर्भः) :** भक्त्य्-अतिशयेन लब्धात्मकत्वम् एव प्रतिपादयति---**आत्मानम्** इति । आत्मात्र परमात्मा, सर्वथा तस्य भगवान् एवास्फुरद् इति वाक्यार्थः ।*।*४६॥ \[भगवत्-सन्दर्भ ८३\]

———————————————————————————————————————

**विश्वनाथ-चक्रवर्ती (सारार्थ-दर्शिणी) :** ततश् च तस्य भगवत्-साक्षात्कारोऽभूद् इत्य् आह---**आत्मानं** सर्वान्तर्यामिनं तृतीय-पुरुषं क्षीरोद-शायिनम् इत्य् अर्थः । **भगवन्तं** तम् एव स्वेष्ट-देवं शुक्लं चतुर्भुजम् **अपश्यत्** । तथा **आत्मनि** प्रकृत्य्-अन्तर्यामिनि प्रथम-पुरुषे कारणार्णव-शायिनि **सर्व-भूतानि** तदीय-रोम-कूप-गत-शत-कोटि-ब्रह्माण्ड-स्थानि योगज-नेत्रेणान्त्रैव स्थित्वा अपश्यत् । तेन द्वितीय-स्कन्धोक्तात् क्रम-मुक्ताद् योगिनः सकाशात् अस्य उत्कर्ष उक्तः । स हि ब्रह्माण्डस्थ-सर्व-वस्तु-दिदृक्षुस् तत्र तत्र स्थूल-देहं त्यक्त्वा गच्छति । अयं त्व् अत्रैव स्थित्वा सर्व-ब्रह्माण्ड-बहिः-कारणार्णव-शायिनं तद्-रोम-कूपेषु सर्व-भूतान्य् अपि निष्काम एवापश्यत् । **भगवत्य् अपि च** इति तम् एवात्मानं स्वेष्ट-देवं शुक्लं भगवन्तम् अपश्यत् । तस्मिन्न् अपि सर्व-भूतानि श्री-कृष्णे यशोदेवापश्यद् इत्य् ऐश्वर्योपासके श्री-कर्दमे तादृग्-ऐश्वर्य-दर्शनम् उचितम् एवेति ज्ञेयम् ॥४६॥

———————————————————————————————————————

**॥ ३.२४.४७ ॥**

**इच्छा-द्वेष-विहीनेन सर्वत्र सम-चेतसा ।**

**भगवद्-भक्ति-युक्तेन प्राप्ता भागवती गतिः ॥**

**श्रीधर-स्वामी (भावार्थ-दीपिका) :** तद् एवं तेन **भागवती गतिः प्राप्ता** । पाठान्तरे, "स एव तां गतिं प्राप्तः" इति ॥४७॥

———————————————————————————————————————

**श्रीनाथ-चक्रवर्ती (चैतन्य-मत-मञ्जुषा) :** इच्छेत्य्-आदि । **भगवद्-भक्ति-योगेन भागवती गतिर्** भगवल्-लोकं प्राप्ता, नित्य-पार्षदाकारेण स्थित इत्य् अर्थः ॥४७॥

———————————————————————————————————————

**जीव-गोस्वामी (क्रम-सन्दर्भः) :** ततः साक्षाद् एव तत्-प्राप्तिम् आह---**इच्छा-द्वेष-** इति । तद् एवं तेन **भागवती गतिः प्राप्ता** । हेयत्वाद् अन्यत्र **इच्छा-द्वेष-विहीनेन,** तस्माद् एव हेतोः **सर्वत्र सम-चेतसा** । तद् उक्तम्---नारायण-पराः सर्वे \[भा।पु। ६.१७.२८\] इत्य्-आदि ।

यद् वा, मया लक्ष्म्या सह वर्तते इति सम इति सहस्र-नाम-भाष्यात् भगवच्-चेतसेति प्राप्तो भागवतीं गतिम् इति पाठे स कर्दम एव तां गतिं प्राप्तः । अत्र भगवद्-भक्ति-योगेनेत्य् एव विशेष्यम् इति । एवम् एवोक्तं श्री-भगवद्-उपनिषत्सु---

बुद्ध्या विशुद्धया युक्तो धृत्यात्मानं नियम्य च ।

शब्दादीन् विषयांस् त्यक्त्वा राग-द्वेषौ व्युदस्य च ॥

विविक्त-सेवी लघ्व्-आशी यत-वाक्-काय-मानसः ।

ध्यान-योग-परो नित्यं वैराग्यं समुपाश्रितः ॥

अहङ्कारं बलं दर्पं कामं क्रोधं परिग्रहम् ।

विमुच्य निर्ममः शान्तो ब्रह्म-भूयाय कल्पते ॥

ब्रह्म-भूतः प्रसन्नात्मा न शोचति न काङ्क्षति ।

समः सर्वेषु भूतेषु मद्-भक्तिं लभते पराम् ॥

भक्त्या माम् अभिजानाति यावान् यश् चास्मि तत्त्वतः ।

ततो मां तत्त्वतो ज्ञात्वा विशते तद्-अनन्तरम् ॥ \[गीता १८.५२-५६\]

इति अत्र *विशतिर्* मिलनार्थः, यथा दुर्योधनं परित्यज्य युधिष्ठिरं प्रविष्टवान् अयं राजेति श्री-दशमे श्री-गोपैर् ब्रह्म-संपत्त्य्-अनन्तरम् एव वैकुण्ठो दृष्ट इति श्री-स्वामिभिर् एव च व्याख्यातम् ॥४७॥ \[भगवत्-सन्दर्भ ८३\]

———————————————————————————————————————

**विश्वनाथ-चक्रवर्ती (सारार्थ-दर्शिणी) :** सर्वत्र जगति हेयत्वाद् इच्छा-द्वेष-विहीनेन तस्माद् एव हेतोः सम-चेतसा कर्दमेन भागवती भगवत्-पार्षदत्व-लक्षणा गतिः प्राप्ता । भागवतीं गतिं प्राप्तः इति पाठे सम-चेतसा युक्तः कर्दमः ॥४७॥

इति सारार्थ-दर्शिन्यां हर्षिण्यां भक्त-चेतसाम् ।

चतुर्विंशस् तृतीयस्य सङ्गतः सङ्गतः सताम् ॥\*॥

———————————————————————————————————————

> इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं > संहितायां वैयासिक्यां तृतीय-स्कन्धे >
> विदुर-मैत्रेय-संवादे कर्दम-प्रव्रज्या नाम >
> चतुर्विंशोऽध्यायः ।

॥ ३.२४ ॥



**(३.२५)**

**अथ पञ्चविंशोऽध्यायः**

**देवहूतिकपिलसंवादः, कपिलद्वारा भक्तियोगनिरूपणं च ।**

**॥ ३.२५.१ ॥**

**शौनक उवाच---**

**कपिलस् तत्त्व-सङ्ख्याता भगवान् आत्म-मायया ।**

**जातः स्वयम् अजः साक्षाद् आत्म-प्रज्ञप्तये नृणाम् ॥**

**श्रीधर-स्वामी (भावार्थ-दीपिका) :**

पञ्चविंशे जनन्या तु पृष्टो बन्ध-विमोचनम् ।

आदाव् आह परं भक्ति-लक्षणं कपिलः सुतः ॥

कपिलेनार्पिता मात्रे गूढ-भाव-नियन्त्रिता ।

योग-माणिक्य-मञ्जूषा स्फुटम् उद्घाट्यते ऽधुना ॥

उक्तानुवाद-पूर्वकं कापिलं योगं पृच्छति---कपिल इति त्रिभिः । **तत्त्वानां सङ्ख्याता** गणकः, साङ्ख्य-प्रवर्तक इत्य् अर्थः । अत एव **स्वयं जातः** । **आत्म-प्रज्ञप्तये** आत्म-तत्त्व-ज्ञापनाय॥१॥

———————————————————————————————————————

**जीव-गोस्वामी (क्रम-सन्दर्भः) : स्वयम् अजोऽपि** भक्त-विषया या **माया** कृपा, तया **साक्षज् जातः** प्रकटो बभूव ॥१॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :**

मात्रा पृष्टः पञ्चविंशे कपिलो भक्तिम् आह ताम् ।

तल्-लक्षणं तत्-प्रभावं तद्-उत्कर्षं च सर्वतः ॥

**तत्त्व-सङ्ख्याता** तत्त्व-सङ्ख्यान-कर्ता साङ्ख्य-प्रवर्तकः । **स्वयम् अजस्** तद् अपि **आत्म-मायया जातः** अतर्क्य-योगमाया-शक्त्या प्रादुर्भाविताप्राकृत-जन्म-लील इत्य् अर्थः । जन्म कर्म च मे दिव्यम् एवं यो वेत्ति तत्त्वतः \[गीता ४.९\] इति भगवद्-उक्तेर् भगवज्-जन्मनो मायिकत्वस्य व्याख्यातुम् अशक्यत्वात् ॥१॥

———————————————————————————————————————

**॥ ३.२५.२ ॥**

**न ह्य् अस्य वर्ष्मणः पुंसां वरिम्णः सर्व-योगिनाम् ।**

**विश्रुतौ श्रुत-देवस्य भूरि तृप्यन्ति मेऽसवः ॥**

**श्रीधर-स्वामी (भावार्थ-दीपिका) : पुंसां** मध्ये **वर्ष्मणो** वृद्धस्योत्तमस्येत्य् अर्थः । सर्व-योगिनां मध्ये **वरिम्णः**, वरस्य भावो वरिमा, भवितृ-प्रधानोऽयं निर्देशः, वरिष्ठस्येत्य् अर्थः । यद् वा, वरीयस्त्वाद् इत्य् अर्थः । **विश्रुतौ** कीर्तौ । **असव** इन्द्रियाणि **भूर्य्** अलं **न तृप्यन्ति** । \[**श्रुत-देवस्य**\] **श्रुतेन** श्रवणेन **दीव्यति** द्योतत इति तथा तस्य । यद् वा, **भूरि** बहुशः **श्रुतो देवो** येन, तस्यापि **मे**ऽ**सव** इति संबन्धः ॥२॥

———————————————————————————————————————

**जीव-गोस्वामी (क्रम-सन्दर्भः) :** उरोर्[^८९] भावः **वरिमा** धर्मि-तात्पर्यकः, श्रोत्र-मात्रावेशे वक्तव्ये **असवो न तृप्यन्तीति** बहुत्वं चक्षुर्-आदीनाम् अपि तद्-वक्तर्य् आवेशत्वात् । यद् वा, श्रोत्र-द्वारा तादृश-भगवद्-रूपादीनाम् अपि स्फूर्तेः श्रोत्रस्यैव चक्षुर्-आदि-मयत्वं निर्दिष्टम् ॥२॥

[^८९]: वरस्योरोर् वा भावः (क्वचित् पाठान्तरम्)


———————————————————————————————————————

**विश्वनाथ-चक्रवर्ती (सारार्थ-दर्शिणी) :** **पुंसां** क्षीरोद-शायि-प्रभृति-पुरुषाणां तथा **सर्व-योगिनां** दत्तात्रेयादीनां च मध्ये **अस्य वर्ष्मणः** कपिलाकारस्य देहस्य यो **वरिमा** श्रेष्ठत्वं, तस्य **विश्रुतौ** ख्यातौ **मे असवः** प्राणाः श्रवणादीन्द्रियाणि वा **भूरि** अलं **न तृप्यन्ति** । मम कीदृशस्य ? **श्रुतेन** श्रवणेन **दीव्यति** द्योतत इति तथा तस्य । **भूरि** बहुशः **श्रुतो देवो** येन, तस्यापीति वा ॥२॥

———————————————————————————————————————

**॥ ३.२५.३ ॥**

**यद् यद् विधत्ते भगवान् स्वच्छन्दात्मात्म-मायया ।**

**तानि मे श्रद्दधानस्य कीर्तन्यान्य् अनुकीर्तय ॥**

**श्रीधर-स्वामी (भावार्थ-दीपिका) : स्वानां** पुंसां **छन्देन** इच्छया **आत्मा** देहो यस्य सः । **यद् यत्** कर्म **विधत्ते,** **तानि** कर्माणि **कीर्तनार्हाण्य् अनुकीर्तय** ॥३॥

———————————————————————————————————————

**जीव-गोस्वामी (क्रम-सन्दर्भः) : तस्माद् यद् यद्** इति यद् एतद् यच् चान्यद् इत्य् अर्थः । **आत्म-मायया** स्वरूप-शक्त्या **भगवान्** श्री-कृष्णः ॥३॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** **स्वच्छन्दः** स्वाधीनो न तु जीववत् कर्माधीन **आत्मा** देहो यस्य सः । स्वानां छन्देन इच्छया आत्मा देहो देहाविर्भावो यस्येति वा । **आत्म-मायया** योग-मायया **यद् यत्** कर्म **विधत्ते**, न तु बहिरङ्ग-मायया, जन्म कर्म च मे दिव्यं \[गीता ४.९\] इत्य् उक्तेः । **यद् यद्** इत्य् एकत्वेऽपि वीप्सया बाहुल्यात् **तानि** इत्य् अनेन बहु-वचनान्तेन सह सम्बन्धः । **कीर्तन्यानि** कीर्तनार्हाणि ॥३॥

———————————————————————————————————————

**॥ ३.२५.४ ॥**

**सूत उवाच---**

**द्वैपायन-सखस् त्व् एवं मैत्रेयो भगवांस् तथा ।**

**प्राहेदं विदुरं प्रीत आन्वीक्षिक्यां प्रचोदितः ॥**

**श्रीधर-स्वामी (भावार्थ-दीपिका) :** यथा त्वं मां प्रचोदयसि, एवं **प्रचोदितः** सन् । **तथा** तत्-प्रश्नानुसारेण । **आन्वीक्षिक्याम्** आत्म-विद्यायाम् ॥४॥

———————————————————————————————————————

**जीव-गोस्वामी (क्रम-सन्दर्भः) :** द्वैपायनेति । **एवं** श्री-कृष्ण-तात्पर्य-रीत्या ॥४॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** **एवम्** इति यथा त्वं मां पृच्छसीत्य् अर्थः । **आन्वीक्षिक्याम्** आत्म-विद्यायाम् ॥४ ॥

———————————————————————————————————————

**॥ ३.२५.५ ॥**

**मैत्रेय उवाच---**

**पितरि प्रस्थितेऽरण्यं मातुः प्रिय-चिकीर्षया ।**

**तस्मिन् बिन्दुसरेऽवात्सीद् भगवान् कपिलः किल ॥**

**श्रीधर-स्वामी (भावार्थ-दीपिका) : बिन्दुसरे** बिन्दु-सरसि ॥५॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** **बिन्दुसरे** **मातुः प्रिय-चिकीर्षया** इत्य् अनेन कौमारोचित-स्तन-पानादि-लीलापि ज्ञेया ॥५॥

———————————————————————————————————————

**॥ ३.२५.६ ॥**

**तम् आसीनम् अकर्माणं तत्त्व-मार्गाग्र-दर्शनम् ।**

**स्व-सुतं देवहूत्य् आह धातुः संस्मरती वचः ॥**

**श्रीधर-स्वामी (भावार्थ-दीपिका) : तत्त्व-मार्गस्याग्रं** पारं **दर्शयतीति** तथा **तम्** । एष मानवि ते गर्भं प्रविष्टः कैटभार्दनः \[भा।पु। ३.२४.१८\] इत्य्-आदि **धातुर् वचः** ॥६॥

———————————————————————————————————————

**जीव-गोस्वामी (क्रम-सन्दर्भः) :** स्व-सुतम् इति । ऐश्वर्य-दर्शनेऽपि स्नेहातिशयो व्यञ्जितः ॥६॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** तत्त्व-मार्गस्याग्रं पारं दर्शयतीति तथा । एष मानवि ते गर्भं प्रविष्टः कैटभार्दनः \[भा।पु। ३.२४.१८\] इत्य्-आदि धातुर् वचः ॥६॥

———————————————————————————————————————

**॥ ३.२५.७ ॥**

**देवहूतिर् उवाच---**[^९०]

**निर्विण्णा नितरां भूमन्न् असद्-इन्द्रिय-तर्षणात् ।**

[^९०]: \"देवहूतिर् उवाच\" नोत् इन् अल्ल् एदितिओन्स्।


**येन सम्भाव्यमानेन प्रपन्नान्धं तमः प्रभो ॥**

**श्रीधर-स्वामी (भावार्थ-दीपिका) : असताम् इन्द्रियाणां तर्षणाद्** विषयाभिलाषान् **निर्विण्णा** श्रान्तास्मि । **येन सम्भाव्यमानेन** पूर्यमाणेन ॥७॥

———————————————————————————————————————

**जीव-गोस्वामी (क्रम-सन्दर्भः) :** निर्विण्णेत्य् अस्य प्राक् देवहूतिर् उवाचेति क्वचित् ॥७॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** **तर्षणात्** विषयाभिलाषात् **निर्विण्णा** प्राप्त-धिक्-कारा । **येन** तर्षणेन **सम्यक्** **भाव्यमानेन** एतावत्-काल-पर्यन्तं क्रियमाणेन **अन्धं तमः** संसारम् ॥७॥

———————————————————————————————————————

**॥ ३.२५.८ ॥**

**तस्य त्वं तमसोऽन्धस्य दुष्पारस्याद्य पारगम् ।**

**सच्-चक्षुर् जन्मनाम् अन्ते लब्धं मे त्वद्-अनुग्रहात् ॥**

**श्रीधर-स्वामी (भावार्थ-दीपिका) :** पारं गमयतीति **पार-गं** **त्वम्** एव श्रेष्ठं **चक्षुर् मे** मया **लब्धम्** । **त्वद्-अनुग्रहाज् जन्मनाम् अन्ते** भाव्ये सति ॥८॥

———————————————————————————————————————

**जीव-गोस्वामी (क्रम-सन्दर्भः) : सच्-चक्षुर्** न साधारणं, किन्त्व् अनन्यापेक्षं सर्व-प्रकाशकत्वात् सूर्य इव ॥८॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** **पारगं** पारं गमयतीति । तत **सच्-चक्षुः** तमः परिभविष्णु नेत्रम् ॥८॥

———————————————————————————————————————

**॥ ३.२५.९ ॥**

**य आद्यो भगवान् पुंसाम् ईश्वरो वै भवान् किल ।**

**लोकस्य तमसान्धस्य चक्षुः सूर्य इवोदितः ॥**

**श्रीधर-स्वामी (भावार्थ-दीपिका) :** तत् प्रपञ्चयति---स **भगवान्** **भवांश्** **चक्षू**-रूप **उदितः** **सूर्यो** यथा ॥९॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** न केवलं ममैव चक्षुर् अपि तु सर्वस्यैवेत्य् आह---य इति । **सूर्य इव** सर्व-तमो-हन्ता ॥९॥

———————————————————————————————————————

**॥ ३.२५.१० ॥**

**अथ मे देव सम्मोहम् अपाक्रष्टुं त्वम् अर्हसि ।**

**योऽवग्रहोऽहं-ममेतीत्य् एतस्मिन् योजितस् त्वया ॥**

**श्रीधर-स्वामी (भावार्थ-दीपिका) : अपाक्रष्टुम्** अपनेतुम् । कोऽसौ **संमोहः** ? तम् आह । **एतस्मिन्** देहादौ **त्वयैव योजितो** **योऽहं-मम** इत्य् अवग्रह आग्रहः । द्वितीय **इति**-शब्दस् तत्-कार्य-रागादि-ग्रहणार्थः॥१०॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** **अथ** अत एव प्रथमं **मम** **सम्मोहा**न्धकारम् **अपाक्रष्टुं** दूरीकर्तुं यः खलु सम्मोहोऽ**वग्रहः** भक्त्य्-अमृत-वृष्टेः प्रतिबन्धकः । कीदृशः ? **एतस्मिन्** देह-गेहादाव् **अहं-ममेति** इति, प्रथमम् इति-शब्दः समाप्तौ, द्वितीय इति-शब्दः प्रकारे । अहं सुखी मम गेहं समृद्धिमद् इत्य् एतावत्-प्रकार इत्य् अर्थः । त्वन्-माया-कल्पितत्वात् **त्वयैव योजितः** ॥१०॥

———————————————————————————————————————

**॥ ३.२५.११ ॥**

**तं त्वा गताहं शरणं शरण्यं**

**स्व-भृत्य-संसार-तरोः कुठारम् ।**

**जिज्ञासयाहं प्रकृतेः पूरुषस्य**

**नमामि सद्-धर्म-विदां वरिष्ठम् ॥**

**मध्वाचार्यः (भागवत-तात्पर्यम्) :**

नारायणो ब्रह्म वायुर् इन्द्र-श्रेषौ हरस् तथा ।

> कामः शक्रो गुरुर् दक्षो मन्व्-आद्या भास्करादयः ॥ >
> सर्व-जीवाश् च क्रमशः पुरुषाख्याभिशब्दिताः । >
> एतत्-पत्न्योर् बन्ध-शक्तिः स्त्रियः सर्वास् तथाजाण्डम् । >
> क्रमात् प्रकृति-शब्दोक्तास् तज्-ज्ञानाद् विप्रमुच्यते ॥ इति > दत्तात्रेय-योगे ॥११॥

———————————————————————————————————————

**श्रीधर-स्वामी (भावार्थ-दीपिका) : प्रकृतेः पुरुषस्य** च **जिज्ञासया** **त्वाम्** **अहं शरणं गता** सती **नमामि** इत्य् अन्वयः । **कुठारं** छेत्तारम् ॥११॥

———————————————————————————————————————

**जीव-गोस्वामी (क्रम-सन्दर्भः) : स्वेषां** भक्तानां ये **भृत्या** वेतनेनापि भरणीयास् तेषाम् अपि **संसार-तरोः कुठारं** भक्ति-कर्तृक-च्छेदनानन्य-साधनम् । **संसार**-शब्देन चात्र लोभनीय-दुष्कुल[^९१]-कण्टक-जाल-मयतया बन्धकत्वं ज्ञायते **प्रकृतेर्** मायायाः **पुरुषस्य** परमेश्वरस्य **जिज्ञासयेति** प्रकृतौ ज्ञातायां तत्-त्यागेन पुरुषानुगतेः सम्भवात् ॥११॥

[^९१]: दुःख-फल (क्वचित् पाठान्तरम्)


———————————————————————————————————————

**विश्वनाथ-चक्रवर्ती (सारार्थ-दर्शिणी) :** **त्वा** त्वां **प्रकृतेः पुरुषस्य च जिज्ञासया** \"पुरुषः खलु को यः संसारी ? प्रकृतिश् च का यतोऽस्य संसारः ?\" इति ज्ञातुम् इच्छया । न चात्र कश्चिद् अन्यः प्रष्टव्यः इत्य् आह---**सतां** यो **धर्मस्** तादृश-संसार-निवर्तक-भक्ति-रूपस् तद्-विदां मध्ये श्रेष्ठम् ॥११॥

———————————————————————————————————————

**॥ ३.२५.१२ ॥**

**मैत्रेय उवाच---**

**इति स्व-मातुर् निरवद्यम् ईप्सितं**

**निशम्य पुंसाम् अपवर्ग-वर्धनम् ।**

**धियाभिनन्द्यात्मवतां सतां गतिर्**

**बभाष ईषत्-स्मित-शोभिताननः ॥**

**श्रीधर-स्वामी (भावार्थ-दीपिका) : अपवर्ग-वर्धनं** मोक्षे रति-जनकम् । **ईषत्-स्मितेन शोभितम् आननं** यस्य ॥१२॥

———————————————————————————————————————

**जीव-गोस्वामी (क्रम-सन्दर्भः) :** इतीति । **पुंसां** साधारणानाम् एव **अपवर्ग-वर्धनम्** अस्यै तु मद्-भक्त्य्-आख्यं परमं सुखम् अपि दास्यामीति **स्मित**-तात्पर्यम् । यद् वा, तेषाम् अपि **अपवर्ग्**आख्य-भक्ति-योग-**वर्धनं,** यतः **सतां गतिः** तत्-सम्बन्धेनेति भावः । किम् उतास्याः **स्व-मातुर्** इति ॥१२॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** **अपवर्गस्य** मोक्षस्य **वर्धनं** वृद्धिः, श्लेषेण अपकृष्ट-वर्गस्य त्रिवर्गस्य छेदनं यतस् तत् । **आत्मा** स कपिल एव सेव्यत्वेन वर्तते येषां, तेषां **सतां** भक्तानां **गतिः ।** **ईषत्-स्मित-** इति \"मम परमेश्वरस्य त्वं माता भवसि । तवापि कः संसारो भवतु ? तद् अपि त्वां लक्ष्यीकृत्य लोकान् उद्धर्तुं किम् अप्य् उपदिशामि\" इति भावः ॥१२॥

———————————————————————————————————————

**॥ ३.२५.१३ ॥**

**श्री-भगवान् उवाच---**

**योग आध्यात्मिकः पुंसां मतो निःश्रेयसाय मे ।**

**अत्यन्तोपरतिर् यत्र दुःखस्य च सुखस्य च ॥**

**मध्वाचार्यः (भागवत-तात्पर्यम्) :**

परमात्मदिकं देहे यद् अध्यात्मं तद् ईरितम् ।

> सुखं शृङ्गार-भोग्यं तु दुःखंसर्वं तथैव ॥ >
> मुक्तौ विलयम् आयाति नित्यानन्दस् तु भुज्यते ॥ इति च ॥१३॥

———————————————————————————————————————

**श्रीधर-स्वामी (भावार्थ-दीपिका) : आध्यात्मिक** आत्म-निष्ठः । **यत्र** यस्मिन् ॥१३॥

———————————————————————————————————————

**जीव-गोस्वामी (क्रम-सन्दर्भः) :** तत्र प्रथमं तावन् मुक्ति-मात्रोपायम् आह---**योग** इति । **आध्यात्मिकः** परमात्म-निष्ठः ॥१३॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** **आध्यात्मिकः** जीवात्म-निष्ठः । **योगः** निःश्रेयसार्थम् उपायः, स च भक्तिर् ज्ञानं योगश् चेति त्रिविधो वक्तव्यः । तत्र भक्ति-पक्षे **निःश्रेयसम्** अननुसंहितं फलं ज्ञेयम् । **यत्र** योगे सति सांसारिकस्य **दुःखस्य सुखस्य** च उन्मूलनम् ॥१३॥

———————————————————————————————————————

**॥ ३.२५.१४ ॥**

**तम् इमं ते प्रवक्ष्यामि यम् अवोचं पुरानघे ।**

**ऋषीणां श्रोतु-कामानां योगं उर्व्-अङ्ग**[^९२]**-नैपुणम् ॥**

[^९२]: सर्वाङ्ग-


**श्रीधर-स्वामी (भावार्थ-दीपिका) :** *न व्याख्यातम्**।***

———————————————————————————————————————

**जीव-गोस्वामी (क्रम-सन्दर्भः) :** \"योगम् उर्व्-अङ्ग-नैपुण्यम्\" इति पाठः सम्बन्धोक्ति-सम्मतः। \"सर्वाङ्ग-\" इति तु स्वामि-लिखितम्[^९३] ॥१४॥

[^९३]: पर-श्लोक-टीकायाम्।


———————————————————————————————————————

**विश्वनाथ-चक्रवर्ती (सारार्थ-दर्शिणी) :** **ऋषीणाम्** ऋषीन् नारदादीन् **उरूण्य् अङ्गानि नैपुण्यानि** तद्-अनुष्ठान-चातुर्याणि च यत्र तत् ॥१४॥

———————————————————————————————————————

**॥ ३.२५.१५ ॥**

**चेतः खल्व् अस्य बन्धाय मुक्तये चात्मनो मतम् ।**

**गुणेषु सक्तं बन्धाय रतं वा पुंसि मुक्तये ॥**

**श्रीधर-स्वामी (भावार्थ-दीपिका) :** तत्र सर्वाङ्ग-नैपुण्यं चित्त-संयमाधीनम् इति दर्शयन्न् आह---चेत इति । **अस्य आत्मनो** जीवस्य । **गुणेषु** विषयेषु । **पुंसि** परमेश्वरे । **वा**-शब्दस् तु-शब्दार्थे ॥१५॥

———————————————————————————————————————

**जीव-गोस्वामी (क्रम-सन्दर्भः) : पुंसि** परमात्मनि **रतं** रति-मात्रं प्राप्तम् ॥१५॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** जीवात्मानं खलु मन एव दुःसङ्ग-सुसङ्गाभ्यां बध्नाति मोचयति चेत्य् आह---चेत इति । **गुणेषु** स्व-बन्धन-साधकतमेषु **सक्तम्,** आसक्तम् इति बन्धने न्याय उक्तः । **पुंसि** पुरुषोत्तमे निर्गुणे गुण-बन्ध-ध्वंसके **रतं** रतिमद् इति **मोचने** च न्यायः । **वा**-शब्दस् तु-शब्दार्थः । अत्र श्री-पुरुषोत्तम-विषयिण्या रतेः कारणं भक्तिर् एव भवेत्, न ज्ञानं, नापि योगो मोचकत्वेन केवला भक्तिर् एव समुचिता ज्ञेया ॥१५॥

*अत्रानुरूपार्थकं ४.२९.८०-तमं मन एव इत्य्-आदि पद्यं द्रष्टव्यम्।*

———————————————————————————————————————

**॥ ३.२५.१६ ॥**

**अहं-ममाभिमानोत्थैः काम-लोभादिभिर् मलैः ।**

**वीतं यदा मनः शुद्धम् अदुःखम् असुखं समम् ॥**

**मध्वाचार्यः (भागवत-तात्पर्यम्) :**

बाह्ये सुखे त्व् अनासक्तेर् असुखं दुःख-वर्जनात् ।

> अदुःखं हरि-भक्त्यैव नित्यानन्दं यदा मनः । >
> तद्ल तल्न् परमात्मनं पश्यत्य् आत्म-प्रसादतः ॥ इति कापिलेये । >
> अभेदात् स्वावतारेषु निरन्तर उदाहृतः । >
> गुण-देहेन्द्रियाभेदात् केवलौ सदृशस् ततः ॥ >
> अखण्ड-पूर्ण-शक्तित्वाद् अहम् एकः सदा मतः । >
> बन्ध-शक्तिः प्रकृत्य्-आख्या विष्णु-शक्त्या वियुज्यते ॥ इति च > ॥१६-१८॥

———————————————————————————————————————

**श्रीधर-स्वामी (भावार्थ-दीपिका) :** यथा च चित्त-संयमे पुरुषार्थ-सिद्धिस् तद् दर्शयति---अहम् इति त्रिभिः । **मलैर्** **वीतं** विरहितं **यदा शुद्धं मनो** भवति । मनः-शुद्धेर् ज्ञापकम् आह---**अदुःखम्** इति ॥१६॥

———————————————————————————————————————

**जीव-गोस्वामी (क्रम-सन्दर्भः) :** अहम् इति त्रिकम् ॥१६॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** ज्ञान-योगयोर् अपि मोचकत्वं भक्ति-साहाय्येनैवाह---अहम् इति त्रिभिः । **वीतं** रहितम् । **कामादि-मल**-राहित्यं च मनसः शम-दमादिभिः यम-नियमादिभिश् च भवतीति ज्ञान-योगयोर् अङ्गानि सूचितानि । शुद्धेर् ज्ञापकत्वम् आह---**अदुःखम्** इत्य्-आदि स्याद् इति शेषः ॥१६॥

———————————————————————————————————————

**॥ ३.२५.१७ ॥**

**तदा पुरुष आत्मानं केवलं प्रकृतेः परम् ।**

**निरन्तरं स्वयं-ज्योतिर् अणिमानम् अखण्डितम् ॥**

**श्रीधर-स्वामी (भावार्थ-दीपिका) : निरन्तरं** निर्भेदम् । **अणिमानं** सूक्ष्मम् । **अखण्डितम्** अपरिच्छिन्नम् ॥१७॥

———————————————————————————————————————

**जीव-गोस्वामी (क्रम-सन्दर्भः) : निरन्तरं** नित्यं यतोऽ**खण्डितं** छेदादि-रहितम् । यतोऽ**णिमानं** दुर्ज्ञेयम् इत्य् अर्थः ॥१७॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** **तदा पुरुषो** जीव **आत्मानं** स्वं **प्रकृतेर्** अविद्यातः **परं** निरन्तरं देह-द्वय-व्यवधान-शून्यं, अत एव **स्वयं-ज्योतिर्** अनावृत-प्रकाशम् । **अणिमानं** सूक्ष्मं, सूक्ष्माणाम् अप्य् अहं जीवः \[११.१६.११\] इति भगवद्-उक्तेः स्वरूपत एव परमाणु-प्रमाणम् इत्य् अर्थः । विषय-वासनाभिर् **अखण्डितम्** ॥१७॥

———————————————————————————————————————

**॥ ३.२५.१८ ॥**

**ज्ञान-वैराग्य-युक्तेन भक्ति-युक्तेन चात्मना ।**

**परिपश्यत्य् उदासीनं प्रकृतिं च हतौजसम् ॥**

**श्रीधर-स्वामी (भावार्थ-दीपिका) : हतौजसं** क्षीण-बलाम् ॥१८॥

———————————————————————————————————————

**श्रीनाथ-चक्रवर्ती (चैतन्य-मत-मञ्जुषा) :** ज्ञान-वैराग्य-युक्तेनेत्य्-आदि । केवल-**ज्ञान-वैराग्य-युक्तेनैव** चेतसा पश्यतीति न, **भक्ति-युक्तेन च** । **च**-कार एवार्थः ॥१८॥

———————————————————————————————————————

**जीव-गोस्वामी (क्रम-सन्दर्भः) : ज्ञानं** विवेकः । तच् च **वैराग्यं** चाहं-ममेत्य्-आदि-राहित्येन प्रतिपादितम् । भक्तिर् भागवती, तां विना सर्वार्थासिद्धेः । **हतौजसं** स्वस्मिन् किञ्चिद् अपि कर्तुम् अशक्ताम् ॥१८॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** ज्ञान-।विशेष-युक्तेनात्मना मनसा भक्ति-युक्तेन चेति च-काराद् भक्तेस् तत्र साहाय्यम् एव तद् विना ज्ञानस्य स्वीय-फल-साधकत्वाशक्तेः । उदासीनम् अनासक्तं प्रकृतिं स्वाविद्यां हतौजसं स्वस्मिन् किञ्चिद् अपि कर्तुम् अशक्ताम् ॥१८॥

———————————————————————————————————————

**॥ ३.२५.१९ ॥**

**न युज्यमानया भक्त्या भगवत्य् अखिलात्मनि ।**

**सदृशोऽस्ति शिवः पन्था योगिनां ब्रह्म-सिद्धये ॥**

**श्रीधर-स्वामी (भावार्थ-दीपिका) :** मनः-शुद्धौ च भक्तिर् एवान्तरङ्ग-साधनम् इत्य् आह---नेति ॥१९॥

———————————————————————————————————————

**श्रीनाथ-चक्रवर्ती (चैतन्य-मत-मञ्जुषा) :** मोक्षेऽपि भक्ति-सनाथेन ज्ञानेन भवतीति भक्तेः प्राधान्यं दर्शयति---न युज्यमानयेत्य्-आदि । **भगवति** श्री-वासुदेवे **प्रयुज्यमानया भक्त्या** **सदृशः** **शिवः** कल्याणदः **पन्था** **नास्ति** । उक्तं च, न ह्य् अतोऽन्यः शिवः पन्थाः \[भा।पु। २.२.३३\] इत्य्-आदि। **ब्रह्म-सिद्धये** ब्रह्मत्व-सिद्धये ॥१९॥

———————————————————————————————————————

**सनातन गोस्वामी-** (ह।भ।वि। ११.५६४) योगिनाम् अपि **ब्रह्म-सिद्धये** आत्म-तत्त्व-परिस्फूर्तये मुक्तये इत्य् अर्थः । **भक्त्या** **सदृशः शिवो** निर्विघ्नो मङ्गल-रूपो वा **पन्था नास्ति** ॥१९॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** त्रयाणां मध्ये केवला भक्तिर् एव श्रेष्ठा सुखमयी परम-मङ्गला चेत्य् आह---नेति । **युज्यमानयेति भगवति भक्तिर्** एव युज्यते समुचिता भवतीत्य् अर्थः । काचित् त्वय्य् उचिता भक्तिः \[भा।पु। ३.२५.२८\] इत्य् उत्तरोक्तेः । **योगिनाम्** उपायवतां **ब्रह्मणि** परमेश्वरे विषयी-भूते **सिद्धिर्** दास्य-सख्यादि-निष्पत्तिः, तस्यै ॥१९॥

———————————————————————————————————————

**॥ ३.२५.२० ॥**

**प्रसङ्गम् अजरं पाशम् आत्मनः कवयो विदुः ।**

**स एव साधुषु कृतो मोक्ष-द्वारम् अपावृतम् ॥**

**श्रीधर-स्वामी (भावार्थ-दीपिका) :** अस्य सर्वस्यापि सत्-सङ्गो मूलम् इत्य् आह---प्रसङ्गम् इति । **अपावृतं** निरावरणम् ॥२०॥

———————————————————————————————————————

**श्रीनाथ-चक्रवर्ती (चैतन्य-मत-मञ्जुषा) :** भक्तिर् हि काम-धेनुः । सर्वस्य सर्वम् अभिलाषं प्रसूते । तथा चोक्तं---अकामः सर्व-कामो वा, मोक्ष-काम उदार-धीः \[भा।पु। २.३.१०\] इत्य्-आदि । अकामस्य तु प्रेमाकारया वृत्त्या विशुद्ध-भगवत्-पार्षद-तनु-लाभ एव । स च भक्ति-रूपः पन्थाः सत्-सङ्ग-लभ्यो भवतीत्य् असाधु-सङ्ग-निन्दा-पूर्वकं साधु-सङ्गम् अभिनन्दति---प्रसङ्गम् इत्य्-आदि । **प्रसङ्गः** प्रकर्षेण सङ्गः **साधुषु कृत** इति ॥२०॥

———————————————————————————————————————

**सनातन गोस्वामी-** (ह।भ।वि। १०.२६१) : **प्रसङ्गम्** अत्यन्तासक्तिम् । **अपावृतं** निरावरणम् ॥२०॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** तस्या भक्तेः साधु-सङ्ग एव मूलम् इति स-युक्तिकम् आह---प्रसङ्गम् इति । मोक्षस्य सालोक्यादेर् **द्वारम् अपावृतं** निरावरणम् ऐकान्तिक-भक्तानाम् अपि मोक्षो भक्तेर् अननुसंहितं फलं भवतीति तथोक्तम् ॥२०॥

———————————————————————————————————————

**॥ ३.२५.२१-२४ ॥**

**तितिक्षवः कारुणिकाः सुहृदः सर्व-देहिनाम् ।**

**अजात-शत्रवः शान्ताः साधवः साधु-भूषणाः ॥**

**मय्य् अनन्येन भावेन भक्तिं कुर्वन्ति ये दृढाम् ।**

**मत्-कृते त्यक्त-कर्माणस् त्यक्त-स्वजन-बान्धवाः ॥**

**मद्-आश्रयाः कथा मृष्टाः शृण्वन्ति कथयन्ति च ।**

**तपन्ति विविधास् तापा नैतान् मद्-गत-चेतसः ॥**

**त एते साधवः साध्वि सर्व-सङ्ग-विवर्जिताः ।**

**सङ्गस् तेष्व् अथ ते प्रार्थ्यः सङ्ग-दोष-हरा हि ते ॥**

**मध्वाचार्यः (भागवत-तात्पर्यम्) :**

यादृशी मयि भक्तिः स्यात् तादृश्य् अन्यत्र नैव चेत् ।

> अनन्य-भक्तिर् उद्रेकात् अनयैव तरेत् सृतिम् ॥ इति च । >
> एकः पूर्णो हरिर् नान्यस् तद् अन्ये तद्-वशा मताः । >
> इति ज्ञानं स्थिरं यत् तदैकात्म्य-ज्ञानम् उच्यते ॥ इति ब्रह्माण्डे > ॥२३॥

———————————————————————————————————————

**श्रीधर-स्वामी (भावार्थ-दीपिका) :** साधूनां लक्षणम् आह---तितिक्षव इति चतुर्भिः । **साधवः** शास्त्रानुवर्तिनः । **साधु** सुशीलं, तद् एव **भूषणं** येषाम् । **एतान्** उक्त-लक्षणान् भक्तान् **तापा** आध्यात्मिकादयो **न तपन्ति** न व्यथयन्ति । कुतः ? **मद्-गतं चेतो** येषां तान् । ये तापैर् नाभिभूयन्ते, ते साधव इत्य् अर्थः ॥२१-२४॥

———————————————————————————————————————

**श्रीनाथ-चक्रवर्ती (चैतन्य-मत-मञ्जुषा) :** साधव एव केऽमी ? इत्य् आह---तितिक्षव इत्य्-आदि-बहुभिः । **सर्वस्य** तद्-भिन्नस्य **विवर्जितं** विशेषेण वर्जनं येभ्यः, भावे क्तः, अतः **सङ्ग-दोष-हराः** । **हि** निश्चितम् एवार्थो वा, त एव सङ्ग-दोष-हरा इति ॥२१-२४॥

———————————————————————————————————————

**सनातन-गोस्वामी :** \[हरि-भक्ति-विलासः १०.१६\] ये **तितिक्षवः** क्षमा-शीलाः, **सुहृदः** निरुपाध्य्-उपकारिणः । **शान्ताः** क्रोधादि-रहिता विनयादिमन्तो वा । **साधु** सुशीलम् एव **भूषणं** येषां ते, तुलसी-मालादि-सद्-द्रव्यं वा । ते **साधवः** भगवद्-भक्ता इत्य् अर्थः । अहं भक्त-पराधीनः \[भा।पु। ९.४.६३\] इत्य् उपक्रम्य, साधवो हृदयं मह्यं \[भा।पु। ९.४.६८\] इत्य्-आद्य्-उपसंहारे वदता श्री-भगवता साधव एव भक्ता इत्य् अभिव्यञ्जनात् । एवं महच्-छब्देनापि मुख्यतया भगवद्-भक्त एवाभिधीयते, श्री-प्रह्लादोक्तौ हराव् अभक्तस्य कुतो महद्-गुणाः \[भा।पु। ५.१८.१२\] इत्य्-आदि-वचनार्थ-विचारात् । तथा सच्-छब्देनापि भगवद्-भक्त एव---

> यत्-पाद-पङ्कज-पलाश-विलास-भक्त्या >
> कर्माशयं ग्रथितम् उद्ग्रथयन्ति सन्तः \[भा।पु। ४.२२.३९\]

इत्य्-आदि-वचनार्थानुसाराद् इत्य् एषा दिक् ॥२१॥

———————————————————————————————————————

**सनातन-गोस्वामी :** \[हरि-भक्ति-विलासः १०.७३\] \[**अनन्येन**\] न विद्यते किञ्चित् फलानु-सन्धानादिकं यस्मिन्, तेन विशुद्धेन **भावेन** इत्य् अर्थः । भावेन प्रेम्णा । अत एव **दृढां** परम-निष्ठां प्राप्तां भक्तिं श्रवणादि-रूपां विविधां केवल-नाम-सङ्कीर्तनात्मिकां वा ये **कुर्वन्ति**, ते साधव इत्य् उत्तर-श्लोकेनान्वयः । अत एव **मत्-कृते** मम कर्मणि निमित्ते । यद् वा, मत्-प्राप्त्य्-अर्थम् । यद् वा, मत्-प्रीत्येत्य् अर्थः । **त्यक्तानि** **कर्माणि** नित्य-नैमित्तिकादीनि सर्वाण्य् एव यैः । तथा **त्यक्ताः स्वजना** ज्ञातयो **बान्धवाश्** च सम्बन्धिनो यैस् ते ।

एतच् च प्रेम-निष्ठताया बाह्य-लक्षणं ज्ञेयम् । पूर्वम् आसक्ति-त्याग एव । ततश् च प्रीत्य्-अभाव एवोक्तः । अत्र सर्वथा स-मूल-त्याग एव दर्शितः । एवं पूर्व-पूर्वतो\ऽस्य श्रैष्ठ्यम् आयातम् । इत्थं व्रत-परताम् आरभ्य प्रेम-परता-पर्यन्तम् उत्तरोत्तरम्, तथा तत्-तद्-अवान्तरे च श्रैष्ठ्यम् ऊह्यम् । अत एव सर्वतः श्रेष्ठतमत्वाद् अस्याः सर्वान्ते लिखनम् । एवं श्री-हवि-योगेश्वरेणापि---विसृजति[^९४] \[भा।पु। ११.२.५५\] इत्य् एतद् उक्तम् इति दिक् ॥२२॥

[^९४]: विसृजति हृदयं न यस्य साक्षाद्

    धरिर् अवशाभिहितो\ऽप्य् अघौघ-नाशः

    प्रणय-रशनया धृताङ्घ्रि-पद्मः

    स भवति भागवत-प्रधान उक्तः


———————————————————————————————————————

**सनातन-गोस्वामी :** \[हरि-भक्ति-विलासः १०.४२\] **एतान्** मत्-कथायाः श्रोतॄन् वक्तॄंश् च । **तापा आध्यात्मिकादयो न तपन्ति**, न व्यथयन्ति । कुतः ? कथयैव **मद्-गतं चेतो** येषां, तान् । यद् वा, ये तापैर् नाभिभूयन्ते, **ते साधव** इत्य् अत्रार्थो द्रष्टव्यः, साधु-लक्षणान्तर्-उक्तत्वात् । ततश् च श्रवणादि-त्रयं तापान् अभिभूतत्वं चैकम् इत्य् एवं लक्षण-चतुष्टयम् उक्तम् । यद् वा, **मद्-गत-चेतस** इति । मत्-स्मरण-परांश् च न तपन्तीत्य् अर्थः । एवं क्रमेण श्रवण-कीर्तन-स्मरण-पराणां माहात्म्यं ज्ञेयम् । ते साधव इति साधु-लक्षणान्तः-पातितत्वात् स्वत एवायाति ॥२३॥

———————————————————————————————————————

**सनातन-गोस्वामी :** \[हरि-भक्ति-विलासः १०.६६\] **सर्वेण** बाह्येन आन्तरेण च **सङ्गेन** अन्यासक्त्या च **वि**शेषतो **वर्जिता** रहिताः । एतच् च एकान्ति-लक्षणं दर्शितम् । **अथ** अतः **तेष्व्** एव **सङ्गस्** **त्वया प्रार्थ्यः** । स्वतः परम-पुरुषार्थत्वेन परम-दुर्लभत्वान् मनसापि वाञ्छनीयः, किम् उत वक्तव्यं साक्षात्-कार्य इत्य् अर्थः ।

यद् वा, ननु तर्हि तैः सह मम सङ्गो भवता क्रियताम्, तत्राह---तैः सङ्गः तेष्व् एव त्वया प्रार्थ्यः । एवार्थे अथ शब्दः, तेषां कृपयैव स्व-भक्त्या तत्-सङ्गः प्राप्येत, न त्व् अन्यथेथ्य् अर्थः ।

ननु सङ्गतः कथञ्चिद् राग-द्वेषा अपि सम्भवेयुः ? तत्राह---**सङ्गे** ये **दोषास्** तान् **हरन्तीति** तथा ते । यद् वा, सर्व-दर्शन-मात्रेणैव ते हरिष्यन्तीत्य् अर्थः । यद् वा, सङ्ग एव दोष-रूपो येषां ते निःसङ्गा यतय इत्य् अर्थः । तान् अपि हरन्ति स्व-गुणैर् आकर्षन्तीति तथा ते । अतस् तेषां माहात्म्येनैवाकृष्टा सती स्वयम् एव सर्वं त्यक्त्वा यास्यतीत्य् अर्थः । अलम् अतिविस्तरेण ॥२४॥

———————————————————————————————————————

**जीव-गोस्वामी (क्रम-सन्दर्भः) : शान्ताः** शम-दमादि-साधन-चतुष्टय-सम्पन्ना ज्ञानिनः **साधव** उच्यन्ते । वक्ष्यते च महान्तस् ते सम-चित्ताः प्रशान्ताः \[भा।पु। ५.५.२\] इत्य्-आदिना तेषाम् आनुषङ्गिकान् गुणान् आह---**तितिक्षव** इत्य्-आदिना । स्वयं **साधवो**ऽपि ये \[**साधु-भूषणाः**\] साधून् अन्यान् भूषयन्ति मानयन्ति, साधव एव वा भूषणानि परिच्छदा येषां ते । तथा प्रसङ्गतः साधु-विशेषान् अप्य् आह---मयीति सार्धेन ॥२१-२२॥

तस्मान् न तपन्तीति उपसंहरति---त इति । **सर्व-सङ्ग-विवर्जिताः** पुरुषार्थ-चतुष्टयासक्ति-शून्याः । सङ्ग इत्य् अर्धकम् । हि-शब्द उत्तर-वाक्येऽपि हेतुः ॥२३-२४॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** साधूनां लक्षणम् आह चतुर्भिः । अत्र तटस्थ-लक्षणम् आह---**तितिक्षव** इति । **शान्ता** अनुग्राः । **साधवः** सरलाः । **साधून् भूषयन्ति** मानयन्तीति ते । यद् वा, साधव एव भूषणानीव प्रिया येषां ते ।

स्वरूप-लक्षणम् आह---मयीति । अन्यादि-पदानां सदृशार्थ-ग्राहकत्वात् न विद्यतेऽन्योऽहम् इवाराध्यो ब्रह्म-रुद्रादि-विषयो यस्य तेन भावेन दास्य-सख्यादिना अत

एवैक-मात्र-विषयत्वात् दृढाम् । **मत्-कृते** मत्-प्राप्त्य्-अर्थं सर्व-धर्मान् परित्यज्य \[गीता १८.६६\] इत्य्-आदि मद्-उक्तेः, **त्यक्त-कर्माणः**, ये दारागार \[भा।पु। ९.४.६५\] इत्य् आदौ, कथं तांस् त्यक्तुम् उत्सहे \[भा।पु। ९.४.६५\] इति मद्-उक्तेस् **त्यक्त-स्वजनाद्याः** । **मृष्टाः** शुद्धा अमायिकीः **एतान्** भक्तान् **तापा** आध्यात्मिकादयो **न तपन्ति** न व्यथयन्ति । एते तापैर् नाभिभूयन्ते चेन् **मद्-गत-चेतसः** स्मरण-दार्ढ्यवन्तो ज्ञेयाः । **सर्व-सङ्ग-विवर्जिताः** पुरुषार्थ-चतुष्टयासक्ति-शून्याः ॥२१-२४॥

———————————————————————————————————————

**॥ ३.२५.२५ ॥**

**सतां प्रसङ्गान् मम वीर्य-संविदो**

**भवन्ति हृत्-कर्ण-रसायनाः कथाः ।**

**तज्-जोषणाद् आश्व् अपवर्ग-वर्त्मनि**

**श्रद्धा रतिर् भक्तिर् अनुक्रमिष्यति ॥**

**श्रीधर-स्वामी (भावार्थ-दीपिका) :** सत्-सङ्गस्य भक्त्य्-अङ्गताम् उपपादयति---सताम् इति । वीर्यस्य सम्यग् विद् वेदनं यासु, ता **वीर्य-संविदः** । **हृत्-कर्णयोः रसायनाः** सुखदाः । **तासां जोषणात्** सेवनाद् **अपवर्गो**ऽविद्या-निवृत्तिर् **वर्त्म** यस्मिन्, तस्मिन् हरौ । प्रथमं **श्रद्धा**, ततो **रतिस्**, ततो **भक्तिर् अनुक्रमिष्यति,** क्रमेण भविष्यतीत्य् अर्थः ॥२५॥

———————————————————————————————————————

**श्रीनाथ-चक्रवर्ती (चैतन्य-मत-मञ्जुषा) :** सत्-सङ्गस्य फलम् आह---सताम् इत्य्-आदि । **सतां प्रसङ्गान् मम** मद्-ईश्वरस्य श्री-कृष्णस्य । स्व-स्वामि-भावाद् उपचारः, यथा राज्ञः पुरुषो राजा । **कथाः** कीदृश्यः ? **वीर्यस्य** गोवर्धनोद्धरणादि-रूपस्य **संविज्ञानं** याभ्यः । एतेन श्री-कृष्णावतार-कथाः सूचिताः । अतो **हृत्-कर्णयो रसायनाः** । यद् वा, मम वीर्यं च संविच् च यस्मात् स मम वीर्य-संवित्, तस्य कथाः । मम इत्य् अव्ययं ममेश्वरस्येत्य् अर्थः । ममेति छेद-पक्षे कथानां फलम् आह---**तज्-जोषणाद्** इत्य्-आदि । **अपवर्गः** संसार-निवृत्तिस् तस्य वर्त्म-रूपे हरौ **श्रद्धादयो**ऽनुक्रमेण भविष्यन्ति, श्रद्धानन्तरं **रतिः**, रत्य्-अनन्तरं **भक्तिः** ॥२५॥

———————————————————————————————————————

**सनातन गोस्वामी :** (ह।भ।वि। १०.२७३) वीर्यस्य सम्यग्-वेदनं यासु ता **वीर्य-संविदः** । अत एव हृत्**-कर्ण-रसायनाः** सुखदाः । तासां **जोषणात्** सेवनाद् **अपवर्गो**ऽविद्या-निवृत्तिर् मोक्षो वा **वर्त्म** यस्मिंस् तस्मिन् हरौ प्रथमं **श्रद्धा**, ततो **रतिस्**, ततो **भक्तिर्** **अनुक्रमिष्यति**, क्रमेण भविष्यतीत्य् अर्थः । रतिश् च रत्य्-आख्यो भावः । भक्तिश् च प्रेम-लक्षणा । एतद्-विवरणं च श्री-महानुभावैर् एव रसार्णवे कृतम् अस्त्य् एव[^९५] ॥२५॥

[^९५]: रूप-गोस्वामि-महानुभावैर् भक्ति-रसामृत-सिन्धौ १.४.१५
    द्रष्टव्यः।


———————————————————————————————————————

**सनातन गोस्वामी (दिग्-दर्षिनी):** (बृ।भा। २.७.१४): अस्यार्थः---**वीर्यस्य** मन्-माहात्म्यस्य **संवित्** सम्यग् वेदनं याभ्यस् ताः **हृत्-कर्णानां रसायनाः** सुख-प्रदाः, तासां **जोषणात्** सेवनात् **अपवर्गो**\ऽविद्या-निवृत्तिर् मोक्षो वा **वर्त्म**-प्रापको यस्य, तस्मिन् हरौ प्रथमं **श्रद्धा** विश्वासः, ततो **रतिः** प्रेमा, ततो **भक्तिः** सेवा-निष्ठता **अनुक्रमिष्यति** अनुक्रमेण भविष्यतीत्य् अर्थः ।

यद् वा, *अनु* पश्चाद् आयास्यति स्वत एव सिध्यतीत्य् अर्थः । ततश् चोक्त-क्रमो\ऽत्राविवक्षितः, किन्तु आदौ श्रद्धा, ततो भक्तिः कीर्तनाद्या, ततो रतिः प्रेम इति बोद्धव्यम् । भक्त्या सञ्जातया भक्त्या \[भा।पु। ११.३.३१\] इत्य्-आदिना सर्वत्रैव भक्तेर् अपि प्रेम-फलत्वोक्तेर् इति ॥२५॥

———————————————————————————————————————

**जीव-गोस्वामी (क्रम-सन्दर्भः) :** सताम् इति । रसायनत्वेन प्रथमं रुचिः, तत्रापि पतितोद्धरणादि-चरित-श्रवणेन श्रद्धा विश्वासः, ततो रति-भक्ती भक्तेः पूर्वापरावस्थे ॥२५॥

**मुकुन्दः** (भक्ति-रसामृत-सिन्धु १.३.१२): सताम् इति प्रसङ्गाद् इति भक्तौ श्रद्धावद्भिर् यः **सतां** सङ्गः **प्रसङ्गः** । **वीर्य-संविद** इति अभिविनिवेशः, पुनः पुनः श्रवणेनैव वीर्य-संवेदनस्य सम्भवात् । **श्रद्धा** आसक्तिः । **भक्तिः** प्रेम-लक्षणा ॥१२॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** साधु-सङ्गत एव भगवति मनो रतिं वहतीत्य् अत्र क्रमम् आह **सताम् इ**ति । सङ्गः प्रार्थ्य इति पूर्वोक्तेः प्रथमं श्रद्धा ततः सतां प्रकृष्टात् सङ्गान् मम कथा भवन्तीत्य् आदाव् अप्रकृष्टात् सङ्गाद् भजन-क्रिया-मात्रम्, न तु कथाः । ततः प्रकृष्टात् सङ्गाद् अनर्थ-निवृत्तिकाः **कथा भवन्ति** । ततस् ता एव कथा निष्ठाम् उत्पादयन्त्यो **मम वीर्यस्य** मन्-माहात्म्यस्य **संवित्** सम्यग् वेदनं यतस् तथाभूता भवन्ति । ततो रुचिम् उत्पादयन्त्यो **हृत्-कर्ण-रसायना** भवन्ति । ततस् तासां कथानां **जोषणात्** प्रीत्या आस्वादनात् **अपवर्गो वर्त्मन्य्** एव यस्य तस्मिन् भगवति **श्रद्धा** आसक्तिः, **रतिर्** भावः, **भक्तिः** प्रेमा **अनुक्रमिष्यति** अनुक्रमेण भविष्यति । सम्प्रति मया प्रवर्त्यमाना भक्तिर् एवम् अनुक्रमेण लोके प्रचरयिष्यतीत्य् अर्थः ॥२५॥

———————————————————————————————————————

**विश्वनाथः** (भक्ति-रसामृत-सिन्धु १.३.१२): **सतां प्रसङ्गान् मम वीर्य-संविदो** जनस्य **मम कथा हृत्-कर्ण-रसायणा** भवन्ति । **अपवर्ग-वर्त्मनि** श्री-कृष्णे ॥१२॥

———————————————————————————————————————

**॥ ३.२५.२६ ॥**

**भक्त्या पुमान् जात-विराग ऐन्द्रियाद्**

**दृष्ट-श्रुतान् मद्-रचनानुचिन्तया ।**

**चित्तस्य यत्तो ग्रहणे योग-युक्तो**

**यतिष्यते ऋजुभिर् योग-मार्गैः ॥**

**श्रीधर-स्वामी (भावार्थ-दीपिका) :** ततः किम् ? अत आह---भक्त्येति । **मम रचना** या सृष्ट्य्-आदि-लीला, तस्या **अनुचिन्तया** या भक्तिः, तया **ऐन्द्रियात्** सुखाज् **जात-विरागः** सन् । **दृष्ट-श्रुताद्** ऐहिकामुष्मिकात् । ततो **यत्त** उद्युक्तः सन् **चित्तस्य ग्रहणे यतिष्यते** । **ऋजुभिर्** भक्ति-प्रधानत्वाद् अनायासैः ॥२६॥

———————————————————————————————————————

**श्रीनाथ-चक्रवर्ती (चैतन्य-मत-मञ्जुषा) :** भक्त्य्-अनन्तरं किम् ? इत्य् आह---भक्त्येत्य्-आदि । **चित्तस्य ग्रहणे** निग्रहे **यत्तो** भवति । एवं चेत् स एव योग-युक्तः कैर् उपायैः ? इत्य् आह---**ऋजुभिः** सुख-साध्यैर् अकुटिलैर् वा **योग-मार्गैः** । **योगो** भक्ति-योगस् तस्य **मार्गैर्** मार्ग-रूपैः श्रवणादिभिः, न तु श्रम-बहुलैः कुटिलैर् अष्टाङ्ग-योगैः, तेषाम् अनृजुत्वात् ॥२६॥

———————————————————————————————————————

**जीव-गोस्वामी (क्रम-सन्दर्भः) :** तत्र तत्र सङ्गिनो द्विविधाः सत्सु ज्ञानादि-साधारण-दृष्टयस् तेभ्योऽप्य् उत्कृष्ट-दृष्टयश् च । तत्रान्त्यानां मुख्यां भक्तिम् अग्रे वैशिष्ट्येन मातुर् उत्कण्ठानन्तरं निर्देष्टुं साधारण-दृष्टीनां गौणीं निर्दिशति---भक्त्येति द्वाभ्याम् । **भक्त्यैव** विरक्तत्वम् उद्युक्तत्वं योगे योग्यत्वं चेत्य् अधिकारि-विशेषणानि ॥२६॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** शुद्धां भक्तिम् उक्त्वा योगम् आह---भक्त्येति । **दृष्ट-श्रुताद्** ऐहिकामुष्मिकात् **मद्-रचनानां** मल्-लीलानाम् **अनुचिन्तया** योग-युक्तः सन् चित्तस्य ग्रहणे स्व-वशीकारे **यत्तो** यत्नवान् अपि **ऋजुभिर्** भक्ति-संवलितत्वेन सुगमैर् योग-मार्गैः सम्प्रति मत्-प्रवर्तयिष्यमाणैर् यतिष्यते अग्रे जनिष्यमाणः पुमान् इत्य् अर्थः ॥२६॥

———————————————————————————————————————

**॥ ३.२५.२७ ॥**

**असेवयायं प्रकृतेर् गुणानां**

**ज्ञानेन वैराग्य-विजृम्भितेन ।**

**योगेन मय्य् अर्पितया च भक्त्या**

**मां प्रत्यग्-आत्मानम् इहावरुन्धे ॥**

**श्रीधर-स्वामी (भावार्थ-दीपिका) :** तद् एवं **प्रकृतेर् गुणानाम् असेवया** **ज्ञानादिभिश्** **च अयं** जीव **इहैव** देहे **माम्** एव **अवरुन्धे** प्राप्नोति ॥२७॥

———————————————————————————————————————

**श्रीनाथ-चक्रवर्ती (चैतन्य-मत-मञ्जुषा) :** ततः किं भवति ? इत्य् आह---असेवयेत्य्-आदि । **प्रकृतेर् गुणानाम् असेवया** अशीलनेन च **ज्ञानेन** च **वैराग्य-विजृम्भितेन**, **अर्पितया** प्रापितया **मयि भक्त्या माम् इह** देह एव **अवरुन्धे** प्राप्नोति ॥२७॥

———————————————————————————————————————

**जीव-गोस्वामी (क्रम-सन्दर्भः) : असेवया** हेयत्व-विचारेण **ज्ञानेन** तत्-त्वं-पदार्थम् **अवरुन्धे** । त्वं-पदार्थ-निर्णयेन विषय-वैतृष्ण्य-प्रकाशितेन **योगेन** अष्टाङ्गेन **मय्य् अर्पितया** मद्-अनन्य-विषयया च **भक्त्या मां प्रत्यग्-आत्मानं** तत्-पदार्थम् **अवरुन्धे** त्वं-पदार्थ-तादात्म्येन प्राप्नोति ॥२७॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** योगम् उक्त्वा ज्ञानम् आह---असेवयेति । प्रकृतेर् गुणानां विषयाणां या **असेवा** निष्काम-कर्म-लभ्या, तया यज् **ज्ञानं**, तेन **मां प्रत्यग्-आत्मानं** तत्-पदार्थम् **अवरुन्धे** प्राप्नोति । **योगेन** इति यमादीनाम् अपि ज्ञानाङ्गत्वात् । **भक्त्या** इति भक्तिं विना-भूतस्य ज्ञानस्य वैफल्यात् ॥२७॥

———————————————————————————————————————

**॥ ३.२५.२८ ॥**

**देवहूतिर् उवाच---**

**काचित् त्वय्य् उचिता भक्तिः कीदृशी मम गोचरा ।**

**यया पदं ते निर्वाणम् अञ्जसान्वाश्नवा अहम् ॥**

**श्रीधर-स्वामी (भावार्थ-दीपिका) : काचिद्** इति का स्विद् इत्य् अर्थः । **उचिता** योग्या । तत्रापि मम स्त्रियाः **कीदृशी** ? **गोचरा** योग्या । **निर्वाणं** मोक्षात्मकं **तव पदं** स्वरूपम् **अन्वाश्नवै** अनन्तरम् एव सर्वात्मना प्राप्स्यामि । **अञ्जसा** त्व् इति पाठे अहं त्व् इति संबन्धः ॥२८॥

———————————————————————————————————————

**श्रीनाथ-चक्रवर्ती (चैतन्य-मत-मञ्जुषा) :** ननु भक्त्या त्वत्-पदाब्जं निर्वाणं च यथा-स्पृहं जना लभन्ते। सा भक्तिः कीदृशी ? किं-प्रकारका मया कर्तव्या ? किं चरणारविन्द-प्राप्त्यै, किं निर्वाणार्थम् ? इति स्त्रियं मां स्पष्टतया कथयेति देवहूतिर् आह---काचिद् इत्य्-आदि । **मम** अमलायाः **त्वयि भक्तिः काचिद् उचिता** योग्या, किं चरणारविन्द-प्रापिका ? किइं निर्वाण-प्रापिका ? कीदृशी ? **गोचरा** गोचरी-कर्तव्या, यया ते **तव पदं** चरणारविन्दं **निर्वाणं** च **अञ्जसा** नातिदुःखेन **अन्वाश्नवै** ॥२८॥

———————————————————————————————————————

**जीव-गोस्वामी (क्रम-सन्दर्भः) :** अथ पूर्व-पूर्व-निर्दिष्ट-भक्तेर् एव सर्व-जीवत्वम् अधिगम्य ताम् एव पृच्छन्ति, तत्रापि दैन्येन सर्वत्र निजानधिकारितां मन्वाना तद्-विशेषं पृच्छति---काचिद् इत्य्-आदिना । भक्तिर् नाम कीदृशी ? किं-लक्षणेत्य् अर्थः । तस्यां च भक्ति-जातौ **काचिद् भक्तिस् त्वयि ममोचिता** सती **गोचरी**-कर्तुं शक्या स्याद् इति ॥२८॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** **काचिद्** इति का स्विद् इत्य् अर्थः । **त्वय्य् उचिता** त्वयि युज्यत इत्य् अर्थः । न युज्यमानयेत्य् अनेन युज्यमानाया भक्तेर् उत्कर्ष-श्रवणात् मम स्त्रियाः **कीदृशी गोचरा** ज्ञातुं कर्तुं च शक्येत्य् अर्थः । **पदं** त्वच्-चरणारविन्दं **निर्वाणं** निर्वृति-स्वरूपम् । निर्वाणम् अस्तं गमने निर्वृतौ, गज-मज्जने सङ्गमेऽप्य् अपवर्गे च इति मेदिनी । यद् वा, निर्वाणं निष्कण्टकं यथा स्यात् तथा **अन्वाश्नवै** प्राप्स्यामि **अञ्जसा** स्वाश्नवा इति पाठे अहं त्व् इति सम्बन्धः ॥२८॥

———————————————————————————————————————

**॥ ३.२५.२९ ॥**

**यो योगो भगवद्-बाणो निर्वाणात्मंस् त्वयोदितः ।**

**कीदृशः कति चाङ्गानि यतस् तत्त्वावबोधनम् ॥**

**श्रीधर-स्वामी (भावार्थ-दीपिका) : भगवद्-बाणो** यो भगवन्तं लक्षी-करोतीत्य् अर्थः । **यतो** यस्माद् योगात् ॥२९॥

———————————————————————————————————————

**श्रीनाथ-चक्रवर्ती (चैतन्य-मत-मञ्जुषा) :** चरणारविन्द-प्राप्ति-निर्वाणयोर् उपक्रान्तयोर् मध्ये पुनर् भक्तिर् एव कर्तव्येत्य् आशयेनाह---यो योग इत्य्-आदि । भगवद्-बाणो भगवतोऽङ्गद-भेदकत्वेन भगवद्-बाणत्वं भक्ति-योगस्यैव भक्त-वशत्वात् । स वा कीदृशः ? कति वा तस्याङ्गानि ? यतो योगात् तत्त्व-ज्ञानं भगवत्-तत्त्व-ज्ञानं योगो भक्ति-योगो निर्वाणार्थो निर्वाण-निवर्तकः---मशकार्थो धूमः इत्य्-आदिवत् । उदितो वक्ष्यमाणत्वे भविष्यति अतीतः ॥२९॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** यद्यपि त्वत्-सम्मतायां भक्ताव् एव मम जिज्ञासा चिकीर्षा च तद् अपि जिज्ञासुना निज-मतं ज्ञेयं पर-मतं बुधैर् इति नित्य-योगश् च ज्ञानं च मम जिज्ञास्यम् इत्य् आह---**यो योग** इति । **भगवति बाणस्** तत्र क्षिप्तः शर इव यो **भगवन्तं** लक्ष्यीकरोतीत्य् अर्थः। निर्वाणार्थः मोक्ष-प्रयोजनकः । तथा यतस् तत्त्वानाम् अवबोधनं तज्-ज्ञानं च कीदृशम् ॥२९॥

———————————————————————————————————————

**॥ ३.२५.३० ॥**

**तद् एतन् मे विजानीहि यथाहं मन्द-धीर् हरे ।**

**सुखं बुद्ध्येय दुर्बोधं योषा भवद्-अनुग्रहात् ॥**

**श्रीधर-स्वामी (भावार्थ-दीपिका) : विजानीहि** विशेषेण ज्ञापय । **सुखम्** अनायासेन ॥३०॥

———————————————————————————————————————

**श्रीनाथ-चक्रवर्ती (चैतन्य-मत-मञ्जुषा) :** तद् एतद् इत्य्-आदि । **मन्द-धीर्** यतोऽहं **योषा** ॥३०॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** **तत्** तस्मात् **एतन् मे** मां **विजानीहि** विज्ञापय ॥३०॥

———————————————————————————————————————

**॥ ३.२५.३१ ॥**

**मैत्रेय उवाच---**

**विदित्वार्थं कपिलो मातुर् इत्थं**

**जात-स्नेहो यत्र तन्वाभिजातः ।**

**तत्त्वाम्नायं यत् प्रवदन्ति साङ्ख्यं**

**प्रोवाच वै भक्ति-वितान-योगम् ॥**

**मध्वाचार्यः (भागवत-तात्पर्यम्) :**

शुक्लेन जनिर् अन्येषां हरेः स्वतन्वा वैवतु ।

> नित्योदित-ज्ञान-तनोः कुतः स्यात् शुक्लतो जनिः ॥इति गारुडे > ॥३१॥

———————————————————————————————————————

**श्रीधर-स्वामी (भावार्थ-दीपिका) :** इत्थं मातुर् अर्थं प्रयोजनं विदित्वा । **जात-स्नेहत्वे** हेतुः---**यत्र** यस्यां **तन्वा** देहेन आविर्भूतः । **तत्त्वान्य् आम्नायन्ते**ऽनुक्रम्यन्ते यस्मिन् । किं तत् ? **यत् साङ्ख्यं प्रवदन्ति** तत् **प्रोवाच भक्ति-वितानं,** वितानं च **योगं** च ॥३१॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** **अर्थं** प्रयोजनम् । **स्नेहे** हेतुर् **यत्र तन्वा** देहेन आविर्भूतः । **तत्त्वान्य् आम्नायन्ते** अनुक्रम्यन्ते यस्मिन् । किं तत् ? **यत् साङ्ख्यं प्रवदन्ति,** तत् **प्रोवाच भक्ति-वितानं** **योगं** च ॥३१॥

———————————————————————————————————————

**॥ ३.२५.३२-३३ ॥**

**श्री-भगवान् उवाच---**

**देवानां गुण-लिङ्गानाम् आनुश्रविक-कर्मणाम् ।**

**सत्त्व एवैक-मनसो वृत्तिः स्वाभाविकी तु या ॥**

**अनिमित्ता भागवती भक्तिः सिद्धेर् गरीयसी ।**

**जरयत्य् आशु या कोशं निगीर्णम् अनलो यथा ॥**

**मध्वाचार्यः (भागवत-तात्पर्यम्) : आनुश्राविक-कर्मासौ** श्रुत्य्-उक्तं यो न लङ्घयेद् इति भविष्य-पर्वणि । सदा सर्व-गुणाढ्यत्वात् **सत्त्वो** विष्णुर् उदीर्यते इति कापिलेये ।

अपूर्ण-भक्तेर् मुक्तौ तु न सुखं पूर्तिम् एष्यति ।

अतस् तादृश-मुक्तेश् च भक्तिः पूर्णा **गरीयसी** ॥ इति च ॥३२-३३॥

———————————————————————————————————————

**श्रीधर-स्वामी (भावार्थ-दीपिका) :** काचित् त्वय्य् उचिता भक्तिः \[भा।पु। ३.२५.२८\] इति पृष्टाम् उत्तमां भक्तिं लक्षयति---**गुणा** विषया **लिङ्ग्यन्ते** ज्ञायन्ते यैः, तेषां **देवानां** द्योतनात्मकानाम् इन्द्रियाणां तद्-अधिष्ठातॄणां वा **सत्त्वे** सत्त्व-मूर्तौ हराव् **एव** या **वृत्तिः,** सा **भक्तिः** **सिद्धेर्** मुक्तेर् अपि **गरीयसीत्य्** उत्तरेणान्वयः । कथं-भूता ? **अनिमित्ता** निष्कामा । **स्वाभाविक्य्** अयत्न-सिद्धा । तेषाम् एवं-विध-वृत्तौ हेतुम् आह---गुरोर् उच्चारणम् अनुश्रूयत इत्य् अनुश्रवो वेदः, तद् विहितम् **आनुश्रविकं,** तद् एव **कर्म** येषाम् । अत एव **एकम्** एक-रूपम् अविकृतं **मनो** यस्य पुंसः शुद्ध-सत्त्वस्येत्य् अर्थः ॥३२॥

मुक्तिश् च प्रासङ्गिकी भवत्य् एवेत्य् आह---**या** भक्तिः **कोशं** लिङ्ग-शरीरं **जरयति** क्षपयति । स्व-प्रयत्नं विनैव सिद्धौ दृष्टान्तः---**निगीर्णं** भुक्तम् अन्नम् **अनलो** जाठरो **यथा** जरयतीति ॥३३॥

———————————————————————————————————————

**श्रीनाथ-चक्रवर्ती (चैतन्य-मत-मञ्जुषा) :** योगो भक्ति-निर्वाण इति भक्ति-जिज्ञासायां भक्तेर् लक्षणम् आह---**देवानाम्** इत्य्-आदि सार्धेन । **गुण-लिङ्गानाम्** इन्द्रियाणां तद्-अधिष्ठातृ-देवतानां वा **वृत्तिः** । सा यद्य् **अनिमित्ता** अहैतुकी सती **एकं** निश्चलं **मनो** यस्य तस्य पुरुषस्य **सत्त्वे** श्री-कृष्णे, सतां भक्तानां भावः सत्त्वं, तत् तु श्री-कृष्ण एव, तेनैव ते सन्त इत्य् अर्थः । **स्वाभाविकी** गङ्गा-प्रवाहवन् निरन्तरं प्रवहद्-रूपा भवति, तदा असौ भक्ति-शब्द-वाच्या भवति । सा **भक्तिः** **सिद्धेः** कैवल्याद् अपि **गरीयसी** ।

ननु तेषां देवानां वृत्तिर् एव का ? इत्य् आह---**आनुश्रविकं** वैदिकं **कर्म** येषाम् इत्य् अनेन निषिद्धेतर-कर्माचरण-वृत्तिस् तेषाम् । ननु कासौ भक्तिः ? इत्य् आह---जरयतीत्य्-आदि । **या कोशं** लिङ्ग-शरीरम् **आशु** शीघ्रं **जरयति** ॥३२-३३॥

———————————————————————————————————————

**सनातन गोस्वामी-** (ह।भ।वि। ११.५७६) **अनिमित्ता** निष्कामाः । **सिद्धेर्** मुक्तेर् **अपि गरीयसी** । मुक्तिश् चानुषाङ्गिकी भवत्य् एवेत्य् आह---**या भक्तिः कोषं** लिङ्ग-शरीरं **जरयति** क्षपयति । प्रयत्नं विनैव सिद्धौ दृष्टान्तः---**निगीर्णं** भुक्तम् अन्नं **जाठरो**ऽग्निर् **यथा जरयतीति**। देवानां गुण-लिङ्गानां \[भा।पु। ३.२५.३२\] इत्य्-आदि-श्लोकोऽत्र न सङ्गृहीतः । तत्र भक्ति-लक्षणोक्तेर् गरीयस्त्वं च । भक्तेस् तत्रैवोक्तं नैकात्मतां ये स्पृहयन्ति केचित् \[भा।पु। ३.२५.३४\] इत्य्-आदि-श्लोक-पञ्चकेन । तद् अत्रानुपयोगान् न सङ्गृहीतम् । एवम् अन्यद् अप्य् ऊह्यम् ॥३३॥

———————————————————————————————————————

**सनातन गोस्वामी-** (ह।भ।वि। ११.६१४) **देवानां** द्योतनात्मकानाम् इन्द्रियाणां तद्-अधिष्ठातॄणां वा **सत्त्वे** सत्त्व-मूर्तौ श्री-भगवत्य् एव या **वृत्तिः,** सा भक्तिः । एवं श्रवणादि-लक्षणान्य् एवोद्दिष्टानीति सामान्यतो लक्षणम् । **गुणा** विषया **लिङ्ग्यन्ते** जायन्ते यैस् तेषाम् इति सदा विषय-निष्ठता दर्शिताः । तेषाम् एवं-विध-वृत्तौ हेतुम् आह---गुरोर् उच्चारणम् अनुश्रूयते इत्य् अन्श्रवो वेदः तद्-विहितम् **आनुश्रविकम्**, तद् एव **कर्म** येषाम् । अत एव **एकम्** एक-रूपम् अविकृतं **मनो** यस्य पुंसः शुद्ध-सत्त्वस्य सत इत्य् अर्थः । यद् वा, एकस्मिन् भगवत्य् एव मनो यस्य । अस्य पदस्य परेण वा सम्बन्धः । सा च **भगवती** भगवत्-सम्बन्धिनी **भक्तिर्** एक-मनसः पुंसः सती । अत एव **अनिमित्ता** निष्कामा सती । अत एव **स्वाभाविकी** अयत्न-सिद्धा च सती **सिद्धेर्** मोक्षाद् अपि **गरीयसी** भवतीत्य् अन्वयः । एवम् आदौ सामान्य-लक्षणम् उक्त्वा पश्चाद् उत्तमत्वम् उक्तम् । काचित् त्वय्य् उचिता भक्तिः \[भा।पु। ३.२५.२८\] इति श्री-देवहूत्योत्तम-भक्तेः पृष्टत्वात् ॥३२-३३॥

———————————————————————————————————————

**जीव-गोस्वामी (प्रीटि-सन्दर्भः ६१) :** अथैनं भगवत्-प्रीतिं साक्षाद् एव लक्षयति सार्धेन---देवानाम् इति । \[*अतः परं क्रम-सन्दर्भवत्*।\]

———————————————————————————————————————

**जीव-गोस्वामी (क्रम-सन्दर्भः) :** देवानाम् इति युग्मकम् । तत् \[तस्यां\] करुणया तद् उचितं भक्ति-विशेषम् अपि प्रतिपादयिष्यन् मुख्याम् एव भक्तिं लक्षयति---**देवानाम्** इति सार्धेन ।

पूर्वं श्रद्धा रतिर् भक्तिर् अनुक्रमिष्यति \[भा।पु। ३.२५.२५\] इत्य् उक्तम् । अत्र यद्यपि रति-भक्त्योर् द्वयोर् अपि तारतम्य-मात्र-भेदयोः प्रीतित्वम् एव, तथापि प्रीत्य्-अतिशय-लक्षणायां प्रेमाख्यायां भक्तौ तद् अतिस्फुटं स्याद् इति कृत्वा भक्ति-पदेन ताम् उपादाय लक्षयति ।

अर्थश् चायम्---**गुण-लिङ्गानां** गुण-त्रयोपाधीनाम् । **आनुश्रविकं** श्रुति-पुराणादि-गम्यं **कर्म** आचरितं येषां ते तथोक्ताः । तेषां **देवानां** श्री-विष्णु-ब्रह्म-शिवानां मध्ये **सत्त्वे** सान्निध्य-मात्रेण सत्त्व-गुणोपकारके स्वरूप-शक्ति-वृत्ति-भूत-शुद्ध-सत्त्वात्मके वा श्री-विष्णौ । एतच् चोपलक्षणम् । श्री-भगवद्-आद्य्-अनन्ताविर्भावेष्व् एकस्मिन्न् अपीत्य् अर्थः। **एव**-कारेण नेतरत्र, न च तत्रापि च, इतरत्रापि च । **एक-मनसः** पुरुषस्य या **वृत्तिः**, तद्-आनुकूल्यात्मको ज्ञान-विशेषः । **अनिमित्ता** फलाभिसन्धि-शून्या । **स्वाभाविकी** स्वरसत एव विषय-सौन्दर्याद् अयत्नेनैव जायमाना, न च बलाद् आपाद्यमाना । सा भागवती **भक्तिः** प्रीतिर् इत्य् अर्थः ।

प्रीति-सम्बन्धाद् एवानन्यस्या भक्तेः स्वाभाविकत्वं स्यात् । तस्माद् वृत्ति-शब्देन प्रीतिर् एवात्र मुख्यत्वेन ग्राह्येति । सा च **सिद्धेर्** मोक्षाद् **गरीयसी**, सालोक्य-सार्ष्टि- \[भा।पु। ३.२९.१३\] इत्य्-आदि-श्रवणात् । अत एव ज्ञान-साध्यस्यापि तिरस्कार-प्रसिद्धेर् ज्ञान-मात्र-तिरस्कारार्थ-सिद्धेर् ज्ञानाद् इति व्याख्यानम् असदृशम् । अत्र मोक्षाद् गरीयस्त्वत्वेन तस्या वृत्तेर् गुणातीतत्वं, ततोऽपि घन-परमानन्दत्वं \[श्री-भगवत्-प्रसाद-विशेषेणैव मनस्य् उदित्वरत्वम्, तत्-तादात्म्येनैव तद्-वृत्ति-व्यपदेश्यत्वं\] च दर्शितम् ॥ \[प्रीति-सन्दर्भ ६१\]

तस्या आनुषङ्गिकं गुणम् आह---जरयतीत्य् अर्धेन ॥३३॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** तत्र भक्ति-वितानं वक्तुं काचित् त्वय्य् उचिता भक्तिर् \[भा।पु। ३.२५.२८\] इति पृष्टां भगवति युक्ताम् उत्तमां निर्गुणां भक्तिं लक्षयति---**देवानाम्** इति । **सत्त्व** एव शुद्ध-सत्त्व-मूर्तौ हराव् एव, न तु देवतान्तरे । **एकम्** एक-स्वरूपम् एव सेव्य-बुद्धि-मयत्वेन त्वद्-रूप-नामाद्य्-उपादित्सु, न तु योगि-जनादेर् इवायत्यां तज्-जिहासु मनो यस्य, तस्य पुरुषस्य । तथा एकस्मिन् भजन एव, न तु ज्ञान-कर्मादिषु मनो यस्य तस्य पुंसः । गुणाः शब्दादयो विषयाः **लिङ्ग्यन्ते** ज्ञाप्यन्ते यैस् तेषां **देवानाम्** इन्द्रियाधिष्ठातॄणां सद्-विषयत्वाद् दीव्यतां क्रीडताम् इन्द्रियाणां वा **सत्त्वे** हराव् एव या वा **वृत्तिस्** तदीय-शब्दादि-ग्रहण-रूपा व्यापृतिर् अनियन्ता निष्क्रामा सा **भागवती भक्तिर्** इत्य् अन्वयः ।

तत्र **सत्त्व एव एक-मनस** इति सत्त्व एव इन्द्रियाणां **वृत्तिर्** इति काकाक्षि-गोलक-न्यायेनोभयत्रान्वितम् । अत्र सत्त्व इत्य् अनेन सत्त्व-गुणवति ब्रह्म-रुद्रादाव् इति नाशङ्क्यं भागवतीत्य् अनेन तद्-व्यावृत्तेः । यद् वा, सत्यं भावः सत्त्वं वैष्णवत्वम् । तत्र एक-मनसः वैष्णवो भव्यम् इत्य् **एकान्त-मनसो** वैष्णवत्वे एव **या** इन्द्रियाणां **वृत्तिः** **सा भक्तिः** । न च स्वच्छन्देनैव प्रवर्तमानां तेषां वृत्तिर् भक्तिः । किन्तु श्री-गुरोर् उपदिष्ट-मन्त्रोचिताचरणवताम् इत्य् आह---गुरोर् उच्चारणम् अनुश्रूयत इत्य् अनुश्रवो मन्त्रस् त्वद्-विहितम् **आनुश्रविकं,** तद् एव **कर्म** नित्य-कृत्यं येषां तेषाम् । किं च---

> उत्सर्गान् मल-मूत्रादेश् चित्त-स्वास्थ्यं यथा भवेत् । >
> अतः पायुर् उपस्थश् च तद्-आराधन-साधनम् ॥

इति विष्णु-रहस्योक्तेः पायूपस्थयोर् अपि वृत्तिर् भक्ति-सम्बन्धेन भक्तिर् इति वैधी साधन-भक्तिर् लक्षिता ।

अथ तु-कारेण पृथक्-कृत्य तत्-साध्यां भाव-भक्तिं रागानुगाख्यां च तथा-भूतानाम् एव **स्वाभाविकी वृत्तिः** सा **सिद्धेर्** मुक्तेर् अपि **गरीयसी** श्रेष्ठतरेति स्वाभाविक्य् अपि वृत्तिर् मुक्तेर् गुरुः श्रेष्ठेत्य् अर्थो लभ्यते ।

स्वाभाविकी वृत्तिश् च द्विविधा---कस्यचित् शास्त्र-शासनेनैव श्री-गुरूपदिष्ट-शुद्ध-भक्तौ प्रवृत्तिमतो भजनाभ्यास-पौनःपुण्येन निष्ठा-रुच्य्-आसक्ति-भूमिका अधिरूढस्येन्द्रियाणां वृत्तिर् हरौ स्वाभाविकी भवति, यथा प्राकृत-लोकानां पति-पुत्रादिषु कस्यचिच् च प्राचीनार्वाचीन-तादृश-महत्-सङ्ग-कृपा-जनित-विलक्षण-संस्कार-वशेन गुरूपदेशात् पूर्वम् एवानन्तरम् एव वा शास्त्र-शासनं विनैव स्वभावत एवेन्द्रियाणां भक्ति-शास्त्रोक्ताचरणवती एव या हरौ वृत्तिः, सापि स्वाभाविकी ज्ञेया, पूर्वस्या वैध-भक्तेः प्रमाणेनैवोत्कर्षः । उदाहरणं च---नैकात्मतां \[भा।पु। ३.२५.३४\] इत्य्-आदि पद्य-चतुष्टयं ज्ञेयम् । परस्या रागानुगायास् ते जात्यैवोत्कर्ष उदाहरणं च न कर्हिचिद् \[३.२५.३८\] इति पद्यम् । अस्वाभाविक्यां तु स्वाभाविकीभ्यां सकाशात् प्रमाणेन जात्या च निकर्षः । उदाहरणं चेमं लोकं तथैवामुं \[भा।पु। ३.२५.३९\] इत्य्-आदि-पद्य-द्वयम् ।

अस्या द्विविधाया अपि भक्तेर् निष्कामत्वाद् अनुसंहितं फलं सैव भक्तिर् अननुसंहितं फलं तु मोक्षस् तम् आह---जरयतीति । या भक्तिः कोशं लिङ्ग-शरीरं जरयति क्षपयति । किं च---ज्ञान-हेतुकान् मोक्षाद् अस्य मोक्षस्य दृष्टान्तेन वैलक्षण्यम् आह निगीर्णं भुक्तम् अन्नादिकम् अनलो जाठरो यथा जरयतीति स हि जाठरानलो देह-पुष्ट्य्-अन्यार्थानुपपत्तेर् भुक्तस्यान्नादेर् असारांशम् एव जरयति सारांशेन तु प्राणेन्द्रियादीनि सप्त-धातूंश् च पूष्यति ।येनैवोजः सहो बलवान् देहो भवति तथैव भक्तिर् मायिकान् एव शब्दादींस् तत् करण-कर्त्रादींश् चासारांशान् एव जरयति न तु सारांशान् भगवत्-सम्बन्धिनः शब्दादीन् अप्राकृतांस् तद्-इन्द्रियादींश् च जरयति । चक्षुषश् चक्षुर् उत श्रोत्रस्य श्रोत्रम् \[तै।उ। २.७\] इत्य्-आदि-श्रुतेः ।

यैर् एव भक्तानां देहः सिद्धो भवति, अत एव मायिकोऽसारांश एव लिङ्ग-कोशो देहेन्द्रियादि-शब्दैः शास्त्रेषूच्यते । यथा देहेन्द्रियासु-हीनानां विकुण्ठ-पुर-वासिनाम् \[७.१.३४\] इत्य्-आदि । यथा च पुरुष-प्रयत्नं विनैव जाठरोऽग्निर् भुक्तान्नादिकं जरयति, येन प्रकारेण जरयति तं प्रकारं च पुरुषो न जानात्य् एवं मोक्षार्थं किम् अप्य् अयतमानं श्रवण-कीर्तनादिकम् एव नित्यं कुर्वाणं तन्-माधुर्यास्वाद-मत्तं भक्त-जनं भक्तिः संसारान् मोचयति । भक्तस् तु केन प्रकारेण कदा मे मुक्तिर् अभूद् इति नानुसन्धत्ते । यद् वक्ष्यते---त्वत्-पाद-पोतेन महत्-कृतेन कुर्वन्ति गोवत्स-पदं भवाब्धिं \[भा।पु। १०.२.३०\] इति पथि गच्छतः पुंसो गोष्पद-लङ्घनानुसन्धानं यथा न भवति, तथेति ।

भक्तानां त्रिभूमिक-ब्रह्म-ज्ञानाभावेऽपि,

> नायम् आत्मा प्रवचनेन लभ्यो >
> न मेधया न बहुना श्रुतेन । >
> यम् एवैष वृणुते तेन लभ्यस् >
> तस्यैष आत्मा विवृणुते तनूं स्वाम् ॥ \[क।उ। १.२.२३\]

इति श्रुतेर् भगवत्-कारुण्याद् भक्त्या तद्-रूप-गुण-लीलैश्वर्य-माधुर्यानुभव-रूपाज् ज्ञानाद् एव मोक्षः । तम् एव विदित्वातिमृत्युम् एति \[श्वे।उ। ३.८\] इति श्रुताव् अप्य् एव-कारेण मुक्तौ तस्यैव ज्ञानस्य कारणत्वेनोक्तेस् तज् ज्ञानं चोक्त-प्रकारकम् एव, सर्वथा तत्-स्वरूप-ज्ञानं तु---यतो वाचो निवर्तन्ते अप्राप्य मनसा सह \[तै।उ। १.२.१\] इति । यस्यामतं तस्य मतं मतं यस्य न वेद सः \[के।उ। २.३\] इति । द्युपतय एव ते न ययुर् अन्तरम् अनन्ततया \[भा।पु। १०.८७.४१\] इत्य्-आदि-श्रुति-स्मृतिभ्यो न कस्यापि सम्भवत्य् एव

______


जीव-ब्रह्मैक्य-रूपा मुक्तिस् तु भक्तैस् त्याज्यैवेत्य् अग्रे वक्ष्यते । किं च, भुक्तम् अन्नादिकं जाठरानलो भोजन-क्षणत एव जरयितुं प्रवृत्तोऽपि त्रिचतुर्याम् आनन्तरम् एव सम्यक्तया जरयति यथा तथा भजन-दशायां शोक-मोहाद्य्-आत्मकं संसारं नाशयितुं प्रवृत्तापि भक्तिः किंचित् काल-विलम्बेनैव सम्यक्तया नाशयतीत्य् अतो भजन-दशायां शोक-मोहाद्य्-अनपगमेऽपि भक्तेषु संसारोऽयम् इति न प्रत्येतव्यम् इति ज्ञेयम् ।

तद् एवं गुरूपदिष्ट-मन्त्रवती भक्ति-शास्त्रोक्त-विध्य्-अनुसारिणी अन्याभिलाषिता-शून्या ज्ञान-कर्मादि-रहिता भगवति श्रोत्रादीन्द्रियाणां वृत्तिर् भक्तिः । सा चाल्प-प्रमाणा साधन-भक्तिर् अस्वाभाविकी भवति । सैव पूर्ण-प्रमाणा साध्य-भक्तिः स्वाभाविकी भाव-भक्तिर् भवतीति । सैव काचिद् अल्प-प्रमाणापि जात्यैवाधिक्यात् स्वाभाविकी चेद् रागानुगा नाम्नी साधन-भक्तिः । सा च जाति-प्रमाणाभ्यां पूर्णा रागानुगीय-भाव-भक्तिर् भवतीति विवेको भक्ति-रसामृत-सिन्धौ ज्ञेयः ॥३२-३३॥

———————————————————————————————————————

**॥ ३.२५.३४ ॥**

**नैकात्मतां मे स्पृहयन्ति केचिन्**

**मत्-पाद-सेवाभिरता मद्-ईहाः ।**

**येऽन्योन्यतो भागवताः प्रसज्य**

**सभाजयन्ते मम पौरुषाणि ॥**

**मध्वाचार्यः (भागवत-तात्पर्यम्) :**

नेच्छन्ति सायुज्यम् अपि फलत्वेन हरिर् यदि ।

> ददाति भक्ति-सन्तुष्ट आज्ञात्वेनैव गृह्णते । >
> तादृशानां सुखाधिक्यं पुनर् मुक्तौ भविष्यति ॥ इति ॥३४॥

———————————————————————————————————————

**श्रीधर-स्वामी (भावार्थ-दीपिका) :** भक्तेर् गरिष्ठत्वम् एवोपपादयति---नैकात्मताम् इति पञ्चभिः । एकात्मतां सायुज्य-मोक्षम् । मद्-अर्थम् ईहा क्रिया येषाम् । **प्रसज्य** आसक्तिं कृत्वा । पौरुषाणि वीर्याणि॥३४॥

———————————————————————————————————————

**श्रीनाथ-चक्रवर्ती (चैतन्य-मत-मञ्जुषा) :** ननु भक्तानां कथं तथा न भवति ? इत्य् आह---नैकात्मताम् इत्य्-आदि । **केचिद्** विरला **मे** मया सह **एकात्मतां न** **स्पृहयन्ति**, अत एव तथा न भवति । अत उक्तं निर्वाणात्मन् \[भा।पु। ३.२५.२९\], अपि च सिद्धिर् मोक्षः, सा तु देह-द्वय-ध्वंस-मात्रं करोति । भवतिस् तु देह-द्वयानन्तरं शुद्धां भागवतीं तनुं भजतां कारयतीति ततो\ऽपि गरीयस्त्वं भक्तेः । भक्त-विग्रहस् तु लिङ्ग-शरीरातिरिक्तो भगवद्-इच्छात्म-कृतो भगवल्-लीलानुकूल इत्य् अर्थः । तथा च नारायणीये, अनिन्द्रिया अनाकारा \[म।भा। १२.१६२.९\] इत्य्-आद्य् उपक्रम्य, वज्रास्थिकाया \[म।भा। १२.१६२.१०\] इत्य्-आद्य्-अन्तं,

> ये च मुक्ता भवन्तीति न वा भवन्ति सत्तम । >
> तेषां लक्षणम् एतद् धि श्वेतद्वीप-निवासिनाम् ।\[म।भा। १२.१६२.१४\] > इत्य् अन्तं च ।

भक्तेच्छा-सम्पादनं हि व्रतं, तेन मयापि तथैव सम्पाद्यते, तर्हि त एव के ? इत्य् आह---मत्-पादेति । **मत्-पाद-सेवायाम् अभि** अभितो **रताः**, **मद्**-अर्थम् एव **ईहा** येषां ते । अवसरे किं कुर्वन्ति ? इत्य् आह---येऽन्योन्यत इत्य्-आदि । **प्रसज्य** प्रसक्ता भूत्वा **मम पौरुषाणि** गोवर्धनोद्धरणादीनि **सभाजयन्ते** ॥३४॥

———————————————————————————————————————

**सनातन गोस्वामी-** (ह।भ।वि। १०.४४०) मोक्षाद् अपि भक्तेर् गरिष्ठत्वम् एवोपपादयति---नैकात्मताम् इति । **एकात्मतां** सायुज्य-मोक्षम् । **पाद-सेवाभिस्** तत्त्वम् एवाह---**मद्-ईहा** मद्-अर्थम् एव ईहाः श्रवण-वाग्-इन्द्रियादि-व्यापारा येषाम् । ताम् एवाभिव्यञ्जयति---ये इति । **प्रसज्य** आसक्तिं कृत्वा **पौरुषाणि** वीर्याणि **सभाजयन्ते** श्रवण-कीर्तनादिना सम्मानयन्ति । प्रसज्येत्य् अनेन अन्योन्य-प्रीति-हेतुः पौरुष-भाजनस्य स्वाभाविको रस-विशेषो दर्शितः, अत एव गरिष्ठत्वं सिद्धम् इति दिक् ॥३४॥

———————————————————————————————————————

**सनातन गोस्वामी (दिग्-दर्षिनी):** \[बृ।भा। २.७.४३\] एकात्मतां सायुज्य-मोक्षम् मद्-अर्थम् ईहा क्रिया येषां ते प्रसज्य प्रेम्णा आसक्तिं कृत्वा सभाजयन्ते श्रवणादिना संमानयन्ति पौरुषाणि वीर्याणीति ॥३४॥

———————————————————————————————————————

**जीव-गोस्वामी (क्रम-सन्दर्भः) :** ननु पूर्वं मुक्तिः फलत्वेनोक्ता कथं तस्या गरीयस्त्वम् ? तत्राह---नैकात्मताम् इत्य्-आदि । **केचिद्** असाधारण-भक्ति-रसिकाः । **ईहा** अभिलाषः । तस्माद् भक्त्य्-आभास एव पूर्वेषां जायते इति भावः ॥३४॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** लक्षणम् उक्त्वा उदाहरणम् आह सप्तभिः । तत्र प्रथमं स्वाभाविक्या भाव-भक्तेर् उदाहरणं चतुर्भिर् वदन्न् एवानिमित्तेत्य् एतत् स-हेतुकं स्पष्टयति---नेति । **एकात्मतां** ब्रह्मैक्य-रूपायै मुक्त्यै **न स्पृहयन्ति** इति **सिद्धेः** सकाशाद् **गरीयस्त्वम्** ।

ननु केन सुखेन पूर्णास् ते ब्रह्म-सुखं न रोचयन्ति ? तत्राह---**मम पादयोः** सर्वेन्द्रियैर् या **सेवा** तस्याम् एव, न तु ज्ञानादिषु । **अभि** शास्त्राभिमुख्येन **रता** अत्यासक्तिमन्तः । अनेन भक्तेर् भगवद्-विषयत्वं सर्वेन्द्रिय-वृत्ति-रूपत्वं कर्म-ज्ञानादि-राहित्यं शास्त्रानुसारित्वं स्वाभाविकत्वं चोक्तम् । **मय्य्** एव मत्-सौन्दर्य-माधुर्याद्य्-आस्वादन एव **ईहा** वाञ्छा येषां ते इत्य् अन्याभिलाष-शून्यत्वम् । **प्रसज्य** आसज्य **पौरुषाणि** गोवर्धनोद्धरणादि-लीलामृतानि **सभाजयन्ते** स-स्तुतिकम् आस्वादयन्ति । तेन चरण-सेवानन्दाभावात् सौन्दर्य-सौरभ्याद्य्-अनुभवाभावाल् लीलामृतास्वादनाभावाच् च ब्रह्म-सुखं न रोचयतीति मुक्ताव् अस्पृहायां हेतु-त्रयम् उक्तम् ॥३४॥

———————————————————————————————————————

**॥ ३.२५.३५ ॥**

**पश्यन्ति ते मे रुचिराण्य् अम्ब सन्तः**

**प्रसन्न-वक्त्रारुण-लोचनानि ।**

**रूपाणि दिव्यानि वर-प्रदानि**

**साकं वाचं स्पृहणीयां वदन्ति ॥**

**श्रीधर-स्वामी (भावार्थ-दीपिका) : प्रसन्नानि लोचनानि** च येषु, तैर् मद्-रूपैः **साकं** सह । नित्यं परमेश्वरानुभव-सुखं भक्ताव् अधिकम् इति भावः ॥३५॥

———————————————————————————————————————

**श्रीनाथ-चक्रवर्ती (चैतन्य-मत-मञ्जुषा) :** तेषाम् एतादृशि सुखे सति कैवल्य-सुखेन किम् ? इति ते परिणामे कैवल्यम् एव लभन्ते ? नैवेत्य् आह---पश्यन्तीत्य्-आदि । हे **अम्ब** मातः ! ते मद्-एक-भक्ताः सन्तो मम **रुचिराणि** **रूपाणि** **पश्यन्ति** । रुचिर-शब्दः कपिल-परत्व-व्यावर्तन-परः, श्री-कृष्ण-रूपाणीत्य् अर्थः । पश्यन्ति, नित्य-प्रवृत्तौ वर्तमाना **स्पृहणीयां वाचं** च वदन्ति, **साकं** मया सह, मम दर्शनं मया सह कथनं च कुर्वन्तीति भावः ॥३५॥

———————————————————————————————————————

**जीव-गोस्वामी (क्रम-सन्दर्भः) :** रूपाणीति । वासना-प्रसङ्गयोर् नाना-भेदेन **साकम्** इति । मिथो मिलित्वेत्य् अर्थः ॥३५॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** यतः सायुज्य-पर्यन्तेषु फलेषु स्पृहा-रहिताः, अतस् ते मत्त एतत् प्राप्नुवन्तीत्य् आह द्वाभ्याम् । **पश्यन्तीत्य्** उपलक्षणम्, शृण्वन्ति जिघ्रन्ति स्वादयन्तीत्य्-आद्य् अपि । **रूपाणीत्य्** उपलक्षणम्, शब्द-गन्ध-रस-स्पर्शादीनां च । **दिव्यान्य्** अप्राकृतानि **वर-प्रदानि** अभीष्ट-सेवा-प्रदानि । यद् वा, हे भक्ताः ! **वरं** वृणुतेत्य्-आद्य् उक्तमन्ति **साकं** मया सार्धं वदन्ति****। न कामयेऽन्यं तव पाद-सेवनाद् अकिञ्चन-प्रार्थ्यतमाद् वरं विभो \[भा।पु। १०.५१.५५\] इति, न पारमेष्ठ्यं न महेन्द्र-धिष्ण्यं \[भा।पु। ११.१४.१४\] इत्य्-आद्य् उच्चारयन्ति । **स्पृहणीयाम्** इति तद्-वचः-शुश्रूषयैव मया वरं वृणुतेत्य्-आद्य् उच्यते, न त्व् अन्य-वर-दित्सा ममापि तेभ्य इति भावः । नित्यं परमेश्वरानुभव-सुखं भक्ताव् अधिकम् इति श्री-स्वामि-चरणाः ॥३५॥

———————————————————————————————————————

**॥ ३.२५.३६ ॥**

**तैर् दर्शनीयावयवैर् उदार-**

**विलास-हासेक्षित-वाम-सूक्तैः ।**

**हृतात्मनो हृत-प्राणांश् च भक्तिर्**

**अनिच्छतो मे गतिम् अण्वीं प्रयुङ्क्ते ॥**

**श्रीधर-स्वामी (भावार्थ-दीपिका) :** आत्मानन्दस् त्व् अवश्यं भावीत्य् आह---तैर् इति । **दर्शनीया** मनो-हरा **अवयवा** मुख-नेत्रादयो येषु तैः । **हृत आत्मा** चित्तं येषाम् । **हृता** आकृष्टाः **प्राणाश्** चेन्द्रियाणि येषां तान् भजतोऽ**निच्छत** इच्छा-हीनान् अप्य् **अण्वीं गतिं** मुक्तिं **प्रयुङ्क्ते** प्रापयति । कैः साधनैः ? हृतात्मनः । **उदारैर् विलासादिभिः** । तत्र विलासो लीला । **वामं** मनो-हरं **सूक्तं** मधुर-भाषणम् ॥३६॥

———————————————————————————————————————

**श्रीनाथ-चक्रवर्ती (चैतन्य-मत-मञ्जुषा) :** अथ ते यत् तव रूपाणि पश्यन्ति, कथां च कुर्वन्ति, तत्र किं भवद्-इच्छा प्रयोजका ? आथवा सैव भक्तिर् इत्य् आह---तैर् इत्य्-आदि । **भक्तिः** कर्त्री तान् भक्तान् **अण्वीं** मोक्षाख्यां **गतिम् अनिच्छतः** **प्रयुङ्क्ते** । अण्व्या गतेर् अनिच्छायाः प्रयोजिका भवतीत्य् अर्थः । अन्यथा स्व-हानिः स्यात्, स्व-हानिर् अपुरुषार्थः, घटम् इत्य्-आदिवत् वाक्य-रूपेणैव स्थितिः । कीदृशान् तान् ? **दर्शनीयावयवादिभिः**, अर्थात् ममैव **हृतात्मनो हृत-प्राणान्** अपि ।

अयं भावः---आत्म-प्राण-हरणेन तावन् नः किम् ? दृग्-वाम-सूक्ताभ्याम् एव वयं कृतार्थाः, याभ्यां दर्शन-कीर्तन-योग्या भवेम । वस्तुतस् त्व् एवम् एव पार्षद-विग्रहाः । आथवा ममापि दर्शनीयानि यान् अवयवादीनि, अर्थात् तेषाम् एव तैः प्रसिद्धैर् विशिष्टान् हृतात्मनो हृत-प्राणान् इति स्वरूप-निर्देशः । अनिन्द्रियाश् चानशनाः इति नारायणीयोक्तेः । **हृतात्मनो** हृतेन्द्रियान् । आथवा **अण्वीं गतिम् अनिच्छतो हृतात्मनो हृत-प्राणान् प्रयुङ्क्ते,** कैस् तैर् इत्य्-आदि ॥३६॥

———————————————————————————————————————

**जीव-गोस्वामी (क्रम-सन्दर्भः) :** स्व-कर्म-फल-निर्दिष्टाम् इत्य्-आदि-रीत्या दैन्येन शुद्ध-भक्ति-मात्रेच्छुत्वाद् **अनिच्छतोऽपि अण्वीं** सूक्ष्मां प्रकृत्य्-अतीतत्वेन दुर्ज्ञेयां पार्षदत्व-लक्षणाम् ॥३६॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** मद्-दर्शनादि-माधुर्येणैव स-चमत्कारम् अनुभूयमानेन ब्रह्म-सायुज्यस्यारोचकत्वम् उत्पाद्यत इत्य् आह---तैर् इति । **दर्शनीया** अतिमनोहरा ये **अवयवाः** श्री-कृष्ण-रामाद्य्-अङ्गानि तैः । **उदारा** भक्ताभीष्ट-प्रदातारो **विलासादयो** येषु तैर् **हृतं** मनः **प्राणत्वाद्** **अनिच्छतो**ऽपि भक्तान् **भक्तिः** **अण्वीं** **गतिं प्रयुङ्क्ते** । भो भक्ताः ! ब्रह्मैक-रूपां मुक्तिं गृहीतेति प्रयोग-मात्रं करोति, न तु दातुम् अवकाशं लभते । भगवतो लीला-**विलास-हासावलोक**-मधुर-भाषणैस् तेषाम् आत्मानं चोरितत्वेन सम्प्रदानाभावाद् इति भावः।

नन्व् एवं चेत्, तर्हि परम-विज्ञा भक्तिर् अनिच्छतः तान् कथम् एवं प्रयुङ्क्ते ? उच्यते---कश्चिच् चिन्तामणि-स्पर्श-हीरक-पद्म-रागादि-महा-रत्नानां दाता खल्व् अर्थिभ्यः कनकम् अपि दातुं दर्शयति, अन्यथा कनकम् अस्य दातुर् नास्तीति । कनक-मात्रार्थिभिर् मन्द-धीभिर् अप्रतिष्ठा क्रियेतेतिवद् भक्तिर् अपि मुक्ति-मात्रार्थि-ज्ञानि-मानि-लोक-वल्गन-निरासार्थं स्वीयांस् तान् अपि तथा प्रयुङ्क्ते, न पुनर् मुक्तिम् एव तेभ्यो दित्सतीत्य् अवधेयम् ।

यद् वा, भक्तिर् एव तान् हृतात्मनो जनान् अण्वीं गतिम् अनिच्छतः प्रयुङ्क्ते अण्वीं गतिं न एषयति नाभिलाषयति अनिच्छायाः प्रयोजिका भवतीत्य् अर्थः । यथा कुर्वन्तं प्रयुङ्क्ते इति कारयतीत्य् अनयोर् णिच्-प्रत्यय-वाक्य-णिज्-अन्तयोस् तुल्य एवार्थः । तथा हि---न पाचयत्य् अयम् इति वक्तव्ये स पचन्तं प्रयुङ्क्ते इति पचन-प्रयोजकोऽयम् इति च यथोच्यते तथैव भक्तिर् भक्त-जनान् अण्वीं गतिं नैषयति नाभिलाषयतीति वक्तव्ये अण्वीं गतिम् अनिच्छतः प्रयुङ्क्ते इत्य् उक्तम् ।

यद् वा, स्वकर्म-फल-निर्दिष्टां---यां यां योनिं व्रजाम्य् अहम् \[?[^९६]\] इत्य्-आदि-रीत्या दैन्येन भक्ति-मात्रेच्छुत्वाद् अनिच्छतोऽपि अण्वीं प्रकृत्य्-अतीतत्वेन दुर्ज्ञेयां पार्षदत्वाख्यां गतिं प्रयुङ्क्ते प्रापयतीति सन्दर्भः । अण्वीं गतिम् अनिच्छतो जनान् विलासादिभिर् हृत-मनः-प्राणान् कुरुत इति श्री-रूप-गोस्वामि-चरणाः । अनिच्छतः इच्छा-हीनान् अपि अण्वीं गतिं प्रयुङ्क्ते प्रापयतीति श्री-स्वामि-चरणाः । एतद् व्याख्यानम् अपि नात्यसङ्गतम् । यथेन्द्रियैः पृथग्-द्वारैः \[भा।पु। ३.३२.३३\] इत्य् अत्र भक्तानां सर्व-सुखानुभवस्याग्रे व्याख्यास्यमानत्वात् । ततश् च भक्तिर् इच्छा-हीनान् अपि तान् बलाद् ब्रह्म-सुखम् अप्य् अनुभावयितुं मुक्तिं प्रापय्य---ते तु ब्रह्म-ह्रदं नीता मग्नाः कृष्णेन चोद्धृताः \[भा।पु। १०.२८.१६\] इति रीत्या ततो निष्क्रमय्य, भगवद्-धाम्नि तांस् तत्-पार्षदान् विधाय, भजनानन्दैः सदा निमज्जयतीति । तात्पर्यम् उत्तर-श्लोकार्थावगाहनाज् ज्ञेयम् इति च केचिद् आहुः ॥३६॥

[^९६]: पेर्हप्स् *नाथ योनि-सहस्रेषु येषु येषु व्रजाम्य् अहम्* \[वि।पु।
    १.२०.१८\] wअस् इन्तेन्देद्।


———————————————————————————————————————

**॥ ३.२५.३७ ॥**

**अथो विभूतिं मम मायाविनस् ताम्**[^९७]

**ऐश्वर्यम् अष्टाङ्गम् अनुप्रवृत्तम् ।**

[^९७]: माययाचितां इति जीवादीनां पाठः।


**श्रियं भागवतीं वास्पृहयन्ति**[^९८] **भद्रां**

[^९८]: चास्पृहयन्ति इति श्रीधरः।


**परस्य मे तेऽश्नुवते तु**[^९९] **लोके ॥**

[^९९]: नु इति मञ्जुषा।


**श्रीधर-स्वामी (भावार्थ-दीपिका) :** विभूत्य्-आदिकं च तत्राधिकम् इत्य् आह । **अथो** अविद्या-निवृत्त्य्-अनन्तरं, **विभूतिं** सत्य-लोकादि-गतां भोग-सम्पत्तिम्, अणिमाद्य् **अष्टाङ्गम्** **ऐश्वर्यम् अनुप्रवृत्तं** भक्तिम् अनु स्वत एव प्राप्तम् अपि, भागवतीं च **श्रियं** वैकुण्ठ-स्थां सम्पत्तिम् **अस्पृहयन्ति** । ते यद्यपि न स्पृहयन्तीत्य् अर्थः, तथापि **लोके** वैकुण्ठे **अश्नुवते** तु प्राप्नुवन्त्य् एव ॥३७॥

———————————————————————————————————————

**श्रीनाथ-चक्रवर्ती (चैतन्य-मत-मञ्जुषा) :** ननु भोगार्थम् एव नाण्वीं गतिम् इच्छन्ति ? नेत्य् आह---अथो इत्य्-आदि। **अथो**ऽनन्तरं, **विभूतिम्** अणिमाद्य् **अष्टैश्वर्यं**, भागवतीं **श्रियं** कर्तुम् अकर्तुम् अन्यथा-कर्तुं सामर्थ्य-विशेषं **वा स्पृहयन्ति** **न** इत्य् अर्थः । अथवा स्पृहयन्ति, केवलाकारस्य च निषेधार्थत्वात् । अभावे नह्य् अ नो नापि इति शाब्दिकाः । **अनुप्रवृत्तम्** इति लिङ्ग-व्यत्ययेन सर्वत्र योज्यम् । यद्यपि न स्पृहयन्ति, **नु** निश्चितं, तथापि लोके वैकुण्ठे **अश्नुवते** व्याप्नुवन्ति । आशु व्याप्तौ अन्येभ्यो\ऽपि दातुं शक्नुवन्तीत्य् अर्थः ॥३७॥

———————————————————————————————————————

**जीव-गोस्वामी (क्रम-सन्दर्भः) :** ताम् एव दर्शयति---अथो इति द्वाभ्याम् । **अथो** अविद्या-निवृत्त्य्-अनन्तरं मम **मायया** भक्त-विषयक-कृपया **आचिताम्**, तद्-अर्थं प्रकटितां **विभूतिं** भोग-सम्पत्तिम्, तथाणिमाद्य्-**अष्टैश्वर्यम्** । **अनुप्रवृत्तं** स्वभाव-सिद्धम् । तथा **भागवतीं श्रियं** साक्षाद्-भगवत्-सम्बन्धिनीं सार्ष्टि-संज्ञां सम्पत्तिम् अप्य् **अस्पृहयन्ति**, भक्ति-सुख-मात्राभिलाषेण । यद्यपि तेभ्यो न स्पृहयन्तीत्य् अर्थः, तथापि **ते मे** मम **लोके** वैकुण्ठाख्ये **अश्नुवते** प्राप्नुवन्त्य् एवेति स्व-वात्सल्य-विशेषो दर्शितः । यथा सुदाम-मालाकार-वरे---

> सोऽपि वव्रेऽचलां भक्तिं तस्मिन्न् एवाखिलात्मनि । >
> तद्-भक्तेषु च सौहार्दं भूतेषु च दयां पराम् । >
> इति तस्मै वरान् दत्त्वा श्रियश् चान्वय-वर्धिनीम् ॥ \[भा।पु। > १०.४१.५२\] इति ।

अतस् तेषां तत्रानासक्तिश् च द्योतिता । अविद्या-निवृत्त्य्-अनन्तरम् इति मम कृपयाचिताम् इति च तेषाम् अनर्थ-रूपत्वं खण्डितम् । किं वा, माययाचितां ब्रह्म-लोकादि-गतां सम्पत्तिम् अपीति तेषां सर्व-वशीकारित्वम् एव दर्शितम्, न तु तद्-भोगः । तस्यातितुच्छत्वेन तेष्व् अनर्हत्वात् । श्रुतिश् चात्र---तद् यथेह कर्म-जितो लोकः क्षीयते, एवम् एवामुत्र पुण्य-जितो लोकः क्षीयते \[छा।उ। ८.१.६\] इत्य् अनन्तरम्, अथ य इहात्मानम् अनुविद्य व्रजन्त्य् एतांश् च सत्य-कामांस् तेषां सर्वेषु लोकेषु कामचारो भवति इति ॥३७॥ \[भगवत्-सन्दर्भ ५१ (६२)\]

———————————————————————————————————————

**विश्वनाथ-चक्रवर्ती (सारार्थ-दर्शिणी) :** किं च, कर्म-ज्ञान-योगादीनां भक्त्य्-अविनाभाव-सिद्धत्वात् तत्-तद्-विना-भूतया अपि भक्तेस् तत्-तत्-फल-दायित्वेन, यत् कर्मभिर् यत् तपसा \[भा।पु। ११.२०.३२\] इत्य् आदौ श्रुतत्वात् । स्वर्गादीन्य् अपि वस्तुतो भक्तेर् एव फलानीति शुद्ध-भक्तिमन्तो मल्-लोक-वासिन एव मद्-भजनानन्तर्-भूतान्य् एव सर्व-सुखान्य् अनुभवन्तीत्य् आह---**अथो** अविद्या-निवृत्त्य्-अनन्तरम् एव, मायया चितां विभूतिं सर्व-ब्रह्माण्ड-गत-सुखानि । मायिनस् ताम् इति च पाठः । अणिमाद्य्-अष्ट-योग्**ऐश्वर्य**-सुखं चानुप्रवृत्तं भक्तिम् अनु स्वत एव प्राप्तं, तथा भागवतीं श्रियं वैकुण्ठ-स्थां सार्ष्टि-संज्ञां सम्पत्तिं नु निश्चितं च-काराद् ब्रह्मानन्दं च **अस्पृहयन्ति**, मदीय-हासावलोकादि-हृतात्म-मनः-प्राणत्वात् । यद्यपि तेभ्यो न स्पृहयन्तीत्य् अर्थः, तथापि **परमेश्वरस्य मे** मम **लोके** वैकुण्ठे **अश्नुवते** प्राप्नुवन्त्य् एवेति स्व-वात्सल्य-विशेषो दर्शितः ॥३७॥

———————————————————————————————————————

**॥ ३.२५.३८ ॥**

**न कर्हिचिन् मत्-पराः शान्त-रूपे**

**नङ्क्ष्यन्ति नो मेऽनिमिषो लेढि हेतिः ।**

**येषाम् अहं प्रिय आत्मा सुतश् च**

**सखा गुरुः सुहृदो दैवम् इष्टम् ॥**

**मध्वाचार्यः (भागवत-तात्पर्यम्) :** आदारनादि-कर्तृत्वाद् आत्मा ॥३८॥

———————————————————————————————————————

**श्रीधर-स्वामी (भावार्थ-दीपिका) :** नन्व् एवं तर्हि लोकत्वाविशेषात् स्वर्गादिवत् भोक्तृ-भोग्यानां कदाचिद् विनाशः स्यात्? तत्राह---हे **शान्त-रूपे** ! यद् वा, शान्तं शुद्ध-सत्त्वं, तद्-रूपे वैकुण्ठे **मत्-पराः** कदाचिद् अपि **न नङ्क्ष्यन्ति**, भोग्य-हीना न भवन्ति । **अनिमिषो मे हेतिर्** मदीयं काल-चक्रं च **नो लेढि** तान् न ग्रसति । तत्र हेतुः---येषाम् इति । **सुत** इव स्नेह-विषयः, **सखेव** विश्वासास्पदम्, **गुरुर्** इवोपदेष्टा, **सुहृद्** इव हित-कारी, **इष्टं दैवम्** इव पूज्यः । एवं सर्व-भावेन मां ये भजन्ति, तान् मदीयं काल-चक्रं न ग्रसतीत्य् अर्थः ॥३८॥

———————————————————————————————————————

**श्रीनाथ-चक्रवर्ती (चैतन्य-मत-मञ्जुषा) :** ननु परिणामे कालः कथम् एतान् न नाशयति ? इत्य् आह---न कर्हिचिद् इत्य्-आदि । हे **शान्त-रूपे** ! **कदाचिद् अपि मत्-परा न नङ्क्ष्यन्ति** । कालस्य सत्तायां कथं तेषां न नाशः, येन द्विपरार्धावसाने ब्रह्मणो\ऽपि नाशः क्रियते ? तत्राह---**अनिमिषः** कालो **हेतिर्** मद्-अस्त्र-रूपं तान् **नो लेढि** । तत्र मल्-लोके तस्य अभावात्, न यत्र कालः किम् उत \[भा।पु। २.९.१०\] इत्य्-आद्य्-उक्तेः । त एव के ? इत्य् आह---येषाम् अहम् इत्य्-आदि ॥३८॥

———————————————————————————————————————

**सनातन गोस्वामी** (ह।भ।वि। १०.१८३) : हे **शान्त-रूपे** ! **कदाचिद् अपि न नङ्क्षन्ति**, भोग-हीना न भवन्ति । तत्र हेतुः---**अनिमिषो मे हेतिः** मदीयं काल-चक्रं **न लेढि**, न तान् ग्रसति । यद् वा, जिह्वाग्रेणापि न स्पृशति । तत्रैव हेतुः---येषाम् इति । **सुत** इव स्नेह-विषयः । **सखेव** विश्वासास्पदम्, **गुरुर्** इवोपदेष्टा, **सुहृद्** इव हित-कारी । **इष्टं दैवतम्** इव पूज्यम् । एवं सर्व-भावेन ये मां भजन्ति, तान् मदीयं काल-चक्रं न ग्रसतीत्य् अर्थः ।

यद् वा, न नङ्क्ष्यन्ति विचित्र-विषयादि-भोगेऽपि निज-मार्गान् न भ्रश्यन्तीत्य् अर्थः । यद् वा, ममादृश्या न भवन्ति । अतः काल-चक्रं जिह्वया लेढुं कथञ्चित् स्प्रष्टुं न शक्नोतीत्य् अर्थः । च-कारोऽत्र विकल्पे, तेषाम् एकतरत्वेनैव सर्व-सिद्धेः ।

यद् वा, येषां साक्षात् प्रियादि-रूपोऽप्य् अहं भवामि । तत्र प्रियः उपकारादिना प्रीति-विषयः । आत्मा स्वभावत एव प्रियः । सुहृदः सर्व-ज्ञातयः सम्बन्धिनश् च । इष्टं दैवतम् । आत्म-प्रदो नाथः । एषां दुर्घटत्वं यथोत्तरम् ऊह्यम् । यथा प्रियो भर्ता दण्डकारण्य-वासि-मुनीनां गोपी-जनानां च आत्मा स्वयम् एवाहम् । एवम् अत्र भक्त-माहात्म्य-वर्णन-रसेन क्रमो नापेक्षितः ॥३८॥

———————————————————————————————————————

**जीव-गोस्वामी (क्रम-सन्दर्भः) :** नन्व् एवं तर्हि लोकत्वाविशेषात् स्वर्गादिवत् भोक्तृ-भोग्यानां कदाचिद् विनाशः स्यात् ? तत्राह---शान्त-रूपे शान्तम् अविकृतं रूपं यस्य तस्मिन् वैकुण्ठे मत्-परास् तद्-वासिनो लोकाः कदाचिद् अपि न नङ्क्ष्यन्ति भोग्य-हीना न भवन्ति । अनिमिषो मे हेतिः मदीयं काल-चक्रं नो लेढि, तान् न ग्रसते । न स पुनर् आवर्तते \[छा।उ। ८.१५.१\] इति श्रुतेः।

> आब्रह्म-भुवनाल् लोकाः पुनर् आवर्तिनोऽर्जुन । >
> माम् उपेत्य तु कौन्तेय पुनर् जन्म न विद्यते ॥ \[गीता ८.१६\]

इति श्री-गीतोपनिषद्भ्यः । सहस्र-नाम-भाष्येऽप्य् उक्तम्---परम् उत्कृष्टम् अयनं स्थानं पुनर् आवृत्ति-शङ्का-रहितम् इति परायणः । पुं-लिङ्ग-पक्षे बहुव्रीहिः इति । न केवलम् एतावत् तेषां माहात्म्यम् इत्य् आह---येषाम् इति । **प्रियो** लक्ष्म्य्-आदीनां तत् तया \[प्रियतया\] भावनीयः । एवम् **आत्मा** परमात्मा सनकादीनाम्, **सुतो** भवद्-आदीनाम् । **सखा** श्री-श्रीदामादीनाम् । **गुरुः** श्री-प्रद्युम्नादीनाम् । **सुहृदः** एक एव नाना-प्रकारः \[कस्यापि भ्राता कस्यापि मातुलेयः कस्यापि वैवाहिक इत्य्-आदि-रूपः\] पाण्डवादीनाम् इव, **दैवम् इष्टम्** उद्धवादीनाम् इव ।

यद् वा---गोलोकादिकम् अपेक्ष्यैवम् उक्तम् । तत्र हि तथाभावा एव श्री-गोपा नित्या विद्यन्ते । येषां न मां विना न कश्चिद् अपर-प्रेम-भाजनम् अस्तीत्य् अर्थः । अथवा, तं लोकं कीदृग्-भावा अविद्या-निवृत्त्य्-अनन्तरं प्राप्नुवन्ति ? तत्राह---येषाम् इति । ये केचित् पाद्मोत्तर-खण्डे दर्शित-दण्डकारण्य-वासि-मुनि-गण-सवासनाः "प्रियः पतिः" इति मां भावयन्ति,

ये केचिच् च सनकादि-सवासना आत्मा ब्रह्मैवायं साक्षाद् इति मां भावयन्ति, एवम् अन्ये च ये ये, त एव प्राप्नुवन्तीत्य् अर्थः । सुहृद इति बहुत्वं सौहृदस्य नाना-भेदापेक्षया । एवं चतुर्थे श्री-नारद-वाक्ये---

> शान्ताः सम-दृशः शुद्धाः सर्व-भूतानुरञ्जनाः । >
> यान्त्य् अञ्जसाच्युत-पदम् अच्युत-प्रिय-बान्धवाः ॥ \[भा।पु। > ४.१२.३७\] इति ।

अतस् त्वन् नाभिजाते मयि सुत-स्नेह-रूपैव भक्तिस् तवोचितेति च दर्शितम् । अन्तिम-निष्ठा च तस्यास् तथा---ज्ञात-तत्त्वाप्य् अभून् नष्टे वत्से गौर् इव वत्सला \[भा।पु। ३.३.२१\] इति ॥३८॥ \[भगवत्-सन्दर्भ ६५\]

**विश्वनाथ-चक्रवर्ती (सारार्थ-दर्शिणी) :** नन्व् एवं तर्हि लोकत्वाविशेषात् स्वर्गादिवद् भोक्तृ-भोग्यानां कदाचिद् विनाशः स्यात् तत्राह---**शान्तम्** अविकृतं **रूपं** यस्य तस्मिन् मल्-लोके **मत्-परास्** तद्-वासिनो लोकाः **कदाचिद्** अपि **न नङ्क्ष्यन्ति** भोग्य-हीना न भवन्ति । **अनिमिषा** मे **हेतिर्** मदीयं काल-चक्रं **नो लेढि** तान् न ग्रसति, न स पुनर् आवर्तते \[छा।उ। ८.१५.१\] इति श्रुतेः ।

> आ ब्रह्म-भुवनाल् लोकाः पुनर्-आवर्तिनोऽर्जुन । >
> माम् उपेत्य तु कौन्तेय पुनर्-जन्म न विद्यते ॥ इति > गीतोपनिषद्भ्यः \[८.१६\]

सहस्र-नाम-भाष्येऽपि---परम् उत्कृष्टम् अयनं स्थानं पुनर् आवृत्ति-शङ्का-रहितम् इति परायण-पदं व्याख्यातम् । **येषाम् अहं प्रिय** इति प्रेयसी-भाववताम् । **आत्मेति** शान्त-भक्तानाम् । **सुत** इति वात्सल्य-भाववताम् । **सखेति** सख्यवताम् । **गुरुर्** इति दास्य-विशेषवताम् । **सुहृद** इति बहुत्वम् आर्षं सख्य-भेदवताम् । **इष्टं दैवम्** इति दास्य-भाववताम् । तथा चोक्तं नारायण-व्यूह-स्तवे---

> पति-पुत्र-सुहृद्-भ्रातृ-पितृवन् मित्रवद् धरिम् ।\ > ये ध्यायन्ति सदोद्युक्तास् तेभ्योऽपीह नमो नमः ॥ इति ।

यम् एवैष वृणुते तेन लभ्यः \[क।उ। १.२.२३\] इत्य् अस्याः श्रुतेर् अपि । *यं* प्रियत्वेन वा पितृत्वेन भ्रातृत्वेन वा सखित्वेन वा पुत्र-भृत्यादित्वेन वा *वृणुते,* *तेन लभ्य* इत्य् अर्थो वेदितव्य इति रागानुगायाः स्वाभाविक्या भक्तेर् उदाहरणं ज्ञेयम् ॥३८॥

———————————————————————————————————————

**॥ ३.२५.३९-४० ॥**

**इमं लोकं तथैवामुम् आत्मानम् उभयायिनम् ।**

**आत्मानम् अनु ये चेह ये रायः पशवो गृहाः ॥**

**विसृज्य सर्वान् अन्यांश् च माम् एवं विश्वतो-मुखम् ।**

**भजन्त्य् अनन्यया भक्त्या तान् मृत्योर् अतिपारये ॥**

**श्रीधर-स्वामी (भावार्थ-दीपिका) :** एवंभूतां तु मुक्तिम् एकान्त-भक्तेभ्यो ददामीत्य् आह---इमम् इति द्वाभ्याम् । **उभयायिनं** लोक-द्वय-गामिनम् **आत्मानं** सोपाधिकम् आत्मानम् **अनु ये** पुत्र-कलत्रादयो ये च पश्व्-आदयः । **रायः** धनानि ॥३९॥ **अन्यांश्** च परिग्रहान् । **मृत्योः** संसाराद् **अतिपारये** ऽतितारयामि ॥४०॥

———————————————————————————————————————

**श्रीनाथ-चक्रवर्ती (चैतन्य-मत-मञ्जुषा) :** कथं कालस् तान् न लेढि ? इत्य् आह---इमम् इत्य्-आदि द्वाभ्याम् । **इमं** **लोकम् अमुं** च अन्यान् अपि सर्वानुक्तान् अपि **सन्त्यज्य** मां भजन्ति ये, **विश्वतो-मुखं** सर्वतः सम्मुखं, **तान् मृत्योः** सकाशाद् अहम् एव **अतिपारये** । मृत्योः कालात् ॥३९-४०॥

———————————————————————————————————————

**जीव-गोस्वामी (क्रम-सन्दर्भः) :** तथैवोपसंहरति---इमम् इति युग्मकेन । **एवं** प्रियत्वादि-प्रकारेण ॥३९॥ **विश्वतो-मुखं** तत्-तद्-भावानुसारेणानन्ताविर्भावम् **अनन्यया** भावानन्तरामिश्रितया ॥४०॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** अस्वाभाविक्याः साधन-भक्तेर् उदाहरणम् आह द्वाभ्याम् । इमं दृष्ट-भोगासक्तिम् अमुम् अदृष्ट-भोगासक्तिम् **उभयायिनं** तद्-उभय-गामिनम् **आत्मानम्** इत्य् अहन्तास्पदे भोक्तरि चासक्तिं **विसृज्य** इति यथैव भोगाद्य्-आसक्तिर् भोगादि-प्रशंसा गम्या, तथैव तत्-तद्-आसक्ति-त्यागस् तत्-तन्-निन्दा-गम्य इति । यथोक्तं---जुषमाणाश् च तान् कामान् दुःखोदर्कांश् च गर्हयन् \[भा।पु। ११.२०.२८\] इति । तथा **आत्मानम्** **अनु** लक्ष्यीकृत्य **ये** पुत्र-कलत्रादयः, ये च व्य्वहारिका रै-प्रभृतयः । **रायो** धनानि, **विश्वतो मुखं** ते यस्यां दिशि यान्ति, तत्रैवाहं तेषाम् अभिमुख एव वर्ते इत्य् अर्थः । **अनन्यया** देवतान्तर-भक्ति-ज्ञान-कर्मादि-शून्यया । **मृत्योः** संसार-सिन्धोः **अतिपारये** भक्ति-मात्राभिलाषित्वेन संसार-पारम् अनिच्छतोऽपि तान् अतिक्रम्य पारये पारं प्रापयामीति तान् एवम् अज्ञापयित्वेवेत्य् अर्थः । यद् उक्तं---जरयत्य् आशु या कोशम् \[३.२५.३३\]इत्य्-आदि ॥३९-४०॥

———————————————————————————————————————

**॥ ३.२५.४१ ॥**

**नान्यत्र मद् भगवतः प्रधान-पुरुषेश्वरात् ।**

**आत्मनः सर्व-भूतानां भयं तीव्रं निवर्तते ॥**

**श्रीधर-स्वामी (भावार्थ-दीपिका) :** अभक्तानां तु कथञ्चिद् अपि न मोक्ष इत्य् आह---नेति । **मद् भगवतोऽन्यत्र** भगवतो मत्तो विना । **सर्व-भूतानाम् आत्मनः** । भगवद्-आदि-विशेषण-त्रयेण सामर्थ्यं निरपेक्षत्वं हित-कारित्वं चोक्तम् ॥४१॥

———————————————————————————————————————

**श्रीनाथ-चक्रवर्ती (चैतन्य-मत-मञ्जुषा) :** मत्त एव भवति, नश्यति चेत्य् आह---नान्यत्रेत्य्-आदि । **प्रधान-पुरुषेश्वराद्** इति श्री-कृष्णम् उद्दिश्य वदति---**मद्-भगवतो** मम भगवान् मद्-ईश्वरस् तस्मात् ॥४१॥

———————————————————————————————————————

**जीव-गोस्वामी (क्रम-सन्दर्भः) :** यच् च भवत्या जिज्ञासया प्रकृतेः पुरुषस्येत्य् उक्तम्, तत् तु केवलं न किञ्चिद् इत्य् आह---नान्यत्रेति ॥४१॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** मद्-भक्तिं विना तु नैव निस्तार इत्य् आह---**मत्तोऽन्यत्र** मां विनेति मद्-भक्तिं विनेत्य् अर्थः । भक्ति-विषयी-भूतस्य स्वस्यानन्त-स्वरूपत्वेऽपि विशेषण-त्रयेण पूर्व-पूर्व-मुख्यानि सेव्य-स्वरूपाणि कानिचित् सूचयति । भगवान् प्रथमतः पूर्णः श्री-कृष्ण एव । ततः श्री-रामः **प्रधान-पुरुषेश्वरः** पर-व्योम-नाथः । तत **आत्मा** प्रकृत्य्-अन्तर्यामी समष्ट्य्-अन्तर्यामी चेति पुरुष-त्रयम् । पुरुषावतारा मत्स्य-कूर्मादयोऽपि ज्ञेयः ॥४१॥

———————————————————————————————————————

**॥ ३.२५.४२ ॥**

**मद्-भयाद् वाति वातोऽयं सूर्यस् तपति मद्-भयात् ।**

**वर्षतीन्द्रो दहत्य् अग्निर् मृत्युश् चरति मद्-भयात् ॥**

**श्रीधर-स्वामी (भावार्थ-दीपिका) :** ऐश्वर्यं स्फुटयति---मद्-भयाद् इति । श्रुतिश् च---

> भीषास्माद् वातः पवते भीषोदेति सूर्यः । >
> भीषास्माद् अग्निश् चन्द्रश् च मृत्युर् धावति पञ्चमः ॥ \[तै।उ। > २.८.१\] इति ॥४२॥

———————————————————————————————————————

**श्रीनाथ-चक्रवर्ती (चैतन्य-मत-मञ्जुषा) :** भयं दर्शयति---मद्-भयाद् इत्य्-आदि । सर्वेषां भय-हेतूनां कालादीनाम् अपि मत्त एव भयम् इति भावः ॥४२॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** नन्व् अनन्यया भक्त्येति त्वयोक्तं, अतः अन्ये खल्व् असेविता देवाः कुप्यन्तस् त्वद्-भक्तं कदाचिद् दुःखयन्ति न वेति तत्र साटोपम् आह---मद् इति । श्रुतिश् च---

> भीषास्माद् वातः पवते भीषोदेति सूर्यः । >
> भीषास्माद् अग्निश् चन्द्रश् च मृत्युर् धावति पञ्चमः ॥ \[तै।उ। > २.८.१\] इति ।

तेन यदि कम् अपि ते मद्-भक्तं कदाचिद् अपि दुन्वन्ति, तदा तांस् तत्-तद्-अधिकाराद् अप्य् अधः पातयितुं नैवाहं विलम्बे इति भावः ॥४२॥

———————————————————————————————————————

**॥ ३.२५.४३ ॥**

**ज्ञान-वैराग्य-युक्तेन भक्ति-योगेन योगिनः ।**

**क्षेमाय पाद-मूलं मे प्रविशन्त्य् अकुतो-भयम् ॥**

**श्रीधर-स्वामी (भावार्थ-दीपिका) :** मद्-भजनाद् एव मोक्ष इत्य् अत्र सद्-आचारं प्रमाणयति---ज्ञानेति ॥४३॥

———————————————————————————————————————

**श्रीनाथ-चक्रवर्ती (चैतन्य-मत-मञ्जुषा) :** इदानीं भक्तेः प्राधान्यं दर्शयति द्वाभ्यां---ज्ञान-वैराग्येति । **ज्ञान-वैराग्ये युक्ते** उपयुक्ते यत्र तेन । अतो ज्ञानादि-सापेक्ष्यं भक्तेर् नास्तीति । **पाद-मूलं** चरणारविन्द-निकटम् । अथवा तेन केवलेन **भक्ति-योगेन** पाद-मूलं प्रविशन्तीत्य् अन्वयः । ज्ञान-वैराग्यापेक्षा तु न कार्या, मत्-पाद-मूल-प्राप्तौ तयोः सुलभत्वम् इत्य् आह---ज्ञान-वैराग्य-युग् इति पाद-मूल-विशेषणम् ॥४३॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** शुद्धां भक्तिम् उक्त्वा ज्ञानादि-मिश्रां भक्तिम् आह---ज्ञानेति ॥४३॥

———————————————————————————————————————

**॥ ३.२५.४४ ॥**

**एतावान् एव लोकेऽस्मिन् पुंसां निःश्रेयसोदयः ।**

**तीव्रेण भक्ति-योगेन मनो मय्य् अर्पितं स्थिरम् ॥**

**श्रीधर-स्वामी (भावार्थ-दीपिका) :** उपसंहरति---एतावान् इति । **मय्य् अर्पितं** सन् **मनः** स्थिरं भवतीति यद् **एतावान् एव** ॥४४॥

———————————————————————————————————————

**श्रीनाथ-चक्रवर्ती (चैतन्य-मत-मञ्जुषा) :** अतो भक्तिर् एव कार्येति दर्शयति---एतावान् इत्य्-आदि ॥४४॥

———————————————————————————————————————

**जीव-गोस्वामी (क्रम-सन्दर्भः) :** देवानाम् \[३.२५.३२\] इत्य्-आदिवत् स्वस्य तु मतम् आह---एतावान् इति । **तीव्रेण** दृढेन योग-कर्मादिभिर् अभङ्गुरेण शुद्धेनेत्य् अर्थः । तेनैव **अर्पितं** सत् **स्थिरं** भवतीति यत् **एतावान् एव** **निःश्रेयसस्य** परम-पुरुषार्थस्याविर्भावः ॥४४॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** तद् अपि मम शुद्धैव भक्तिः सर्वतः श्रेष्ठेत्य् आह---एतावान् इति । इतोऽधिको **निःश्रेयसोदयो** नैव कोऽप्य् अस्ति, किं त्व् इतो न्यून एव सर्व इति भावः । **तीव्रेण** दृढेन ज्ञान-कर्मादिभिर् अभङ्गुरेण शुद्धेनेत्य् अर्थः । निःश्रेयसस्य परम-पुरुषार्थस्योदयः ॥४४॥

इति सारार्थ-दर्शिन्यां हर्षिण्यां भक्त-चेतसाम् ।

तृतीये पञ्चविंशोऽयं सङ्गतः सङ्गतः सताम् ॥\*॥

———————————————————————————————————————

> इति श्रीमद्-भागवते महा-पुराणे ब्रह्म-सूत्र-भाष्ये >
> पारमहंस्यं संहितायां वैयासिक्यां >
> तृतीय-स्कन्धे विदुर-मैत्रेय-संवादे >
> कापिलेये भक्ति-योगो नाम >
> पञ्चविंशोऽध्यायः ।

॥३.२५॥

———————————————————————————————————————



**(३.२६)**

**अथ षड्विंशोऽध्यायः**

**महद्-आदि-तत्त्वानाम् उत्पत्ति-निरूपणं सद्-धर्म-वर्णनं च ।**

**॥ ३.२६.१ ॥**

**श्री-भगवान् उवाच---**

**अथ ते सम्प्रवक्ष्यामि तत्त्वानां लक्षणं पृथक् ।**

**यद् विदित्वा विमुच्येत पुरुषः प्राकृतैर् गुणैः ॥**

**श्रीधर-स्वामी (भावार्थ-दीपिका) :**

षड्विंशे पुं-प्रकृत्योस् तु विवेकायोपवर्ण्यते ।

साङ्ख्येन सर्व-भावानां जन्म-लक्षण-भेदतः ॥

धात्रा पुत्राय यत् प्रोक्तं क्षत्त्रे मित्रा-सुतेन यत् ।

मात्रे साङ्ख्यं तद् अध्यात्मं प्राधान्येनाह तत्त्ववित् ॥

तत्त्वाम्नायं यत् प्रवदन्ति साङ्ख्यम् इत्य् अत्र साङ्ख्यं भक्तिर् योगश् चेति त्रयम् उपक्षिप्तम् । तत्र भक्तिम् उक्त्वेदानीं साङ्ख्यम् आह---अथेति ॥१॥

———————————————————————————————————————

**जीव-गोस्वामी (क्रम-सन्दर्भः) :** तद् एवं कृतार्थयित्वा विवेक-मात्राय साङ्ख्य-ज्ञान-योगादि-मार्गान् अप्य् आह यावत्-समाप्ति---यथेति ॥१॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :**

षड्विंशे महद्-आदीनाम् उत्पत्ति-लक्षणं तथा ।

तैर् विराट् तस्य चैतन्यम् उक्तम् आत्म-प्रवेशतः ॥

मात्रा पृष्टेषु भक्ति-ज्ञान-योगेषु भक्तिम् उक्त्वा मातरं तयैव कृतार्थीकृत्यापि कर्म-ज्ञान-योगादिभिः स्वर्ग-मोक्षादि-फलानां भक्त्या विना दातुम् अशक्यत्वात् तेष्व् अपि भक्ति-महा-देव्या अधिकारात् सर्वत्र साम्राज्यवत्यास् तस्या उपासक-जनैर् अपि कौत्क-वशात् कर्म-ज्ञानादयोऽपि जिज्ञासनीया एवेति साम्प्रतं ज्ञानं वक्तुम् आह---अथेति ॥१॥

———————————————————————————————————————

**॥ ३.२६.२ ॥**

**ज्ञानं निःश्रेयसार्थाय पुरुषस्यात्म-दर्शनम् ।**

**यद् आहुर् वर्णये तत् ते हृदय-ग्रन्थि-भेदनम् ॥**

**श्रीधर-स्वामी (भावार्थ-दीपिका) :** ज्ञानम् इति । आत्म-दर्शन-रूपं ज्ञानम् अत एव हृदय-ग्रन्थि-भेदनम् अहङ्कार-निवर्तकं निःश्रेयस-प्रयोजनाय यद् आहुस् तत् ते वर्णयामि । तत्त्व-लक्षण-ज्ञानाद् एव विविक्तात्म-ज्ञानं भवतीति भावः ॥२॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** ननु, तत्त्व-लक्षण-ज्ञानेन किं भविष्यतीत्य् अत आह---ज्ञानम् इति । तत्त्व-लक्षण-ज्ञानाद् एव विव्क्तात्म-ज्ञानं भवतीति भावः ॥२॥

———————————————————————————————————————

**॥ ३.२६.३ ॥**

**अनादिर् आत्मा पुरुषो निर्गुणः प्रकृतेः परः ।**

**प्रत्यग्-धामा स्वयं-ज्योतिर् विश्वं येन समन्वितम् ॥**

**मध्वाचार्यः (भागवत-तात्पर्यम्) :** स परमो न जायते न मिर्यते इति प्रसिद्धं हि । देहाद्य्-उपाधिभिर् आत्त-धर्मो जीवोऽपि स्व-प्रवद भ्रान्त्या जायते म्रियते च । भ्रान्तित्वाद् देहात्मत्वस्य किम् उ । सर्वज्ञ-स्वतन्त्रत्वादि-वैलक्षण्य-युक्त ईश्वरः ।

> परस्य जन्म-मृत्य्व्-आद्याः स्युः स्वतन्त्रस्य किं पुनः । >
> जीवस्यापि यतो भ्रान्त्या जन्म-मृत्य्व्-आदि-सङ्गतिः ॥ इति महा-कौर्मे > ॥३॥

———————————————————————————————————————

**श्रीधर-स्वामी (भावार्थ-दीपिका) :** तत्र पुरुषं लक्षयति---अनादिर् इति । आत्मैव पुरुषः । कोऽसाव् आत्मा ? प्रत्यक् प्रतिलोमं धाम स्फूर्तिर् यस्य । क्षणिक-पक्षं[^१००] व्यावर्तयति---अनादिर् इति । संसारित्व-पक्षं व्यावर्तय्तै---प्रकृतेः परः । अन्योऽसङ्गः । ज्ञानादि-गुणत्वं[^१०१] वारयति---निर्गुणः । मीमांसकाद्य्-अभिमत-ज्ञान-विषयत्वं वारयति---स्वयं-ज्योतिः । अनेनैव प्राभाकराभिमतंज्ञानाधारत्वेन स्फुरणम् अपि निरस्तम् । स्वयं-ज्योतिष्ट्वे हेतुः---विश्वं येन समन्वितम्, प्रकाशते इति शेषः । एतैर् एव हेतुभिः पुरुषास्य प्रकृतेः परत्वम् अपि सिद्धम् ॥३॥

[^१००]: क्षणिक-पक्षं विज्ञान-वादिनां क्षणिक-विज्ञान-सन्ततिर् आत्मेत्य्
    एवं-रूपम् Ṁ एवं च क्षणिक-विज्ञानम् एवात्मा तस्योत्पत्तिमत्त्वान्
    नानादित्वम् इति तद्-व्यावृत्तिर् ज्ञेया ।


[^१०१]: तार्किक-मते स्वतो जडाश् चिद्-योगाच् चेतना आत्मानो भवन्ति
    तन्-मतं निराकर्तुं व्याचष्टे---ज्ञानादि-गुणत्वम् इति ।


———————————————————————————————————————

**जीव-गोस्वामी (क्रम-सन्दर्भः) :** अनादिर् इति । आत्मा परमात्मैव पुरुषो निर्गुणः प्राकृत-गुण-रहितः । विश्वं येन समन्वितम् इति सर्व-कारणत्वम् । तेन विचित्र-प्रकाशकतयानन्त-शक्तित्वं दर्शितम् ॥३॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** तत्र पुरुषं लक्षयति---अनादिर् नित्यः आत्मा परमात्मैव पुरुषः निर्गुणः प्राकृत-गुण-रहितः । यतः प्रकृतेः परः । प्रत्यक् सर्वेन्द्रियागम्यं धाम कारणार्णवो यस्य सः । अत एव स्वयं-ज्योतिः स्व-प्रकाशः । स्वयं-ज्योतिष्ट्वे हेतुः---विश्वं येन समन्वितं सत् प्रकाशत इति शेषः ॥३॥

———————————————————————————————————————

**॥ ३.२६.४ ॥**

**स एष प्रकृतिं सूक्ष्मां दैवीं गुण-मयीं विभुः ।**

**यदृच्छयैवोपगताम् अभ्यपद्यत लीलया ॥**

**मध्वाचार्यः (भागवत-तात्पर्यम्) :** उपागतां समीपस्थाम् ॥४॥

———————————————————————————————————————

**श्रीधर-स्वामी (भावार्थ-दीपिका) :** अत्रावरण-विक्षेप-शक्ति-भेदेन प्रकृतिर् द्वि-विधा । तत्रावरण-शक्त्या सैव जीवोपाधिर् अविद्या । विक्षेप-शक्त्या सैव माया पारमेश्वरी । पुरुषश् च जीवेश्वर-रूपेण द्वि-विधः । तत्र यः प्रकृत्य्-अविवेकेन संसरति स जीवः । यस् तु प्रकृतिं वशीकृत्य विश्व-सृष्ट्य्-आदि करोति स ईश्वरः । तत्र प्रकृत्य्-अविवेकेन जीवस्य संसार-प्रकारम् आह---स एष इति पञ्चभिः । सूक्ष्माम् अव्यक्तां दैवीं देवस्य विष्णोः शक्तिं लीलयोपगतां यदृच्छयैवाभ्यपद्यतेत्य् अन्वयः ॥४॥

———————————————————————————————————————

**जीव-गोस्वामी (क्रम-सन्दर्भः) :** स एष परमात्मा यदृच्छया स्वैरितया या लीला, तयाभ्यपद्यत ऐक्षत । लोकवत् तु लीला-कैवल्यं \[वे।सू। २.१.३३\] इति न्यायात् । स ऐक्षत \[बृ।आ।उ। १.२.५\] इति श्रुतेः ॥४॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** एष परमात्मा यदृच्छयैव स्वैरितयैव स्व-शक्तित्वाद् उपगतां कर्म-बन्ध-जगत्-सिसृक्षा-समय एव लीलया अभ्यपद्यत जीव-शक्ति-रूपं वीर्यं तस्याम् आदधान ऐक्षतेत्य् अर्थः ॥४॥

———————————————————————————————————————

**॥ ३.२६.५ ॥**

**गुणैर् विचित्राः सृजतीं स-रूपाः प्रकृतिं प्रजाः ।**

**विलोक्य मुमुहे सद्यः स इह ज्ञान-गूहया ॥**

**मध्वाचार्यः (भागवत-तात्पर्यम्) :** मुमुहे मोहयामास । तद् एतन् मे विजानीहि---कृत्वा विवाहम् इत्य्-आदिवत् ॥५॥

———————————————————————————————————————

**श्रीधर-स्वामी (भावार्थ-दीपिका) :** तस्या लीलाम् आह---गुणैर् इति । ज्ञानं गूहयत्य् आवृणोतीति ज्ञान-गूहा तया । तथा च श्रुतिः---

> अजाम् एकां लोहित-शुक्ल-कृष्णां >
> बह्वीं प्रजां जनय्न्तीं सरूपाम् । >
> अजो ह्य् एओ जुषमाणोऽनुशेते >
> जहात्य् एनां भुक्त-भोगाम् अजोऽन्यः ॥ \[श्वे।उ। ४.५\] इति ।

मुमुहे आत्मानं विस्मृतवान् ॥५॥

———————————————————————————————————————

**जीव-गोस्वामी (क्रम-सन्दर्भः) :** ततश् च पुरुषान्तरस्यावस्थाम् आह---गुणैर् इति । तां चैकांशेन सृजन्तीम् । इह शरीरे स प्रसिद्धो जीवाख्यः पुरुषस् तु मुमुहे । ज्ञान-गूहया तस्याः प्रकृतेर् एवाविद्याख्यया वृत्त्या । अत्र विलोक्येत्य् अनेन । मुमुहे इत्य् अनेन ज्ञान-गूहयेत्य् अनेन च पराग्-भूतायाः प्रकृतेस् तत्-कृताद् अज्ञानाच् च प्रत्यग्-भूतं यज् ज्ञानं, तत् तस्य स्वरूप-शक्तिर् एव स्याद् इति गम्यते । श्री-गीतोपनिषदि च तथा---अज्ञानेनावृतं ज्ञानं तेन मुह्यति जन्तवः \[गीता ५.१५\] इति ॥५॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** तत्र जीवस्य मोहम् आह---प्रकृतिं विलोक्य स जीवात्मा इह प्रकृतौ स्थितः सद्यः प्रकृइत्-संसर्ग-समय एव ज्ञान-गूहया प्रकृतेर् एवाविद्याख्य-वृत्त्या युक्तो मुमुहे स्वरूपं विसस्मार, सदैवानाद्य-विद्यया युक्तोऽपि जीवः सुषुप्तौ यथा स्वरूपं किञ्चिद् उपलभते, तथैव सृष्टेः पूर्वं प्रलयेऽपि स्वरूपम् उपलभमान एवासीत् । सृष्टारम्भे तु तद् विसस्मारेत्य् अर्थः । कीदृशीम् ? गुणैः सत्त्वादिभिर् विचित्राः प्रजाः सृजन्तीम् । तथा च श्रुतिः---

> अजाम् एकां लोहित-शुक्ल-कृष्णां >
> बह्वीं प्रजां जनय्न्तीं सरूपाम् । >
> अजो ह्य् एओ जुषमाणोऽनुशेते >
> जहात्य् एनां भुक्त-भोगाम् अजोऽन्यः ॥ \[श्वे।उ। ४.५\] इति ।

———————————————————————————————————————

**॥ ३.२६.६ ॥**

**एवं पराभिध्यानेन कर्तृत्वं प्रकृतेः पुमान् ।**

**कर्मसु क्रियमाणेषु गुणैर् आत्मनि मन्यते ॥**

**मध्वाचार्यः (भागवत-तात्पर्यम्) :**

यत्र कारयितातीव स्वतन्त्रस् तत्र कर्तृता ।

> प्रोच्यते तु यथा ब्रह्मत्व-ज्ञः संसार-भाग् यतः ॥ इति च । >
> लये वाप्य् अथवा सृष्टौ त्व् अन्तरालेपिनः क्वचित् । >
> प्रकृत्या रहितं ब्रह्म कदाचिद् अपि तिष्ठति ॥ इति कापिलेये ।

एवं पराभिध्यानेन परात्मेच्छया । प्रकृतेः कर्तृत्वं जीव आत्मनि मन्यते ॥६॥

———————————————————————————————————————

**श्रीधर-स्वामी (भावार्थ-दीपिका) :** पराभिध्यानं प्रकृत्य्-अध्यासस् तेन । प्रकृतेर् गुणैः कर्मसु क्रियमाणेषु कर्तृत्वम् आत्मनि मन्यते ॥६॥

———————————————————————————————————————

**जीव-गोस्वामी (क्रम-सन्दर्भः) :** पराभिध्यानेन प्रकृत्यावेशेन प्रकृतिर् एवाहम् इति मननेन प्रकृतेर् गुणैः क्रियमाणेषु कर्मसु कर्तृत्वम् आत्मनि मन्यते । अत्र निरहम्भावस्य पराभिध्यानासम्भवात्[^१०२] परावेशजाताहङ्कारस्य चावरकत्वाद् अस्त्य् एव तस्मिन्न् अन्योऽहम्भाव-विशेषः । स च शुद्ध-स्वरूप-मात्र-निष्ठत्वान् न संसार-हेतुर् इति स्पष्टम् ।

[^१०२]: परिध्यानाभावात् ।


एतद् एवाहङ्कार-द्वयं सन्ने यद् इन्द्रिय-गणेऽहमि च प्रसुप्ते कूटस्थ आशयम् ऋते तद्-अनुस्मृतिर् नः \[भा।पु। ११.३.३९\] इत्य् अत्र दर्शितम्[^१०३] उपाध्य्-अभिमानात्मकस्याहङ्कारस्य प्रसुप्तत्वात् । तद्-अनुस्मृतिर् न इत्य् अनेन सुखम् अहम् अस्वाप्स्वम् इत्य् आत्मनोऽहतयैव परामर्शाच् च । अत एव माम् अहं नाज्ञासिषम् इत्य् अत्र परामर्शेऽपि उपाध्य्-अभिमानिनो ऽनुसन्धानाभावः अन्यस्य त्व् अज्ञान-साक्षित्वेनानुसन्धानम् इति दिक् ॥६॥ \[परमात्म-सन्दर्भ ३०\]

[^१०३]: परमात्म-सन्दर्भ, सेच्तिओन् १९।


———————————————————————————————————————

**विश्वनाथ-चक्रवर्ती (सारार्थ-दर्शिणी) :** एवं नृत्यतो गायतः पश्यन् यथैवानुकरोति तान् \[भा।पु। ११.२२.५३\] इति रीत्या पराभिध्यानेन प्रकृत्य्-अध्यासेन सा च प्रकृतिर् देह एवेति देह एवाहम् इति मननेन प्रकृतेर् गुणैः क्रियमाणेषु कर्मसु रूपादि-ग्रहणेषु कर्तृत्वम् आत्मनि मन्यते । तत्र निरहं-भावस्य पराभिध्यानासम्भवात् परावेश-जाताहङ्कारस्य चावरकत्वाद् अस्त्य् एव तस्मिन्न् अन्योऽहंभाव-विशेषः । स च शुद्ध-स्वरूप-मात्र-निष्ठत्वान् न संसार-हेतुर् इति स्पष्टम् । विप्र-कुमारस्य साहङ्कारस्यैव भूतावेशत्वे सति भूतोऽहम् इति वदिति विवेचनीयम् ॥६॥

\[अत्र ब्रह्म-सूत्रे ३.२.५ पराभिध्यानात् तु तिरोहितं ततो ह्य् अस्य बद्ध-विपर्ययु इत्य् एतत् सूत्रं द्रष्टव्यम् ।\]

———————————————————————————————————————

**॥ ३.२६.७ ॥**

**तद् अस्य संसृतिर् बन्धः पार-तन्त्र्यं च तत्-कृतम् ।**

**भवत्य् अकर्तुर् ईशस्य साक्षिणो निर्वृतात्मनः ॥**

**मध्वाचार्यः (भागवत-तात्पर्यम्) :**

विष्णोः सुराणां गुरूणां नित्या जीव-स्वतन्त्रता ।

> यत् तु तस्यान्य-तन्त्रत्वं तज्-ज्ञानाद् विनिवर्तते ॥ इति च ।

अकर्तुर् अनीशस्य सकाशात् । अक्लिष्टत्वाद् अकर्ता सा अकार्यत्वाद् अथापि वा इति च ॥७॥

———————————————————————————————————————

**श्रीधर-स्वामी (भावार्थ-दीपिका) :** तद् इति कर्तृत्व-मननम् एव । अस्य पुरुषस्य । साक्षि-मात्रत्वाद् अकर्तुर् एव सतः कर्मभिर् बन्धः । ईशस्यापरतन्त्रस्यैव कर्म-बन्ध-कृतं भोगे पारतन्त्र्यं निर्वृतात्मनः सुखात्मकस्यैव संसृतिर् जन्म-मृत्यु-प्रवाहः प्रकृत्य्-अविवेक-कृतम् एतत् सर्वं भवतीत्य् अर्थः ॥७॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** तद् इति कर्तृत्व-मननम् एवास्य जीवस्य, वस्तुतः साक्षि-मात्रत्वाद् अकर्तुर् एव सतः कर्मभिर् बन्धः । यथा राजकीयः पुरुषो राजोच्यते, तथैव ईशस्य ईश-शब्द-वाच्यस्येश्वर-शक्ति-रूपस्यापि कर्म-बन्ध-कृतं भोग-पारतन्त्र्यम् । निर्वृतात्मनः सुख-स्वरूपस्यापि संसृतिर् जन्म-मृत्यु-प्रवाहः ॥७॥

———————————————————————————————————————

**॥ ३.२६.८ ॥**

**कार्य-कारण-कर्तृत्वे कारणं प्रकृतिं विदुः ।**

**भोक्तृत्वे सुख-दुःखानां पुरुषं प्रकृतेः परम् ॥**

**मध्वाचार्यः (भागवत-तात्पर्यम्) :** एष कर्ता न क्रियते कारणं च जगत्-प्रभुर् इति भारते ।

> ब्रह्मादिभिः सर्ग-करी श्री-विष्णु-बल-संश्रयात् । >
> सुख-दुःख-प्रदो विष्णुः स्वयम् एव सनातनः ॥ >
> कर्तृत्वं सुख-दुःखानां करोत्य् एको हरिः स्वयम् । >
> भोक्तृत्व-मात्र-हेतुत्वं जीवे नान्यत्र कुत्रचित् ॥ इति > भविष्यत्-पर्वणि ॥८॥

———————————————————————————————————————

**श्रीधर-स्वामी (भावार्थ-दीपिका) :** ननु चैतन्य-सामानाधिकरण्येनैव कर्तृत्वादि-प्रतीतेः स्वस्यैव तद्-अङ्गीक्रियतां, नेत्य् आह । कार्यं शरीरम् । कारणम् इन्द्रियम् । कर्ता देवता-वर्गः । तद्-भावापत्तौ पुरुषस्य प्रकृतिं कारणं विदुः । कूटस्थस्य स्वतो विकाराभावात् प्रकृति-परिणाम-भूत-देहाद्य्-अहङ्कार-कृतम् एव कर्तृत्वादिकम् इत्य् अर्थः । भोक्तृत्वे तु पुरुषं कारणं विदुः इत्य् अस्यायं भावः---यद्यप्य् अहङ्कार-गतम् एव कर्तृत्वादिकं भोक्तृत्वं च, तथापि विकारस्य जडावसानत्वाद् उपाधि-प्राधान्यं भोगस्य चिद्-अवसानत्वाद् उपहित-प्राधान्यम् इति ॥८॥

———————————————————————————————————————

**जीव-गोस्वामी (क्रम-सन्दर्भः) :** तद्-उपाधि-प्राधान्येन प्रवर्तमानम् उपाधि-धर्मत्वेन व्यपदिश्यत इत्य् आह---कार्येति । अत्र कार्य-कारण-कर्तृत्वे कारणं प्रकृतिं विदुः इत्य् आदौ परमात्म-प्राधान्येन प्रवर्तमानं तु निरुपाधिकम् एव । यथा---

> सात्त्विकं कारकोऽसङ्गी रागान्धो राजसः स्मृतः । >
> तामसः स्मृति-विभ्रष्टो निर्गुणो मद्-अपाश्रयः ॥ \[भा।पु। > ११.२५.२६\] इति ।

अथ भोक्तृत्वं संवेदन-रूपत्वेन यथा तथा तत्रैव चिद्-रूपे पर्यवस्यतीत्य् आह---भोक्तृत्व इति । कारणं विदुः इति पूर्वेणैवान्वयः । अत्र टीका-मते प्रतिबिम्ब दृष्टान्तो ज्ञेयः । अत्र हि कम्पादिक उपाधेर् धर्मः । प्रकाशस् तूपहितस्य । स्व-मते तु तद् अपि नेष्यते, क्रियापि चैतन्यं विना न सम्भवतीति दृष्टान्त-वैषम्यात् ॥८॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** जीवस्य कर्मभिर् एव बन्धस् तेषां कर्मणां च साधने फल-भोगे च क्रमेण प्रकृति-पुरुषाव् एव कारणे इत्य् आह---कार्येति । भूतेन्द्रिय-देवतादिभिर् एव कर्म-सिद्धेस् तेषां भूतेन्द्रिय-देवतानां च कार्य-कारण-कर्तृत्वे प्रकृतिम् एव कारणं विदुः । प्रकृत्यैव तेषां तद्-भावस्य सृष्टत्वाज् जीवस्य कर्म-कारणं मायाधीनम् इत्य् अर्थः । कर्म-फल-दाता च परमेश्वर एवेति जीवस्य कर्म-फल-भोक्तृत्वम् ईश्वराधीनम् एवेत्य् आह---भोक्तृत्वं जीवस्य कर्म-फलानां भोगे पुरुषं कारणं विदुर् इत्य् अन्वयः ॥८॥

———————————————————————————————————————

**॥ ३.२६.९ ॥**

**देवहूतिर् उवाच---**

**प्रकृतेः पुरुषस्यापि लक्षणं पुरुषोत्तम ।**

**ब्रूहि कारणयोर् अस्य सद्-असच् च यद्-आत्मकम् ॥**

**मध्वाचार्यः (भागवत-तात्पर्यम्) :** प्रकृतिः पुरुषं चैव विध्य् अनादी इति च ॥९॥

———————————————————————————————————————

**श्रीधर-स्वामी (भावार्थ-दीपिका) :** तद् एवं संसारिणं पुरुषं तद्-धेतुं प्रकृतिं च ज्ञात्वेदानीं जगत्-कारणम् ईश्वरं तत्-प्रकृतिं च पृच्छति---प्रकृतेर् इति । अस्य विश्वस्य । सद् असच् च स्थूलं सूक्ष्मं च कार्यं यद् आत्मकं तयोः प्रकृति-पुरुषयोः ॥९॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** ततश् च ताव् एव पर्कृति-पुरुषौ विशेषतो जिज्ञासमानाह---प्रकृतेर् इति । अस्य विश्वस्य सद सच् च स्थूलं सूक्ष्मं च कार्यं यद् आत्मकम् ॥९॥

———————————————————————————————————————

**॥ ३.२६.१० ॥**

**श्री-भगवान् उवाच---**

**यत् तत् त्रि-गुणम् अव्यक्तं नित्यं सद्-असद्-आत्मकम् ।**

**प्रधानं प्रकृतिं प्राहुर् अविशेषं विशेषवत् ॥**

**मध्वाचार्यः (भागवत-तात्पर्यम्) :**

व्यक्ताव्यक्तात्मकं यत् तद् विन्द्यात् सद्-असद्-आत्मकम् ।

> असर्गा केवला व्यक्ता सिसृक्षुर् उभयात्मिका ॥ >
> व्यक्तैव कार्य-रूपा तु प्रकृतिस् त्रिविधा मता । >
> कार्यतः सा प्रधानत्वात् सा प्रधानम् इति कीर्त्यते । >
> अविशेषाद् अकार्यत्वात् सा च श्री-विष्णु-संश्रया ॥ इति हरिवंशेषु ।

विशेषः कार्यम् उद्दिष्टं विशेषाद् दृश्यते यतः इति पाद्मे ॥१०॥

———————————————————————————————————————

**श्रीधर-स्वामी (भावार्थ-दीपिका) :** तत्र प्रकृतिं लक्षयति । यत् प्रधानं तद् एव प्रकृतिं प्राहुः । किं तत् प्रधानम् ? स्वतोऽविशेषं विशेषवद् विशेषाणाम् आश्रयः । तर्हि किं ब्रह्म ? न, त्रिगुणम् । किं महत्तत्त्वादि ? न, अव्यक्तम् अकार्यम् । किं कालादि ? न, सद्-असद्-आत्मकं कार्य-कारण-रूपम् । किं जीवः प्रकृतिः ? न, नित्यम् ॥१०॥

———————————————————————————————————————

**जीव-गोस्वामी (क्रम-सन्दर्भः) :** अथोपादानांशस्य प्रधानस्य लक्षणम् आह---यत् तद् इति । यत् खलु त्रि-गुणं सत्त्वादि-गुण-त्रय-समाहारस् तद् एवाव्यक्तं प्रधानं प्रकृतिं च प्राहुः । तत्राव्यक्त-संज्ञत्वे हेतुः---अविशेषं गुण-त्रय-साम्य-रूपत्वाद् अनभिव्यक्त-विशेषम् अत एवाव्याकृत-संज्ञं चेति गमितम् । प्रधान-संज्ञत्वे हेतुः विशेषवत् । स्वांश-कार्य-रूपाणां महद्-आदि-विशेषाणाम् आश्रय-रूपतया तेभ्यः श्रेष्ठम् । प्रकृति-संज्ञत्वे हेतुः । सद्-असद्-आत्मकं सद्-असत्सु कार्य-कारण-रूपेषु महद्-आदिषु कारणत्वाद् अनुगत आत्मा स्वरूपं यस्य तत् । तथापि नित्यं प्रलये कारण-मात्रात्मनावस्थित-सर्वांशत्वेन सृष्टि-स्थित्योश् चापञ्चीकृतांशत्वेनाविकृतं स्वरूपं यस्य तादृशम् इति ब्रह्मत्वं महद्-आदि-रूपत्वं च व्यावृत्तम् । ब्रह्मणो निर्गुणत्वात् महद्-आदीनां चाव्यक्तापेक्षया कार्य-रूपत्वात् ।

यद् वा, सर्वतोऽप्य् आश्चर्य-रूपत्वेन निर्वक्तुम् अशक्यत्वात् यत्-तच्-छब्देनोक्तम् । अत एव सर्व-श्रेष्ठत्वात् प्रधान-शब्देन ख्यातं वस्तु प्रकृतिं प्राहुः श्रौताह् स्मार्ताश् च । आश्चर्य-रूप्त्वम् एव दर्शयति---त्रिगुणम् अप्य् अव्यक्तम् । सगुणः खौल् व्यक्तीभवत्य् एव । तथा सत् कार्यं, असत् कारणं, तत्-तद्-आत्मकम् अपि नित्यम् । नैव मृद्-आदि । तथा सत्त्वादिभिर् विशेषवद् अपि गुण-साम्य-रूपत्वेनाविशेषम्, नैवम् अन्यद् इति । तद् एवं सिद्धे पूर्ण-वाक्यार्थेऽतिव्याप्तयस् तु यथा-योगम् एकत्वादि-धर्मैः परिहर्तव्याः ॥ \[परमात्म-सन्दर्भ ५५\]

———————————————————————————————————————

**विश्वनाथ-चक्रवर्ती (सारार्थ-दर्शिणी) :** तत्र प्रकृतिं लक्षयति---यत् खलु त्रिगुणं सत्त्वादि-गुण-त्रय-समाहारस् तद् एवाव्यक्तं प्रधानं प्रकृतिं च प्राहुः । तत्राव्यक्त-संज्ञत्वे हेतुः---अविशेषं गुण-त्रय-साम्य-रूपत्वाद् अनभिव्यक्त-विशेषम् । प्रधान-संज्ञत्वे हेतुः---विशेषवत् । स्वांश-कार्य-रूपाणां महद्-आदि-विशेषाणाम् आश्रय-रूपत्वेन तेभ्यः श्रेष्ठम् । प्रकृति-संज्ञत्वे हेतुः---सद्-असद्-आत्मकम् । सद्-असत्सु कार्य-कारण-रूपेषु महद्-आदिषु कारणत्वात् अनुगत आत्मा स्वरूपं यस्य तत् । प्रलयेऽपि कारण-मात्रात्मनावस्थितत्वान् नित्यम् । यद् वा, यत् तद् अनिर्वचनीयं श्रेष्ठत्वात् प्रधानं तत् प्रकृतिं प्राहुः । अनिर्वचनीयत्वम् एवाह---त्रिगुणम् अप्य् अव्यक्तं सगुणं खलु व्यक्तीभवत्य् एव । यथा सत्-कार्यम् असत्-कारणं तत्-तद्-आत्मकम् अपि नित्यम् । तथाभूतं मृद्-आदि खल्व् अनित्यम् एव दृष्टं, तथैव महद्-आदि-विशेषवत् द्रव्यं खलु तद् अन्यद् रूपम् अविशेषं न दृष्टम् इति ॥१०॥

———————————————————————————————————————

**॥ ३.२६.११ ॥**

**पञ्चभिः पञ्चभिर् ब्रह्म चतुर्भिर् दशभिस् तथा ।**

**एतच् चतुर्-विंशतिकं गणं प्राधानिकं विदुः ॥**

**श्रीधर-स्वामी (भावार्थ-दीपिका) :** अन्येषां तत्त्वानां लक्षणं वक्तुं तानि गणयति---पञ्चभिर् इत्य्-आदि । सङ्ख्याभेदेनैतच् चतुर्-विंशतिकम् एतानि चतुर्-विंशतिर् यस्मिन् गणे तं गणं प्राधानिकं प्रधान-कार्यात्मकं ब्रहम विदुः ॥११॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** अन्येषां तत्त्वानां लक्षणं वक्तुं तानि गणयति---पञ्चभिर् इत्य्-आदि । पञ्चभिस् तथा पञ्चभिश् चतुर्भिर् दशभिश् च यो गणस् तं प्राधानिकं प्रधानाद् अद्भुतं गणं ब्रह्म ब्रह्मत्वेनोपास्यं विदुर् ज्ञानिनः । गणं कीदृशम् एतानि महा-भूतादीनि चतुर्विंशतिर् यत्र तम् ॥११॥

———————————————————————————————————————

**॥ ३.२६.१२ ॥**

**महा-भूतानि पञ्चैव भूर् आपोऽग्निर् मरुन् नभः ।**

**तन्-मात्राणि च तावन्ति गन्धादीनि मतानि मे ॥**

**श्रीधर-स्वामी (भावार्थ-दीपिका) :** एतद् विवृणोति---महा-भूतानीति त्रिभिः । तावन्ति पञ्चैव ॥१२॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** तानि विवृणोति त्रिभिः । तावन्ति पञ्चैव ॥१२॥

———————————————————————————————————————

**॥ ३.२६.१३ ॥**

**इन्द्रियाणि दश श्रोत्रं त्वग् दृग् रसन-नासिकाः ।**

**वाक् करौ चरणौ मेढ्रं पायुर् दशम उच्यते ॥**

*न कतमेनापि व्याख्यातम्।*

———————————————————————————————————————

**॥ ३.२६.१४ ॥**

**मनो बुद्धिर् अहङ्कारश् चित्तम् इत्य् अन्तर्-आत्मकम् ।**

**चतुर्धा लक्ष्यते भेदो वृत्त्या लक्षण-रूपया ॥**

**मध्वाचार्यः (भागवत-तात्पर्यम्) :**

बुद्धिर् अध्यवसानाय संशयं कुरुते मनः ।

> अभिमानो ह्य् अहङ्कारश् चित्तं स्मरण-कारणम् ॥ इति स्कान्दे > ॥१४॥

———————————————————————————————————————

**श्रीधर-स्वामी (भावार्थ-दीपिका) :** अन्तर्-आत्मकम् अन्तः-करणम् । लक्षण-रूपया व्यवच्छेदिकया ॥१४॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** अन्तर्-आत्मकम् अन्तः-करणम् । लक्षण-रूपया व्यवच्छेदिकया वृत्त्या ॥१४॥

———————————————————————————————————————

**॥ ३.२६.१५ ॥**

**एतावान् एव सङ्ख्यातो ब्रह्मणः स-गुणस्य ह ।**

**सन्निवेशो मया प्रोक्तो यः कालः पञ्च-विंशकः ॥**

**मध्वाचार्यः (भागवत-तात्पर्यम्) :**

हरिस् तु निर्गुणं ब्रह्म श्रीर् ब्रह्म स-गुणं स्मृता ।

> तद्-अङ्गजानि तत्त्वानि तस्मात् तद्-रूपम् उच्यते ॥ इति हरि-वंशेषु । >
> पुरुषो हृदिस्थः परमः कालः सर्व-गतो हरिः । >
> अथवा रुद्र-देहस्थो हरिः काल इतीरितः ॥ इति ब्राह्मे ॥१५॥

———————————————————————————————————————

**श्रीधर-स्वामी (भावार्थ-दीपिका) :** यावान् मया प्रोक्त एतावान् एव सङ्ख्यातो गणितस् तत्त्व-ज्ञैः । काले तु मत-द्वयम् आह---यः कालः स पञ्च-विंशकः । अल्पार्थे क-प्रत्ययः । प्रकृतेर् एवावस्था-विशेष इत्य् अर्थः ॥१५॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** सत्त्व-गुणस्य महद्-आदि-प्रपञ्चस्य । काले तु मत-द्वयम् आह---यः कालः स पञ्च-विंशकः, प्रकृतेर् एवावस्था-विशेष इत्य् अर्थः ॥१५॥

———————————————————————————————————————

**॥ ३.२६.१६ ॥**

**प्रभावं पौरुषं प्राहुः कालम् एके यतो भयम् ।**

**अहङ्कार-विमूढस्य कर्तुः प्रकृतिम् ईयुषः ॥**

**मध्वाचार्यः (भागवत-तात्पर्यम्) : पौरुषं प्रभावं** पुरुषस्य प्रकर्षेण भावं व्याप्तं रूपम् । **एके** सम्यग् ज्ञानिनः, अप्राकृताः ॥१६॥

———————————————————————————————————————

**श्रीधर-स्वामी (भावार्थ-दीपिका) : एके** तु **पौरुषं** पुरुषस्य ईश्वरस्य प्रभास्येश्वरस्य **प्रभावं** विक्रमं **कालम्** आहुः । तम् एव कालं द्वेधा लक्षयति, **यतो भयं** भवति । कस्य ? **प्रकृतिम् ईयुषः** प्राप्तस्य । अत एव देहेऽ**हङ्कारेण विमूढस्य** **कर्तुर्** जीवस्य । अनेन संहारकत्वेन लक्षितः ॥१६॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** **एके** तु **पौरुषं** पुरुषस्य ईश्वरस्य **प्रभावं** विक्रमं **कालम्** आहुः---**कर्तुर्** जीवस्य **यतो भयम्** इति जीव-क्षोभकत्वेन कालो लक्षितः ॥१६॥

———————————————————————————————————————

**॥ ३.२६.१७ ॥**

**प्रकृतेर् गुण-साम्यस्य निर्विशेषस्य मानवि ।**

**चेष्टा यतः स भगवान् काल इत्य् उपलक्षितः ॥**

**श्रीधर-स्वामी (भावार्थ-दीपिका) :** सृष्टि-हेतुत्वेन लक्षयति---प्रकृतेर् इति ॥१७॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** प्रकृति-क्षोभकत्वेनापि तं लक्षयति---प्रकृतेर् इति ॥१७॥

———————————————————————————————————————

**॥ ३.२६.१८ ॥**

**अन्तः पुरुष-रूपेण काल-रूपेण यो बहिः ।**

**समन्वेत्य् एष सत्त्वानां भगवान् आत्म-मायया ॥**

**मध्वाचार्यः (भागवत-तात्पर्यम्) :**

प्रकृतेः क्षोभकं रूपं दैवं नारायणात्मकम् ।

> प्रकृतौ महतः स्रष्टा परमः पुरुषो मतः ॥ >
> तद् एव वासुदेवाख्यं महत्तत्त्व-नियामकम् । >
> सङ्कर्षणाख्यस् तु हरिः सूक्ष्माहङ्कार-यामकः ॥ >
> स्थूलाहङ्कार-नियमो विष्णुः प्रद्युम्न-नामकः । >
> अनिरुद्धो मनस्-तत्त्व-नियन्ता भगवान् हरिः ॥ >
> महत्-तत्त्वादि जीवास् तु ब्रह्म-शेषाङ्गजास् तथा । >
> सूक्ष्म-स्थूल-विभेदेन कामजाश् चानिरुद्धकः ॥ इति कापिलेये > ॥१८-१९॥

———————————————————————————————————————

**श्रीधर-स्वामी (भावार्थ-दीपिका) :** कोऽसौ भगवान् ? तम् आह---अन्तर् इति । अन्तः सर्व-प्राणिनां यः पुरुष-रूपेण वियन्तृत्वेन समत्वेति सम्यक् तद् विकार-रहित एवानुस्यूतो वर्तते बहिश् च काल-रूपेण एष भगवान् । यद्वा, यः पुरुष इति प्रसिद्धः कालः स पञ्च-विंशः । एके तु पुरुषस्य प्रभावं कालम् आहुः । प्रभावस्यैव लक्षणं यत इति । पुरुषस्यैव कालत्वे हेतुः, प्रकृतेर् इति । उभयथा विवक्षायां हेतुः---अन्तर् इति । शेषं समानम् । तद् एवं प्रकृतेश् चतुर्-विंशति-भेदाः । जीवेश्वरयोश् चैक्य-विवक्षातः पञ्च-विंशति-तत्त्वानि भवन्ति । तयोर् भेद-विवक्षया च षड्-विंशतिर् भवन्ति ॥१८॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** अत एवअन्तः पुरुष-रूपेणान्तर्यामि-रूपेण नियन्ता समन्वेति सम्यक् तद्-विकार-रहित एवानुस्यूतो वर्तते बहिश् च काल-रूपेण नियन्ता सत्त्वानां सर्व-प्राणिनाम् । तद् एवं प्राधानिको गणश् चतुर्विंशति-सङ्ख्यः । कालो जीवश् चेति द्वौ प्रकृति-पुरुषौ च द्वौ मिलित्वा अष्टाविंशतिस् तत्त्वानि भवन्ति ॥१८॥

———————————————————————————————————————

**॥ ३.२६.१९ ॥**

**दैवात् क्षुभित-धर्मिण्यां स्वस्यां योनौ परः पुमान् ।**

**आधत्त वीर्यं सासूत महत्-तत्त्वं हिरण्मयम् ॥**

**श्रीधर-स्वामी (भावार्थ-दीपिका) :** इदानीं तत्त्वानाम् उत्पत्ति-पूर्वकं लक्षणान्य् आह---दैवाद् इत्य्-आदिना एतान्य् असंहत्येत्य् अतः प्राक्तनेन ग्रन्थेन । तत्र चित्तस्योत्पत्ति-पूर्वकं लक्षणम् आह चतुर्भिः । दैवाज् जीवादृष्टात् क्षुभिता धर्मा गुणा यस्याः । योनाव् अभिव्यक्ति-स्थाने प्रकृतौ। वीर्यं चिच्-छक्तिम् । सा प्रकृतिर् महत्-तत्त्वम् असूत । महतः स्वरूपम् आह---हिरण्मयं प्रकाश-बहुलम् ॥१९॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** इदानीं तत्त्वेषु लक्षयितव्येषु प्रथमं चित्तस्योत्पत्ति-पूर्वकं लक्षणम् आह---दैवात् कालात् क्षुभिता धर्मा गुणा यस्यास् तस्यां योनाव् अभिव्यक्ति-स्थाने वीर्यं चिच्-छक्त्य्-आख्यं चैतन्यम् । सा प्रकृतिर् महत्-तत्त्वम् असूत । हिरण्मयं प्रकाश-बहुलम् ॥१९॥

———————————————————————————————————————

**॥ ३.२६.२० ॥**

**विश्वम् आत्म-गतं व्यञ्जन् कूट-स्थो जगद्-अङ्कुरः ।**

**स्व-तेजसापिबत् तीव्रम् आत्म-प्रस्वापनं तमः ॥**

**मध्वाचार्यः (भागवत-तात्पर्यम्) :**

अङ्के रमयते यस्मात् केशवो जगद्-अङ्कुरः ।

> महान्तं योऽसृजज् जीवं मोहकं च तमोऽग्रसत् ॥ इति च ॥२०॥

———————————————————————————————————————

**श्रीधर-स्वामी (भावार्थ-दीपिका) :** विश्वम् अहङ्कारादि-प्रपञ्चम् । आत्म-गतं स्वस्मिन् सूक्ष्म-रूपेण स्थितं व्यञ्जन् प्रकटयन् महांस् तीव्रं प्रलय-कालीनं तमोऽपिबत् । कूट-स्थो लय-विक्षेप-शून्यः । कथं-भूतं तमः ? आत्मानं प्रस्वापयति प्रच्छादयतीति तथा । यत् पूर्वं प्रलय-समये महान्तं प्रकृतौ विलापयाम् आसेत्य् अर्थः ॥२०॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** विश्वम् अहङ्कारादि-प्रपञ्चम् आत्म-गतं स्वस्मिन् सूक्ष्म-रूपेण स्थितं व्यञ्जयन् प्रकटयन्,सर्वत्र पुंस्त्वं तत्त्व-पद-त्यागेन महान् इत्य् एतस्यैव विशेष्यीकृतत्वात् । कूट-स्थः मनोवल् लय-विक्षेप-शून्यआत्मानं प्रस्वापयति तथा यत् तमः पूर्व-प्रलय-समये महान्तं प्रकृतौ विलापयाम् आसेत्य् अर्थः ॥२०॥

———————————————————————————————————————

**॥ ३.२६.२१ ॥**

**यत् तत् सत्त्व-गुणं स्वच्छं शान्तं भगवतः पदम् ।**

**यद् आहुर् वासुदेवाख्यं चित्तं तन् महद्-आत्मकम् ॥**

**मध्वाचार्यः (भागवत-तात्पर्यम्) :** यद् वासुदेवाख्यं भगवद्-रूपं ततो महद्-आत्मकं चित्तं जायते । सत्त्व-शब्देन चोच्यन्ते पूर्णानन्दादयो गुणा इति च ॥२१॥

———————————————————————————————————————

**श्रीधर-स्वामी (भावार्थ-दीपिका) :** प्रसङ्गाच् चतुर्-व्यूहोपासनाम् आह---यत् तद् इति । सर्वागम-प्रसिद्धत्वम् आह---स्वच्छं विशदम् । शान्तं रागादि-रहितम् । भगवतः पदम् उपलब्धि-स्थानम् । अत एव वासुदेवाख्यं यद् आहुः । अयम् अर्थः---अधिभूत-रूपेण तस्यैव महान् इति संज्ञा, अध्यात्म-रूपेण चित्तम् इति, उपास्य-रूपेण वासुदेव इति, अधिष्ठाता तु तस्य क्षेत्र-ज्ञः, एवम् अहङ्कारे सङ्कर्षण उपास्यः, रुद्रोऽधिष्ठाता, मनस्य् अनिरुद्ध उपास्यः, चन्द्रोऽधिष्ठाता, बुद्धौ प्रद्युम्न उपास्यः, ब्रह्माधिष्ठातेति ज्ञातव्यम् ॥२१॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** यत् तत् प्रसिद्धं चित्तं तन् महद्-आत्मकं महत्-तत्त्वम् एव देहे चित्त-रूपेण तिष्ठतीत्य् अर्थः । स्वच्छं निर्मलं शान्तं रागादि-शून्यं भगवतः पदम् उपासना-पीठं यद् यं भगवन्तं वासुदेवाख्यम् आहुर् इति चित्ताहङ्कार-बुद्धि-मनःसु क्रमेण वासुदेव-सङ्कर्षण-प्रद्युम्नानिरुद्धा उपास्य-देवताः चित्तादि-शुद्ध्य्-अर्थं ज्ञेयाः । विष्णु-रुद्र-ब्रह्म-चन्द्रास् त्व् अधिष्ठातारः ॥२१॥

———————————————————————————————————————

**॥ ३.२६.२२ ॥**

**स्वच्छत्वम् अविकारित्वं शान्तत्वम् इति चेतसः ।**

**वृत्तिभिर् लक्षणं प्रोक्तं यथापां प्रकृतिः परा ॥**

**मध्वाचार्यः (भागवत-तात्पर्यम्) :**

महत्-तत्त्व-गतो योऽसौ वासुदेवाभिधो हरिः ।

> स चित्त-जनकः प्रोक्तः प्राणिनां च पृथक् पृथक् ॥ इति च ।

चित्तस्य स्वच्छत्वादयः पृथग्-गुणा उच्यन्ते । स्वच्छत्वम् इत्य्-आदि । स्तिमितोदक-चित्तादेर् अवकारोऽल्प-विक्रिया इति तत्त्व-विवेके । वृत्तिः स्वभावो वृत्तं च स्थितिर् इत्य् अभिधीयते इति शब्द-निर्णये । वृत्तिभिर् लक्षणं प्रोक्तम् इति स्वाभाविकं लक्षणम् इत्य् अर्थः ॥२२॥

———————————————————————————————————————

**श्रीधर-स्वामी (भावार्थ-दीपिका) :** स्वच्छत्वं भगवद्-बिम्ब-ग्राहित्वम् । अविकारित्वं लय-विक्षेप-राहित्यम् । अपां प्रकृतिः फेन-तरङ्गादि-रहितावस्था । परा भू-संसर्गात् प्राक्तनी सा यथा मधुरा स्वच्छा शान्ता च तद्वद् इत्य् अर्थः ॥२२॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** ननु देह-स्थस्य चित्तस्य सर्वत्र स्वच्छत्वादि-गुणो नोपलभ्यते ? तत्राह---स्वच्छत्वं भगद्-बिम्ब-ग्राहित्वम् अविकारित्वं लय-विक्षेप-राहित्यं शान्तस्यं रागादि-राहित्यम् इति लक्षणं चेतसश् चित्तस्य वृत्तिभिः स्वाभाविकीभिर् एव प्रोक्तम् । यथा अपां परा प्रकृतिर् उत्कृष्टः स्वभावः । तेन खल्व् आपः स्वच्छाः फेन-तरङ्गादि-रहिता मधुराः शान्ता भवन्ति । यथा च भूम्य्-आदि-संसर्गाद् अस्वच्छत्वादिमत्यो भवन्ति, तथैव चित्तम् अपि दुर्विषये आसक्तं चेतना-संसर्गाद् अस्वच्छम् अपि भवतीत्य् अर्थः ॥२२॥

———————————————————————————————————————

**॥ ३.२६.२३ ॥**

**महत्-तत्त्वाद् विकुर्वाणाद् भगवद्-वीर्य-सम्भवात् ।**

**क्रिया-शक्तिर् अहङ्कारस् त्रि-विधः समपद्यत ॥**

**वैकारिकस् तैजसश् च तामसश् च यतो भवः ।**

**मनसश् चेन्द्रियाणां च भूतानां महताम् अपि ॥**

**सहस्र-शिरसं साक्षाद् यम् अनन्तं प्रचक्षते ।**

**सङ्कर्षणाख्यं पुरुषं भूतेन्द्रिय-मनोमयम् ॥**

**मध्वाचार्यः (भागवत-तात्पर्यम्) :**

ज्ञान-प्रधानस् तु महान् अहङ्कारः क्रियाधिकः ।

> इत्यरापेक्षया सोऽपि ज्ञानाधिक इतीरितः ॥ इति च ।

देवताधिकृतं यत् तद् अधिदैवम् इति स्मृतम् इति च । वैकारिकोऽधिदैवम् इत्य्-आदि पञ्चम्य्-अर्थे । सप्तसु प्रथमो यत्र स्वातन्त्र्यं यद् विवक्षितम् इति शब्द-निर्णये ।

> मनो-रूपेण कर्तृत्वं देह-रूपेण कार्यता । >
> इन्द्रियात्मतया चैव करणत्वम् अहङ्कृतेः ॥ >
> यतो मनसाहं-भावस् तस्मात् कर्तृ-मनः स्मृतम् । >
> स्वभाव-कर्तृ-जीवस्य त्वासन्नोपाधि तद् यतः ॥ >
> कर्म-ज्ञाने करणता यतः करणम् इन्द्रियम् । >
> कार्यं देहः समुद्दिष्टम् उत्पाद्यत्वात् पुनः पुनः ॥ >
> शान्त-रूपो देव-पिता घोरः करणासृङ्-मुखः । >
> तावज् ज्ञानस्याप्रकाशान् मूढो भूत-पिता स्मृतः । >
> तिर्-रूपोऽयम् अहङ्कारः शेष इत्य् एवं तं विदुः ॥ इति तत्त्व-विवेके > ॥२५-२८॥

———————————————————————————————————————

**श्रीधर-स्वामी (भावार्थ-दीपिका) :** एवम् अनुवृत्तिः कृपयैवेति सूचयन्न् अपकारिष्व् अपि तस्य कृपालुतां दर्शयन्न् आह---अहो आश्चर्यं कृपालुतायाः । हन्तुम् इच्छयापि स्तनयोः संभृतं काल-कूटं विषं यम् अपाययत् । बकी पूतना असाध्वी दुष्टापि धात्र्या यशोदाया उचितां गतिं लेभे । भक्त-वेष-मात्रेण यः सद्-गतिं दत्तवान् इत्य् अर्थः । ततोऽन्यं कं वा भजेम ॥२३॥

ननु भागवतान् एव भगवान् अनुगृह्णातीति प्रसिद्धम्, सत्यम्, असुरान् अप्य् अकं भागवतान् एव मन्ये, यतो भागवता इव तेऽपि भगवद् ध्यानाभिनिवेशेन भगवन्तम् अपरोक्षं पश्यन्तीत्य् आह---संरम्भः क्रोधावेशस् तेन मार्गेणाभिनिविष्टं चित्तं येषां तान् । अत एव ये सङ्ग्रामे तार्क्ष्यः कश्यपस् तस्य पुत्रं गरुडमंसे स्कन्धे सुनाभायुधश् चक्रायुधोऽरिर् यस्य तम् अचक्षतापश्यन् । तस्मात् तेष्व् अप्य् अनुग्रहो युक्त एवेत्य् अर्थः । वक्ष्यति च---तस्मात् केनाप्य् उपायेन मनः कृष्णे निवेशयेत्\[भा।पु। ७.१.२८\] इति ॥२४॥

इदानीं तस्यान्तर् धान-प्रकारं वक्तुम् आदित आरभ्य तच् चरितं सङ्क्षेपतः कथयति । वसुदेवस्य भार्यायां जातः । भोजेन्द्रः कंसस् तस्य बन्धनागारे । अस्याः पृथिव्याः शं सुखं स्वयं चिकीऋषुः अजेन ब्रह्मणा च याचितः सन् ॥२५॥

———————————————————————————————————————

**जीव-गोस्वामी (क्रम-सन्दर्भः) :** क्रियासु मन-आद्य्-उत्पादनेषु शक्तिर् यस्य सः ॥२३॥

मनस इत्य् उपलक्षणं देवानाम् अपि भूतानां महताम् अपीत्य् अत्र भूत-सूक्ष्मादि-क्रमस् त्व् अवान्तरो ज्ञेयः ॥२४॥

यम् अहङ्कारं साक्षाद् अनन्तं प्रचक्षते उपास्य-तद्-अधिष्ठानयोस् तादात्म्यापत्तिं दृष्ट्वा तत् तुल्यं वदन्तीत्य् अर्थः साक्षात् प्रत्यक्ष-तुल्ययोः इत्य् अमरः । अहङ्कारं विशिनष्टि---भूतेति । अनन्तं विशिनष्टि---सहस्रशिरसम् इत्य्-आदि-पद-त्रयेण । तत्र सङ्कर्षणाख्यं पुरुषं प्रथमं पुरुषम् इत्य् अर्थः ।*।*२५॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** अहङ्कारस्योत्पत्ति-पूर्वकं लक्षणम् आह---महत्-तत्त्वाद् इति । क्रिया-शक्तिर् इत्य् उपलक्षणं ज्ञान-क्रिया-द्रव्येष्व् अपि तस्य शक्तिमत्त्वात् । यतो येभ्यो वैकारिक-तैजस-तामसेभ्यो मन इन्द्रिय-भूतानां क्रमेण भव उत्पत्तिः । तत्रोपास्य-देवताम् आह---सहस्रेति । यम् इति मञ्चाः क्रोशन्तीति न्यायेन यत्-स्थम् इत्य् अर्थः ॥२३-२५॥

———————————————————————————————————————

**॥ ३.२६.२६ ॥**

**कर्तृत्वं करणत्वं च कार्यत्वं चेति लक्षणम् ।**

**शान्त-घोर-विमूढत्वम् इति वा स्याद् अहङ्कृतेः ॥**

**श्रीधर-स्वामी (भावार्थ-दीपिका) :** लक्षणम् आह---कर्तृत्वम् इति । कर्तृत्वं देवतादि-रूपेण । करणत्वम् इन्द्रिय-रूपेण । कार्यत्वं भूत-रूपेण । शान्तत्वादिकं तु तत् तत् कारण-गुण-त्रय-रूपेण ।

———————————————————————————————————————

**जीव-गोस्वामी (क्रम-सन्दर्भः) :** कर्तृत्वम् ॥२६॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** कर्तृत्वं देवता-रूपेण करणत्वम् इन्द्रिय-रूपेण कार्यत्वं भूत-रूपेण शान्तत्वादिकं त्रि-गुण-मयत्वेन ॥२६॥

———————————————————————————————————————

**॥ ३.२६.२७ ॥**

**वैकारिकाद् विकुर्वाणान् मनस्-तत्त्वम् अजायत ।**

**यत्-सङ्कल्प-विकल्पाभ्यां वर्तते काम-सम्भवः ॥**

**श्रीधर-स्वामी (भावार्थ-दीपिका) :** मनस उत्पत्ति-पूर्वकं लक्षणम् आह---वैकारिकाद् इति द्वाभ्याम् । सङ्कल्पश् चिन्तनम्, विकल्पो विशेष-चिन्तनम् । यस्य मनसः सङ्कल्प-विकल्पाभ्यां काम-संभवो वर्तत इति काम-रूपा वृत्तिर् लक्षणत्वेनोक्ता, न तु प्रद्युम्न-व्यूहोत्पत्तिः, तस्य सङ्कल्पादि-कार्यत्वाभवात्, उपास्य-व्यूहस्य चानिरुद्धस्योक्तेः ॥२७॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** यद् यतो मनसः सङ्कल्पः सामान्यतो विषय-जिघृक्षा सामान्य-विषयस्यैव विविध-सङ्कल्पनेन विशेषतो जिघृक्षा विकल्पश् च ताभ्यां कामस्य मनोरथस्य सम्भवो भवति ॥२७॥

———————————————————————————————————————

**॥ ३.२६.२८ ॥**

**यद् विदुर् ह्य् अनिरुद्धाख्यं हृषीकाणाम् अधीश्वरम् ।**

**शारदेन्दीवर-श्यामं संराध्यं योगिभिः शनैः ॥**

**श्रीधर-स्वामी (भावार्थ-दीपिका) :** शारदं शरत्-कालीनम् इन्दीवरं नीलोत्पलं तद् इव श्यामम् । यच् छनैः संराध्यं वशी-कर्तुं योग्यम्, दुर्ग्रहत्वात् ॥२८॥

———————————————————————————————————————

**जीव-गोस्वामी (क्रम-सन्दर्भः) :** यद् विदुर् इति पूर्ववत् ॥२८॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** यत् यत्-स्थम् ॥२८॥

———————————————————————————————————————

**॥ ३.२६.२९ ॥**

**तैजसात् तु विकुर्वाणाद् बुद्धि-तत्त्वम् अभूत् सति ।**

**द्रव्य-स्फुरण-विज्ञानम् इन्द्रियाणाम् अनुग्रहः ॥**

**मध्वाचार्यः (भागवत-तात्पर्यम्) :** द्रव्य-स्फुरणे यद् विशेष-ज्ञानम् ॥२९॥

———————————————————————————————————————

**श्रीधर-स्वामी (भावार्थ-दीपिका) :** बुद्धेर् उत्पत्ति-पूर्वकं लक्षणाम् आह---तैजसाद् इति द्वाभ्याम् । हे सति !द्रव्य-स्फुरण-रूपं विज्ञानम् इति चित्त-व्यावृत्त्य्-अर्थम् उक्तम् । इन्द्रियाणाम् अनुग्रह इति स-विकल्प-ज्ञाने । हृषीकाणाम् अधीश्वरम् इति यद् उक्तं तत् तु निर्विकल्पक-ज्ञाने ॥२९॥

———————————————————————————————————————

**जीव-गोस्वामी (क्रम-सन्दर्भः) :** तैजसाद् इत्य्-आदि युग्मकम् । चित्तस्य ग्रहण-मात्रं बुद्धेस् तु द्रव्य-स्फुरण-रूपं विज्ञानं विज्ञान-मात्र-विचारः मनसस् तु चिन्तन-मात्रं तद् इदं च स-विकल्प-ज्ञानानन्तरं तद् इदम् इति स्मृतिः ॥२९॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** द्रव्य-स्फुरण-रूपं विज्ञानम् इति चित्त-व्यावृत्त्य्-अर्थं चेतना-रूपं विज्ञानं तु चित्त-धर्मो ज्ञेयः । इन्द्रियानाम् अनुग्रह इति बुद्ध्या विना पञ्चेन्द्रियाणि न प्रवर्तितुं शक्नुवन्तीत्य् अर्थः । यद्यपि चित्ताहङ्कार-मनांस्य् अपीन्द्रियानुग्राहकाणि, तद् अपि बुद्ध्या तद्-अनुग्रह-विशेषो ज्ञेयः । तथा हि-शब्दं शृणोमीत्य् अत्र प्रथमं चित्तेन चेतना-मात्रं निधीयते । बुद्ध्या शब्दोऽयम् इति स्फूर्तिः मनसा शब्दे जिघृक्षा अहङ्कारेण तत्र स्वाभिमानार्पणम् इति भेदः ॥२९॥

———————————————————————————————————————

**॥ ३.२६.३० ॥**

**संशयोऽथ विपर्यासो निश्चयः स्मृतिर् एव च ।**

**स्वाप इत्य् उच्यते बुद्धेर् लक्षणं वृत्तितः पृथक् ॥**

**मध्वाचार्यः (भागवत-तात्पर्यम्) :**

सामान्यं मनसा जातं विशेषाद् बुद्धिजं भवेत् ।

> अचलः संशयो बुद्धेश् चलो मानस उच्यते । >
> चञ्चला तु स्मृतिर् बुद्धिश् चित्तजैव स्थिरा स्मृतिः ॥ इति च । >
> येन यज् ज्ञायते वस्तु तत्-तल्-लक्षणम् उच्यते । >
> तत्-स्वरूपं पृथक् चेति द्विविधं कवयो विदुः ॥ इति कापिलेये > ॥३०॥

———————————————————————————————————————

**श्रीधर-स्वामी (भावार्थ-दीपिका) :** द्रव्य-स्फुरणस्यैव प्रपञ्चः संशयादिः । विपर्यासो मिथ्या-ज्ञानम् । निश्चयः प्रमाण-ज्ञानम् । स्वापो निद्रा । प्रमाण-विपर्यय-विकल्प-निद्रा-स्मृतयः\[यो।सू। १.६\]इति पातञ्जलोक्तेः ॥३०॥

———————————————————————————————————————

**जीव-गोस्वामी (क्रम-सन्दर्भः) :** बुद्धेस् तु संशयादि-ज्ञानानन्तरं तत्-तद्-विशेष-चिन्तन-रूपतेति भेदः । अत्र तु बुद्धाव् अधिष्ठाता ब्रह्मा उपास्यः प्रद्युम्नो ज्ञेयः पूर्ववद् उपासनार्थम् अभेद उक्तः ॥३०॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** द्रव्य-स्फुरणस्यैव प्रपञ्चः विपर्यासो मिथ्या-ज्ञानं निश्चयः प्रमाण-ज्ञानं स्वापो निद्रा । प्रमाण-विपर्यय-विकल्प-निद्रास्मृतयःइति पातञ्जलोक्तेः ॥३०॥

———————————————————————————————————————

**॥ ३.२६.३१ ॥**

**तैजसानीन्द्रियाण्य् एव क्रिया-ज्ञान-विभागशः ।**

**प्राणस्य हि क्रिया-शक्तिर् बुद्धेर् विज्ञान-शक्तिता ॥**

**श्रीधर-स्वामी (भावार्थ-दीपिका) :** इन्द्रियाणाम् उत्पत्तिम् आह---तैजसानि तैजसाहङ्काराज् जातानि । ज्ञानेन्द्रियाणां वैकारिकत्व-शङ्कानिवृत्त्य्-अर्थम् एवकारः । द्वि-विधान्य् अपीन्द्रियाणि तैजसान्य् एवेत्य् अन्वयः । तत्र हेतुः, प्राणस्येति । **हि** यस्मात् प्राणस्य क्रिया-शक्तिर् बुद्धेश् च विज्ञान-शक्तिता । अतः प्राणस्य तैजसट्वात् तत् क्रिया-शक्तिमताम् इन्द्रियाणां तैजसट्वम् । तथा बुद्धेस् तैजसत्वात् तदीय-ज्ञान-शक्तिमताम् अपीन्द्रियाणां तैजसत्वम् इत्य् अर्थः ॥३१॥

———————————————————————————————————————

**जीव-गोस्वामी (क्रम-सन्दर्भः) :** ज्ञानेन्द्रियाणाम् अपि तैजसत्वं स-विकल्पक-ज्ञानत्वेन रजः-प्रचुरत्वात् ॥३१॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** इन्द्रियाणि तैजसान्य् एव तैजसाहङ्काराज् जातानि । ज्ञानेन्द्रियाणां वैकारिकत्व-शङ्का-निवृत्त्य्-अर्थम् एव-कारः । द्विविधानाम् अपीन्द्रियाणां तैजसत्वे हेतुः---प्राणस्येति । **हि** यस्मात् । प्राणस्य क्रिया-शक्तिर् अतः प्राणस्य तैजसत्वात् तत्-क्रिया-शक्तिमताम् अपीन्द्रियाणां तैजसत्वम् । तथा बुद्धेर् विज्ञान-शक्तिता, अतो बुद्धेः स-विकल्पक-ज्ञान-वृत्तित्वेन रजः-प्रचुरत्वात् तैजसत्वेन तदीय-ज्ञान-शक्तिमताम् इन्द्रियाणाम् अपि तैजसत्वम् ॥३१॥

———————————————————————————————————————

**॥ ३.२६.३२ ॥**

**तामसाच् च विकुर्वाणाद् भगवद्-वीर्य-चोदितात् ।**

**शब्द-मात्रम् अभूत् तस्मान् नभः श्रोत्रं तु शब्दगम् ॥**

**मध्वाचार्यः (भागवत-तात्पर्यम्) :**

प्रधान-वायुः सूत्रात्मा महता सह जायते ।

> तेजसश् च ऋजः स्पर्श इत्य् आद्यास् त-सुताः स्मृताः ॥ इति च > ॥३२॥

———————————————————————————————————————

**श्रीधर-स्वामी (भावार्थ-दीपिका) :** तन् मात्रोत्पत्ति-पूर्वकम् आकाशादि-महा-भूतोत्पत्तिं तल्-लक्षणं चाह---तामसाद् इति पञ्चदशभिः । श्रोत्रं तु शब्द-गम् इत्य्-आदिभिर् विषयोत्पत्त्य्-अनन्तरं तत् संबन्ध-मात्रं कथ्यते न तूत्पत्तिः । प्राग् एवोत्पन्नत्वात् । शब्दं गच्छति प्राप्नोतीति शब्द-गम् ॥३२॥

———————————————————————————————————————

**जीव-गोस्वामी (क्रम-सन्दर्भः) :** भगवद्-वीर्यं काल-रूपस् तत्-प्रभावः श्रोत्रं तु शब्दगम् इत्य् अनेन तटस्थ-लक्षणं लक्ष्यते । श्रोत्र-ग्राह्यत्वं शब्दत्वम् इति । अन्यद् अन्यत् तु विवरण-मात्रम्, एवम् उत्तरत्रापि ॥३२॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** भगवद्-वीर्यं काल-रूपस् तत्-प्रभावस् तेन प्रेरितात् स शब्दः केन गृह्यते इत्य् अपेक्षायाम् आह---श्रोत्रं तैजसाहङ्कार-कार्यं श्रोत्रेन्द्रियं कर्तृ-शब्दं गच्छति प्राप्नोतीति तत् ॥३२॥

———————————————————————————————————————

**॥ ३.२६.३३ ॥**

**अर्थाश्रयत्वं शब्दस्य द्रष्टुर् लिङ्गत्वम् एव च ।**

**तन्-मात्रत्वं च नभसो लक्षणं कवयो विदुः ॥**

**मध्वाचार्यः (भागवत-तात्पर्यम्) :** अर्थाश्रयत्वम् अर्थ-विषयत्वम् ॥३३॥

———————————————————————————————————————

**श्रीधर-स्वामी (भावार्थ-दीपिका) :** शब्दस्य लक्षणम् आह---अर्थाश्रयत्वम् अर्थ-वाचकत्वम् । द्रष्टुर् लिङ्गत्वं कुड्यान्तरितस्य वक्तुर् ज्ञापकत्वम् । तद् उक्तम्, लिङ्गं यद् द्रष्टृ-दृश्ययोर् इति । नभसस् तन् मात्रत्वं सूक्ष्मत्वं शब्दस्य लक्षणम् इत्य् अन्वयः ॥३३॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** शब्दस्य लक्षणं कवय आहुः । किं तत् ? अर्थाश्रयत्वम् अर्थ-वाचकत्वं द्रष्टु-लिङ्गत्वं राम-कृष्णादि-लीला-द्रष्टृ-व्यास-शुकादि-ज्ञापकत्वम् । यद् वा, कुड्यान्तरितस्यापि वक्तुर् ज्ञापकत्वं, तथा नभसस् तन्-मात्रत्वम् आकाश-सूक्ष्म-रूपत्वम् ॥३३॥

———————————————————————————————————————

**॥ ३.२६.३४ ॥**

**भूतानां छिद्र-दातृत्वं बहिर् अन्तरम् एव च ।**

**प्राणेन्द्रियात्म-धिष्ण्यत्वं नभसो वृत्ति-लक्षणम् ॥**

**श्रीधर-स्वामी (भावार्थ-दीपिका) :** नभसो लक्षणम् आह---भूतानाम् इति । छिद्र-दातृत्वम् अवकाश-दातृत्वम् । बहिर् अन्तर् व्यवहारास्पदत्वम् । आत्मा मनः । प्राणादीनां धिष्ण्यत्वम् आश्रयत्वं नाड्यादि-च्छिद्र-रूपेण । वृत्तिः कार्यम् एव लक्षणं वृत्ति-लक्षणम् । एवम् उत्तरत्राप्य् एकेन श्लोकेन तन् मात्रम्हाभूतयोर् उत्पत्तिः । द्वितीयेन तन् मात्र-लक्षणम् । तृतीयेन महा-भूत-लक्षणम् इत्य् अनुसन्धेयम् ॥३४॥

———————————————————————————————————————

**जीव-गोस्वामी (क्रम-सन्दर्भः) :** अर्थाश्रयत्वं शब्द-विशेषस्य द्रष्टुर् लिङ्गत्वं च । स्वरूप-लक्षणं तु तन्-मात्रत्वं नभस इति लक्षणं चेदम् अभेद-विवक्षयैव । वस्तुतस् तु शब्दादयो द्विविधाः । आकाशादि-द्रव्याणां सूक्ष्मावस्था गुणावस्थाश् च । तत्राद्यास् तन्-मात्र-रूपाः अर्थाश्रयादि-रूपास् त्व् अन्ये इति ॥३४॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** आकाशस्य लक्षणम् आह---छिद्र-दातृत्वम् अवकाश-दातृत्वं बहिर् अन्तरं बहिर्-अन्तर-व्यवहारास्पदत्वम् । प्राणेन्द्रिय-मनसां धिष्ण्यत्वं नाड्यादि-छिद्र-रूपेणाश्रयत्वं नभसो वृत्तिभिर् धर्मैर् लक्षणम् ॥३४॥

———————————————————————————————————————

**॥ ३.२६.३५ ॥**

**नभसः शब्द-तन्मात्रात् काल-गत्या विकुर्वतः ।**

**स्पर्शोऽभवत् ततो वायुस् त्वक् स्पर्शस्य च सङ्ग्रहः ॥**

**मध्वाचार्यः (भागवत-तात्पर्यम्) :**

शब्देनैव यतो ज्ञेयो हरि-लिङ्गं तु तस्य तत् ।

> स्पर्शाद्य्-अभावात् तन्-मात्रा नभसश् चेति कीर्त्यते ॥ >
> स्पर्शादयश् च तन्-मात्रा इतरे पूर्व-संस्थितेः । >
> तिष्ठत्य् एको गुणो भूते प्रत्येकं पञ्चसु स्थितः ॥ >
> शब्दो वर्णात्मको नित्यो ध्वनिर् आकाश-सम्भवः । >
> आकाश एव सूक्ष्मस् तु ध्वनिर् इत्य् एव शब्द्यते ॥ >
> स एव व्यज्यमानस् तु भवेत् कर्णैक-गोचरः । >
> नभसः शब्द-तन्-मात्राच् छब्द-मात्रा गुणाभवन् ॥ >
> स्पर्शादयोऽपि वाय्व्-आदेः सूक्ष्मावस्था प्रकीर्तिता । >
> सूक्ष्मेन्द्रियाणि सन्त्य् एव स्युः स्थूलान्य् अहङ्कृतेः । >
> भूतेभ्यश् चोपचीयन्ते पुनर् ब्रह्म-शरीरतः ॥ इति च > ॥३५-३७॥

———————————————————————————————————————

**श्रीधर-स्वामी (भावार्थ-दीपिका) :** का सा त्वक् । स्पर्शस्य सङ्ग्रहः सम्यग् ग्रहणं यया । पुंस्त्वं नियत-लिङ्गत्वात् । यद् वा, स्पर्शस्य सङ्ग्रहस् ततो भवतीति शेषः । शब्द-तन्-मात्राद् इत्य्-आदि-तन्-मात्राणाम् उत्तरोत्तरान्वयार्थम् उक्तम् ॥३५॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** शब्द एव तन्-मात्रं यस्य तथा-भूतान् नभसः सकाशात्, सङ्ग्रहः सम्यक् गृह्यतेऽनयेति करणे अप् । त्वक् त्वग्-इन्द्रियं स्पर्श-ग्रहणे करणम् इत्य् अर्थः ॥३५॥

———————————————————————————————————————

**॥ ३.२६.३६ ॥**

**मृदुत्वं कठिनत्वं च शैत्यम् उष्णत्वम् एव च ।**

**एतत् स्पर्शस्य स्पर्शत्वं तन्-मात्रत्वं नभस्वतः ॥**

**श्रीधर-स्वामी (भावार्थ-दीपिका) :** स्पर्श-लक्षणम् आह---मृदुत्वम् इति । स्पर्शत्वं स्वरूप-लक्षणम् इत्य् अर्थः । नभस्वतो वायोस् तन्-मात्रत्वं च ॥३६॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** स्पर्शस्य लक्षणम् आह---स्पर्शत्वं स्वरूप-लक्षणम् इत्य् अर्थः । नभस्वतो वायोस् तन्-मात्रत्वम् ॥३६॥

———————————————————————————————————————

**॥ ३.२६.३७ ॥**

**चालनं व्यूहनं प्राप्तिर् नेतृत्वं द्रव्य-शब्दयोः ।**

**सर्वेन्द्रियाणाम् आत्मत्वं वायोः कर्माभिलक्षणम् ॥**

**श्रीधर-स्वामी (भावार्थ-दीपिका) :** चालनं वृक्ष-शाखादेः । व्यूहनं मेलनं तृणादेः । प्राप्तिः संयोगो द्रव्यस्य गन्धवतो घ्राणं प्रति । तथा शैत्यादिमतः स्पर्शनं प्रति । शब्दस्य श्रोत्रं प्रति नेतृत्वम् । सर्वेन्द्रियाणाम् आत्मत्वम् उपोद्बलकत्वम् । कर्मणा कार्येणाभिलक्षणम् । भावे ल्युट् । कर्मैवाभिलक्षणम् इति विग्रहे तु करणे ॥३७॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** वायोर् लक्षणम् आह---चालनं वृक्ष-शाखादेः । व्यूहनं मेलनं तृणादेः । प्राप्तिः वस्तु-मात्रेण संयोगः । द्रव्य-शब्दयोः द्रव्यस्य गन्धवतो घ्राणं प्रति । शैत्यादिमतस् त्वचं प्रति, शब्दस्य श्रोत्रं प्रति नेतृत्वम् ।अत्र प्राप्तिः संयोग एव चालन-व्यूहन-नेतृत्वानि संयोग-विशेष इति ज्ञेयम् ।सर्वेन्द्रियाणाम् आत्मत्वं संजीवकत्वं वायोः कर्मैव अभि सर्वतो-भावेन लक्षणं, लक्ष्यतेऽनेनेति लक्षणं करणे ल्युट् ॥३७॥

———————————————————————————————————————

**॥ ३.२६.३८ ॥**

**वायोश् च स्पर्श-तन्मात्राद् रूपं दैवेरिताद् अभूत् ।**

**समुत्थितं ततस् तेजश् चक्षू रूपोपलम्भनम् ॥**

**मध्वाचार्यः (भागवत-तात्पर्यम्) :**

प्राप्नोति वायुः सर्वं तु स्वत एव हरेस् तथा ।

> अतः प्राप्तिर् इति प्राहुर् वायुं भूत-पतिं प्रभुम् । >
> प्रधान-वायुर् अन्येषु नित्याविष्टो यतस् ततः । >
> तद्-गुणास् तेषु चोच्यन्ते नीचता नास्य तत्-कृतेः ॥ इति > ब्रह्म-वैवर्ते ॥ >
> स्वरूपम् अपि कर्मेति विषयत्वाद् दीर्यते इति शब्द-निर्णये ॥३८॥

———————————————————————————————————————

**श्रीधर-स्वामी (भावार्थ-दीपिका) :** *न व्याख्यातम्।*

———————————————————————————————————————

**जीव-गोस्वामी (क्रम-सन्दर्भः) :** तेजसस् तेजस्त्वम् असाधारणत्वम् इति तद्-बोधकम् इत्य् अर्थः । रूपेणैव हि तेजसोऽसाधारणत्वं गम्यते असाधारण-रूपवद् द्रव्यं तेज इति ॥३८॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

———————————————————————————————————————

**॥ ३.२६.३९ ॥**

**द्रव्याकृतित्वं गुणता व्यक्ति-संस्थात्वम् एव च ।**

**तेजस्त्वं तेजसः साध्वि रूप-मात्रस्य वृत्तयः ॥**

**मध्वाचार्यः (भागवत-तात्पर्यम्) :** व्यक्ति संस्थातं व्यक्ततेन स्थितिः । गुणता प्रकाशत्वम् ।आलोको गुण इत्य् एव प्रकाशश् चेति कथ्यते इत्य् अभिधानम् ।तेजस्त्वम् अथ चोग्रत्वं क्रौर्यम् इत्य् अपि चोच्यते इत्य् अभिधानम् ॥३९॥

———————————————————————————————————————

**श्रीधर-स्वामी (भावार्थ-दीपिका) :** द्रव्याकृतित्वं द्रव्यस्याकार-समर्पकत्वम् । गुणता द्रव्योपसर्जनतया प्रतीतिः । शब्दस्य तु स्वातन्त्र्येणैव प्रतीतिः । अप्रत्यक्ष-द्रव्यस्य स्पर्शादेर् अपि स्वातन्त्र्येणैव प्रतीतिः रूपस्य तु नैवम् इति तस्यायं विशेष उक्तः । व्यक्ति-संस्थात्वं व्यक्तेर् द्रव्यस्य या संस्था सन्निवेशः सैव संस्था यस्य तत् परिणामतया प्रतीतिर् इत्य् अर्थः । तेजसस् तेजस्त्वम् असाधारणत्वम् ॥३९॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** रूपस्य लक्षणम् आह---द्रव्यस्याकृतित्वम् आकार-समर्पकत्वम् । गुणता द्रव्योपसर्जनतया प्रतीतिः शब्दस्य तु स्वातन्त्र्येणैव प्रतीतिः । अप्रत्यक्ष-द्रव्यस्य स्पर्शाद् एव स्वातन्त्र्येणैव प्रतीतिः । रूपस्य तु नैवम् । व्यक्ति-संस्थात्वं व्यक्तेर् द्रव्यस्य या संस्था सन्निवेश सैव संस्था यस्य तस्य भावस् तत्त्वं द्रव्य-परिमाणेनैव यत्-परिमाण-प्रतीतीत्य् अर्थः । तेजसस् तेजस्त्वं तन्-मात्रत्वं, वृत्तयो दृश्हाः ॥३९॥

———————————————————————————————————————

**॥ ३.२६.४० ॥**

**द्योतनं पचनं पानम् अदनं हिम-मर्दनम् ।**

**तेजसो वृत्तयस् त्व् एताः शोषणं क्षुत् तृड् एव च ॥**

**श्रीधर-स्वामी (भावार्थ-दीपिका) :** द्योतनं प्रकाशनं, पचनं तण्डुलादेः । क्षुत् तृड् अशना पिपासा च तद् द्वारेण पानम् अदनं च ॥४०॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** तेजसो लक्षणम् आह---द्योतनं प्रकाशनं, पचनं तण्डुलादेः । क्षुत् क्षुधा । तृट् टृष्णा । तद्-द्वारेण अदनं पचनं च ॥४०॥

———————————————————————————————————————

**॥ ३.२६.४१ ॥**

**रूप-मात्राद् विकुर्वाणात् तेजसो दैव-चोदितात् ।**

**रस-मात्रम् अभूत् तस्माद् अम्भो जिह्वा रस-ग्रहः ॥**

**श्रीधर-स्वामी (भावार्थ-दीपिका) :** जिह्वा रसनेन्द्रियम् । रसो गृह्यतेऽनयेति रस-ग्रहः । यद् वा, रस-ग्रहस् ततो भवतीति शेषः ॥४१॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

———————————————————————————————————————

**॥ ३.२६.४२ ॥**

**कषायो मधुरस् तिक्तः कट्व् अम्ल इति नैकधा ।**

**भौतिकानां विकारेण रस एको विभिद्यते ॥**

**श्रीधर-स्वामी (भावार्थ-दीपिका) :** कषायादिषु लवणोऽपि द्रष्टव्यः । भौतिकानां संसर्गि-द्रव्याणाम् । य एको मधुर एव सन्न् एवम् अनेकधा भिद्यते स रस इत्य् अर्थः ।

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** रसस्य लक्षणम् आह---कषाय इति । कषायादिषु लवणोऽपि द्रष्टव्यः । भौतिकानां संसर्गि-द्रव्याणां य एको मधुर एव सन् एकम् अनेकधा भिद्यते स रस इत्य् अर्थः ॥४२॥

———————————————————————————————————————

**॥ ३.२६.४३ ॥**

**क्लेदनं पिण्डनं तृप्तिः प्राणनाप्यायनोदनम् ।**

**तापापनोदो भूयस्त्वम् अम्भसो वृत्तयस् त्व् इमाः ॥**

**मध्वाचार्यः (भागवत-तात्पर्यम्) :** उदनं बिन्दु-भावः स्यात् स्यन्दनं स्रवणं स्मृतम् इत्य् अभिधानम् । पृथिव्य्-अग्न्य्-अपेक्षया भूयस्त्वं देहे ॥४३॥

———————————————————————————————————————

**श्रीधर-स्वामी (भावार्थ-दीपिका) :** क्लेदनम् आर्द्री-करणम् । पिण्डनं मृद्-आदेः पिण्डी-करणम् । तृप्तिस् तृप्ति-दातृत्वम् । प्राणनं जीवनम् ।आपो-मयः प्राणः इति स्मृतेः, आप्यायनं तृड्-वैक्लव्य-निवर्तनम् ।उन्दनं मृदू-करणम् । ओन्दनम् इति पाठेऽपि स एवार्थः । भूयस्त्वं कूपादाव् उद्भृतस्यापि पुनः पुनर् उद्भवः ॥४३॥

———————————————————————————————————————

**जीव-गोस्वामी (क्रम-सन्दर्भः) :** भूयस्त्वं चन्द्रादि-दर्शनेन समुद्रादाव् इव ॥४३॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** अम्भसो लक्षणम् आह---क्लेदनम् आर्द्री-करणम् । पिण्डनं मृद्-आदेः पिण्डी-करणम् । तृप्तिस् तृप्ति-दातृत्वम् । प्राणनं जीवनम् ।आपो-मयः प्राणः इति श्रुतेः, आप्यायनं तृड्-वैक्लव्य-निवर्तनम् । उदनं मृदू-करणम् ।उन्दनम् इति पाठेऽपि स एवार्थः । भूयस्त्वं कूपादाव् उद्धृतस्यापि पुनः पुनर् उद्गमः ॥४३॥

———————————————————————————————————————

**॥ ३.२६.४४ ॥**

**रस-मात्राद् विकुर्वाणाद् अम्भसो दैव-चोदितात् ।**

**गन्ध-मात्रम् अभूत् तस्मात् पृथ्वी घ्राणस् तु गन्धगः ॥**

**श्रीधर-स्वामी (भावार्थ-दीपिका) :** गन्ध-गो गन्धं प्राप्नोति ॥४४॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

———————————————————————————————————————

**॥ ३.२६.४५ ॥**

**करम्भ-पूति-सौरभ्य- शान्तोग्राम्लादिभिः पृथक् ।**

**द्रव्यावयव-वैषम्याद् गन्ध एको विभिद्यते ॥**

**श्रीधर-स्वामी (भावार्थ-दीपिका) :** करम्भो मिश्र-गन्धः, यथा व्यञ्जनादीनां हिङ्ग्व्-आदि-संस्कारेण । पूतिर् दुर्गन्धः । सौरभ्यं कर्पूरादेः । शान्तः शत-पत्रादेः । उग्रो लशुनादेः । अम्लस् तिन्तिण्य्-आदेः । संसर्गिणां द्रव्यावयवानां वैषम्याद्य एवं विभिद्यते, स गन्ध इत्य् अर्थः ॥४५॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** गन्धस्य लक्षणम् आह---करम्भो मिश्र-गन्धः, यथा व्यञ्जनादीनां हिङ्ग्व्-आदि-संस्कारे । पूतिर् दुर्गन्धः॥४५॥

———————————————————————————————————————

**॥ ३.२६.४६ ॥**

**भावनं ब्रह्मणः स्थानं धारणं सद्-विशेषणम् ।**

**सर्व-सत्त्व-गुणोद्भेदः पृथिवी-वृत्ति-लक्षणम् ॥**

**मध्वाचार्यः (भागवत-तात्पर्यम्) :** भावनम् उत्पादकत्वम् ।ब्रह्म-स्थानं तु पृथिवी शरीरे ब्रह्म-दर्शनात् इति कापिलेये । सद्-विशेषेण व्यक्तत्वम् ।असद्-अव्यक्त-नाम स्याद् व्यक्तं सद् इति चोच्यते इति ब्राह्मे । सर्व-सत्त्व-गुणोद्भेदः शरीरे हि सर्व-प्राणिनां गुणा व्यज्यन्ते संसारावस्थायाम् ।

> शरीरं पार्थिवं ज्ञेयम् इन्द्रिय्य् औदकानि तु । >
> तैजसः कोष्ठगो वह्निश् छिद्रम् आकाश-सम्भवम् । >
> प्राणा वायुमयाः सर्वे प्रत्येकं पञ्चधा पुनः ॥ इति कापिलेये > ॥४६॥

———————————————————————————————————————

**श्रीधर-स्वामी (भावार्थ-दीपिका) :** ब्रह्मणो भावनं प्रतिमादि-रूपेण साकारतापादनम् । स्थानं जलादि-विलक्षणतयाश्रयान्तर-नैरपेक्ष्येण स्थितिः । धारणं जलाद्य्-आधारत्वम् । सताम् आकाशादीनां विशेषणम् अवच्छेदकत्वम् । सर्वेषां सत्त्वानां प्राणिनां तद्-गुणानां च पुंस्त्वादीनाम् उद्भेदः परिणाम् अविशेषैः प्रकटी-करणम् ॥४६॥

———————————————————————————————————————

**जीव-गोस्वामी (क्रम-सन्दर्भः) :** भावनम् इति । ब्रह्मणः परमेश्वरस्य तस्य भावनम् इन्द्रनीलादि-रूपायास् तस्या रूपादि-दृष्टान्तत्वेन स्मरण-हेतुत्वं जलादौ गन्धाद्य्-अभावात् असम्यक्त्वम् इति । यद् वा, विराड्-रूपेण तस्य भावनं भावनोपाधित्वम् ॥४६॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** पृथिव्या लक्षणम् आह---ब्रह्मणः परमेश्वरस्य भावनं प्रतिमा-निर्माण-कारणत्वम् । स्थानं जलादि-विलक्षणतया नैरपेक्ष्येण स्थितिः । धारणं जलाद्योधारत्वम् । सत्यम् आकाशादीनां विशेषणम् । विशेषण-हेतुः मलिनम् आकाशं धूसरोऽनिलः इत्य्-आदि-प्रतीतिर् यत इत्य् अर्थः । सर्वेषां सत्त्वानां प्राणिनां तद्-गुणानां च पुंस्त्वादीनाम् उद्भेदः परिणाम-विशेषैः प्रकटी-करणम् ॥४६॥

———————————————————————————————————————

**॥ ३.२६.४७ ॥**

**नभो-गुण-विशेषोऽर्थो यस्य तच् छ्रोत्रम् उच्यते ।**

**वायोर् गुण-विशेषोऽर्थो यस्य तत् स्पर्शनं विदुः ॥**

**श्रीधर-स्वामी (भावार्थ-दीपिका) :** श्रोत्रादीनां शब्दादि-ग्राहकत्वम् उक्तं तेषां च लक्षणं तद् एवेत्य् आह पञ्चभिः श्लोकार्धैः । नभसो गुण-विशेषः शब्दो यस्यार्थो विषयः ॥४७॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** श्रोत्रादीनां शब्दादि-ग्राहकत्वम् उक्तम् । तेषां च लक्षणं तद् एवेत्य् आह---नभसो गुण-विशेषः । शब्दो यस्यार्थो विषयस् तत् श्रोत्रम् ॥४७॥

———————————————————————————————————————

**॥ ३.२६.४८ ॥**

**तेजो-गुण-विशेषोऽर्थो यस्य तच् चक्षुर् उच्यते ।**

**अम्भो-गुण-विशेषोऽर्थो यस्य तद् रसनं विदुः ।**

**भूमेर् गुण-विशेषोऽर्थो यस्य स घ्राण उच्यते ॥**

**श्रीधर-स्वामी (भावार्थ-दीपिका), विश्वनाथ-चक्रवर्ती (सारार्थ-दर्शिणी) :** *न व्याख्यातम्**।***

———————————————————————————————————————

**जीव-गोस्वामी (क्रम-सन्दर्भः) :** तेजस इति सार्धकम् ॥४८॥

———————————————————————————————————————

**॥ ३.२६.४९ ॥**

**परस्य दृश्यते धर्मो ह्य् अपरस्मिन् समन्वयात् ।**

**अतो विशेषो भावानां भूमाव् एवोपलक्ष्यते ॥**

**श्रीधर-स्वामी (भावार्थ-दीपिका) :** गुण-विशेष-शब्द-व्यावर्त्यं दर्शयति---परस्येति । परस्य कारणस्य धर्मः शब्दादिर् अपरस्मिन् कार्ये वाय्व्-आदौ कारणान्वयात् दृश्यते । अतो भावानाम् अकाशादीनां विशेषो गुणः सर्वोऽपि शब्दादिर् भूमाव् एवोपलभ्यते । चतुर्णां तत्रान्वयात् । जलादिषु यथान्वयम् एव न सर्वः । आकाशे त्व् अन्यान्वयाभावाद् एक एव ॥४९॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** किं च---पञ्चसु भूतेषु मध्ये यथोत्तरं गुणाधिक्यम् आह---परस्य कारणस्य धर्मः शब्दादिः । अपरस्मिन् कार्ये वाय्व्-आदौ कारणान्वयाद् दृश्यते । तत्राकाशेऽन्यान्वयाभावाद् एक एव शब्दः । वायौ द्वौ शब्द-स्पर्शौ । तेजसि त्रीणि शब्द-स्पर्श-रूपाणि । जले चत्वारः शब्द-स्पर्श-रूप-रसाः ॥४९॥

———————————————————————————————————————

**॥ ३.२६.५० ॥**

**एतान्य् असंहत्य यदा महद्-आदीनि सप्त वै ।**

**काल-कर्म-गुणोपेतो जगद्-आदिर् उपाविशत् ॥**

**श्रीधर-स्वामी (भावार्थ-दीपिका) :** एवं कारणोत्पत्तिम् उक्त्वा कार्योत्पत्तिम् आह सार्धैस् त्रिभिः । एतान्य् असंहत्य अमिलित्वा यदा स्थितानि तदा जगद्-आदिर् ईश्वरः प्राविशत् । सप्तेति च प्राधान्याभिप्रायेणोक्तम् । प्रवेशस् तु सर्वेष्व् अपि विवक्षित एव ॥५०॥

———————————————————————————————————————

**जीव-गोस्वामी (क्रम-सन्दर्भः) :** एतानीति । अधुना कालादि-विशेषैर् उपेत इति ज्ञेयम् ॥५०॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** एवं कारणोत्पत्तिम् उक्त्वा कार्योत्पत्तिम् आह---एतानि तत्त्वानि असंहत्य अमिलित्वा यदा स्थितानि तदा जगद्-आदिर् ईश्वरः प्राविशत् । प्रथमं संहनन-कारिण्या शक्त्या सर्व-तत्त्व-सम्मेलनार्थम् आविशत् । ततो वर्ष-सहस्रान्ते तद्-अन्तर्यामित्वेन प्राविशद् इति ज्ञेयम् । कालः क्षोभकः कर्म जीवादृष्टं गुणः प्रकृतिस् तैः सहितः । सप्तेति च प्राधान्याभिप्रायेणोक्तम् । प्रवेशस् तु सर्वेष्व् अपि विवक्षितः ॥५०॥

———————————————————————————————————————

**॥ ३.२६.५१ ॥**

**ततस् तेनानुविद्धेभ्यो युक्तेभ्योऽण्डम् अचेतनम् ।**

**उत्थितं पुरुषो यस्माद् उदतिष्ठद् असौ विराट् ॥**

**श्रीधर-स्वामी (भावार्थ-दीपिका) :** अनुविद्धेभ्यः क्षुभितेभ्यः । अस्माद् अण्डाद् असौ विराट् पुरुष उदतिष्ठत् ॥५१॥

———————————————————————————————————————

**जीव-गोस्वामी (क्रम-सन्दर्भः) :** उत्थितम् उत्पन्नं विराट् पुरुषो हिरण्यगर्भात्मकः समष्टि-जीवः उदतिष्ठत् सुषुप्तम् इवातिक्रमय स-चेतनो बभुव ॥५१॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** तेनतत्-प्रवेशेन अनुविद्धेभ्य आदौ क्षुभितेभ्यस् तत्-क्षणाद् एव युक्तेभ्यो मिलितेभ्यस् तत्त्वेभ्योऽण्डम् उत्थितम् उत्पन्नम् ।यस्माद् विराट् पुरुषो हिरण्यगर्भात्मकः समष्टि-जीव उदतिष्ठत् निद्राम् इवातिक्रम्य स-चेतनो बभूव ॥५१॥

———————————————————————————————————————

**॥ ३.२६.५२ ॥**

**एतद् अण्डं विशेषाख्यं क्रम-वृद्धैर् दशोत्तरैः ।**

**तोयादिभिः परिवृतं प्रधानेनावृतैर् बहिः ।**

**यत्र लोक-वितानोऽयं रूपं भगवतो हरेः ॥**

**श्रीधर-स्वामी (भावार्थ-दीपिका) :** भगवतो रूपम् इति पुरुषाभेदाभिप्रायेण ॥५२॥

———————————————————————————————————————

**जीव-गोस्वामी (क्रम-सन्दर्भः) :** अभ्युत्थिताः स्व-स्वाधिष्ठान-संयोगं प्राप्ता अपि अस्य विराजः । उत्थापने बहिश् चेष्टा-सम्पादने आविविशुः प्रयत्नं चक्रुः ॥५२॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** अण्डम् इति । विशेष इत्य् आख्या नाम यस्य तत् । दश-गुणाधिकैर् उत्तरोत्तरैः बहिः-स्थित-प्रकृत्यावरणेनावृतैः । रूपं मायिकम् ॥५२॥

———————————————————————————————————————

**॥ ३.२६.५३ ॥**

**हिरण्मयाद् अण्ड-कोशाद् उत्थाय सलिले शयात् ।**

**तम् आविश्य महा-देवो बहुधा निर्बिभेद खम् ॥**

**मध्वाचार्यः (भागवत-तात्पर्यम्) :**

अचेतनाद् यतस् त्व् अण्डाद् ब्रह्मा समजनि स्फुटम् ।

> अतो ब्रह्माण्डम् इत्य् आहुर् विराड् ब्रह्मा प्रकाशनात् ॥ इति च ॥५३॥

———————————————————————————————————————

**श्रीधर-स्वामी (भावार्थ-दीपिका) :** तस्मिन्न् अध्यात्मादि-विभागम् आह---हिरण्मयाद् इति नवभिः । उत्थायौदासीन्यं विहाय तम् आविश्याधिष्ठाय । महांश् चासौ देवश् च । खं छिद्रम् ॥५३॥

———————————————————————————————————————

**जीव-गोस्वामी (क्रम-सन्दर्भः) :** खम् आकाशं बहुधा निर्बिभेद पृथक् पृथक् कृतवान् ॥५३॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** तस्मिन्न् अध्यात्मादि-विभागम् आह---हिरण्मयाद् इति । आविश्य आधिष्ठाय महांश् चासौ देवश् च बहु-विधं खं छिद्रं निर्विभेद पृथक् पृथक् चकार ॥५३॥

———————————————————————————————————————

**॥ ३.२६.५४ ॥**

**निरभिद्यतास्य प्रथमं मुखं वाणी ततोऽभवत् ।**

**वाण्या वह्निर् अथो नासे प्राणोतो घ्राण एतयोः ॥**

**श्रीधर-स्वामी (भावार्थ-दीपिका) :** वाण्या सह वह्निर् अभवत् प्राविशत् । नासे निरभिद्येताम् । प्राणोतः प्राणेन ऊतः स्यूतः सन् घ्राण एतयोर् नासिकयोर् अभवद् इत्य् अनुषङ्गः ॥५४॥

———————————————————————————————————————

**जीव-गोस्वामी (क्रम-सन्दर्भः) :** मुखं व्यष्टि-मुखानां कारणांशम् एव वाण्यपि ॥५४॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** वाण्या सह वह्निर् अभवत् प्राविशत् । नासे निरभिद्योतां प्राणोतः प्राणेन् अ स्यूतः सन् प्राणः । एतयोर् नासयोर् अभवद् इत्य् अनुषङ्गः प्राणोत इति विशेषणं सर्वेन्द्रियेषु लिङ्ग-विपरिणामेन द्रष्टव्यम् ॥५४॥

———————————————————————————————————————

**॥ ३.२६.५५ ॥**

**घ्राणाद् वायुर् अभिद्येताम् अक्षिणी चक्षुर् एतयोः ।**

**तस्मात् सूर्यो न्यभिद्येतां कर्णौ श्रोत्रं ततो दिशः ॥**

**श्रीधर-स्वामी (भावार्थ-दीपिका) :** घ्राणाद् अनन्तरं वायुश् च । प्राणोत इति विशेषणं सर्वेन्द्रियेष्व् अपि द्रष्टव्यम् । न्यभिद्येताम् अन्वभिद्येताम् इति पाठ-द्वयेऽप्य् एक एवार्थः । ततो दिशः प्राविशन् ॥५५॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** घ्राणाद् अनन्तरं वायुर् आविशत् । एवम् एवाग्रेऽपि पञ्चम्य्-अन्तानां तद्-अनन्तरम् इति व्याख्या ज्ञेया । सूर्योऽनुभिद्येतां न्यभिद्येताम् इति पाठ-द्वयम् ॥५५॥

———————————————————————————————————————

**॥ ३.२६.५६ ॥**

**निर्बिभेद विराजस् त्वग्- रोम-श्मश्र्व्-आदयस् ततः ।**

**तत ओषधयश् चासन् शिश्नं निर्बिभिदे ततः ॥**

**श्रीधर-स्वामी (भावार्थ-दीपिका) :** आदि-शब्देन केशाः ॥५६।

———————————————————————————————————————

**जीव-गोस्वामी (क्रम-सन्दर्भः) :** ओषध्य आपश् च तत्-तद्-अभिमानिन्यः ॥५६॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** *न व्याख्यातम्**।***

———————————————————————————————————————

**॥ ३.२६.५७ ॥**

**रेतस् तस्माद् आप आसन् निरभिद्यत वै गुदम् ।**

**गुदाद् अपानोऽपानाच् च मृत्युर् लोक-भयङ्करः ॥**

*न कतमेनापि व्याख्यातम्।*

———————————————————————————————————————

**॥ ३.२६.५८ ॥**

**हस्तौ च निरभिद्येतां बलं ताभ्यां ततः स्वराट् ।**

**पादौ च निरभिद्येतां गतिस् ताभ्यां ततो हरिः ॥**

**मध्वाचार्यः (भागवत-तात्पर्यम्) :**

यज्ञ-नामा तु देवोऽपि विज्ञेयः पाद-देवता ।

> तद्-आविष्टो हरिर् नित्यं तम् आहुः पाद-दैवतम् । >
> तस्येन्द्रियाभिमानित्वं कुतः पूर्ण-मलात्मनः ॥ इति च ॥५८॥

———————————————————————————————————————

**श्रीधर-स्वामी (भावार्थ-दीपिका) :** स्वराड् इन्द्रः । हरिर् विष्णुः ॥५८॥

———————————————————————————————————————

**जीव-गोस्वामी (क्रम-सन्दर्भः) :** हरिस् तद्-आवेशावतारो देवता-विशेषः ॥५८॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** स्वराट् इन्द्रः । हरिः हरिणा आविष्टो देव-विशेष इति सन्दर्भः ॥५८॥

———————————————————————————————————————

**॥ ३.२६.५९ ॥**

**नाड्योऽस्य निरभिद्यन्त ताभ्यो लोहितम् आभृतम् ।**

**नद्यस् ततः समभवन्न् उदरं निरभिद्यत ॥**

**श्रीधर-स्वामी (भावार्थ-दीपिका) :** आभृतं जातम् ॥५९॥

———————————————————————————————————————

**जीव-गोस्वामी (क्रम-सन्दर्भः) :** नाड्य इत्य् अर्धकम् । लोहितं रक्तादि-सञ्चारिका शक्तिः ॥५९॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** **लोहितं रक्तादि-सञ्चारिकम् इन्द्रियम् आभृतं जातम् ॥५९॥**

———————————————————————————————————————

**॥ ३.२६.६० ॥**

**क्षुत्-पिपासे ततः स्यातां समुद्रस् त्व् एतयोर् अभूत् ।**

**अथास्य हृदयं भिन्नं हृदयान् मन उत्थितम् ॥**

*न कतमेन व्याख्यातम्।*:

———————————————————————————————————————

**॥ ३.२६.६१ ॥**

**मनसश् चन्द्रमा जातो बुद्धिर् बुद्धेर् गिरां पतिः ।**

**अहङ्कारस् ततो रुद्रश् चित्तं चैत्यस् ततोऽभवत् ॥**

**मध्वाचार्यः (भागवत-तात्पर्यम्) :**

चैत्त्यो\ऽपि भगवान् विष्णुर् अन्तर्यामी चतुर्मुखात् ।

> स्वेच्छया व्यक्तिम् अगमत् ततो\ऽसौ ब्रह्मजः स्मृतः ॥६१॥

———————————————————————————————————————

**श्रीधर-स्वामी (भावार्थ-दीपिका) :** बुद्ध्य्-आदिषु हृदयम् एवाधिष्ठानम् । गिरां पतिर् ब्रह्मा । चैत्त्यः क्षेत्रज्ञः॥६१॥

———————————————————————————————————————

**जीव-गोस्वामी (क्रम-सन्दर्भः) :** अहम् इति । अत्र चैत्त्यः क्षेत्रज्ञो हिरण्यगर्भान्तर्याम्य्-अवस्थ ईश्वरः प्रद्युम्न-रूपोऽयं ज्ञेयः । जीवस्य कर्तुः करणत्वाभावाद् देवतात्वाभावाच् च ईश्वर-पुरुष-गतत्वेनैव प्रश्नोत्तराभ्यां च । अतोऽस्यैव सर्वाधिक-सामर्थ्यं दर्शयिष्यते चित्तेनेत्य् आदिना ॥६१॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** हृदय एव मन आद्य्-अन्तः-करण-चतुष्टयस्याधिष्ठानम् । गिरां पतिर् ब्रह्मा । चैत्त्यः चित्ताधिष्ठाता वासुदेवः स एव चित्ते उपास्य-देवता च । स एव समष्टि-जीवस्य हिरण्यगर्भस्य प्रद्युम्नत्वेनान्तर्यामी । स एव व्यष्टि-जीवानाम् अनिरुद्धत्वेनान्तर्यामीति भागवतामृताज् ज्ञेयम् । न तु चित्ताधिष्ठाता क्षेत्रज्ञो जीव इति वाच्यः । तस्य कर्तृत्व-करणत्वाद्य्-अभावस्य सर्वत्र प्रतिपादितत्वात् । आचार्य-चैत्त्य-वपुषा स्व-गतिं व्यनक्ति \[भा।पु। ११.२९.६\]इत्य् आदाव् अपि चैत्त्य-शब्देनान्तर्यामिणं तु चित्तोपाधित्वाद् एव, न तु चित्ताधिष्ठातृत्वाद् इति ज्ञेयम् ॥६१॥

———————————————————————————————————————

**॥ ३.२६.६२ ॥**

**एते ह्य् अभ्युत्थिता देवा नैवास्योत्थापनेऽशकन् ।**

**पुनर् आविविशुः खानि तम् उत्थापयितुं क्रमात् ॥**

**वह्निर् वाचा मुखं भेजे नोदतिष्ठत् तदा विराट् ।**

**घ्राणेन नासिके वायुर् नोदतिष्ठत् तदा विराट् ॥**

**अक्षिणी चक्षुषादित्यो नोदतिष्ठत् तदा विराट् ।**

**श्रोत्रेण कर्णौ च दिशो नोदतिष्ठत् तदा विराट् ॥**

**त्वचं रोमभिर् ओषध्यो नोदतिष्ठत् तदा विराट् ।**

**रेतसा शिश्नम् आपस् तु नोदतिष्ठत् तदा विराट् ॥**

**गुदं मृत्युर् अपानेन नोदतिष्ठत् तदा विराट् ।**

**हस्ताव् इन्द्रो बलेनैव नोदतिष्ठत् तदा विराट् ॥**

**विष्णुर् गत्यैव चरणौ नोदतिष्ठत् तदा विराट् ।**

**नाडीर् नद्यो लोहितेन नोदतिष्ठत् तदा विराट् ॥**

**क्षुत्-तृड्भ्याम् उदरं सिन्धुर् नोदतिष्ठत् तदा विराट् ।**

**हृदयं मनसा चन्द्रो नोदतिष्ठत् तदा विराट् ॥**

**बुद्ध्या ब्रह्मापि हृदयं नोदतिष्ठत् तदा विराट् ।**

**रुद्रोऽभिमत्या हृदयं नोदतिष्ठत् तदा विराट् ॥**

**मध्वाचार्यः (भागवत-तात्पर्यम्) :**

यज्ञान्त-स्थः स्वयं-पादौ विशन् नोत्थापयत् हरिः ।

> शक्तोऽपि ब्रह्म-वाय्वोस् तु बलज्ञेप्त्यै जनार्दनः । >
> तत्-स्थ उत्थापयामास ब्रह्म-देहं विशन् प्रभुः ॥६७॥

ब्रह्मा बृहस्पतिः । यस्मिन् ब्रह्मा राजनि पूर्व एतीति श्रुतिः । बृहस्पतिः पुरोधाश् च ब्रह्मा च ब्रह्मणः पतिः इत्य् अभिधानम् ॥६९॥

———————————————————————————————————————

**श्रीधर-स्वामी (भावार्थ-दीपिका) :** अन्वय-व्यतिरेकाभ्यां क्षेत्र-ज्ञं विवेक्तुं सर्वेषां पुनः प्रवेशम् आह---एत इति नवभिः ॥६२-७०॥

———————————————————————————————————————

**जीव-गोस्वामी (क्रम-सन्दर्भः) :** अभ्युत्थिताः स्व-स्वाधिष्ठान-संयोगं प्राप्ता अपि अस्य विराजः । उत्थापने बहिश्-चेष्टा-सम्पादने आविविशुः प्रयत्नं चक्रुः ॥६२॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** अन्वय-व्यतिरेकाभ्याम् अन्तर्यामिन एव सर्व-शक्तिमत्त्वं दर्शयितुम् उक्तम् एव प्रवेशं सर्वेषाम् एव पुनर् आह---एत इत्य्-आदिना ॥६२-६९॥

———————————————————————————————————————

**॥ ३.२६.७० ॥**

**चित्तेन हृदयं चैत्यः क्षेत्र-ज्ञः प्राविशद् यदा ।**

**विराट् तदैव पुरुषः सलिलाद् उदतिष्ठत ॥**

**मध्वाचार्यः (भागवत-तात्पर्यम्) :**

अंशेन सुप्तो ब्रह्मापि अंशेन निरगात् तथा ।

> स्व-देहाद् वायु-सहितो विष्णुना च जगत्-प्रभुः ॥ >
> तम् उत्थापयितुं देवास् तान् ऋते त्रीन् महाबलान् । >
> नाशक्नुवस् त्व् एक-संस्थास् ततस् तेष्व् अविशंस् त्रयः ॥ >
> उदतिष्ठद् ब्रह्म-देहस् तदा तेषां प्रभावतः । >
> विशेषेण हरेर् एव प्रभावेन श्रियः पतेः ॥ >
> चित्ताभिमानी ब्रह्मैव क्षेत्रज्ञस् तद्-गतो हरिः । >
> प्राण-वायुर् इति प्रोक्तस् तयोर् ईशो हरिः स्वयम् ॥७०॥

———————————————————————————————————————

**श्रीधर-स्वामी (भावार्थ-दीपिका) :** *न व्याख्यातम्**।***

———————————————————————————————————————

**जीव-गोस्वामी (क्रम-सन्दर्भः) :** चित्तेनेति । प्राविशत् बहिश्-चेष्टा-सम्पादनार्थं स्वयम् एव सर्वोत्थापने पुनर् उद्यमं कृतवान् । उदतिष्ठत् बहिर् अपि चेष्टां प्राप्तवान् ॥७०॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** चैत्त्यो वासुदेवः स एव क्षेत्रज्ञोऽन्तर्यामी । क्षेत्रज्ञं चापि मां विद्धि सर्व-क्षेत्रेष्व् अवस्थितः \[गीता १३.२\] इति गीतोक्तेः ॥७०॥

**॥ ३.२६.७१ ॥**

**यथा प्रसुप्तं पुरुषं प्राणेन्द्रिय-मनो-धियः ।**

**प्रभवन्ति विना येन नोत्थापयितुम् ओजसा ॥**

**श्रीधर-स्वामी (भावार्थ-दीपिका) :** विराडदेहस्य व्यष्टि-देहं दृष्टान्तत्वेन दर्शयन् साङ्ख्यानुकथनस्य *प्रयोजन*म् आह---यथेति द्वाभ्याम् ॥७१॥

———————————————————————————————————————

**जीव-गोस्वामी (क्रम-सन्दर्भः) :** यथेति युग्मकेन तथा येन विना विराट् नोदतिष्ठत्, तम् इति द्वाभ्याम् अन्वयः । प्रत्यग्-आत्मानम् अन्तर्यामिणम् ॥७१॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** समष्टि-विराड्-देहस्य व्यष्टि-देहं दृष्टान्तयति यथेति । येन चित्ताधिष्ठात्रा परमेश्वरेण विना प्रसुप्तं व्यष्टिं यथा उत्थापयितुं न शक्नुवन्ति, तथैव येन विना समष्टि-विराड् अपि नोदतिष्ठद् इति पूर्वेणान्वयः ॥७१॥

———————————————————————————————————————

**॥ ३.२६.७२ ॥**

**तम् अस्मिन् प्रत्यग्-आत्मानं धिया योग-प्रवृत्तया ।**

**भक्त्या विरक्त्या ज्ञानेन विविच्यात्मनि चिन्तयेत् ॥**

**श्रीधर-स्वामी (भावार्थ-दीपिका) :** प्रथमं परमेश्वरे भक्तिस् ततोऽन्यत्र विरक्तिस् ततो योग-प्रवृत्ता धीः एकाग्रं चित्तं ततो यज् ज्ञानं तेन प्रत्यग् आत्मानं क्षेत्र-ज्ञम् अस्मिन्न् आत्मनि कार्य-कारण-सङ्घाते विविच्य चिन्तयेत् ॥७२॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** सङ्ख्यानुकथनस्य प्रयोजनम् आह---तं प्रत्यग्-आत्मानं प्रत्यग्-ज्ञान-गम्यम् अस्मिन् कार्य-कारण-सङ्घाते आत्मनि देहे जीवात्मन्य् एव वा चिन्तयेत् ॥७२॥

इति सारार्थ-दर्शिन्यां हर्षिण्यां भक्त-चेतसाम् ।

षड्विंशोऽयं तृतीयेऽस्मिन् सङ्गतः सङ्गतः सताम् ॥\*॥

———————————————————————————————————————

> इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं > संहितायां वैयासिक्यां दशम-स्कन्धे >
> विदुर-मैत्रेय-संवादे कापिलेये >
> तत्त्व-समाम्नायो नाम षड्विंशोऽध्यायः ।

॥ ३.२६ ॥



**(३.२७)**

**अथ सप्तविंशोऽध्यायः**

**प्रकृतिपुरुषयोर्विवेकद्वारा मोक्षप्राप्तिवर्णनं भक्तियोगेन प्रकृतेस्तिरोधान-कथनं च ।**

**॥ ३.२७.१ ॥**

**श्री-भगवान् उवाच---**

> **प्रकृति-स्थोऽपि पुरुषो नाज्यते प्राकृतैर् गुणैः ।** >
> **अविकाराद् अकर्तृत्वान् निर्गुणत्वाज् जलार्कवत् ॥**

**श्रीधर-स्वामी (भावार्थ-दीपिका) :**

सप्त-विंशे ततः सम्यग् बहु-साधन-योगतः ।

पुं-प्रकृत्योर् विवेकेन मोक्ष-रीतिर् निरूप्यते ॥

विवेक-ज्ञानेन मोक्षम् उपपादयितुं शुद्धस्यैव पुरुषस्य प्रकृत्य्-अविवेकतः पूर्वोक्तं संसारम् अनुस्मारयति---प्रकृति-स्थोऽपीति त्रिभिः । देह-स्थोऽपि नाज्यते न लिप्यते। गुणैस् तत् कृतैः सुख-दुःखादिभिः । निर्गुणत्वाद् अकर्तृत्वं ततोऽविकारित्वं तस्मात् ॥१॥

———————————————————————————————————————

**जीव-गोस्वामी (क्रम-सन्दर्भः) :** अथ जीवाख्यं पुरुषम् अपि प्रकृतेर् विविनक्ति । प्रकृति-स्थोऽपीत्य् आदिना यथा जले दृष्टोऽप्य् अर्कस् तेन न लिप्यते तथेत्य् अर्थः ॥१॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :**

सप्तविंशे भक्ति-मिश्र-ज्ञान-साधन-विस्तृते ।

पुं-प्रकृत्योर् विवेकाच् च मोक्ष-रीतिर् उदीर्यते ॥

विवेक-ज्ञानेन मोक्षम् उपपादयितुं जीवात्मानं प्रकृतेर् विविक्तेन दर्शयति---प्रकृति-स्थोऽपि पुरुषो जीवः सुषुप्ति-प्रलययोर् निर्गुणत्वाद् अकर्तृत्वम्, ततोऽविकारित्वं तस्माद् धेतोर् नाज्यते । जलार्कवत् जलस्थः सूर्य-मण्डल-किरण इव, न वस्तुतो जल-धर्माक्रान्तः। यदा हि पवन-निबन्धनो जलस्य कम्पः स्यात्, तदा तद्-अनुगतस्य जलार्कस्यापि कम्पः स्यात् । यद् उक्तं---ज्योतिर् यथैवोदक-पार्थिवेष्व् अदः समीर-वेगानुगतं विभाव्यते \[भा।पु। १०.१.४३\] इति । अत एव मनसः सम्यक् शुद्धौ सत्यां त्वं-पदार्थोऽपि शुद्ध्यतीति । मन एव मनुष्याणां कारणं बद्ध-मोक्षयोर् \[ब्रह्म-बिन्दु २\][^१०४] इति शास्त्रम् ॥१॥

[^१०४]: *मन एव मनुष्याणां कारणं बन्ध-मोक्षयोः । बन्धाय
    विषयासक्तं मुक्त्यै निर्विषयं स्मृतम् ॥* \[चा।नी।द। १३.१२\];
    *मन एव मनुष्याणां कारणं बन्ध-मोक्षयोः । तस्मात् तद्
    अभिसंयोज्य परात्मनि सुखी भवेत् ॥* \[ना।पु। १.३४.५८॥।


———————————————————————————————————————

**॥ ३.२७.२ ॥**

> **स एष यर्हि प्रकृतेर् गुणेष्व् अभिविषज्जते ।** >
> **अहङ्क्रिया-विमूढात्मा कर्तास्मीत्य् अभिमन्यते ॥**

**श्रीधर-स्वामी (भावार्थ-दीपिका) :** *न व्याख्यातम्**।***

———————————————————————————————————————

**जीव-गोस्वामी (क्रम-सन्दर्भः) :** किन्त्व् अत्र जलार्क-दृष्टान्तत्वेन दर्षण-मुख-दृष्टान्तो लक्षस् तस्मात् स्व-मुखस्य दर्पण-दोष-लिप्तत्ववत् तल्-लिप्तत्वेन मिथ्यैवाभिमानं कुरुते इत्य् आह---स इति । भक्ति-योगेनेति ॥२॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** तस्याभिमान-निबन्धन एव संसार इत्य् आह---स एवेति द्वाभ्याम् । यर्हि जागर-स्वप्नयोः ॥२॥

———————————————————————————————————————

**॥ ३.२७.३ ॥**

> **तेन संसार-पदवीम् अवशोऽभ्येत्य् अनिर्वृतः ।** >
> **प्रासङ्गिकैः कर्म-दोषैः सद्-असन्-मिश्र-योनिषु ॥**

**श्रीधर-स्वामी (भावार्थ-दीपिका) :** अनिर्वृतः सन् । प्रासङ्गिकैः प्रकृति-सङ्ग-कृतैः । सद्-असन्-मिश्र-योनिषु देव-तिर्यङ् नरादिषु संसार-पदवीं प्राप्नोति ॥३॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** प्रासङ्गिकैः प्रकृति-प्रसङ्ग-भवैः ॥३॥

———————————————————————————————————————

**॥ ३.२७.४ ॥**

> **अर्थे ह्य् अविद्यमानेऽपि संसृतिर् न निवर्तते ।** >
> **ध्यायतो विषयान् अस्य स्वप्नेऽनर्थागमो यथा ॥**

**मध्वाचार्यः (भागवत-तात्पर्यम्) :** अज्ञानं सुप्ति-शब्दोक्तं स्वप्नश् चैव विपर्ययः इति भारते ॥४॥

———————————————————————————————————————

**श्रीधर-स्वामी (भावार्थ-दीपिका) :** ननु तर्ह्य् अवास्तवत्वात् संसृतेः, किं तन् निवृत्ति-प्रयासेन ? तत्राह---अर्थे हीति ॥४॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** ननु तस्य जीवस्य कर्तृत्व-कारणत्वाद्य्-अभावाद् वस्तुतः कर्माभावेऽपि देह-कृतैः कर्मभिः कथं बन्धः ? तत्राह---अर्थे कर्म-रूपे वस्तुनि वस्तुतोऽविद्यमानेऽपि कर्तृत्वाभिमानेन विषयान् ध्यायतः । तत्र दृष्टान्तः---स्वप्ने खल्व् अनर्थस्याप्य् अधिगमः साभिमान-विषय-ध्यान-परिपाकाद् एवेत्य् अर्थः ॥४॥

———————————————————————————————————————

**॥ ३.२७.५ ॥**

> **अत एव शनैश् चित्तं प्रसक्तम् असतां पथि ।** >
> **भक्ति-योगेन तीव्रेण विरक्त्या च नयेद् वशम् ॥**

**श्रीधर-स्वामी (भावार्थ-दीपिका) :** यतो विषय-ध्यानम् अर्थ-हेतुः, अतो मनो नियन्तव्यम् इत्य् आह---अत एवेति । असताम् इन्द्रियाणां पथि विषय-मार्गे । तीव्रेन दृढेन । विरक्त्या च तीव्रया ॥५॥

———————————————————————————————————————

**जीव-गोस्वामी (क्रम-सन्दर्भः) :** तस्य साधनत्वम् उक्त्वा फलान्तर-तात्पर्यत्वात् स-कैतवत्वं दर्शितम् ॥५॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** यतो विषय-ध्यानम् अनर्थ-हेतुः, अतो मनो नियन्तव्यम् इत्य् आह---अत एवेति । भक्तिश् च योगश् च तयोर् द्वन्द्वैक्यं तेन, तीव्रेन बलिष्ठेन ॥५॥

———————————————————————————————————————

**॥ ३.२७.६ ॥**

> **यमादिभिर् योग-पथैर् अभ्यस्यन् श्रद्धयान्वितः ।** >
> **मयि भावेन सत्येन मत्-कथा-श्रवणेन च ॥**

**श्रीधर-स्वामी (भावार्थ-दीपिका) :** भक्ति-विरक्त्योस् तीव्रत्वे कारणानि वर्णयन् ज्ञानेन मोक्ष-प्रकारम् आह षड्भिः । यमादिभिर् योग-मार्गैश् चित्तम् अभ्यसन् पुनः पुनर् एकाग्री-कुर्वन्न् आत्मानम् उपलभ्य सर्वानुस्यूतम् अद्वयं परमात्मानं प्रतिपद्यत इति षष्ठेनान्वयः । सत्येन निष्कपटेन । भावेन प्रेम्णा ॥६॥

———————————————————————————————————————

**जीव-गोस्वामी (क्रम-सन्दर्भः) :** अत एव ज्ञान-कर्म-मिश्रत्वम् आह---यमादीति षट्केन । भावेन भक्त्या । सत्येन यथार्थ-व्यवहारेण । तद् एवं सिद्धं जीवस्य शुद्धत्व-ज्ञानम् ईश्वरोपलब्धार्थत्वेन योजयति ॥६॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** उक्तम् अर्थं प्रपञ्चयन् ज्ञानेन मोक्ष-प्रकारम् आह---यमादिभिर् योग-पथैः अभ्यस्यन् अभ्यासेन चित्तम् एकाग्रीकुर्वन् जीवात्मा परमात्मानम् उपलभ्य सर्वानुस्यूतम् अद्वयं तं प्रतिपद्यत इति षष्ठेनान्वयः । मयि सत्येन भावेन मद्-रूप-नाम-लीलादीनां सत्यत्व-दृष्ट्या मयि यः सत्यो भावः सत्यत्व-भावना तेन, न तु माया-शवलित-ब्रह्मत्व-दृष्ट्या मय्य् आयत्याम् असत्यत्व-भावनयेत्य् अर्थः । तथात्वे---

> त्वय्य् अस्त-भावाद् अविशुद्ध-बुद्धयः >
> आरुह्य कृच्छ्रेण परं पदं ततः >
> पतन्त्य् अधोऽनादृत-युष्मद्-अङ्घ्रयः ॥ \[भा।पु। १०.२.३२\] इति,

नैष्कर्म्यम् अप्य् अच्युत-भाव-वर्जितं \[भा।पु। १२.१२.५०\] इति, अवजानन्ति मां मूढा मानुषीं तनुम् आश्रितं \[गीता ९.११\] इति, न भजन्त्य् अवजानन्ति स्थानाद् भ्रष्टाः पतन्त्य् अधः \[भा।पु। ११.५.३३\] इत्य्-आदिभ्यो भगवद्-विग्रहादौ चिद्-आनन्द-भिन्नत्व-भावना-लक्षणावज्ञया ज्ञानिनाम् अपी मोक्षाभावावगतेः ॥६॥

———————————————————————————————————————

**॥ ३.२७.७ ॥**

> **सर्व-भूत-समत्वेन निर्वैरेणाप्रसङ्गतः ।** >
> **ब्रह्मचर्येण मौनेन स्व-धर्मेण बलीयसा ॥**

**श्रीधर-स्वामी (भावार्थ-दीपिका) :** अप्रसङ्गतः सङ्ग-त्यागेन । बलीयसा ईश्वरेऽर्पितेन ॥७॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** बलीयसा ईश्वरार्पितेन ॥७॥

———————————————————————————————————————

**॥ ३.२७.८ ॥**

> **यदृच्छयोपलब्धेन सन्तुष्टो मित-भुङ् मुनिः ।** >
> **विविक्त-शरणः शान्तो मैत्रः करुण आत्मवान् ॥**

**श्रीधर-स्वामी (भावार्थ-दीपिका) :** विविक्त-शरण एकान्त-वासी ॥८॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** विविक्त-शरणः एकान्त-वासी, आत्मवान् धृति-युक्तः ॥९॥

———————————————————————————————————————

**॥ ३.२७.९ ॥**

> **सानुबन्धे च देहेऽस्मिन्न् अकुर्वन्न् असद्-आग्रहम् ।** >
> **ज्ञानेन दृष्ट-तत्त्वेन प्रकृतेः पुरुषस्य च ॥**

**श्रीधर-स्वामी (भावार्थ-दीपिका), विश्वनाथ-चक्रवर्ती (सारार्थ-दर्शिणी) :** असद्-आग्रहम् अहं-ममताम् । प्रकृतेः पुरुषस्य च दृष्टं तत्त्वं येन, तेन ज्ञानेन ॥९॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**॥ ३.२७.१० ॥**

> **निवृत्त-बुद्ध्य्-अवस्थानो दूरी-भूतान्य-दर्शनः ।** >
> **उपलभ्यात्मनात्मानं चक्षुषेवार्कम् आत्म-दृक् ॥**

**मध्वाचार्यः (भागवत-तात्पर्यम्) :** बुद्धेर् अवस्थानं हि निद्रादि ॥१०॥

———————————————————————————————————————

**श्रीधर-स्वामी (भावार्थ-दीपिका) :** निवृत्तानि बुद्ध्य्-अवस्थानानि जाग्रद्-आदीनि यस्य सः । अत एव दूरी-भूतम् अन्य-दर्शनं यस्य । आत्मनाहङ्कारावच्छिन्नेनात्मानं शुद्धम् उपलभ्य । एकस्यैवावच्छेदानवच्छेदाभ्यां करण-कर्मत्वे दृष्टान्तम् आह---चक्षुषा चक्षुर्-अवच्छिन्नेनार्केण गगन-स्थम् अर्कम् इव । एवम् आत्म-दृक् शुद्धम् आत्मानं पश्यन् ॥१०॥

———————————————————————————————————————

**जीव-गोस्वामी (क्रम-सन्दर्भः) :** उपलभ्येति सार्धकेन । असति औपाधिकेऽहङ्कारे आत्मना तदुपाधिकेनैव द्वारभूतेन ॥१०॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** निवृत्तानि बुद्ध्य्-अवस्थानानि जाग्रद्-आदीनि यस्य सः । ततश् च ज्ञानी शुद्धेन जीवात्मनैव परमात्मानं भक्त्यैवानुभूय तम् एव प्राप्नोतीत्य् आह---उपलभ्येति । आत्मना शुद्ध-जीवेन चित्-कणेन आत्मानं परमात्मानं पूर्ण-चैतन्य-निधिम् उपलभ्य भक्त्यानुभूय चक्षुषा पाटलादि-दोष-रहितेन ज्योतिः-कणेन अर्कं ज्योतिर्-निधिम् इव । आत्म-दृक् ज्ञानी प्रतिपद्यते प्राप्नोति । अत्र पाटलादि-दोष-रहितेनापि चक्षुषा यथोलूकादिर् अर्कं न पश्यति, किन्तु तद्-भिन्नो मनुष्यादिर् एवार्कं पश्य्ति, तथैव शुद्धेनापि जीवात्मना भक्ति-रहितो ज्ञानी परमात्मानं नानुभवति, किन्तु भक्तिमान् एवानुभवति । भक्त्याहम् एकया ग्राह्यः \[भा।पु। ११.१४.२१\] इति,

> भक्त्या माम् अभिजानाति यावान् यश् चास्मि तत्त्वतः । >
> ततो मां तत्त्वतो ज्ञात्वा विशते तद्-अनन्तरम् ॥ \[गीता ११.५५\] इति > भगवद्-उक्तेः॥१०॥

———————————————————————————————————————

**॥ ३.२७.११ ॥**

> **मुक्त-लिङ्गं सद्-आभासम् असति प्रतिपद्यते ।** >
> **सतो बन्धुम् असच्-चक्षुः सर्वानुस्यूतम् अद्वयम् ॥**

**श्रीधर-स्वामी (भावार्थ-दीपिका) :** मुक्त-लिङ्गं निरुपाधिकम् असति मिथ्या-भूतेऽहङ्कारे सद्-आभासं सद्-रूपेणाभासमानं ब्रह्म प्राप्नोति । शुद्ध-जीव-स्वरूपाद् विशेषम् आह---सतः कारणस्य प्रधानस्य बन्धुम् अधिष्ठानम् । असतः कार्यस्य चक्षुर् इव प्रकाशकम् । सर्वेषु कार्य-कारणेष्व् अनुस्यूतम् । अद्वयं परिपूर्णम् ॥११॥

———————————————————————————————————————

**जीव-गोस्वामी (क्रम-सन्दर्भः) :** मुक्त-लिङ्गम् उपाधि-स्पर्श-शून्यम् । अत एव सद्-रूपेण आ सम्यक् भासमानम् आत्मानम् उपलभ्य ततस् तस्यापि भासनाद्य्-उपकारकतया तत्रैव स्थितं परमात्मानम् अपि प्रतिपद्यते जानाति । तम् एव विशिनष्टि---असतां तद् अन्येषाम् अपि चक्षुर् भासकं सर्वत्र सति असति च अनुस्यूतम् । अत एवाद्वयं ततो मुख्यत्वात् तद् उपलब्धार्थम् एव शुद्धात्म-दर्शनम् इति भावः । अन्यार्थश् च परामर्शः इति न्यायेन ॥११॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** तं कीदृशम् ? मुक्तैर् लिङ्ग्यते ज्ञायते इति तम् इत्य् अनेनानुभव-ज्ञान-विषयी-भूतत्वं तस्योक्तम् । असति नश्वरे जगति सद् एव भासतेऽन्तर्यामित्वेनेति तम् । सतः कारणस्य बन्धुं पतिम् असतः कार्यस्य महद्-आदेश् चक्षुर् इव प्रकाशकं सर्वेषु कार्य-कारणेष्व् अनुस्यूतं परिपूर्णम् अद्वयम् एकम् इति विशेषण-पञ्चकेनानुभव-ज्ञान-पूर्व-दशायां तस्य शास्त्रोत्थ-ज्ञान-विषयी-भूतत्वं ज्ञापितम् ॥११॥

———————————————————————————————————————

**॥ ३.२७.१२-१३ ॥**

> **यथा जल-स्थ आभासः स्थल-स्थेनावदृश्यते ।** >
> **स्वाभासेन तथा सूर्यो जल-स्थेन दिवि स्थितः ॥** >
> **एवं त्रिवृद्-अहङ्कारो भूतेन्द्रिय-मनोमयैः ।** >
> **स्वाभासैर् लक्षितोऽनेन सद्-आभासेन सत्य-दृक् ॥**

**मध्वाचार्यः (भागवत-तात्पर्यम्) :**

शेषस्य प्रतिबिम्बास् तु देवाः शेषस् तु ब्रह्मणः ।

> स पर-ब्रह्मणश् चैव ते स्व-बिम्ब-प्रदर्शकाः । >
> ततः स्व-बिम्ब-द्वारेण परमात्म-प्रदर्शनम् ॥ इति ब्रह्म-तर्के > ॥१३॥

———————————————————————————————————————

**श्रीधर-स्वामी (भावार्थ-दीपिका) :** अहङ्कारोपहितेन शुद्ध-ब्रह्म-प्रतिपत्तिं सदृष्टान्तम् आह---यथेति । जले स्थित आभासः सूर्य-प्रतिबिम्बो यदा गृहान्तर्वर्ति-भित्तौ स्फुरति तदा गृह-कोण-स्थितैः पुरुषैर् भित्त्य्-आदौ स्थले स्थितेन स्वाभासेन सूर्य-प्रतिबिम्बेन यथा प्रथमं जल-स्थ आभासोऽवदृश्यते लक्ष्यते, गगन-स्थस्य गृह-मध्ये प्रतिबिम्बायोगात् । चार्थे तथा-शब्दः । यथा चेत्य् अर्थः । यथा च जल-स्थेन दिवि स्थितः सूर्यो लक्ष्यते ॥१२॥

एवं भूतेन्द्रिय-मनो-मयैः देहेन्द्रिय-मनोभिर् अवच्छिन्नैः स्वाभासैर् आत्म-प्रतिबिम्बैस् त्रि-वृत् त्रि-गुणोऽहङ्कारः सतो ब्रह्मण आभासो यस्मिंस् तेन रूपेण लक्षितः । अहङ्कार-स्थाभासं विना विषयाभासानुत्पत्तेः । अनेन चाहङ्कारेण सद्-आभास-वता सत्य-दृक् परमार्थ-ज्ञप्ति-रूप आत्मा लक्षित इत्य् अर्थः ॥१३॥

———————————————————————————————————————

**जीव-गोस्वामी (क्रम-सन्दर्भः) :** एवं स्वाप्न-परम्परया मूल-दर्शनं दृष्टान्तयति---यथेति युग्मकेन ॥१२॥

निगमयति---एवम् इति। भूतादि-मयैः सङ्घटोपाधिकैः स्वाभासैः स्वस्याहङ्कारोपाधिकस्याभासो येषु तैः गृह-कोण-स्थित-पुरुष-स्थानीयैः पुरुषैस् त्रिवृद्-अहङ्कार उपाधिकत्वेन वर्तते यस्य स लक्षितः । ततश् च क्रमाद् अनेनाहङ्कारोपाधिकेन पारंपरिक-द्वार-भूतेन तथा सद्-आभासेन शुद्धेन च साक्षाद्-द्वार-भूतेन सत्य-दृक् परमात्मापि लक्षित इत्य् अर्थः ॥१३॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** प्रथमं जीवात्मैव केन प्रकारेण ज्ञातव्यस् ततस् तेन परमात्म चेत्य् अत्र स-दृष्टान्तम् आह---यथेति । जले स्थित आभासः प्रतिबिम्बाकारो निष्कम्पः सूर्य-प्रकाशो यदा गृहान्तर्वर्ति-स्वच्छ-भित्त्य्-आदौ स्थले स्फुरति, तदा गृह-कोण-स्थितैः पुरुषैः प्रथमं स्थलस्थ आभासो दृश्यते, ततश् च कुतोऽयं प्रकाश इति परामृषद्भिस् तेन स्थल-स्थेन स्वाभासेन शोभन-सूर्य-प्रकाशेन जल-स्थो निष्कम्प आभासोऽवदृश्यते लक्ष्यते । पुनश् चायम् आभासः कुत इति तथा तेनैव प्रकारेण तेन जलस्थेन स्वाभासेन शोभन-प्रकाशेन दिवि स्थितः सूर्योऽवदृश्यते । एवम् एव विवेकिभिः प्रथमं भूतेन्द्रिय-मनांसि चैतन्यवत्त्वात् परमात्म-प्रकाशवन्ति दृश्यन्ते । ततश् च जडेष्व् एषु परमात्म-प्रकाशोऽयं कुतोऽस्तीति भूतेन्द्रिय-मनो-मयैः भूतेन्द्रिय-मनो-वर्तिभिः स्वाभासैस् त्रिवृद्-अहङ्कार उपाधित्वेन वर्तते यस्य स जीवात्मा परमात्मनः प्रकाश-सम्भूतः किरण-रूपो लक्षितः । ततश् चानेन जीवात्मना सद्-आभासेन सता भक्तिमता प्रकाशेन सत्य-दृक् सत्य-ज्ञानानन्दः परमात्म लक्षित उपलब्धः ॥१२-१३॥

———————————————————————————————————————

**॥ ३.२७.१४ ॥**

> **भूत-सूक्ष्मेन्द्रिय-मनो-बुद्ध्य्-आदिष्व् इह निद्रया ।** >
> **लीनेष्व् असति यस् तत्र विनिद्रो निरहङ्क्रियः ॥** >
> **मन्यमानस् तदात्मानम् अनष्टो नष्टवन् मृषा ।** >
> **नष्टेऽहङ्करणे द्रष्टा नष्ट-वित्त इवातुरः ॥** >
> **एवं प्रत्यवमृश्यासाव् आत्मानं प्रतिपद्यते ।** >
> **साहङ्कारस्य द्रव्यस्य योऽवस्थानम् अनुग्रहः ॥**

**मध्वाचार्यः (भागवत-तात्पर्यम्) :** असति प्रलये । यो विनिद्रः स सत्य-दृक् । योऽनष्टोऽनष्टवन् नाज्ञासिष्यम् इति मन्यमानः । स आतुरो द्रष्टृ-जीवः । साहङ्कारं द्रव्यं जीवः तस्यावस्थानम् अनुग्राहकश् च परमात्म ॥१४-१६॥

———————————————————————————————————————

**श्रीधर-स्वामी (भावार्थ-दीपिका) :** इदानीं सुषुप्ति-साक्षित्वेन शुद्धात्म-प्रतिपत्तिम् अनुभवतो दर्शयति त्रिभिः । भूतादिष्व् असत्य् असत्-तुल्येऽव्याकृते निद्रया लीनेषु सत्सु यस् तत्र तदा विनिद्रो निरहङ्क्रियस् तम् आत्मानं प्रतिपद्यत इति तृतीयेनान्वयः ॥१४॥

ननु यदि तदा विनिद्रोऽसाव् अस्ति तर्हि जाग्रत्-स्वप्नयोर् इव स्फुटः किं नावभासते तत्राह---पूर्वं स द्रष्टातो द्रष्टृत्वेन स-विकल्पतया स्फुटं प्रतीतः । सुषुप्तौ तु भूतादेर् अहङ्कार-विषयस्य लीनत्वात् तद् विषयेऽहङ्कारे नष्टे सति स्वयम् अनष्टोऽपि मृषैवात्मानं नष्टवन् मन्यमानो यः । अन्यस्य नाशेऽन्यस्य नष्ट-तुल्यत्वे दृष्टान्तः, नष्ट-वित्तो यथा आतुरो विवशः, नष्टवद् भवतीत्य् अर्थः ॥१५॥

ननु सुषुप्तौ न किञ्चिद् अनुभूयते, मैवम्, "सुखम् अहम् अस्वाप्सं न किञ्चिद् अवेदिषम्" इति विशेष-ज्ञानं विना केवलस्यात्मनः प्रतिसन्धानाद् इत्य् आह---एवम् इति । ननु प्रतिसन्धाने साहङ्कारस्य प्रतीतेः कथं निरहङ्क्रियत्वं तत्राह---साहङ्कारस्य द्रव्यस्य कार्य-कारण-सङ्घातस्यानुग्रहः प्रकाशकः अवस्थानं च । द्रव्य-विशेषणतयाहङ्कारस्यापि दृश्यत्वाच् च तद् द्रष्टात्मा तद् व्यतिरिक्तः । तम् आत्मानम् इत्य् अन्वयः ॥१६॥

———————————————————————————————————————

**जीव-गोस्वामी (क्रम-सन्दर्भः) :** भूत-सूक्ष्मेति त्रिकम् । असति सतः शुद्ध-जीवाद् इतरस्मिन् अव्याकृते ॥१४॥

साहङ्कारे सति माम् अहं नाज्ञासिषम् इति सुषुप्त्य्-अनन्तरम् एव प्रतिसन्धानान्तरे मम-पदोक्त-भूत-सूक्ष्मादि-सङ्घात-लक्षण-द्रव्य-विशेषणतया तद् अहङ्कारस्याप्य् अन्यदा दृश्यत्वापत्तेर् अहं-पदोक्तस् तद् द्रष्टात्म तद्-व्यतिरिक्तो यः प्रकाशकः आश्रयश् चेत्य् अर्थः ॥१६॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** ननु अर्केण चक्षुषैवार्क इवात्मनैव भक्तिमता ज्ञानिना परमात्मनुभूयते इति सत्यं जानीमः, किन्तु चक्षुः-श्रोत्रादिकम् इव तं जीवात्मानं त्रिवृद्-अहङ्कारात् पृथग्-भूतं साक्षाद् दर्शयेत्य् अपेक्षायाम् आह---भूतेति त्रिभिः । भूतादिषु असति अनभिव्यक्तत्वाद् असत्-तुल्ये प्रधाने निद्रया लीनेषु सत्सु यस् तत्र तदा विनिद्रो निरहङ्क्रियः तम् आत्मानं जीवं प्रतिपद्यते लोकोऽनुभवतीति तृतीयेनान्वयः ॥१४॥

नन्व् अलं तर्हि योगाभ्यासेन मनो-बुद्धीन्द्रियादि-लये सति यः केवलात्मानुभवो योगाभ्यास-फल-रूपस् तं खलु निद्रैव कारयतीति, तत्राह---मन्यमान इति । तदा भूतादीनाम् अहङ्कार्याणाम् अहङ्कारस्य च लयाद् अहंकरणे नष्टे सति द्रष्टा जीवो दृश्यानाम् अभावाद् दर्शने नष्टे सति स्वयम् अनष्टोऽपि आत्मानं नष्टवन् मृषा मन्यमानो य इत्य् अविद्यावन्तं जीवं सुषुप्ताव् उत्प्रेक्षते नष्ट-वित्त इव, न तु नष्ट-वित्तासक्तिर् इत्य् अर्थः । अयम् अर्थः---योगाभ्यासेन जीवोपाधि-भूतानां तत्त्वानाम् आत्यन्तिके लये सत्य् एव जीवः स्वीय-रूपानन्द-मयो भवति, न तु नैमित्तिकयोः सुषुप्ति-प्रलययोः । यथा वित्ते नष्टे सत्याकिञ्चनांसुखं न भवति, किन्तु वित्तासक्ताव् एव नष्टायां सत्यां, तथैव जीवस्य नैष्कर्म्यं विना सुषुप्ति-प्रलययोर् उपाधि-नाशेऽपि न स्वरूप-प्राप्तिर् नैष्कर्म्यं च भक्ति-ज्ञानाभ्यां विना न भवेद् इति सुषुप्तौ अविद्या-तत्-संस्काराणां च विद्यमानत्वात् केवलात्मानुभवोऽप्य् अकिञ्चित्-कर इति ॥१५॥

ननु सुषुप्तौ न किञ्चिद् अन्भूयते । मैवम् अहं सुखम् अस्वाप्सं, न किञ्चिद् अवेदयिषम् इति विशेष-ज्ञानं विना केवलस्यात्मनः प्रतिसन्धानाद् इत्य् आह---एवम् इति । किं च, साहङ्कारस्य द्रव्यस्य भूतेन्द्रियादि-सङ्घातस्य देहस्य योऽवस्थानम् आश्रयः यम् एव जीवात्मानम् आश्रित्य अहङ्कारादयो भोग्येषु विषयेषु प्रवर्तन्त इत्य् अर्थः । तथा य एव जीवात्मा अनुग्रहः स्वीय-भोक्तृत्व-लक्षण-धर्म-प्रदानाद् अनुग्राह्य इत्य् अर्थः ॥१६॥

———————————————————————————————————————

**॥ ३.२७.१७ ॥**

**देवहूतिर् उवाच---**

> **पुरुषं प्रकृतिर् ब्रह्मन् न विमुञ्चति कर्हिचित् ।** >
> **अन्योन्यापाश्रयत्वाच् च नित्यत्वाद् अनयोः प्रभो ॥**

**श्रीधर-स्वामी (भावार्थ-दीपिका) :** भक्ति-विरक्तिभ्यां सत्य् अपि विवेके प्रकृति-पुरुषयोः परस्पर-त्यागाभावात् कतहं मुक्तिर् इति पृच्छति, पुरुषम् इति चतुर्भिः । पुरुष-व्यतिरेकेण प्रकृतेः स्वरूप-लाभाभावात् प्रकृति-व्यतिरेकेण पुरुषस्याभिव्यक्त्य्-अभावाद् इत्य् अन्योन्यापाश्रयत्वान् नित्यत्वाच् च पुरुषं प्रकृतिः कदाचिन् न मुञ्चतीत्य् अर्थः ॥१७॥

———————————————————————————————————————

**जीव-गोस्वामी (क्रम-सन्दर्भः) :** अन्योऽन्यापाश्रयत्वेऽप्य् एकस्य नश्वरत्वे विमुञ्चतु नाम तच् च नेत्य् आह---नित्यत्वाद् इति ॥१७॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** ननु भक्तैर् अपि ज्ञान-व्याख्यादिभिर् मोक्षो दुर्लभ एवेत्य् अत्र युक्तिम् आह---पुरुषम् इति । अन्योन्येति पुरुषः शक्तिमत्त्वात् विश्व-सृष्ट्य्-आदि-लीलार्थं स्व-शक्तिंप्रकृतिम् अप्य् आश्रयते । प्रकृतिर् अपि शक्तित्वात् स्वीयं पुरुषम् आश्रयत एवेत्य् अर्थः । द्वयोर् एकतरस्य नश्वरत्वे विमञ्चतु नाम, तच् च नेत्य् आह---नित्यत्वाद् इति ॥१७॥

———————————————————————————————————————

**॥ ३.२७.१८ ॥**

> **यथा गन्धस्य भूमेश् च न भावो व्यतिरेकतः ।** >
> **अपां रसस्य च यथा तथा बुद्धेः परस्य च ॥**

**श्रीधर-स्वामी (भावार्थ-दीपिका) :** व्यतिरेकाभाव-मात्रे दृष्टान्तः---यथा व्यतिरेकतो भावः सत्ता नास्ति । गन्धस्य कदाचिद् अपक्षय-दर्शनाद् दृष्टान्तान्तरम्---अपाम् इति । बुद्धेः प्रकृतेः । परस्य पुरुषस्य च ॥१८॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** व्यतिरेकतो भावः सत्ता नास्ति गन्धस्य कदाचिद् अपक्षय-दर्शनाद् दृष्टान्तान्तरम् अपाम् इति, बुद्धेः प्रकृतेः परस्य पुरुषस्य ॥१८॥

———————————————————————————————————————

**॥ ३.२७.१९ ॥**

> **अकर्तुः कर्म-बन्धोऽयं पुरुषस्य यद्-आश्रयः ।** >
> **गुणेषु सत्सु प्रकृतेः कैवल्यं तेष्व् अतः कथम् ॥**

**मध्वाचार्यः (भागवत-तात्पर्यम्) :**

नित्य-दृक् परमात्मसौ मृतवद् यो न किञ्चन ।

> जानाति जीवः स ज्ञेयः परमात्म तद्-अयित्वाश्रयः ॥ इति > हरि-वंशेषु ॥१९॥

———————————————————————————————————————

**श्रीधर-स्वामी (भावार्थ-दीपिका) :** ततः किम् अत आह---अकर्तुर् इति । ये गुणा आश्रयो यस्य सः । तेषु प्रकृतेर् गुणेषु सत्सु पुरुषस्य कैवल्यं कथम् ? ॥१९॥

———————————————————————————————————————

**जीव-गोस्वामी (क्रम-सन्दर्भः) :** अकर्तुर् इति । अतः पूर्वोक्ताद् धेतोः ॥१९॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** ततः किम् अत आह---अकर्तुर् इति । ये गुणा आश्रयो यस्य सः । तेषु प्रकृतेर् गुणेषु सत्सु पुरुषस्य जीवस्य, अत एव हेतोः कथं कैवल्यम् ? ॥१९॥

———————————————————————————————————————

**॥ ३.२७.२० ॥**

> **क्वचित् तत्त्वावमर्शेन निवृत्तं भयम् उल्बणम् ।** >
> **अनिवृत्त-निमित्तत्वात् पुनः प्रत्यवतिष्ठते ॥**

**श्रीधर-स्वामी (भावार्थ-दीपिका) :** अत एव क्वचिन् निवृत्त-प्रायस्यापि संसार-भयस्य पुनर् उद्भवो दृश्यत इत्य् आह---क्वचिद् इति ॥२०॥

———————————————————————————————————————

**जीव-गोस्वामी (क्रम-सन्दर्भः) :** अन्याश्रयत्वेऽपि नभोवद् अन्यास्पृष्टत्वं पुरुषस्येति तत्त्व-विवेकः कर्तव्य इत्य् अप्य् अकिञ्चित्करम् इत्य् आह---क्वचिद् इति । क्वचित् पाठः एष एव सर्व-सम्मतः ॥२०॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** अत एव क्वचिन् निवृत्त-प्रायस्यापि संसार-भयस्योद्भवो दृश्यते इत्य् आह---क्वचिद् इति ॥२०॥

———————————————————————————————————————

**॥ ३.२७.२१-२३ ॥**

**श्री-भगवान् उवाच---**

> **अनिमित्त-निमित्तेन स्व-धर्मेणामलात्मना ।** >
> **तीव्रया मयि भक्त्या च श्रुत-सम्भृतया चिरम् ॥** >
> **ज्ञानेन दृष्ट-तत्त्वेन वैराग्येण बलीयसा ।** >
> **तपो-युक्तेन योगेन तीव्रेणात्म-समाधिना ॥** >
> **प्रकृतिः पुरुषस्येह दह्यमाना त्व् अहर्-निशम् ।** >
> **तिरो-भवित्री शनकैर् अग्नेर् योनिर् इवारणिः ॥**

**श्रीधर-स्वामी (भावार्थ-दीपिका) :** न हि प्रकृति-संबन्ध-मात्रं बन्ध-हेतुः, किन्तु गुण-बुद्ध्या तद्-आसक्तिस् तन्-निवृत्तौ सत्यां मोक्षो घटते । क्वचिद् उद्भवस् तु साधन-वैकल्याद् इत्य् अभिप्रेत्य साधनातिशयं कथयन् परिहरति त्रिभिः । निमित्तं फलम् । तन् न निमित्तं प्रवर्तकं यस्मिन्, तेन निष्कामेन धर्मेण । अमलात्मना निर्मलेन मनसा । श्रुतेन कथा-श्रवणेन संभृतया पुष्टया ॥२१॥ **दह्यमाना** अभिभूयमाना **तिरो-हिता** भवति ॥२३॥

———————————————————————————————————————

**जीव-गोस्वामी (क्रम-सन्दर्भः) :** अत्रोच्यते---यदि तद्-अविवेक एव पूर्वोक्त-हेतुस्, तदा तत्त्वावमर्श-मात्रं तत्रोपयुक्तं स्यात्, पूर्वं त्व् ईश्वर-वैमुख्यम् एव । भयं द्वितीयाभिनिवेशतः स्यात्\[भा।पु। ११.२.३७\] इत्य्-आदेः । ततः सर्वत्रेश्वराराधन-पूर्वकत्वम् एवोपयुक्तम् इत्य् उपदिष्टम् अपि निर्धारयति षड्भिः । अत्र अनिमित्तेति त्रिकम् । ज्ञानं विचारः । दर्शनं निर्धारणम् । तपः शम-दमादि । योगो जीवात्म-परमात्मनोर् ध्यानम्, योगः संहननोपाय-ध्यान-सङ्गति-युक्तिषु इति नानार्थवर्गात् । ध्यानम् एव ध्यातृ-ध्येय-विवेक-रहितं समाधिः । अग्नेः प्राबल्ये सति तन्-निर्वापणार्थं तद्-आविर्भाव-कारणम् **अर**णिर् यथा जनैस् ततोऽप्य् **अन्तर्हित्**आ क्रियते । तथा सापि माया स्वांशेन [ततस् ततो]{।मर्क्} भवतीति । अत्र सर्वासाम् अपि सिद्धीनां मूलं तच्-चरणार्चनम् \[भा।पु। १०.८१.१९\] इत्य्-उक्त्या भक्तेर् अङ्गित्वे अङ्गवन् निर्देशः तेषां तत्र साधनान्तर-सामान्य-दृष्टिर् इत्य् अभिप्रायेण । अत एव तेषां मोक्ष-मात्र-फलम् इति ॥२१॥

ईश्वरस्य भगवच्-छक्त्य्-अंशे शक्तिमतः स्वे महिम्नि महिम-हेताव् ईश्वरत्वे स्थितस्य प्राप्त-स्फूर्तेर् इति जीवस्य स्वरूप-शक्तित्वं दर्शितम्, स यद् अजया त्व् अजाम् \[भा।पु। १०.८७.३४\] इत्य्-आदेः ॥२३॥ \[भक्ति-सन्दर्भ २२६\*\]

———————————————————————————————————————

**विश्वनाथ-चक्रवर्ती (सारार्थ-दर्शिणी) :** हे मा**तः** ! न प्रकृतिर् जीवस्य बन्ध-हेतुः, किन्तु तदीय-गुणाध्यास एव । स चाविद्या-कृत एव, अत एवाविद्या-निवृत्तौ मोक्षो घटते । क्वचिद् भयोद्भवस् तु साधन-वैकल्याद् इत्य् अभिप्रेत्य साधनातिशयं कथयन् परिहरति । निमित्तं फलं, तद्-अभावोऽनिमित्तम् एव । निमित्तं प्रवर्तको यत्र, तेन अमलः शुद्ध आत्मा अन्तः-करणं यतः स्यात्, तेन । तीव्रया स्वभावाद् एव सर्वतस् तेजस्विन्या श्रुत-सम्भृतया मत्-कथा श्रवण-परिपुष्टया । प्रकृति-लिङ्ग-देहः पुरुषस्य एभिः साधनैर् दह्यमाना तिरोभवति । अग्नेर् इति । अरणिः काष्ठम् । अग्निर् यथा काष्ठाद् एवोत्पद्य काष्ठं दहति, तथैव ज्ञानं लिङ्ग-देहाद् उत्पद्य तम् एव दहति ॥२१-२३॥

———————————————————————————————————————

**॥ ३.२७.२४ ॥**

> **भुक्त-भोगा परित्यक्ता दृष्ट-दोषा च नित्यशः ।** >
> **नेश्वरस्याशुभं धत्ते स्वे महिम्नि स्थितस्य च ॥**

**श्रीधर-स्वामी (भावार्थ-दीपिका) :** एवं च सति पुनर् उद्भवो नास्तीत्य् आह---भुक्तो भोगो यस्याः । नित्यशः सदा दृष्टो दोषो यस्याः । अत एव परित्यक्ता सतीश्वरस्यापरतन्त्रस्य स्वे महिम्नि स्थितस्य स्वानन्दं प्राप्तस्य ॥२४॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** किं चावशिष्टापि दह्यमानारणिवल् लिङ्ग-देह-रूपा प्रकृतिः खल्व् एवं-भूता चेन् नापकुरुअ इत्य् आह---भुत्को भोगो बहुधा स्वर्ग-नरकादिर् यस्या, अत एव विवेकिना चर्वितवत् त्यक्ता तद् अपि दैवाद् आपतन्ती चेद् दृष्टो दोषो यस्या सा । ईश्वरस्य नित्यम् एवं सद्-असद्-विवेचने भुक्त्वा परित्यजने दोष-दर्शने च समर्थस्य स्वे महिम्नि स्वीये महत्त्वे गुरूपदिष्ट-साधु-वर्त्मनि ॥२४॥

———————————————————————————————————————

**॥ ३.२७.२५ ॥**

> **यथा ह्य् अप्रतिबुद्धस्य प्रस्वापो बह्व्-अनर्थ-भृत् ।** >
> **स एव प्रतिबुद्धस्य न वै मोहाय कल्पते ॥**

**श्रीधर-स्वामी (भावार्थ-दीपिका) :** अविवेकावस्थायाम् अनर्थ-हेतुर् अपि विवेकानन्तरं न भवतीति स-दृष्टान्तम् आह---यथेति द्वाभ्याम् । प्रस्वापः स्वप्नः बह्व्-अनर्थान् बिभर्ति पुष्णाति । प्रतिबुद्धस्य संस्कार-वशेन स्फुरन्न् अपि ॥२५॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** अविवेकावस्थायाम् अनर्थ-हेतुर् यः, स खलु विवेके सति न तथैवेत्य् आह---यथेति द्वाभ्याम् । प्रस्वापः स्वप्नः बह्व्-अनर्थान् व्याघ्र-सर्पादि-दंशान् बिभर्ति, प्रतिबुद्धस्य संस्कार-वशेन स्फुरन्न् अपि ॥२५॥

———————————————————————————————————————

**॥ ३.२७.२६ ॥**

> **एवं विदित-तत्त्वस्य प्रकृतिर् मयि मानसम् ।** >
> **युञ्जतो नापकुरुत आत्मारामस्य कर्हिचित् ॥**

*न कतमेनापि व्याख्यातम् ।*

———————————————————————————————————————

**॥ ३.२७.२७ ॥**

> **यदैवम् अध्यात्म-रतः कालेन बहु-जन्मना ।** >
> **सर्वत्र जात-वैराग्य आब्रह्म-भुवनान् मुनिः ॥**

**श्रीधर-स्वामी (भावार्थ-दीपिका) :** उपसंहरति---यदैवम् इति त्रिभिः । बहूनि जन्मानि यस्मिन् काले ॥२७॥

———————————————————————————————————————

**जीव-गोस्वामी (क्रम-सन्दर्भः) :** यदैवेति त्रिकम् ॥२७॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** *न व्याख्यातम्**।***

———————————————————————————————————————

**॥ ३.२७.२८ ॥**

> **मद्-भक्तः प्रतिबुद्धार्थो मत्-प्रसादेन भूयसा ।** >
> **निःश्रेयसं स्व-संस्थानं कैवल्याख्यं मद्-आश्रयम् ॥**

**श्रीधर-स्वामी (भावार्थ-दीपिका) :** प्रतिबुद्धार्थो विदितात्म-तत्त्वः । कैवल्याख्यं स्व-संस्थानं देहादि-व्यतिरिक्तं स्वरूपं मद्-आश्रयं निःश्रेयसं निरतिशयानन्दम् ॥२८॥

———————————————————————————————————————

**जीव-गोस्वामी (क्रम-सन्दर्भः) :** मद्-भक्तस् तु मत्-प्रसादेऽञ्जसैव निःश्रेयसं प्राप्नोतीत्य् आह---मद्-भक्त इति । यदि मद्-भक्त-सङ्गेन मद्-भक्तो भवति तदैवेत्य् अर्थः । भूयस्या सर्वत्र बलवत्तरयेत्य् अर्थः । अहम् एवाश्रयो यस्य तत् तद्-उक्तं गीतासु । यो माम् अव्यभिचारेणेत्य् आरभ्य, ब्रह्मणो हि प्रतिष्ठाहं \[गीता १४.२७\] इति ।*।२८॥*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** स्व-संस्थानं देहादि-व्यतिरिक्तं स्वरूपं कैवल्याख्यं ब्रह्म । अहम् एवाश्रयो यस्य तत् । यद् उक्तं---ब्रह्मणो हि प्रतिष्ठाहं \[गीता १४.२७\] इति ॥२८॥

———————————————————————————————————————

**॥ ३.२७.२९ ॥**

> **प्राप्नोतीहाञ्जसा धीरः स्व-दृशा च्छिन्न-संशयः ।** >
> **यद् गत्वा न निवर्तेत योगी लिङ्गाद् विनिर्गमे ॥**

**श्रीधर-स्वामी (भावार्थ-दीपिका) : स्व-दृशा** आत्म-ज्ञानेन **छिन्नाः संशया** मिथ्या-ज्ञानानि यस्य **लिङ्गाद् विनिर्गमे** लिङ्ग-शरीर-नाशे सतीत्य् अर्थः ॥२९॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** **स्व-दृशा** शुद्धात्म-ज्ञानेन **लिङ्गाद् विनिर्गमे** लिङ्ग-शरीरे नष्टे सतीत्य् अर्थः ॥२९॥

———————————————————————————————————————

**॥ ३.२७.३० ॥**

> **यदा न योगोपचितासु चेतो** >
> **मायासु सिद्धस्य विषज्जतेऽङ्ग ।** >
> **अनन्य-हेतुष्व् अथ मे गतिः स्याद्** >
> **आत्यन्तिकी यत्र न मृत्यु-हासः ॥**

**श्रीधर-स्वामी (भावार्थ-दीपिका) :** तदा त्व् अणिमादि-सिद्धयोऽन्तराय-रूपा भवन्ति । तासु **योगेनोपचितासु** समृद्धासु **न योगाद्** **अन्यो हेतुर्** यासां, तासु यदा **सिद्धस्य चेतो न विषज्जते** । **अङ्ग** ! हे मातः ! **अथ** तदा **अन्तम्** अतिक्रान्तोऽ**त्यन्तो** योऽहं, तत्-सम्बन्धिनी । **यत्र** यस्यां गतौ **मृत्योर् हासो न** भवति । विषक्टौ तु सिद्धोऽपि मया वशी-कृत इति मृत्योर् हासो गर्वो भवतीत्य् अर्थः ॥३०॥

———————————————————————————————————————

**जीव-गोस्वामी (क्रम-सन्दर्भः) : यदा** मत्-प्रसादे सति ॥३०॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** किं चाणिमादि-सिद्धि-पर्यन्ता विविधा भोगा अन्तराय-रूपा भवन्ति, तासु योगी न विषज्जेद् इत्य् आह---**यदा** योगी **उपचितासु** समृद्धासु **मायासु** विविध-भोग्य-वस्तुषु **सिद्धस्य चेतो न विसज्जते**, तदा **आत्यन्तिकी गतिर्** मुक्तिः स्यात् । मायासु कीदृशीषु ? **न योगाद् अन्यो हेतुर्** यासां, तासु । **यत्र** यस्यां गतौ सत्यां **मृत्योर् हासो** **न** भवति । विषयासक्तौ तु सिद्धोऽपि मया वशीकृत इति मृत्योर् हासो गर्वो भवतीत्य् अर्थः ॥३०॥

———————————————————————————————————————

इति सारार्थ-दर्शिन्यां हर्षिण्यां भक्त-चेतसाम् ।

तृतीये सप्तविंशोऽपि सङ्गतः सङ्गतः सताम् ॥\*॥

———————————————————————————————————————

> इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं > संहितायां वैयासिक्यां तृतीय-स्कन्धे >
> विदुर-मैत्रेय-संवादे कापिलेये प्रकृति-विवेको नाम >
> सप्तविंशोऽध्यायः ।

॥ ३.२७ ॥

———————————————————————————————————————



**(३.२८)**

**अष्टाविंशोऽध्यायः ।**

**सबीजयोगलक्षणं सगुणस्य भगवतः पृथगवयवध्यानवर्णनं च

______


**॥ ३.२८.१ ॥**

**श्री-भगवान् उवाच---**

**योगस्य लक्षणं वक्ष्ये सबीजस्य नृपात्मजे ।**

**मनो येनैव विधिना प्रसन्नं याति सत्-पथम् ॥**

**मध्वाचार्यः (भागवत-तात्पर्यम्) :**

स-बीजो वैष्णवो योगो निर्बीजस् तृण्य-दैवतः ।

> बीजं विष्णुर् हि जगतः शाखाद्याश् चान्य-देवताः ॥ इति कौर्मे > ॥१॥

———————————————————————————————————————

**श्रीधर-स्वामी (भावार्थ-दीपिका) :**

अष्टाविंशे ततोऽष्टाङ्ग-योगेन ध्यान-शोभिना ।

सर्वोपाधि-विनिर्मुक्तं स्वरूप-ज्ञानम् ईर्यते ॥

भक्तिं सङ्क्षेपतः प्रोच्य साङ्ख्याम् आख्याय विस्तृतम् ।

अथाह वैष्णवं योगम् अष्टाङ्गं कपिलो हरिः ॥

सबीजस्य सालम्बनस्य । प्रसन्नं सत् ॥१॥

———————————————————————————————————————

**जीव-गोस्वामी (क्रम-सन्दर्भः) :** येनैव विधिना प्रकारेण तत्-प्रकारकं लक्षणम् इत्य् अन्वयः ॥१॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :**

अष्टस्व् अङ्गेषु योगस्य ध्यानं विस्तार्य वर्ण्यते ।

अष्टाविंशे यतो योगी मुक्तिं विन्देद् अयत्नतः ॥

स्व-भक्तिम् उपदिश्यैवं साङ्ख्याम् उक्त्वा तद्-अन्वितम् ।

अष्टाङ्ग-योगं तन्-मिश्रम् आरेभे वक्तुम् इशरीरः ॥

सबीजस्य सालम्बनस्य ॥१॥

———————————————————————————————————————

**॥ ३.२८.२-७ ॥**

**स्व-धर्माचरणं शक्त्या विधर्माच् च निवर्तनम् ।**

**दैवाल् लब्धेन सन्तोष आत्मविच्-चरणार्चनम् ॥**

**ग्राम्य-धर्म-निवृत्तिश् च मोक्ष-धर्म-रतिस् तथा ।**

**मित-मेध्यादनं शश्वद् विविक्त-क्षेम-सेवनम् ॥**

**अहिंसा सत्यम् अस्तेयं यावद्-अर्थ-परिग्रहः ।**

**ब्रह्मचर्यं तपः शौचं स्वाध्यायः पुरुषार्चनम् ॥**

**मौनं सद्-आसन-जयः स्थैर्यं प्राण-जयः शनैः ।**

**प्रत्याहारश् चेन्द्रियाणां विषयान् मनसा हृदि ॥**

**स्व-धिष्ण्यानाम् एक-देशे मनसा प्राण-धारणम् ।**

**वैकुण्ठ-लीलाभिध्यानं समाधानं तथात्मनः ॥**

**एतैर् अन्यैश् च पथिभिर् मनो दुष्टम् असत्-पथम् ।**

**बुद्ध्या युञ्जीत शनकैर् जित-प्राणो ह्य् अतन्द्रितः ॥**

**मध्वाचार्यः (भागवत-तात्पर्यम्) :** समाधिर् अप्रयत्नेन मनसः संस्थितिर् भवेत् इति च ॥७॥

———————————————————————————————————————

**श्रीधर-स्वामी (भावार्थ-दीपिका) :** तत्र यम-नियमान् आह त्रिभिर् अक्षर-द्वयाधिकैः । शक्त्या स्व-धर्माचरणम् । ग्राम्यस् त्रैवर्गिको धर्मः, तस्मान् निवृत्तिः । मितं च तन् मेध्यं शुद्धं च तस्यादनम् । तत्र मितं नाम---

> द्वौ भागौ पूरयेद् अन्नैस् तोयेनैकं प्रपूरयेत् । >
> मारुतस्य प्रचारार्थं चतुर्थम् अवशेषयेत् ॥ इति स्मृति-प्रसिद्धम् > ।

विविक्तं विजनं क्षेमं निर्बाधं तस्य स्थानस्य सेवनम् । यावतार्थः प्रयोजनं तावन् मात्रस्य परिग्रहः । आसनादीन्य् अङ्गान्य् आह त्रिभिः । सत आसनस्य जयेन स्थैर्यम् । स्व-धिष्ण्यानां प्राण-स्थानानां मूलाधारादीनां मध्ये एकस्मिन् देशे मनसा सह प्राणस्य धारणं धारणा । आत्मनो मनसः समाधानम् आत्माकारता । अन्यैश् च व्रत-दानादिभिः । पथिभिर् उपायैः ॥२-७॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्**।***

———————————————————————————————————————

**विश्वनाथ-चक्रवर्ती (सारार्थ-दर्शिणी) :** तत्र यम-नियमान् आह त्रिभिर् अक्षर-द्वयाधिकैः । तत्राहिंसा सत्यास्तेयापरिग्रह-ब्रह्मचर्य-मौनानि यमाः । तद्-अन्यानि स्व-धर्माचरणादीनि नियमाः । ग्राम्यस् त्रैवर्गिको धर्मः । मित-मेध्यादनम् इति तत्र मितं नाम---

> द्वौ भागौ पूरयेद् अन्नैस् तोयेनैकं प्रपूरयेत् । >
> मारुतस्य प्रचारार्थं चतुर्थम् अवशेषयेत् ॥ इति स्मृति-प्रसिद्धम् > ।

विविक्तं निर्जनं क्षेमं निर्भयं च यत् स्थानं तत्र स्थितिः । यावता अर्थः प्रयोजनं तावन्-मात्रस्य न त्व् अधिकस्य वस्तुनः परिग्रहः । आसनादीन्य् अङ्गान्य् आह त्रिभिः । सत आसनस्य जयेन स्थैर्यम् । स्व-धिष्ण्यानां प्राण-स्थानानां मूलाधारादीनां मध्ये एकस्मिन् देशे मनसा सह प्राणस्य धारणं धारणा । आत्मनो मनसः समाधानं समाधिर् आत्माकारता । अन्यैश् च व्रत-दानादिभिः । पथिभिर् उपायैः युञ्जीत ध्याने योजयेत् ॥२-७॥

———————————————————————————————————————

**॥ ३.२८.८ ॥**

**शुचौ देशे प्रतिष्ठाप्य विजितासन आसनम् ।**

**तस्मिन् स्वस्ति समासीन ऋजु-कायः समभ्यसेत् ॥**

**श्रीधर-स्वामी (भावार्थ-दीपिका) :** आसनादीनि प्रपञ्चयति---शुचाव् इति यावत् समाप्ति । आसनं कुशाजिन-चैलोत्तरं प्रतिष्ठाप्य । स्वस्तिकासनेन यथा-सुखम् इति वा । समभ्यसेत् प्राणम् इति शेषः ।

> ऊरू जङ्घान्तर् आधाय पादाग्रे जानु-मध्यगे । >
> योगिनो यद् अवस्थानं स्वस्तिकं तद् विदुर् बुधाः ॥ इति ॥८॥

———————————————————————————————————————

**जीव-गोस्वामी (क्रम-सन्दर्भः) :** स्वस्तिकम् आसीन इत्य् अत्र तु यथा-सुखम् इति न सङ्गच्छते स्वस्ति-समासीन इति सम्बन्धोक्ति-सम्मतः । अत्र तु स्वस्तिकासनेनेत्य् अपि सङ्गच्छते समानार्थत्वात् । स्वस्तिक-शब्दस्य तत्रैव निरुक्तिर् इति भावः । सु शोभनम् अस्ति स्थितिर् यत्रेति व्याख्याने तु यथा-सुखम् इति व्याख्यानेऽपि स्वस्तिकम् इति घटते ॥८॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** आसनादीनि विवृणोति । आसनं कुशाजिन-चैलोत्तरं, तस्मिन् स्वस्तिकं स्वस्त्य् एव यथा स्यात् एवम् आसीनः । यद् वा स्वस्तिकासनोपविष्ट इत्य् अर्थः । यथा च---

> ऊरू जङ्घान्तर् आधाय पादाग्रे जानु-मध्यगे । >
> योगिनो यद् अवस्थानं स्वस्तिकं तद् विदुर् बुधाः ॥ इति ॥८॥

समभ्यसेत् प्राणम् इति शेषः ॥८॥

———————————————————————————————————————

**॥ ३.२८.९ ॥**

**प्राणस्य शोधयेन् मार्गं पूर-कुम्भक-रेचकैः ।**

**प्रतिकूलेन वा चित्तं यथा स्थिरम् अचञ्चलम् ॥**

**श्रीधर-स्वामी (भावार्थ-दीपिका) :** बाह्य-वायोर् अन्तः प्रवेशनं पूरकः, प्रवेशितस्य धारणं कुम्भकः, धृतस्य बहिर् निःसारणं रेचकः । प्रतिकूलेन वा रेचक-कुम्भक-पूरकैः । यद् वा, इडया पूर्य पिङ्गलया रेचनम्, पिङ्गलया पूर्य इडया रेचनम् इत्य् एवं प्रतिकूलेन । वा-शब्दश् चार्थे । स्थिरं सत् पुनर् अपि चञ्चलं यथा न भवति तथा शोधयेत् ॥९॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्**।***

———————————————————————————————————————

**विश्वनाथ-चक्रवर्ती (सारार्थ-दर्शिणी) :** बाह्य-वायोर् अन्तर् वामया नासया प्रवेशनं पूरकः । प्रवेशितस्य धारणं कुम्भकः । दक्षिणया नासया रेचनं रेचकः । प्रतिकूलेन रेचक-कुम्भक-पूरकैः अस्थिरम् अपि चित्तं यथाचञ्चलं स्यात् ॥९॥

———————————————————————————————————————

**॥ ३.२८.१० ॥**

**मनोऽचिरात् स्याद् विरजं जित-श्वासस्य योगिनः ।**

**वाय्व्-अग्निभ्यां यथा लोहं ध्मातं त्यजति वै मलम् ॥**

**श्रीधर-स्वामी (भावार्थ-दीपिका) :** ध्मातं सन्तप्तम् इत्य् अर्थः । लोहं सुवर्णं यथा मलं त्यजति तथा मनो विरजं स्यात् । ततश् चञ्चलं न स्याद् इति भावः ॥१०॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्**।***

———————————————————————————————————————

**विश्वनाथ-चक्रवर्ती (सारार्थ-दर्शिणी) :** लौहं स्वर्णम् । ध्मातं सन्तप्तम् ॥१०॥

———————————————————————————————————————

**॥ ३.२८.११ ॥**

**प्राणायामैर् दहेद् दोषान् धारणाभिश् च किल्बिषान् ।**

**प्रत्याहारेण संसर्गान् ध्यानेनानीश्वरान् गुणान् ॥**

**श्रीधर-स्वामी (भावार्थ-दीपिका) :** प्राणायाम् आदीनां समाधौ द्वारकार्याण्य् आह---प्राणायामैर् इति । दोषान् वात-श्लेष्मादीन् । संसर्गान् विषय-संसर्गान् । अनीश्वरान् रागादीन् । वायुना सह मनसः स्थिरी-करणं धारणा, स्थिरस्य वृत्ति-सन्ततिः ध्यानम्, वृत्ति-निरोधः समाधिर् इति भेदः ॥११॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्**।***

———————————————————————————————————————

**विश्वनाथ-चक्रवर्ती (सारार्थ-दर्शिणी) :** एतेषां कार्याण्य् आह---प्राणायामैर् इति । दोषान् वात-श्लेष्मादीन् किल्बिषाणि पापानि संसर्गान् विषय-सङ्गान् अनीश्वरान् राग-द्वेषादीन् ॥११॥

———————————————————————————————————————

**॥ ३.२८.१२ ॥**

**यदा मनः स्वं विरजं योगेन सुसमाहितम् ।**

**काष्ठां भगवतो ध्यायेत् स्व-नासाग्रावलोकनः ॥**

**श्रीधर-स्वामी (भावार्थ-दीपिका) :** सुसमाहितं स्थिरं जातम् । काष्ठां कलाम् । मूर्तिम् इत्य् अर्थः । स्व-नासाग्रेऽवलोकनं यस्य । एतच् च लय-विक्षेपयोः परिहाराय ॥१२॥

———————————————————————————————————————

**जीव-गोस्वामी (क्रम-सन्दर्भः) :** काष्ठा दिक् अवधिः परम-स्वरूपम् इति यावत् ॥१२॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** योगेन यमादिना समाहितं स्थिरं काष्ठाम् उत्कृष्ट-स्वरूपम् । लय-विक्षेप-परिहाराय स्व-नासाग्र-दर्शी ॥१२॥

———————————————————————————————————————

**॥ ३.२८.१३ ॥**

**प्रसन्न-वदनाम्भोजं पद्म-गर्भारुणेक्षणम् ।**

**नीलोत्पल-दल-श्यामं शङ्ख-चक्र-गदा-धरम् ॥**

**मध्वाचार्यः (भागवत-तात्पर्यम्) :** सर्वं स्मर्तुम् अशक्ताव् एकाङ्गे, यावन् न च्यवते मन इत्य् उक्तत्वात् । सर्वं स्मर्तुम् अशक्तः सन्न् एकाङ्गं चिन्तयेद् बुधः इति च ॥१३-१८॥

———————————————————————————————————————

**श्रीधर-स्वामी (भावार्थ-दीपिका) :** ध्येयं हरिम् आह सप्तभिः । प्रसन्नं वदनाम्भोजं यस्य तं ध्ययेद् इति षष्ठेनान्वयः । पद्म-गर्भ-वद् अरुणे ईक्षणे नेत्रे यस्य । नीलोत्पल-दल-वच् छ्यामम् ॥१३॥

———————————————————————————————————————

**जीव-गोस्वामी (क्रम-सन्दर्भः) :** प्रसन्नेति षट्कम् । भृत्यानुग्रह-कातरं सदैवाधिकाधिक-स्व-भक्ति-सुख-दानेऽप्य् अपरितोषात् ॥१३॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :**

नवाङ्ग-भक्ताव् अपि यं तृतीयम्

आहुर् महान्तः पुरुषार्थ-सारम् ।

ध्यानं हरेः सप्तमताम् अगात् तद्

अष्टाङ्ग-योगोऽत्र च मोक्ष-सिद्ध्यै ॥

प्रसङ्गतो भक्तानां योगिनां च ध्येयं स्वरूपम् आह---प्रसन्नेति । शङ्खेत्य् अत्र चतुर्थं पद्मम् अपि द्रष्टव्यम् । भ्राजत्-कौस्तुभेन तदीय-स्वर्ण-सूत्रेण आमुक्ता प्रतिबद्धा रुद्धा कन्धरा ग्रीवा यस्य तम् । मत्तानां द्विरेफाणां कलो मधुरो ध्वनिर् यस्यां तया । परार्ध्यं परार्ध-मूल्य-क्रीतम् । काञ्ची-सूत्रेणोल्लसन्ती श्रोणिः कटिर् यस्य तम् । भक्तानां हृदयाम्भोजम् एव विष्टरम् आसनं यस्य तम् । शास्त्रम् अनुग्रम् । अपीव्यम् अतिसुन्दरम् । कैशोरे पञ्चदश-वर्षे वयसि नित्य-स्थितम् । कीर्तनार्हं तीर्थ-रूपं च यशो यस्य तम् ॥१३-१८॥

———————————————————————————————————————

**॥ ३.२८.१४ ॥**

**लसत्-पङ्कज-किञ्जल्क- पीत-कौशेय-वाससम् ।**

**श्रीवत्स-वक्षसं भ्राजत् कौस्तुभामुक्त-कन्धरम् ॥**

**श्रीधर-स्वामी (भावार्थ-दीपिका) :** लसत्-पङ्कजस्य किञ्जल्कवत्पीते कौशेये वाससी यस्य । श्रीवत्सो लाञ्छनं वक्षसि यस्य । भ्राजत् कौस्तुभेनामुक्ता संश्लिष्टा कन्धरा यस्य ।

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्**।***

———————————————————————————————————————

**विश्वनाथ-चक्रवर्ती (सारार्थ-दर्शिणी) :** *१३-श्लोक-टीका द्रष्टव्या।*

———————————————————————————————————————

**॥ ३.२८.१५ ॥**

**मत्त-द्विरेफ-कलया परीतं वन-मालया ।**

**परार्ध्य-हार-वलय- किरीटाङ्गद-नूपुरम् ॥**

**श्रीधर-स्वामी (भावार्थ-दीपिका) :** मत्त-द्विरेफाणां कलो मधुरो ध्वनिर् यस्यां तया । परीतं व्याप्तम् । परार्ध्यान्य् अमूल्यानि हारादीनि यस्य ॥१५॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्**।***

———————————————————————————————————————

**विश्वनाथ-चक्रवर्ती (सारार्थ-दर्शिणी) :** *१३-श्लोक-टीका द्रष्टव्या।*

———————————————————————————————————————

**॥ ३.२८.१६ ॥**

**काञ्ची-गुणोल्लसच्-छ्रोणिं हृदयाम्भोज-विष्टरम् ।**

**दर्शनीयतमं शान्तं मनो-नयन-वर्धनम् ॥**

**श्रीधर-स्वामी (भावार्थ-दीपिका) :** काञ्ची-गुणेनोल्लसन्ती श्रोणी यस्य । भक्तानां हृदयाम्भोजम् एव विष्टरम् आसनं यस्य । भक्तानां मनो-नयनानि वर्धयति हर्षयतीति तथा ॥१६॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्**।***

———————————————————————————————————————

**विश्वनाथ-चक्रवर्ती (सारार्थ-दर्शिणी) :** *१३-श्लोक-टीका द्रष्टव्या।*

———————————————————————————————————————

**॥ ३.२८.१७ ॥**

**अपीच्य-दर्शनं शश्वत् सर्व-लोक-नमस्कृतम् ।**

**सन्तं वयसि कैशोरे भृत्यानुग्रह-कातरम् ॥**

**श्रीधर-स्वामी (भावार्थ-दीपिका) :** अपीच्यम् अति-सुन्दरं भक्त-विषयं दर्शनं यस्य । कैशोरे तारुण्ये वयसि सन्तं स्थितम् । भृत्यानाम् अनुग्रहे कातरं व्यग्रम् ॥१७॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्**।***

———————————————————————————————————————

**विश्वनाथ-चक्रवर्ती (सारार्थ-दर्शिणी) :** *१३-श्लोक-टीका द्रष्टव्या।*

———————————————————————————————————————

**॥ ३.२८.१८ ॥**

**कीर्तन्य-तीर्थ-यशसं पुण्य-श्लोक-यशस्करम् ।**

**ध्यायेद् देवं समग्राङ्गं यावन् न च्यवते मनः ॥**

**श्रीधर-स्वामी (भावार्थ-दीपिका) :** कीर्तन्यं कीर्तनार्हं तीर्थं यशो यस्य । पुण्य-श्लोका बलि-प्रमुखास् तेषां यशस्-करम् । समग्राण्य् अङ्गानि यस्मिन् । न च्यवते नापयाति व पर्येति वा ॥१८॥

———————————————————————————————————————

**जीव-गोस्वामी (क्रम-सन्दर्भः) :** एवं समग्राङ्गं च तावद् ध्यायेत् यावन् मनो न च्यवते । मनसि च्युते सति प्रकारान्तरेण ध्यायेद् इत्य् आह---स्थितम् इत्य्-आदिभिः ॥१८॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** *१३-श्लोक-टीका द्रष्टव्या।*

———————————————————————————————————————

**॥ ३.२८.१९ ॥**

**स्थितं व्रजन्तम् आसीनं शयानं वा गुहाशयम् ।**

**प्रेक्षणीयेहितं ध्यायेच् छुद्ध-भावेन चेतसा ॥**

**श्रीधर-स्वामी (भावार्थ-दीपिका) :** प्रेक्षणीयम् ईहितं लीला यस्य ॥१९॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्**।***

———————————————————————————————————————

**विश्वनाथ-चक्रवर्ती (सारार्थ-दर्शिणी) :** प्रसङ्गतस् तन्त्रेण रागानुगीय-भक्तानाम् अपि ध्येयां लीलाम् आह---स्थितं वैकुण्ठे वृन्दावनीय-कल्प-तरु-मूले च । व्रजन्तं वैकुण्ठात् गोष्ठाच् च वनाय । आसीनं रत्न-सिंहासने गोवर्धन-शृङ्गे च । शयानं शेष-पर्यङ्के गोवर्धन-गुहायां च । शुद्ध-भावं चेतस् तदा तेन प्रेक्षणीयं जाल-रन्ध्राद् बहिः स्थित्वैव द्रष्टुम् अर्हम् ईहितं क्रीडा चेष्टितं यस्य तत् ॥१९॥

———————————————————————————————————————

**॥ ३.२८.२० ॥**

**तस्मिन् लब्ध-पदं चित्तं सर्वावयव-संस्थितम् ।**

**विलक्ष्यैकत्र संयुज्याद् अङ्गे भगवतो मुनिः ॥**

**श्रीधर-स्वामी (भावार्थ-दीपिका) :** तद् एवं समग्र-ध्यानम् उक्त्वैकैकावयव-ध्यानम् आह---**तस्मिन्** **लब्धं पदं** स्थितिर् येन तच् **चित्तं** **विलक्ष्य**, विशेषेण लक्षी-कृत्य । **एकत्र** एकैकस्मिन्न् अङ्ग इत्य् अर्थः ॥२०॥

———————————————————————————————————————

**कैवल्य-दीपिका**: विष्णु-रूपं (अवयव-श्री-रूपं) क्रमेण पादादि-हसितान्तम् उपास्यतमम् । अधिमात्रोपायस् त्रिधेत्य् उक्तम् \[यो।सू। १.२२\] । तत्र मृद्व्-अधिमात्रम् आह---**विष्णु-रूप**- इति । हसितस्यावधित्वं प्रकाश-मात्रत्वेन निराकार-सन्निकृष्टत्वात् । स्थूलम् आह---**तस्मिन्न्** इति । **तस्मिन्** विष्णु-रूपे **पदं** स्थैर्यं **विलक्ष्य एकैकम् अङ्गं** विवेकेन लक्षीकृत्य **सञ्चिन्तयेद्** इति । **चक्रवालं** मण्डलं, **महतो** ध्यातुर् **हृदयम्** ॥२०-२१॥ \[मु।फ। २.१३-१४\]

———————————————————————————————————————

**जीव-गोस्वामी (क्रम-सन्दर्भः) : विलक्ष्य** निश्चित्य ॥२०॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** समग्र-ध्यानम् उक्त्वा एकैकावयव-ध्यानम् आह---**तस्मिन्** भगवद्-विग्रहे ॥२०॥

———————————————————————————————————————

**॥ ३.२८.२१ ॥**

**सञ्चिन्तयेद् भगवतश् चरणारविन्दं**

**वज्राङ्कुश-ध्वज-सरोरुह-लाञ्छनाढ्यम् ।**

**उत्तुङ्ग-रक्त-विलसन्-नख-चक्रवाल-**

**ज्योत्स्नाभिर् आहत-महद्-धृदयान्धकारम् ॥**

**श्रीधर-स्वामी (भावार्थ-दीपिका) :** तद् एव पादादि-क्रमेणाह त्रयोदशभिः । **सम्यक् चिन्तयेत्** । पाद-तले रेखात्मकानि वज्रादीनि **लाञ्छनानि**, तैः **आढ्यं** युक्तम् । उत्तुङ्गाश् च रक्ताश् च विलसन्तो नखास् तेषां चक्रवालं मण्डलं तस्य ज्योत्स्नाभिर् आहतो **महतां** ध्यातॄणां **हृदयान्ध-कारो** येन । एतच् च सर्वम् उपादेय-विशेषणं ध्येयत्वेनैवोच्यते ॥२१॥

———————————————————————————————————————

**कैवल्य-दीपिका**: *पूर्व-श्लोकः द्रष्टव्यः।*

———————————————————————————————————————

**जीव-गोस्वामी (क्रम-सन्दर्भः) : महतां** ध्यातॄणां **हृदयस्य** **अन्ध-कारम्** असामर्थ्यम् ॥२१॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** पादादि-क्रमेणैकैकावयव-ध्यानम् आह---**वज्र-** इति । दक्षिण-चरण-तल-ध्यानं तस्यैव कल्प-तरु-मूले तिष्ठतस् त्रिभङ्ग-ललितस्य कृष्णस्य भक्तैर् दृश्यत्वात् तस्य दक्षिण-चरणस्य कनिष्ठा-तलेऽ**ङ्कुशं** ध्यायेत् । अङ्कुश-तले **वज्रम्,** अनामिका-तले **सरोरुहं,** सरोरुह-तले **ध्वजम्** । एवम् अङ्गुष्ठ-तले यव-चक्रादिकं ज्ञेयम् । एतैर् **लाञ्छनैश्** चिह्नैर् **आढ्यम्** । **अन्धकारं** पापम् ॥२१॥

———————————————————————————————————————

**॥ ३.२८.२२ ॥**

**यच्-छौच-निःसृत-सरित्-प्रवरोदकेन**

**तीर्थेन मूर्ध्न्य् अधिकृतेन शिवः शिवोऽभूत् ।**

**ध्यातुर् मनः-शमल-शैल-निसृष्ट-वज्रं**

**ध्यायेच् चिरं भगवतश् चरणारविन्दम् ॥**

**श्रीधर-स्वामी (भावार्थ-दीपिका) :** किं च, यस्य **शौचेन** क्षालनेन **निःसृतायाः** **सरित्-प्रवराया** गङ्गाया **उदकेन** **तीर्थेन** संसार-तारकेण **मूर्ध्न्य् अधिकृतेन** धृतेन **शिवोऽपि शिवोऽभूत्**, अत्यधिकं सुखं प्रापेत्य् अर्थः । ध्यातुर् **मनसि यः शमल-शैलः** पाप-पर्वतस् तस्मिन् **निसृष्टं** क्सिप्तं **वज्रम्** इव यत् । यद् वा, शमल-शैले निसृष्टं स्व-लाञ्छन-रूपं वज्रं येन तत् ॥२२॥

———————————————————————————————————————

**कैवल्य-दीपिका**: दक्षिणम् अङ्घ्रिं ध्यात्वा गङ्गायाः प्रभवं वामं ध्यायेत् इत्य् आह---**यच् छौच-** इति । **सरित्-प्रवरा** गङ्गा । **तीर्थं** तारकम् । **अधिकृतेन** स्वाभाविकिके शिवत्वे निमित्तोत्प्रेक्षा **शिव** इति । तस्याश् चेवादिम् अन्तरेणाप्य् उपलम्भात् तद्-अप्रयोगः । **शमलं** पापम् । **निसृष्टं** प्रहितम् ॥२२॥ \[मु।फ। २.१५\]

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्**।***

———————————————————————————————————————

**विश्वनाथ-चक्रवर्ती (सारार्थ-दर्शिणी) :** **चरणारविन्दस्य** माधुर्यम् उक्त्वा ऐश्वर्यम् आह---**यस्य शौचेन** क्षालनेन **निःसृता** या **सरित्-प्रवरा** गङ्गा, तस्या **उदकेन** **मूर्ध्नि** **आधिक्येन कृतेन** । यद् वा, **मूर्ध्नि** धर्तुम् **अधिकृतेन** अधिकारेण प्राप्तेन **शिवो**ऽपि **शिवोऽभूत्,** \"अद्यैवाहं शिवोऽभूवम्\" इत्य् अभिमन्यते स्मेत्य् अर्थः । **ध्यातुर्** जनस्य **मनः-शमलानि** राग-द्वेषादीनि, तेष्व् एव **शैलेषु निसृष्टं** स्व-लाञ्छन-रूपं **वज्रं** येन तत् । एवम् एव मच्-**चरणारविन्दं ध्यातुर्** भक्तस्य मनो-हस्तिनं स्व-वर्त्मन्य् आनेतुम् अङ्कुशं धत्ते, मनः-सरसीम् अलङ्कर्तुं कमलं, मनसे सर्वोत्कर्ष-साम्राज्यं दातुं ध्वजं, सर्वोत्कृष्ट-यशो दातुं यवम् ।त्रिविध-तापोपशमनाय छत्रं, सर्वतो रक्षणार्थं चक्रादिकम् अपि धत्ते इत्य् अपि ज्ञेयम् ॥२२॥

———————————————————————————————————————

**॥ ३.२८.२३ ॥**

**जानु-द्वयं जलज-लोचनया जनन्या**

**लक्ष्म्याखिलस्य सुर-वन्दितया विधातुः ।**

**ऊर्वोर् निधाय कर-पल्लव-रोचिषा यत्**

**संलालितं हृदि विभोर् अभवस्य कुर्यात् ॥**

**श्रीधर-स्वामी (भावार्थ-दीपिका) : विभोर्** **जानु-द्वयं** तत्-पर्यन्तं जङ्घा-द्वयम् **अखिलस्य** **विधातुर्** ब्रह्मणो **जनन्या** **लक्ष्म्या** **संलालितं** स्पर्श-चातुर्येण संसेवितम् । संसारित्वम् इव प्रतीतं वारयति---**अभवस्य** इति । **हृदि कुर्याद्** ध्यायेत् ॥२३॥

———————————————————————————————————————

**कैवल्य-दीपिका**: **जानु-द्वयम्** इति । **अखिलस्य विधातुर्** ब्रह्मणः **जनन्या** एवम्भूतया परिसंवाहितम् इत्य् अतिशयार्थं विशेषण-त्रयम् **ऊर्वोर्** इत्य् आदरार्थम्[^१०५] । **रोचिषा** इति स्पर्शन-चातुर्येण एतत् परम-सौकुमार्यार्थम् ॥२३॥ \[मु।फ। २.१६\]

[^१०५]: अवयोग-प्रक्रिया-योगश् चिन्तामणौ त्रिपुरासार-समुच्चये
    योग-तारावल्य्-आदौ चानुसन्धेया ।


———————————————————————————————————————

**जीव-गोस्वामी (क्रम-सन्दर्भः) : जानु-द्वयम्** इति त्रिकम् ॥२३॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** शयानं ध्यायेद् इत्य् उक्तम् । अतः शेष-पर्यङ्के शयानस्य **विभोर् जानु-द्वयं** तत्-पर्यान्तं जङ्घा-द्वयं **हृदि कुर्यात्** । **यत्** खलु **अखिलस्य** **विधातुर्** ब्रह्मणः **जनन्या लक्ष्म्या** संवाहन-चातुर्यवतोः **कर-पल्लवयो रोचिषा** अरुणिम्ना पीतिम्ना च **संलालितं** शोभितीकृतम् । **जलज-लोचनया** इति तल्-लोचनाभ्यां निर्बाधम् एवास्वादित-लावण्यम् इत्य् अर्थः । इदम् एव जङ्घयोर् जानुनोश् च माधुर्यम् ऐश्वर्यं चैवम् अग्रेऽपि ज्ञेयम्। **अभवस्य** न विद्यते भवो यस्मात् तस्य ॥२३॥

———————————————————————————————————————

**॥ ३.२८.२४ ॥**

**ऊरू सुपर्ण-भुजयोर् अधि शोभमानाव्**

**ओजो-निधी अतसिका-कुसुमावभासौ ।**

**व्यालम्बि-पीत-वर-वाससि वर्तमान-**

**काञ्ची-कलाप-परिरम्भि नितम्ब-बिम्बम् ॥**

**श्रीधर-स्वामी (भावार्थ-दीपिका) : सुपर्णस्य भुजयोः** स्कन्धयोर् **अधि** उपरि । **ओजसो** बलस्य **निधी** आधारौ । **अतसिकायाः कुसुमवत्** कान्त्या **अवभासमानौ** । **व्यालम्बि** आगुल्फं लम्बमानं यत् **पीताम्बरं वासस्** तस्मिन् **वर्तमानो** यः **काञ्ची-कलापस्** तेन **परिरम्भः** संश्लेषो विद्यते यस्य तद् विभोर् **नितम्ब-बिम्बं** च हृदि कुर्याद् इति पूर्वेणैवान्वयः ॥२४॥

———————————————————————————————————————

**कैवल्य-दीपिका**: **ऊरू** इति । **अधि** ऊर्ध्व-भागे **ओजो** बलं तेजश् च । **व्यालम्बि** विततत्वात् विन्यास-विशेषाच् च यत् **पीताम्बरं** च **वासस्** तस्मिन् **वर्तमानस्** तद्-उपरि बद्धो यः **काञ्ची-कलापः**, तस्य **परिरम्भः** सर्वतः संश्लेषो यस्यास्ति तत् स्त्री-कटीवत् सौन्दर्यं वक्तुं **नितम्ब**-शब्दः ॥२४॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्**।***

———————————————————————————————————————

**विश्वनाथ-चक्रवर्ती (सारार्थ-दर्शिणी) :** व्रजन्तं ध्यायेद् इत्य् उक्तम् । अतः पृथु-ध्रुवादिभ्यो वरं दातुं गच्छतो गरुडारूढस्य हरेर् **ऊरु-**द्वयं हृदि कुर्यात् । **भुजयोर् अधि** उपरि स्कन्धयोर् इत्य् अर्थः । **नितम्ब-बिम्बं** नितम्ब-मण्डलम् ॥२४॥

———————————————————————————————————————

**॥ ३.२८.२५ ॥**

**नाभि-ह्रदं भुवन-कोश-गुहोदर-स्थं**

**यत्रात्म-योनि-धिषणाखिल-लोक-पद्मम् ।**

**व्यूढं हरिन्-मणि-वृष-स्तनयोर् अमुष्य**

**ध्यायेद् द्वयं विशद-हार-मयूख-गौरम् ॥**

**श्रीधर-स्वामी (भावार्थ-दीपिका) : अमुष्य** हरेर् **नाभि-ह्रदं** ध्यायेत् । कथं-भूतम् ? **भुवनानां कोशस्य** समूहस्य **गुहा** अधिष्ठानं यद् **उदरं** तत्र **स्थितम्** । **यत्र** नाभि-ह्रदे **आत्म-योनेर्** ब्रह्मणो **धिषणं** धिष्ण्यम् **अखिल-लोकात्मकं पद्मं** **व्यूढम्** उत्थितम् । तथा **हरिन्-मणि-वृषौ** मरकत-मणि-श्रेष्ठाव् इव यौ **स्तनौ**, तयोर् **द्वयं ध्यायेत्**। **विशद-हाराणां मयूखैर् गौरं** श्वेतम् ॥२५॥

———————————————————————————————————————

**कैवल्य-दीपिका**: **वक्ष** इति । **ऋषभस्य** विष्णोर् **महा-विभूतेः** लक्ष्म्याः **अधिवासं** स्थानं **पुंसाम्**, किं पुनः स्त्रीणाम् ? **कौस्तुभस्य** आधिक्येन भूषणम् अर्थः प्रयोजनं यस्य स तथा । कण्ठेन कौस्तुभः शोभते इत्य् अतिशयः ॥२५॥ \[मु।फ। २.१८\]

———————————————————————————————————————

**जीव-गोस्वामी (क्रम-सन्दर्भः) :** गुहा प्रवेश-स्थानं स्तनयोर् द्वयं तद्-उपलक्षित-वक्षोऽधः ॥२४॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** गर्भोद-शायिनो **नाभी-ह्रदं ध्यायेत्** । **भुवनानां कोशस्य** समूहस्य **गुहा** अधिष्ठानं यद् **उदरं**, तत्र **स्थितम्** । **यत्र** **आत्म-योनि-धिषणं** धिष्ण्यम् **अखिल-लोकात्मकं पद्मं व्यूढम्** उत्थितम् । तथा **हरिन्-मणि-वृषौ** मरकत-मणि-श्रेष्ठाव् इव यौ चक्रिकाकृति-**स्तनौ** तयोर् **द्वयम्** । हरिण्मणि-वर्णो वृषो धर्मो यत्र, तथा-भूतयोः स्तनयोर् इति वा, तद्-दक्षिण-स्तनस्य धर्मत्वात् । **विशदानां हाराणां मयूखैर् गौरं** श्वेतम् इति दक्षिण-स्तनोपरि दक्षिणावर्त-श्वेत-श्रीवत्स-सरेखाम् अपि हार-कान्तिम् इव ध्यायेद् इत्य् अपि सूचितं ज्ञेयम् ॥२५॥

———————————————————————————————————————

**॥ ३.२८.२६ ॥**

**वक्षोऽधिवासम् ऋषभस्य महा-विभूतेः**

**पुंसां मनो-नयन-निर्वृतिम् आदधानम् ।**

**कण्ठं च कौस्तुभ-मणेर् अधि भूषणार्थं**

**कुर्यान् मनस्य् अखिल-लोक-नमस्कृतस्य ॥**

**श्रीधर-स्वामी (भावार्थ-दीपिका) : ऋषभस्य** श्रेष्ठस्य **महा-विभूतेर्** महा-लक्ष्म्या **अधिवासं** स्थानं **वक्षः** **कण्ठं च मनसि कुर्यात्** । कथं-भूतं कण्ठम् ? **कौस्तुभ-मणिर्** यो **भूषणार्थं** धृतः, तस्य **अधिकं** भूषणम् अर्थः प्रयोजनं यस्य । कौस्तुभ-मणिम् एव स्वयम् अलङ्कुर्वन्तम् इत्य् अर्थः । **पुंसां** स्मर्तॄणां च **मनो-नयनानां निर्वृतिम् आदधानम्** इत्य् उभयोर् विशेषणम् ॥२६॥

———————————————————————————————————————

**कैवल्य-दीपिका**: **कौमोदकीम्** इति । **दिग्धां** लिप्तां **भटा** योद्धारः । **वरूथः** समूहः । **उपघुष्टां** वाचालीकृताम् । **चैत्यस्य** क्षेत्रस्य **तत्त्वं** कारणं परं ज्योतिः, तद्-रूपं **मणिं** कौस्तुभम् ॥२७॥ \[मु।फ। २.२०\]

———————————————————————————————————————

**जीव-गोस्वामी (क्रम-सन्दर्भः) : अधिवासम्** इति । तस्या अपि परम-लोभनीयत्वं दर्शितम् ॥२६॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** **महा-विभूतेर्** महा-लक्ष्म्या **अधि** अधिको वाम-भागे **वासो** यत्र एतादृशं **वक्षो मनसि कुर्यात्** । **कौस्तुभ-मणेर्** अपि **अधिकं भूषणं** प्रयोजनं यस्य, कौस्तुभ-मणिर् अपि येन भूषितः स्यात्, तं **कण्ठं** चेत्य् अर्थः ॥२६॥

———————————————————————————————————————

**॥ ३.२८.२७ ॥**

**बाहूंश् च मन्दर-गिरेः परिवर्तनेन**

**निर्णिक्त-बाहु-वलयान् अधिलोक-पालान् ।**

**सञ्चिन्तयेद् दश-शतारम् असह्य-तेजः**

**शङ्खं च तत्-कर-सरोरुह-राज-हंसम् ॥**

**श्रीधर-स्वामी (भावार्थ-दीपिका) : निर्णिक्तान्य्** उज्ज्वली-कृतानि **बाहु-वलयान्य्** अङ्गदानि येषु । **अधि** श्रिता **लोक-पाला** येषु । **दश-शतारं** चक्रम् । **न सह्यं तेजो** यस्य । कर-सरोरुहे राज-हंसम् इव ॥२७॥

———————————————————————————————————————

**कैवल्य-दीपिका**: **बहून्** इति । **परिवर्तनं** सव्यापसव्य-भ्रमणम् । **निर्णिक्तं** शोधितम् । **अधिलोक-पालान्** लोक-पालाधिष्ठातॄन् । **दशशतारं** चक्रं **शङ्खस्य** सर्वतः शौक्ल्येन मुख-मूलयोर् लौहित्येन च **राजहंसोपमा** ॥२६॥ \[मु।फ। २.१९\]

———————————————————————————————————————

**जीव-गोस्वामी (क्रम-सन्दर्भः) : मन्दर-गिरेर्** इति । शौटीर्य-मात्रे तात्पर्यम्, न तु निर्णेजने, **निर्णिक्तत्वस्य** नित्य-सिद्धत्वात् । तस्माद् अत्यन्त-तिरस्कृत-वाच्य एवायं ध्वनिर् उत्प्रेक्षया गम्यते । **परिवर्तनं** चात्र सुष्ठु स्थापनार्थं ज्ञेयम् ॥२७॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** समुद्रं मथ्नतो **हरेर् बाहून्** चिन्तयेत्, **निर्णिक्तानि** उज्ज्वलीकृतानि **बाहु-वलयान्य्** अङ्गदादीनि च येषु तान् । **अधि** अधिकृता भक्ता **लोक-पाला** भवन्ति येभ्यस् तान् । वैकुण्ठ-नाथस्य भगवतश् चतुर्षु हस्तेषु चक्राद्य्-अस्त्र-चतुष्कं मालां कौस्तुभं च स्मरेद् इत्य् आह---**सञ्चिन्तयेद्** इति सार्धेन । **दश-शतारं** चक्रम् ॥२७॥

———————————————————————————————————————

**॥ ३.२८.२८ ॥**

**कौमोदकीं भगवतो दयितां स्मरेत**

**दिग्धाम् अराति-भट-शोणित-कर्दमेन ।**

**मालां मधुव्रत-वरूथ-गिरोपघुष्टां**

**चैत्त्यस्य तत्त्वम् अमलं मणिम् अस्य कण्ठे ॥**

**मध्वाचार्यः (भागवत-तात्पर्यम्) :**

ब्रह्मा चित्ताभिमानेन चैत्त्यस् तन्-नियमाद् हरिः ।

> स च ब्रह्मा हरेः कण्ठे कौस्तुभत्वेन भासते ॥ इति > भागवत-तन्त्रे ॥२८॥

———————————————————————————————————————

**श्रीधर-स्वामी (भावार्थ-दीपिका) : अरातयो** ये **भटा** योद्धारः, तेषां **शोणितम्** एव **कर्दमः,** तेन **दिग्धां** लिप्ताम् । **अस्य कण्ठे मालां मणिं** च **स्मरेत्** । **मधुव्रताणां वरूथस्य गिरा उपघुष्टां** नादिताम् । चैत्त्यस्य जीवस्य तत्त्वम् । तद् उक्तं वैष्णवे---

> आत्मानम् अस्य जगतो निर्लेपम् अगुणामलम् । >
> बिभर्ति कौस्तुभ-मणि-स्वरूपं भगवान् हरिः ॥ \[वि।पु। > १.२२.६८\] इति ॥२८ ॥

———————————————————————————————————————

**कैवल्य-दीपिका**: **भृत्य-** इति । **वल्गितं** चलनं यद् **वदनाब्जं** श्री-निकेतं पद्मम् **अधिक्षिपेत्** । विशेषण-प्रधानो निर्देशः । **श्री-निकेतत्वादि**-धर्म-त्रयं विशिष्टं क्षिपतीत्य् अर्थः, तत्र स्व-भूत्या श्री-निकेतत्वस्याक्षेपः । **कुन्तलैर्** अलि-युक्तत्वस्य **नेत्र**-द्वयेन **मीन-द्वय**-युक्तत्वस्य । **मनो-मयं** मनसः परिणामम् ॥२८-२९॥ \[मु।फ। २.२२-२३\]

———————————————————————————————————————

**जीव-गोस्वामी (क्रम-सन्दर्भः) : दिग्धाम्** इति । पूर्ववत् लिप्तत्वस्यैव पौनःपुन्यात् जीवस्य तत्त्वं महा-समष्टि-रूपस्य तस्याविर्भावास्पदं महा-पुरुषस्यैवाविर्भाव-विशेष इत्य् अर्थः । अमलं गुणातीतम् । तद् उक्तं वैष्णवे---

> आत्मानम् अस्य जगतो निर्लेपम् अगुणामलम् । >
> बिभर्ति कौस्तुभ-मणि-स्वरूपं भगवान् हरिः ॥ \[वि।पु। > १.२२.६८\] इति ।

एवं तस्य भूषणानाम् अपि पर-ब्रह्मत्वे तद्-आश्रयस्य तस्य कैमुत्यम् आनीतम् ॥२८॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** दिग्धां लिप्ताम् । उपघुष्टां नादिताम् । चित्ते भवत्य् आविर्भवतीति चैत्त्य-शब्देन सर्वत्र यद्यपि परमात्मैवोच्यते, तद् अप्य् अत्र तच्-छक्तित्वाज् जीवात्मैवोच्यते । चैत्त्यस्य जीवस्य जीव-शक्तेस् तत्त्वम् । तद् उक्तं वैष्णवे---

> आत्मानम् अस्य जगतो निर्लेपम् अगुणामलम् । >
> बिभर्ति कौस्तुभ-मणि-स्वरूपं भगवान् हरिः ॥ \[वि।पु। > १.२२.६८\] इति ।

कौस्तुभस्यैवानन्ताः किरणाः जीवा इति भावः ॥२८॥

———————————————————————————————————————

**॥ ३.२८.२९ ॥**

**भृत्यानुकम्पित-धियेह गृहीत-मूर्तेः**

**सञ्चिन्तयेद् भगवतो वदनारविन्दम् ।**

**यद् विस्फुरन्-मकर-कुण्डल-वल्गितेन**

**विद्योतितामल-कपोलम् उदार-नासम् ॥**

**श्रीधर-स्वामी (भावार्थ-दीपिका) :** भृत्येष्व् अनुकम्पिता कृतानुकम्पा या धीस् तया गृहीता मूर्तिर् येन तस्य । विस्फुरती ये मकर-कुण्डले तयोर् वल्गितेन प्रचलनेन विद्योतिताव् अमलौ कपोलौ यस्मिंस् तत् । उदारा उन्नता नासा यस्मिंस् तत् ॥२९॥

———————————————————————————————————————

**जीव-गोस्वामी (क्रम-सन्दर्भः) :** भृताः स्व-स्वाभीष्ट-मूर्तेर् भावुकाः तेषु अनुकम्पा-युक्ता या धीस् तया इह जगति गृहीता आकृष्टा वैकुण्ठाद् आनीता मूर्तयो येन तस्य ॥२९॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** अनुकम्पा सञ्जातास्या इत्य् अनुकम्पिता, तारकादित्वाद् इत्वच् । यद् वा, अनुकम्पितम् अनुकम्पा कृपा तद्-आत्मिका तन्-मयी वा या धीस् तया स्व-वासार्थं गृहीता मूर्तिर् यस्य, हे मत्-स्वरूप-शक्ति-सार-भूते अनुकम्पे, इह मर्त्य-लोके मन्-मूर्तिषु मध्ये याम् इच्छसि, तां स्व-निर्भर-निवासार्थं गृहाणेत्य् उक्त्वे तया विविच्य, मकर-कुण्डलयोर् वल्लनं खलु पार्श्व-द्वय-स्थ-पार्षद-सञ्चालित-चामर-हेतुकेन शिरः-कम्पेन वा सहचरी-गण-नृत्य-गीत-वाद्य-ताल-तानाद्य्-आस्वादन-साधुत्व-ख्यापन-हेतुकया ग्रीवा-भङ्ग्या वा ज्ञेयम् । अमलेति कपोलयोः सार-मणि-दर्पणायमानत्वं तयोश् चलन्-मकर-कुण्डल-द्वय-प्रतिबिम्बेन नटन्तौ नयन-खञ्जनौ नृत्योपाध्यायौ भूत्वा स्व-तल-स्थलम् आयातं मकर-चतुष्टयं नर्तयत इव इत्य् उत्प्रेक्षा गम्या । उदार-नासम् उन्नत-नासिकं, उदारो दातृ-महतोर् इत्य् अभिधानान् नासिकायास् तद् आस्वादन-सभ्यत्वेन स्व-सर्वस्व-दातृत्वम् ॥२९॥

———————————————————————————————————————

**॥ ३.२८.३० ॥**

**यच् छ्री-निकेतम् अलिभिः परिसेव्यमानं**

**भूत्या स्वया कुटिल-कुन्तल-वृन्द-जुष्टम् ।**

**मीन-द्वयाश्रयम् अधिक्षिपद् अब्ज-नेत्रं**

**ध्यायेन् मनोमयम् अतन्द्रित उल्लसद्-भ्रु ॥**

**मध्वाचार्यः (भागवत-तात्पर्यम्) :** साक्षाच् छ्रीस् तु हरे रूपम् इन्दिरा तु तद्-आश्रया ॥३०॥

———————————————————————————————————————

**श्रीधर-स्वामी (भावार्थ-दीपिका) :** यच् च स्वय भूत्या शोभयालिभिः परिसेव्यमानं मीन-द्वयाश्रयं च श्री-निकेतनं पद्मम् अधिक्षिपद् वर्तते तद् ध्यायेत् । तत्र कुन्तलैर् अलीनाम् अधिक्सेपः । नेत्र-द्वयेन मीन-द्वयस्येति द्रष्टव्यम् । अब्जे इव नेत्रे यस्मिन्न् इत्य् उपमानान्तरम् । उल्लसन्त्यौ भ्रुवौ यस्मिन् । मनो-मयं मनस्य् अविर्भवत् ॥३०॥

———————————————————————————————————————

**कैवल्य-दीपिका**: **तस्य** इति । **अनुगुणितं** युक्तम् । **विपुलो** बहुः । **गुहायां** हृदि ॥३०॥ \[मु।फ। २.२३\]

———————————————————————————————————————

**जीव-गोस्वामी (क्रम-सन्दर्भः) :** यः खलु श्री-निकेतं सर्वोत्कृष्टाब्जान्तरम् अधिक्षिपद् वर्तते, तद् अब्जाकारं नेत्रं ध्यायेत् । यद् वा, अब्जेत्य् अब्जं "सुपां सुलुग्" इत्य्-आदिना छान्दसः सुलुक् । तस्य विशेषणं श्रीनिकेतम् इति मीन-द्वयं चात्र भ्रू-द्वयेनाधिक्षिप्तं ज्ञेयम् । येन मुखेनाब्जम् अधिक्षिप्तम् । अत्र नेत्रस्याब्जत्वे शोभा-विशेषापोषाद् एवं व्याख्यायते । मनो-मयं श्री-भगवद्-अन्तर्-नाना-कृपा-विलास-सूचकं श्री-भक्तान्तर्-नाना-भक्ति-विलासाविष्टं वा ॥३०॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** यच् च श्री-निकेतनं वदनारविन्दम् अलिभिः परिषेव्यमाणम् अपि मीन-द्वयाश्रयम् अपि अधिक्षिपत् । अर्थात्, अरविन्दान्तरं स्वया विभूत्या तिरस्कुर्वद् भवति । तत् ध्यायेद् इत्य् अन्वयः । तत्र कुटिल-कुन्तल-वृन्देनालीनाम् आक्षेपः । अब्ज-दल-तुल्य-नेत्राभ्यां मीन-द्वयस्याक्षेपः । मनो-मयं स्व-मनसा तादात्म्यम् इव स्वादाधिक्यात् प्राप्तम् इत्य् अर्थः । स्व-भक्त-विषय-कृपा-द्योतनाद् उल्लसन्तौ भ्रुवौ यत्र तत् ॥३०॥

———————————————————————————————————————

**॥ ३.२८.३१ ॥**

**तस्यावलोकम् अधिकं कृपयातिघोर-**

**ताप-त्रयोपशमनाय निसृष्टम् अक्ष्णोः ।**

**स्निग्ध-स्मितानुगुणितं विपुल-प्रसादं**

**ध्यायेच् चिरं विपुल-भावनया गुहायाम् ॥**

**श्रीधर-स्वामी (भावार्थ-दीपिका) :** कृपयाधिकम् अत्यर्थम् । अक्षिभ्यां निसृष्टं प्रयुक्तम् । स्निग्ध-स्मितेनानुगुणितं संयुक्तम् । विपुलः प्रसादो यस्मिन् । गुहायां हृदि ॥३१॥

———————————————————————————————————————

**कैवल्य-दीपिका**: **हासम्** इति । **निज-मायया अस्य** जगतः **सम्मोहनाय** **रचितं हासं** ध्यायेत् । **मुनीनाम्** अपि सम्मोहनं माभूद् इति तत् संमोहनाय प्रवृत्तस्य कामस्य सन्तर्जनेन सम्मोहनाय रचितं **भ्रू-मण्डलं** ध्यायेत् ॥३१॥ \[मु।फ। २.२४\]

———————————————————————————————————————

**जीव-गोस्वामी (क्रम-सन्दर्भः) :** स्निग्धं स्नेहातिशयाभिव्यञ्जकं यत् स्मितं तेनानु निरन्तरं गुणितं पुनः पुनः स्फीतीकृतम् । अत एव यत एव वा विपुलः प्रसादो यस्य तत्र वा तथा-भूतम् । गुहायां परम-रहस्य-गृह-रूपे चित्ते ॥३१॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** तस्य हरेर् अवलोकं ध्यायेत् । अक्ष्णोर् अक्षिभ्यां निसृष्टं निर्मितं ध्यातुर् अतिघोरं यत् ताप-त्रयं तस्योपशमाय स्निग्धं यत् स्मितं, तद् एव । स्मितोपलक्षितं माधुर्यम् अन्वनुगुणितं प्रथमं ततस् त्रिगुणितादि-क्रमेण कोटि-कोटि-गुणितं यत्र तत् ॥३१॥

———————————————————————————————————————

**॥ ३.२८.३२ ॥**

**हासं हरेर् अवनताखिल-लोक-तीव्र-**

**शोकाश्रु-सागर-विशोषणम् अत्युदारम् ।**

**सम्मोहनाय रचितं निज-माययास्य**

**भ्रू-मण्डलं मुनि-कृते मकर-ध्वजस्य ॥**

**श्रीधर-स्वामी (भावार्थ-दीपिका) :** अवनता येऽखिल-लोकास् तेषां तीव्र-शोकेन यान्य् अश्रूणि तेषां सागरं विशोषयतीति तथा तं हरेर् हासम् । अस्यात्य्-उदारं भ्रू-मण्डलं च ध्यायेत् । कथं भूतम् । निज-मायया मकर-ध्वजस्यापि संमोहनाय रचितम् । मुनि-कृते मुनीनाम् उपकाराय । मुनीनां संमोहने प्रवृत्तं कामम् एव संमोहयितुम् इत्य् अर्थः ॥३२॥

———————————————————————————————————————

**कैवल्य-दीपिका**: अ **हासम्** इति । **निज-मायया अस्य** जगतः **सम्मोहनाय** **रचितं हासं** ध्यायेत् । **मुनीनाम्** अपि सम्मोहनं माभूद् इति तत् संमोहनाय प्रवृत्तस्य कामस्य सन्तर्जनेन सम्मोहनाय रचितं **भ्रू-मण्डलं** ध्यायेत् ॥३२॥ \[मु।फ। २.२५\]

———————————————————————————————————————

**जीव-गोस्वामी (क्रम-सन्दर्भः) :** तीव्र-शोकाश्रु-सागर-विशेषणत्वेन हासस्य परमानन्दाश्रु-सागर-वर्धनत्वं ध्वन्यते । तेन चन्द्रत्वेऽप्य् अपूर्वत्वं प्रसिद्ध-चन्द्रे क्षार-क्षिरोदधि-वर्धनत्वाविशेषात् । क्रम-मङ्गलं वर्णयति---सम्मोहनायेति । एषा चोत्प्रेक्षा ज्ञेया । काक्वा हिंसा व्यज्यते ॥३२॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** हरेर् हासं ध्यायेत् । अवनता भक्ता ये अखिला लोकास् तेषां दास्य-सख्यादि-भाववतां तद्-विरहोत्थत्वात् तीव्रो यः शोकाश्रु-सागरस् तं विशेषेण शोषयतीति तं, अत्युदारम् इति शोक-सागराद् उद्धृत्यानन्द-सागरे निमज्जनं ददानम् इत्य् अर्थः । यद् वा, सांसारिक-तीव्र-दुःख-शोकाश्रु-सागर-शोषणत्वेन हासस्य संसारातीत-प्रेमानन्दाश्रु-सागर-वर्धनत्वं ध्वन्यते । तेन चन्द्रत्वेऽप्य् अद्भुतत्वं, प्रसिद्धश् चन्द्रो हि क्षीरोदं क्षारोकं च वर्धयतीति ।

अस्य भ्रू-मण्डलं च ध्यायेत् । निज-मायया स-कपट-निक्षेपेणैव सर्व-मोहनस्यापि मकर-ध्वजस्य सम्मोहनाय रचितं प्रस्तुतीकृतम् ।

ननु मकरध्वजं किम् इति मोहयेत् ? तत्राह---मुनि-कृते, पत्राम्बु-भोजिनस् तपस्यतोऽपि मुनीन् अयम् उद्वेजयेद् इति कोपेनैवेत्य् उत्प्रेक्षा ॥३२॥

———————————————————————————————————————

**॥ ३.२८.३३ ॥**

**ध्यानायनं प्रहसितं बहुलाधरोष्ठ-**

**भासारुणायित-तनु-द्विज-कुन्द-पङ्क्ति ।**

**ध्यायेत् स्व-देह-कुहरेऽवसितस्य विष्णोर्**

**भक्त्यार्द्रयार्पित-मना न पृथग् दिदृक्षेत् ॥**

**मध्वाचार्यः (भागवत-तात्पर्यम्) : न पृथग् दिदृक्षेत्** तम् एव दिदृक्षेद् इत्य् अर्थः ॥३३॥

———————————————————————————————————————

**श्रीधर-स्वामी (भावार्थ-दीपिका) :** मन्द-हास-ध्यानम् उक्त्वा स्फुट-हास-ध्यानम् आह---विष्णोः **प्रहसितम्** उच्चैर् हसितं **ध्यायेत्** । कीदृशम् ? **ध्यानायनम्** अतिसुन्दरतया प्रयत्नं विनैव ध्यानस्य विषय-भूतम् । सौन्दर्यम् एवाह---**बहुलया** अधिकया **अधरोष्ठस्य** **भासा** कान्त्या **आरुणी-भूतास् तनवः** सूक्ष्मा **द्विजा** एव **कुन्द**-मुकुलानि, तेषां **पङ्क्तिः** स्फुरति यस्मिंस् तत् । **देह-कुहरे** हृदयाकाशेऽ**वसितस्य** ज्ञातस्य । प्रेम-रसेन **आर्द्रया भक्त्या** तस्मिन्न् एव **अर्पित-मनाः** सन् **पृथक्** तद्-व्यतिरिक्तं **द्रष्टुं नेच्छेत्** । न चित्तं विचालयेद् इत्य् अर्थः ॥३३॥

———————————————————————————————————————

**कैवल्य-दीपिका**: अव्यक्तं हसितम् उक्त्वा प्रव्यक्तं हसितम् आह---**ध्यानायनम्** इति । **प्रहसितं** प्रकाश-ध्यानातिमात्रत्वाद् निराकारेण स्पर्धते । अत एव **ध्यानायनं** व्यवधानाल्पत्वाद् **बहुलया अधरोष्ठस्य भासा अरुणायिता** लौहित्यं नीता । **तनूनां द्विजानाम्** एवं **कुन्द**-कलिकानां **पङ्क्तिर्** यत्र तत् **देह-कुहरं** हृदयाकाशम्[^१०६] । **अवसितस्य** निर्ज्ञातस्य **आर्द्रया** **भक्त्या** आनन्द-रसेन **पृथक्** तद्-व्यतिरिक्तं **न द्रष्टुम् इच्छेत्** ॥२६॥ \[मु।फ। २.३७\]

[^१०६]: छान्दोग्य ३.३२.८-९।


———————————————————————————————————————

**जीव-गोस्वामी (क्रम-सन्दर्भः) : भक्त्या** आदरेण ॥३३॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** प्रेक्षणीयेहितं ध्यायेत् इत्य् उक्तम् अतः क्वापि रहसि कुसुम-तल्पम् अध्यासीनस्य स्व-प्रेयसीम् अतिसौरभ-लोभेन श्रवण-नयन-नासा-मुखादि-समीपम् अजहतः कस्यचिद् भ्रमरस्य झङ्कारेण त्रस्ताम् । शश्वद्-भोजोत्क्षेप-वसनोन्नमन-ग्रीवानयनादि-चापल्यवतीं, "रसिक-शेखर ! पदयोस् ते पतामि द्रष्टुम् इमं विद्रावय" इति स-काकु व्याहरन्तीं पश्यतः, \"शृणु भो भृङ्गाधिप, इमाम् अद्य मा जहीहि भुङ्क्ष्व" इति निगदतो भगवतः **प्रहसितम्** उच्चैर् हसितं **ध्यायेत्** । **ध्यानायनं** प्रयत्नं विनैव स्वयम् एव ध्यानस्य विषयीभविष्णुः, तत्रापि माधुर्यम् आह---**बहुलया** **अधरौष्ठस्य** **भासा** **अरुणीभूतास् तनवः** सूक्ष्मा **द्विजा** एव **कुन्द**-मुकुलानि, तेषां **पङ्क्तिः** स्फुरति यस्मिन् तत् । स्व-देह[^१०७]-**कुहरे** हृदयाकाशेऽ**वसितस्य** प्रतीतस्य **न** अस्मात् **पृथग् दिदृक्षेत्** द्रष्टुं नेच्छेत् । ज्ञातुं च नेच्छेद् इत्य् अतः पुरुषार्थ-साराद् अन्यस्याधिक-वस्तुनोऽसम्भवाद् भक्तानाम् एतद्-आस्वादानन्द-मोह एव परमः समाधिर् इति भावः ।

[^१०७]: दहर


एवं नवाङ्ग-भक्तेस् तृतीयम् अङ्गम् एतद्-भगवद्-अवतार-गुण-लीला-माधुरी-धुरीणम् अपि ध्यानम् अष्टाङ्ग-योग-प्रसङ्गे यद् उक्तं, तत् खलु योग-महा-गह्वरा योगिनोऽप्य् आकृष्य भक्ति-रस-सुधार्णवे निमज्जयितुम् एव । दृश्यन्ते च---

> परिनिष्ठितोऽपि नैर्गुण्य उत्तम-श्लोक-लीलया । >
> गृहीत-चेता राजर्षे आख्यानं यद् अधीतवान् ॥ \[भा।पु। २.१.९\] इति > । >
> अद्वैत-वीथी-पथिकैर् उपास्याः >
> स्वानन्द-सिंहासन-लब्ध-दीक्षाः । >
> हठेन केनापि वयं शठेन >
> दासीकृताः गोप-वधू-विटेन ॥

इति तत्-तद्-उक्तिभिर् महा-योगिनोऽपि वैयासिकि-बिल्वमङ्गलादयो महद्-अनुग्रह-वशाद् भक्ति-रस एव निमज्जन्त एवेति ॥३३॥

———————————————————————————————————————

**॥ ३.२८.३४ ॥**

**एवं हरौ भगवति प्रतिलब्ध-भावो**

**भक्त्या द्रवद्-धृदय उत्पुलकः प्रमोदात् ।**

**औत्कण्ठ्य-बाष्प-कलया मुहुर् अर्द्यमानस्**

**तच् चापि चित्त-बडिशं शनकैर् वियुङ्क्ते ॥**

**श्रीधर-स्वामी (भावार्थ-दीपिका) :** समाधिम् आह---एवम् इति द्वाभ्याम् । निर्बीजः सबीजश् चेति द्वि-विधो योगः । तत्र निर्बीज-योगे---

> यतो यतो निश्चरति मनश् चञ्चलम् अस्थिरम् । >
> ततस् ततो नियम्यैतद् आत्मन्य् एव वशं नयेत् ॥ \[गीता ६.२६\]

इति गीताद्य्-उक्त-मार्गेण क्रियमाणोऽपि दुष्करः समाधिः । स-बीजे तु सुकरः । तत्र हि परमानन्द-मूर्तौ हरौ ध्यायमानेऽयत्नत एव चित्तोपरमो भवति । तद् उक्तम्---हृतात्मनो हृत-प्राणांश् च भक्तिर् अनिच्छतो मे गतिम् अण्वीं प्रयुङ्क्ते \[भा।पु। ३.२५.३६\] इति। अतः स एवोपक्षिप्तो योगस्य लक्षणं वक्ष्ये स-बीजस्येति । तद् एवायत्न-सिद्धत्वं दर्शयति---एवं ध्यान-मार्गेण **हरौ प्रतिलब्धो भावः** प्रेमा येन, तथा **भक्त्या द्रवद्-धृदयं** यस्य, **प्रमोदाद् उद्गतानि पुलकानि** यस्य । **औत्कण्ठ्य**-प्रवृत्त्**आश्रु-कलया** च **मुहुर् अर्द्यमान** आनन्द-संप्लवे निमज्जमानो दुर्ग्रहस्य भगवतो ग्रहणे **बडिशं** मत्स्य-वेधनम् इवोपाय-भूतं **चित्तम्** अपि ध्येयाद् **वियुङ्क्ते** । तद्-धारणे शिथिल-प्रयत्नो भवतीत्य् अर्थः ॥३४॥

———————————————————————————————————————

**कैवल्य-दीपिका**: ध्यानम् उक्त्वा समाधिम् आह---**एवम्** इति । एवं दृश्य-विशिष्टं द्रष्टृ-ध्यानेन **हरौ** द्रष्टरि **प्रतिलब्ध-भावः** पुनर् लब्ध-रतिः । तद् दृश्यं **शनकैर् वियुङ्क्ते** त्यजति । यतः तच्-चित्त-**बडिशं** चपलस्य चित्त-मत्स्यस्य बन्धनार्थम् उपात्तम् । यद्यपि तस्मिन् **भक्त्या** गृहीते प्रमोदाद् **द्रवद्-धृदय** इत्य् **उत्पुलकश्** च भवति । अतस् तद् अपि त्याज्यम् । क्रिया-जन्यं हि तत् सुखम् । क्रिया च द्वितीये क्षणे नश्यति । स च क्षणः औत्कण्ठितेन दुःखेन दुःसहः । इदम् अत्र तत्त्वम्---ध्येयालम्बनस्य प्रत्ययस्य सदृश-प्रवाहः प्रत्ययान्तरेणापरामृष्टो ध्यानम्[^१०८] । ध्यानम् एव ध्येयाकार-निर्भास-प्रत्ययात्मकं न स्वरूपेण शून्यम् इव ध्येय-स्वभावावेशाद् यदा भवति, तदा समाधिर् इत्य् उच्यते[^१०९] इति ॥३४॥ \[मु।फ। २.२६\]

[^१०८]: तत्र प्रत्ययैकतानता ध्यानम् ॥ \[यो।सू। २.३\]


[^१०९]: तद् एवार्थ-भाव-निर्भासं स्वरूप-शून्यम् इव समाधिः ॥
    \[यो।सू। ३.३\]


———————————————————————————————————————

**जीव-गोस्वामी (क्रम-सन्दर्भः) :** तस्मात् केवल-तन्-माधुर्य-तात्पर्यत्वेनैव प्रीतित्वे सिद्धे तात्पर्यान्तरादौ सति प्रीतेर् असम्यग्-आविर्भाव इति सिद्धम् । स च द्विविधः---(१) तद्-आभासस्यैवोदयः (२) ईषद्-उद्गमश् च । अन्त्यश् च द्विविधः---(१) कदाचिद् उद्भवत्-तच्-छवि-मात्रत्वं, (२) तस्या एवोदयावस्था च । तत्र यत्रान्य-तात्पर्यं, तत्र तद्-आभासत्वम् । यत्र प्रीति-तात्पर्याभावस् तत्र कदाचिद् उद्भवत्-तच्-छवि-मात्रत्वम् । यत्र तत्-तात्पर्यम् अन्यासङ्गस् तु दैवात्, तत्र तस्या उदयावस्था च ।

अन्यासङ्गस्य गौणत्वम् । तच् च द्विविधम्---(१) नष्ट-प्रायत्वम् (२) आभास-मात्रत्वं च । तयोः पूर्वत्र तस्याः प्रथमोदयावस्था । उत्तरत्र प्रकटोदयावस्था । तस्मात् प्रथमोदय-पर्यन्त एवासम्यग्-आविर्भावः । प्रकटोदयस्य तु सम्यक्त्वम् एव । यत्र त्व् अन्यासङ्ग एव न विद्यते, तत्र दर्शित-प्रभाव-नामान आविर्भावा ज्ञेयाः । तत्र प्रकटोदयम् आरभ्यैव भक्त्य्-आरब्धेऽपवर्गे जीवन्-मुक्ताः । प्राप्तायां भगवत्-पार्षदतायां परमम् उक्ताः । नित्य-पार्षदास् तु नित्य-मुक्ता ज्ञेयाः । तत्राभासम् आह[^११०]---**एवं हरौ** इति ।

[^११०]: तस्मात् केवल- इत्य् आरभ्य एतत्-पर्यन्तं प्रीतिसन्दर्भतः
    प्राप्तोऽधिकः पाठः सन्निवेशितः,
    तत्रत्य-प्रकरण-प्रसङ्ग-योजनार्थम्।


**एवं** पूर्वोक्त-योग-मिश्र-भक्त्य्-अनुष्ठानेन **हरौ प्रतिलब्ध-भावो** भवति । तत्र लिङ्गं--- **भक्त्या** इत्य्-आदि । **भक्त्या** स्मरणादिना अपि एवम् अपि लब्ध-ध्येय-मधुरत्वस्य भावेन तादृशतापन्नं तस्य **चित्तं शनकैर् वियुङ्क्ते** विमुक्तम् अपि भवति । येन योगाङ्गतया भक्तिर् अनुष्ठिता, तस्मात् कैवल्येच्छा-कैतव-दोषाद् एवेति भावः । यथोक्तं---धर्मः प्रोज्झितः कैतवोऽत्र परमः \[भा।पु। १.१.२\] इत्य् अत्र *प्र*-शब्देन मोक्षाभिसन्धिर् अपि कैतवम् इति । अत एव **बडिश**-शब्देन काठिन्यम् अरसवित्त्वं दाम्भिकत्वं स्वार्थ-मात्र-साधनत्वं च व्यञ्जितम् । शुद्ध-भक्तास् तु न कदाचित् तथा तं ध्येयं त्यजन्ति । यथोक्तं राज्ञा---

> धौतात्मा पुरुषः कृष्ण-पाद-मूलं न मुञ्चति । >
> मुक्त-सर्व-परिक्लेशः पान्थः स्व-शरणं यथा ॥ \[भा।पु। > २.८.६\] इति ।

श्री-नारदेन च---

> न वै जनो जातु कथञ्चनाव्रजेन् >
> मुकुन्द-सेव्य् अन्यवद् अङ्ग संसृतिम् । >
> स्मरन् मुकुन्दाङ्घ्र्य्-उपगूहनं पुनर् >
> विहातुम् इच्छेन् न रस-ग्रहो जनः ॥ \[भा।पु। १.५.१९\] इति ।

यो *रस-ग्रहः*, स तु न त्यजतीत्य् अनेनान्येषां लौह-पाषाणादि-तुल्यत्वं सूचितम् । न तु भगवान् अपि ततोऽन्यथा कुर्यात् । यद् उक्तं श्री-ब्रह्मणा---

> भक्त्या गृहीत-चरणः परया च तेषां >
> नापैषि नाथ हृदयाम्बुरुहात् स्व-पुंसाम् ॥ \[भा।पु। ३.९.५\] इति ।

आविर्होत्रेण च विसृजति हृदयं न यस्य साक्षाद्[^१११] \[भा।पु। ११.२.५५\] इति । अत एव पूर्वत्र *स्व-पुंसाम्* इत्य् अत्र *स्व-* इति विशेषणम् ।

[^१११]: विसृजति हृदयं न यस्य साक्षाद्

    धरिर् अवशाभिहितो\ऽप्य् अघौघ-नाशः ।

    प्रणय-रशनया धृताङ्घ्रि-पद्मः

    स भवति भागवत-प्रधान उक्तः ॥


यद् वा, भगवति प्रतिलब्ध-भावादि-रूपोऽपि **तच् चित्त-बडिशम्** । **अपि**-शब्दात् भगवन्तम् अपि कैवल्य-वासनया भावादेर् आभासितत्वाद् **वियुङ्क्ते** त्यजतीत्य् अर्थः । बडिश-शब्देन चेदं ध्वन्यते---गङ्गादि-महा-तीर्थ-स्थानीये भगवति बडिश-स्थानीयेन चित्तेन ग्राह्यत्वान् मत्स्य-स्थानीयस्य स्व-प्रकाशानन्द-रूपे हासे तद्-अंशे सजातीयतया व्यक्तस्य निर्विशेष-ब्रह्मण उपलम्भात् सिद्धार्थतया कृत-तत्-त्यागस्य तस्य धीवरत्वम् एव लब्धम् । न तु तद्-अवगाह-मात्र-सुखज[^११२]-साधु-लोकत्वम् । ततश् च बडिश-जीविक-सादृश्येन तस्य निकर्ष एव ज्ञापितः । न तु स्व-सुख-निभृत \[भा।पु। १२.१२.६२\] इत्य्-आदौ रुचिर-पदेन श्री-व्यास-सूनोर् लोभनीयां लीलां प्रशंसति, वाक्ये तद्-विधस्येव तस्योत्कर्षः प्रतिपादितः । स यथा---

[^११२]: सुखजड इति क्वचित्।


> आराधनं भगवत ईहमाना निराशिषः । >
> ये तु नेच्छन्त्य् अपि परं ते स्वार्थ-कुशला नराः ॥ \[भा।पु। > ६.१८.७४\]

द्वयोर् अनयोर् अधिकारिणोर् उत्तरत्र विलक्षणायां निष्ठायां परम-निदानं तु महत्-सङ्ग-वैलक्षण्यम् एव ज्ञेयम् । यद् एव सर्वत्र मूलम् इति । तैर् दर्शनीयावयवैर् \[भा।पु। ३.२५.३६\] इत्य् आदौ । हृतात्मन \[तत्र\] इत्य्-आदिकं तु नात्रोदाह्रियते । तस्य नैकात्मतां \[भा।पु। ३.२५.३४\] इत्य्-आदि-शुद्ध-भक्त-प्रकरण-पाठाद् यथा दर्शितम् एव व्याख्यानं युक्तम् इति। तद् एतत् सोदाहरणं श्री-कपिल-देव-वाक्यं भक्त्या पुमान् जात-विरागः \[भा।पु। ३.२५.२६\] इत्य्-आदिकम् अपि ज्ञेयम् । तथा हि, अस्य पूर्वत्र श्रद्धा रतिर् भक्तिर् अनुक्रमिष्यति \[भा।पु। ३.२५.२५\] इति भक्ति-मात्रं दर्शितम् । उत्तरत्र तस्या लक्षणे पृष्टे तल्-लक्षणं वदतानेन भक्तिर् सिद्धेर् गरीयसी \[भा।पु। ३.२५.३२\] इति । नैकात्मतां मे स्पृहयन्ति केचिद् \[भा।पु। ३.२५.३४\] इति च मोक्ष-निरपेक्षतयैव तस्य मुख्याभिधेयत्वम् उक्तम् । जरयत्य् आशु या कोषं \[भा।पु। ३.२५.३३\] इति च माया-कोष-ध्वंसनस्य तु तद्-आनुषङ्गिक-गुणत्वम् उक्तम् ।[^११३] अत्र भक्त्या पुमान् \[३.२५.२६\] इत्य्-आदौ तु तादृश्या अपि तस्या भक्तेर् ज्ञानादि-साहाय्येनैव मोक्ष-मात्र-साधकत्वम् उक्त्वा गौणाभिधेयत्वम् उक्तम् । तस्माद् अत्रापि तस्या भक्तेर् आभास एव प्रथमतो दर्शितः । एवं---

[^११३]: इत्य् अनेन कोश-ध्वंसनस्य तु तद्-आनुषङ्गिक-गुणत्वम् उक्तम् ।


> दृष्ट्वा तम् अवनौ सर्व ईक्षणाह्लाद-विक्लवाः । >
> दण्डवत् पतिता राजञ् छनैर् उत्थाय तुष्टुवुः ॥ \[भा।पु। ६.९.३\]

इत्य् अत्रापि वृत्राख्य-शत्रु-नाश-स्वाराज्य-प्राप्ति-तात्पर्यवतां देवानां भक्त्य्-आभासत्वम् उदाहार्यम् ॥३४॥ \[प्रीति-सन्दर्भः ७३\]

———————————————————————————————————————

**विश्वनाथ-चक्रवर्ती (सारार्थ-दर्शिणी) :** यस् त्व् अतिमन्दो महद्-अननुगृहीत एताम् अपि ध्यान-माधुरीम् उपभुज्याप्य् अलब्धास्वाद-निष्ठो जिहासति । स तु योगी योग एव प्राप्त-निष्ठोऽपि योगिष्व् अतिनिकृष्ट एव, भक्ति-रस-वञ्चित एव । भक्त्यैव दीयमानम् एकविंशति-प्रकार-दुःख-नाश-पूर्वक-प्रत्यग्-आत्मानुभवात्मकं मोक्षं प्राप्नोति, न तु ब्रह्मानुभवात्मकं मोक्षम् इत्य् आह---**एवम्** इत्य्-आदि यावद्-अध्याय-समाप्ति ।

**हरौ भगवतीति** मनोहरत्वात् भग-षट्कवत्त्वाच् च माधुर्यैश्वर्यामृत-परिपूर्णोऽपि **प्रतिलब्ध-भावः**, श्लेषेण प्रतिरूपतयैव न त्व् अनुरूपतया लब्धो भावो येन सः । अत्र खल्व् **अपि**-शब्दः सर्वत्रान्वेति । प्रतिलब्ध-भावोऽपि **द्रवद्-धृदयो**ऽपि **उत्पुलको**ऽपि **औत्कण्ठ्य**-हेतुकया **बाष्प-कलया** अश्रु-भागेन **मुहुर् अर्द्यमानो**ऽपि, **तच् चापि** तस्माद् अपि स्वरूपात् **चित्त-बडिशं वियुङ्क्ते** वियोजयति, ज्ञानं च मयि संन्यसेत् \[११.१९.१३\] इति विविधवद् भक्ति-संन्यासे विध्य्-अभावात् प्रत्युत भक्त्यार्द्रयार्पित-मना न पृथग् दिदृक्षेत् \[३.२८.३३\] इति निषेध-विधेः सद्-भावाद् अयं मन्द-धीः स्वेच्छयैव वियोजयतीत्य् अर्थः, वियुञ्ज्याद् इति विध्य्-अप्रयोगात् ।

यतोऽस्य चित्तं बडिशम्, अतस् तादृशोऽपि सन् तस्माद् अपि माधुर्य-मय-स्वरूपाद् वियोजयतीति । विषय-रसौत्कण्ठ्य-दूरीकरणार्थं भगवन्-माधुर्ये निक्षिप्तं यच् चित्तं, तस्य तन्-माधुर्यौत्कण्ठ्यस्यापि निवृत्तये तच् चित्तं ततोऽपि निवर्तयतीत्य् अर्थः । **शनकैर्** इति चित्तस्य सम्यग्-युक्तत्वे वियोजनं खलु दुर्घटम् एवातोऽसम्यग्-योग एव सत्य् अभ्यासेन शनैः शनैर् द्वि-त्र-वारेण चतुः-पञ्च-वारेण वा सप्ताष्ट-वारेण वा अवश्यम् एव वियोजयतीति ।

बडिशं ह्य् अश्म-सार-मयं भवति । अतः स्वर्ण-रूप्यादिवन् न नवनीतादिवत् द्रुतीभवति । किन्तु वह्नि-तापाधिक्य-वशात् किञ्चिद् द्रवद् एव तत्-क्षण एव पुनः कठोरं च भवति, अतो द्रवद्-धृदय इति, न तु द्रुत-हृदय इत्य् उक्तम् । यथा बडिशं खलु गङ्गादि-तीर्थ-जल-नित्य-स्नान-परम् अपि कुटिलम् अरसज्ञं, यथा च मीन-लोभनम् इष्ट-पिष्टकान्न-खण्डेनावृत-मुखत्वाद् दाम्भिकं च । तथैव विगीत-योगिनश् चेतोऽपि तीर्थ-पूतम् अपि कठोरं कुटिलं भगवद्-आकर्षक-ध्यान-भक्त्यावृत-मुखत्वाद् दाम्भिकं च ।

धर्मः प्रोज्झित-कैतवः \[भा।पु। १.१.२\] इत्य् अत्र श्री-स्वामि-चरणैः *प्र*-शब्देन मोक्षाभिसन्धिर् अपि कैतवत्व-व्याख्यानात्, कैवल्येच्छा-कैतव-दोषाद् एव येन सर्व-श्रेष्ठापि ध्यान-रूपा श्री-भक्ति-देवी योगाङ्गत्वेनोपासितापि पश्चात् त्यक्ता, तस्य योगि-चित्त-बडिशस्य स्पर्शो भगवतोऽपि कष्ट-कर एव । अतस् तद्-वियोगे भगवान् एव तस्मै हारित-तादृश-चित्त-बडिशाय योगि-धीवराय मोक्षम् एकविंशति-प्रकार-दुःख-निवृत्ति-पूर्वक-प्रत्यग्-आत्मानुभव-रूपं ददाति, न तु परमात्मानुभव-रूपं मोक्षम् । यस् तु भगवद्-गीतोक्तोऽष्टाङ्ग-योगी भगवद्-ध्यानम् अजहद् एव दृष्टः, तस्मै तु परमात्मानुभव-रूपम् अपि मोक्षं ददातीत्य् आहुर् भागवत-रसिकाः, यतः स कदाचिद् अपि न ध्येयाद् भगवन्-मधुर-रूपाद् वियोक्तुम् ईष्टे । यथोक्तं राज्ञा---

> धौतात्मा पुरुषः कृष्ण- पाद-मूलं न मुञ्चति । >
> मुक्त-सर्व-परिक्लेशः पान्थः स्व-शरणं यथा ॥ \[भा।पु। > २.८.६\] इति ।

उद्धवेन च---

> तं त्वाखिलात्म-दयितेश्वरम् आश्रितानां >
> सर्वार्थदं स्व-कृत-विद् विसृजेत को नु ॥ \[भा।पु। ११.२९.५\]

श्री-नारदेन च---

> स्मरन् मुकुन्दाङ्घ्र्य्-उपगूहनं पुनर् >
> विहातुम् इच्छेन् न रस-ग्रहो जनः \[भा।पु। १.५.१९\] इति ।

*रस-ग्रह* इत्य् अनेन योगिष्व् अपि मध्ये श्री-शुक-प्रभृतय एवाभिनन्दिताः । अत्रैव पूर्व-श्लोके भक्त्यार्द्रयार्पित-मना न पृथग् दिदृक्षेत् \[३.२८.३३\] इति । *अर्पित-मना* इति भगवते मनः समर्प्य, तस्मिन् मनसि स्वत्वाभावात् कथं तस्मात् तद् वियोजयेत् ? कथं वा दत्तापहारी भवेत् ? इति तथात्वे निन्दा दुर्निवारा । भगवान् अपि भक्तानाम् एव हृदि तिष्ठेत्, न योगिनः । यद् उक्तं ब्रह्मणा---

> भक्त्या गृहीत-चरणः परया च तेषां >
> नापैषि नाथ हृदयाम्बुरुहात् स्व-पुंसाम् ॥ \[भा।पु। ३.९.५४\] इति ।

आविर्होत्रेण च---विसृजति हृदयं न यस्य \[भा।पु। ११.२.५५\] इत्य्-आदि ॥३४॥

———————————————————————————————————————

**॥ ३.२८.३५ ॥**

**मुक्ताश्रयं यर्हि निर्विषयं विरक्तं**

**निर्वाणम् ऋच्छति मनः सहसा यथार्चिः ।**

**आत्मानम् अत्र पुरुषोऽव्यवधानम् एकम्**

**अन्वीक्षते प्रतिनिवृत्त-गुण-प्रवाहः ॥**

**मध्वाचार्यः (भागवत-तात्पर्यम्) :** मुक्ताश्रयं विष्णु-विषयं, स्व-चित्तं जीव-चैतन्यं तं निर्वाणम् ऋच्छति । शरीराभिमानं जहाति स्व-चिद्-अभिमानेन ॥३५॥

———————————————————————————————————————

**श्रीधर-स्वामी (भावार्थ-दीपिका) : यर्हि** यदैवं **निर्विषयं** भगवति, अत एव **मुक्ताश्रयं** च । ध्येय-सम्बन्धं विना ध्यातर्य् अवस्थानासम्भवात् । न च पूर्ववच् छब्दादिर् विषयः स्यात् । यतस् तत्र **विरक्तं** परमानन्दानुभवेन । अतो **निर्वाणं** लयम् **ऋच्छति** । वृत्ति-रूपतां परित्यज्य ब्रह्माकारेण परिणमत इत्य् अर्थः, **यथा अर्चिर्** ज्वालाश्रय-विषयापगमे महा-भूत-ज्योती-रूपेण परिणमते । **अत्र** अस्यां दशायाम् **अव्यवधानं** ध्यातृ-ध्येय-विभाग-शून्यम् **एकम्** अखण्डम् **आत्मानम्** **अनु**गतम् **ईक्षते** । अत्र हेतुः---**प्रतिनिवृत्तो**ऽपगतो **गुण-प्रवाहो** देहाद्य्-उपाधिर् यस्य ॥३५॥

———————————————————————————————————————

**कैवल्य-दीपिका**: अथास्य योगस्य फलम् आह---**मुक्त-** इति । **मुक्ते** तु बडिशे **मनः सहसा निर्वाणम् ऋच्छति** नाशं प्राप्नोति **यथा** इन्दनाभावाद् **अर्चिः** । कदा ? **यर्हि** यदा **मुक्ताश्रयं** निर्ग्रन्थित्वात् । **निर्विषयं** प्रक्षीण-कर्मत्वात् । **विरक्तं** च्छिन्नम् अंशयत्वात् । **अत्र** अस्यां दशायां **पुरुषः** **आत्मानम् अन्वीक्षते** । अनुवृत्तम् अखण्डं पश्यति । **अव्यवधान**-व्यवधायकस्य मनसो भावात् । अत एव **एकं** जीव-परयोर् भेदाभावात् । यतः **प्रतिनिवृत्तो** यत्रोदितस् तत्त्रैव लीनो **गुण-प्रवाहः** कार्य-कारण-भावो यस्य स तथा ॥३५॥ \[मु।फ। २.२८\]

———————————————————————————————————————

**जीव-गोस्वामी (क्रम-सन्दर्भः) :** त्याग-प्रकारं योजयितुम् आह---**मुक्ताश्रयम्** इत्य्-आदिकं तु षष्ठ-सन्दर्भस्य चतुर्थ-वाक्यस्यावतारिकायां दृश्यम् । तथा हि---जीवत एवाविद्या-कल्पित-माया-कार्य-संबन्ध-मिथ्यात्व-ज्ञपक-जीव-स्वरूप-साक्षात्करण-तादात्म्यापन्न-ब्रह्म-साक्षात्कारो जीवन्-मुक्ति-विशेष इत्य् अर्थः । ईदृशम् एव तन्-मुक्ति-लक्षणं श्री-कापिलेये **मुक्ताश्रयम्** इत्य्-आदि-चतुष्टये दर्शितम् । तत्र हि **प्रतिनिवृत्त-गुण-प्रवाहः** सन् **आत्मानं** परमात्मानम् **ईक्षते** ॥३५॥ \[प्रीति-सन्दर्भ ४\]

———————————————————————————————————————

**विश्वनाथ-चक्रवर्ती (सारार्थ-दर्शिणी) :** अतिनिकृष्ट-योगि-पद्धत्य्-उक्ते भगवत्-स्वरूप-त्यागे सति मनसः का दशा स्यात् ? इत्य् अपेक्षायाम् आह---**मुक्त**- इति । एवं **यर्हि मनो निर्विषयं** भगवति, तदा **मुक्ताश्रयं** च स्यात्, ध्येय-सम्बन्धं विना तस्य ध्यातर्य् अवस्थानासम्भवात् । न च पूर्ववद् व्यावहारिकः शब्दादि-विषयः स्यात्, यतस् तत्र **विरक्तं** परमानन्दानुभवेन । न च परमानन्द-रूपम् एव पुनर् अपि विषयीकुर्यात् । शनकैर् वियुङ्क्ते \[३.२८.३४\] इत्य् अत्र शनैः-पदेन पुनर् अपि ततो वियोजनीयत्वात्, अतो **निर्वाणं** लयम् **ऋच्छति** प्राप्नोति । **यथार्चिर्** दीप-कलिका तैल-वर्तिभ्यां वियुक्ता निर्वातीत्य् अर्थः । **अत्र** अस्यां दशायां **पुरुषः** जीवः मनो-लये सति लिङ्ग-रूपावरण-भङ्गाद् **अव्यवधानं** शुद्धम् **आत्मानं** प्रत्यग्-आत्मानम् **एकम्** **अन्वीक्षते**, ततश् च न संसरतीत्य् आह---**प्रतिनिवृत्तो गुण-प्रवाहो** देहाद्य्-उपाधिर् यस्य सः ॥३५॥

———————————————————————————————————————

**॥ ३.२८.३६ ॥**

**सोऽप्य् एतया चरमया मनसो निवृत्त्या**

**तस्मिन् महिम्न्य् अवसितः सुख-दुःख-बाह्ये ।**

**हेतुत्वम् अप्य् असति कर्तरि दुःखयोर् यत्**

**स्वात्मन् विधत्त उपलब्ध-परात्म-काष्ठः ॥**

**मध्वाचार्यः (भागवत-तात्पर्यम्) :** असत्-कर्ता तु जीवः स्यात् स कर्ता परमेश्वरः इति शब्द-निर्णये ।

> दुर्दुःखम् इति विज्ञेयं स्वं सुखं च तयोर् यतः । >
> प्रदाता परमो विष्णुस् तस्माद् दुःखादि-नामवान् ॥ इति हरिवांशेषु > ॥३६॥

———————————————————————————————————————

**श्रीधर-स्वामी (भावार्थ-दीपिका) :** न च सुप्तोत्थित इव पुनः संसरतीत्य् आह---सोऽपि स एव पुरुषस् तस्मिन् महिम्नि ब्रह्म-रूपेऽवसितोऽवसानं निष्ठां प्राप्तः । कया ? मनसो निवृत्त्या चरमयाऽविद्या-रहितयेति सुषुप्ताद् विशेषः । तत्र ह्य् अविद्यास्ति, न त्व् इदानीम् । अत्र हेतुः, एतया योगाभ्यास-कृतयेत्य् अर्थः ।

नन्व् एवम् अपि **सुख-दुःखयोर्** आत्म-धर्मत्वे कुतो ब्रह्मैक्यं ? तत्राह---दुःखयोः सुख-दुःखयोर् **हेतुत्वं** भोक्तृत्वं च यत् पूर्वम् आसीत्, तद् अप्य् **असत्य्** अविद्या-कृते **कर्तर्य्** अहङ्कारे **विधत्ते** । तन्-निष्ठम् एव पश्यतीत्य् अर्थः । यत **उपलब्ध-परात्म-काष्ठो**ऽपरोक्षी-कृतात्म-तत्त्वः ॥३६॥

———————————————————————————————————————

**कैवल्य-दीपिका**: **सोऽपि** इति । **सोऽपि** आत्मा **स्वस्मिन् महिम्नि** नित्य-निरतिशयानन्द-घने[^११४] पदे **अवसितः** अवबद्धः संश्लिष्टो भवति । घटाकाशम् इव महाकाशे । कया **मनसो** **निवृत्त्या** **एतया** योगाभ्यास-लब्धया । अत एव **चरमया** पुनर् आवृत्ति-शङ्का-रहितया । **सुख-दुःख-बाह्ये** पुण्य-पाप-फल-भोगाभावात् । **हेतुत्वम् असति** **कर्तर्य्** अवसितं कर्ता सात्त्विकोऽहङ्कारः । स चासन् मायामयत्वात् । **दुःखयोः** सुख-दुःखयोः । युगपद् अधिकरण-वचनतायां द्वन्द्व-स्मरणात् । द्वायोस् तथेति चेद् इतिवत् । **यत्** स **हेतुत्वं स्वात्मन् विधत्ते** । अहङ्कार-कृतम् आत्म-कृतं मन्यते । तद् इदानीं येन कृतं तत्रैवावसितम् इत्य् अर्थः । यत उपलब्ध-परमात्म-काष्ठः । साक्षात्कृत-परमात्म-स्वरूपः ॥३६॥ \[मु।फ। २.२९\]

[^११४]: छा।उ। ७.२४.१ द्रष्टव्यः।


———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्**।***

———————————————————————————————————————

**विश्वनाथ-चक्रवर्ती (सारार्थ-दर्शिणी) :** चासाव् उपाधि-लयः सुषुप्ति-दशायाम् इवेत्य् आह---सोऽ**पि** स च पुरुषो जीवः मनसो निवृत्त्या हेतुना तस्मिन् महिम्नि यः स्वीयो महिमा पूर्वं मनसा बलाद् अपहृत आसीत्, तस्मिन् महिम्नि मनो-नाशात् प्राप्ते ज्ञानानन्द-स्वरूपे अवसितः अवसानं निष्ठां प्राप्तः ।मनसो निवृत्त्या कीदृश्या ? चरमया अविद्यया रहितयेति सुषुप्ताद् विशेषः । तत्र ह्य् अविद्यास्ति, न त्व् इदानीम् । तत्र हेतुः---एतया योगाभ्यास-कृतयेत्य् अर्थः । तस्मिन् महिम्नि कीदृशे ? सुख-दुःखयोर् आत्म-धर्मत्वम् एव दृष्टम् । अतस् ततो बहिर्-भूतत्वं कथम् आत्मनः ? इत्य् अत आह---**असति** अविद्या-कृते कर्तरि अहङ्कारे दुःखयोः सुख-दुःखयोर् हेतुत्वं सुख-दुःख-हेतु-कर्म-कर्तृत्वम् । तद्-अभिमानात् पूर्व-दशायां स्वात्मनि कर्तृत्वं भोक्तृत्वं च यद् आसीत्, तत् सर्वम् उपलब्ध-परात्म-काष्ठोऽयम् अपरोक्षीकृतात्म-तत्त्वः । शुद्धः पुरुषः तस्मिन्न् एवासति विधत्ते तन्-निष्ठम् एव पश्यति स्वस्मिन्न् अहङ्काराभावाद् इत्य् अर्थः ॥३६॥

———————————————————————————————————————

**॥ ३.२८.३७ ॥**

**देहं च तं न चरमः स्थितम् उत्थितं वा**

**सिद्धो विपश्यति यतोऽध्यगमत् स्वरूपम् ।**

**दैवाद् उपेतम् अथ दैव-वशाद् अपेतं**

**वासो यथा परिकृतं मदिरा-मदान्धः ॥**

**श्रीधर-स्वामी (भावार्थ-दीपिका) :** स्वरूपं जीव-ब्रह्मणोर् याथार्थ्यम् अध्यगमत् । तस्य जीवन्-मुक्तिम् आह---देहं चेति द्वाभ्याम्---चरम उक्त-लक्षणः सिद्धो देहम् अपि न विपश्यति, कुतः सुख-दुःखे ? आसनाद् उत्थितम् उत्थाय तत्रैव स्थितं तत्-स्थानाद् अपेतं ततो दैव-वशात् पुनर् अप्य् उपेतं वा न विपश्यति । यतः स्वरूपं प्राप्तः । यतो देहात् स्वरूपम् अध्यगमत् तं देहम् इति वा । सतोऽप्य् अननुसन्धाने दृष्टान्तः, वासः परिकृतं कटि-तटे परिवेष्टितं स्थितं गतं वा मदिरा-मदेनान्धो यथा न पश्यति ॥३७॥

———————————————————————————————————————

**कैवल्य-दीपिका**: ईदृशस्य च देहाभिमानो नास्तीत्य् आह---**देहम्** इति । **तं देहं सिद्धो विपश्यति,** आभास-मात्रेण पश्यति । किन्तु **स्थितम् उत्थितं** **वा** इति विवेकेन न पश्यतीति वेर् अर्थः । **यतः** स्वरूपम् **अध्यगमत्** साक्षात्कृतवान् । **परिकृतं** प्रावृतम् । तथा च श्रुतिः---यथाऽअहि-निर्व्लयनी वल्मीके मृता प्रत्यस्ता शयीतैवम् एवेदं शरीरं शेते \[बृ।आ।उ। ४.४.७\] इति ॥३७॥ \[मु।फ। २.३०\]

———————————————————————————————————————

**जीव-गोस्वामी (क्रम-सन्दर्भः) :** स्व-स्वरूप-भूते महिम्न्य् अवसितो निष्ठां प्राप्तः सन्न् उपलब्ध-परात्म-काष्ठ इति सोऽप्य् एतयेत्य् आदौ ॥३७॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** तस्य जीवन्-मुक्तिम् आह---देहं चेति द्वाभ्याम् । चरमः चरम-दशापन्नः सिद्धो देहं न पश्यति कुतः सुख-दुःखे इत्य् अर्थः । अध्यगमत् प्राप्तः । परिहृतं परिहितम् आसनाद् उत्थितम् उत्थाय तत्रैव स्थितं गतं वा मदिरा-मदान्धो यथा न पश्यतीति ॥३७॥

———————————————————————————————————————

**॥ ३.२८.३८ ॥**

**देहोऽपि दैव-वशगः खलु कर्म यावत्**

**स्वारम्भकं प्रतिसमीक्षत एव सासुः ।**

**तं स-प्रपञ्चम् अधिरूढ-समाधि-योगः**

**स्वाप्नं पुनर् न भजते प्रतिबुद्ध-वस्तुः ॥**

**श्रीधर-स्वामी (भावार्थ-दीपिका) :** एवं प्रतिबुद्ध-वस्तुर् इति । देहोऽ**पि** इत्य् आदौ चेति । तस्माद् अस्य प्रारब्ध-कर्म-मात्राणाम् अनभिनिवेशेनैव भोगः । एवम् एवोक्तं---तत्र को मोहः कः शोक एकत्वम् अनुपश्यतः\[ईशोपनिषद् ७\] इति । ननु तर्हि देहस्य कथं प्रवृत्ति-निवृत्ती जीवनं वा ? तत्राह---देहोऽपीति । दैवं पूर्व-संस्कारः, तद्-वशेन गच्छन् यावत् स्वारम्भकं कर्मास्ति तावत् प्रतिसमीक्षते जीवत्य् एव । सासुः सेन्द्रियः । ननु तर्हि तस्मिन् पुनः सङ्गः स्यात् ? तत्राह---तं देहं स्वाप्न-देहादि-तुल्यं स-प्रपञ्चं पुत्रादि-सहितं पुनर् न भजतेऽहं ममेति नाभिमन्यते । अधिरूढः प्राप्तः समाधि-पर्यन्तो योगो येन । अत एव प्रतिबुद्धं वस्त्व् आत्म-तत्त्वं येन सः ॥३८॥

———————————————————————————————————————

**कैवल्य-दीपिका**: ननु त्यक्ताभिमानश् चेद् देहस् तदैव पतेद् इति ? नेत्य् आह---**देहोऽपि** इति । **यावत्** **स्वारम्भकं** **कर्म** अस्ति, तावत् **प्रतिसमीक्षत** एव । कुतः ? **दैव-वशगो** यतः । दैवं प्राक् **कर्म** । **खलु**-शब्दो हेतौ ।

ननु आत्मना त्यक्ताभिमानस्यास्य कुतः प्रवृत्ति-निवृत्ती ? तत्राह---**सासुः** स-लिङ्ग-शरीरः ।

ननु ज्ञानोदयेऽपि चेत् कर्माणि न निवर्तन्ते, तर्हि सञ्चितैः कर्मभिर् देहान्तराणि स्युः ? तत्राह---**तम्** इति । **तं** देहं **स-प्रपञ्चं** स-कारणं **पुनर् न भजते** । तत्र हेतुः---**अधि-** इति । **स्वाप्नम्** इव **प्रतिबुद्ध-वस्तुः** । अयम् अर्थः---तस्य तावद् एव चिरं यावन् न विमोक्ष्येऽथ सम्पत्स्ये \[छा।उ। ६.१४.२\] इति श्रुतिः । न विमोक्षते अथ ब्रह्म सम्पत्स्यते प्राप्स्यति । उभयत्र त-कार-लोपः छान्दसः । अस्माद् अवधि-श्रवणात् प्राप्रब्ध-फलं कर्म भोगाद् एव नश्यति । अनारब्ध-फलं तु ज्ञानाद् इति । एषा च फलोक्तिस् तृतीय-योगे तीव्राधिमात्रस्य ज्ञेया, अन्यथानेनैव कृतार्थत्वात् उत्तर-योग-द्वयोक्ति-वैयर्थ्यं स्यात्, अत एव तत्र फलं नोक्तम् । अत्र तु फल-सङ्कीर्तनम् अस्यैव तृतीये फल-भूमिकाम् **अधिरूढस्यैतत्** फलं भवतीति दर्शयितुम् ॥ \[मु।फ। २.३१\]

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्**।***

———————————————————————————————————————

**विश्वनाथ-चक्रवर्ती (सारार्थ-दर्शिणी) :** ननु तर्हि तस्य देहः कथं जीवेत् ? तत्राह---देहोऽपीति । दैवं पूर्व-संस्कारः तद्-वशेन गच्छन् यावत् प्रतिसमीक्षते एव जीवत्य् एव । सासुः सेन्द्रियः । ननु तस्मिन् पुनर् आसक्तिः स्यात् ? तत्राह---तं देहं स-प्रपञ्चं पुत्रादि-सहितं पुनर् न भजते, यतः स्वाप्नं स्वप्न-देहादि-तुल्यम् अहं ममेति नाभिमन्यते । तत्र हेतुः---अधिरूढः समाधि-पर्यन्तो योगो येन सः, अतः प्रतिबुद्धं वस्तु आत्म-तत्त्वं येन सः ॥३८॥

———————————————————————————————————————

**॥ ३.२८.३९ ॥**

**यथा पुत्राच् च वित्ताच् च पृथङ् मर्त्यः प्रतीयते ।**

**अप्य् आत्मत्वेनाभिमताद् देहादेः पुरुषस् तथा ॥**

**श्रीधर-स्वामी (भावार्थ-दीपिका) :** प्रतिबोध-प्रकारम् आह षड्भिः, यथेति । अति-स्नेह-वशाद् आत्मत्वेनाभिमताद् अपि पुत्रादेः । मर्त्यः पित्रादिः । पुरुषो देहादेर् द्रष्टा ॥३९॥

———————————————————————————————————————

**जीव-गोस्वामी (क्रम-सन्दर्भः) :** सा च जीवन्-मुक्तानां प्रतिपत्तिर् युक्तैव । यतस् त्वं-पदार्थस् तादृश एवेत्याह---यथा पुत्राच् चेति ॥३९॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** प्रतिबोधार्थं मुमुक्षुभिर् नित्यम् एवं विभाव्यम् इत्य् आह---यथेति त्रिभिः । अतिस्नेह-वशाद् आत्मत्वेनाभिमताद् अपि पुत्रादेः पृथग् एव मर्त्यः पित्रादिर् यथा तथैव पुरुषो जीवः ॥३९॥

———————————————————————————————————————

**॥ ३.२८.४०-४१ ॥**

**यथोल्मुकाद् विस्फुलिङ्गाद् धूमाद् वापि स्व-सम्भवात् ।**

**अप्य् आत्मत्वेनाभिमताद् यथाग्निः पृथग् उल्मुकात् ॥**

**भूतेन्द्रियान्तः-करणात् प्रधानाज् जीव-संज्ञितात् ।**

**आत्मा तथा पृथग् द्रष्टा भगवान् ब्रह्म-संज्ञितः ॥**

**श्रीधर-स्वामी (भावार्थ-दीपिका) :** पृथग् अवस्थानाभावेऽपि भेदं सदृष्टान्तम् आह---यथोल्मुकाद् इदानीं ज्वलतः काष्ठात् । स्व-सम्भवात् अग्नेः सम्भूतात् । आत्मत्वेनाग्नेः स्वरूपत्वेनाभिमताद् अपि। अत्यन्ताविवेकिनो हि धूमेऽप्य् अग्न्य्-अभिमानोऽस्ति । उल्मुकात् पूर्व-सिद्धाद् अपि तद्-दाहकः प्रकाशकश् चाग्निः पृथग् एव ॥४०॥

भूतादेर् द्रष्टा तेभ्यः पृथक् तस्माद् अपि जीव-संज्ञिताद् ब्रह्म-संज्ञितः पृथक् । तथा प्रधानाद् अपि तत्-प्रवर्तको भगवान् पृथग् इत्य् अर्थः ॥४१॥

———————————————————————————————————————

**जीव-गोस्वामी (क्रम-सन्दर्भः) :** तत्-पदार्थस् तु सुतराम् इत्य् आह---यथेति । अथ तस्य माया-शक्ति-कार्यं माया-जीवेभ्योऽन्यत्वं च स्पष्टयति---यथोल्मुकाद् इति द्वयेन । अयम् अर्थः---स्व-सम्भवात् स्वोपादान-कारणाद् उल्मुकात् काष्ठ-मुष्ट्य्-उपाधिकात् । अग्नेर् हेतोर् यो विस्फुलिङ्गो यश् च धूमस् तस्मात् तस्माद् यथा तत्-तद्-उपादानम् अग्निः पृथक् । यथा च तस्माद् अप्य् उल्मुकात् तद्-उपादानम्, असाव् अग्निः पृथक् । कीदृशाद् अपि तत्-त्रयात् ? अप्य् आत्मत्वेनाभिमतात् तापकतया धूमेऽप्य् अग्न्य्-अंश-सद्-भावेनाग्नि-स्वरूपतया प्रतीताद् अपि ॥४०॥

तथा विस्फुलिङ्ग-स्थानीयाज् जीव-संज्ञिताज् जीवात्, उल्मुक-स्थानीयात् प्रधानात् प्रधानोपाधिक-भगवत्-तेजसः, धूम-स्थानीयाद् भूतादेः सर्वोपादान-रूपो भगवान् पृथक् । य एवात्मा स्वांशेन तत्-तद्-अन्तर्यामितया परमात्मा क्वचिद् अधिकारिणि निर्विशेष-चिन्मात्रतया स्फुरन् ब्रह्म-संज्ञितश् च । यत एव द्रष्टा तेषाम् आदि-मध्यान्तावस्था-साक्षीति । तत्रोल्मुकादित्वम् अग्न्य्-अंशाविष्टेन्धनांचत्वं, तत्र प्रकाशकत्वं स्वांशस्य दाहकत्वम् इन्धनांशस्येति विवेचनीयम् ॥४१॥ \[परमात्म-सन्दर्भ ६८\]


______


**विश्वनाथ-चक्रवर्ती (सारार्थ-दर्शिणी) :** ननु यथा पुत्र-वित्तादिभ्यो मर्त्यः पृथग्-अवस्थितो दृश्यते, न तथा देहेन्द्रियादिभ्यो जीवात्मा । जीवात्मतो सकाशात् परमात्मा पृथक् कथम् अवगन्तव्य इत्य् अत आह---यथोल्मुकाद् इति । पृथग् अवस्थानाभावेऽपि माया-तत्-कार्याभ्यां पृथग्-भूतो जीवात्मनश् च सकाशात् परमात्मा पृथक् एवेत्य् अत्रायं दृष्टान्तः । अत्र यथा-शब्दस्योल्मुक-शब्दस्य च पौनरुक्त्याद् एवं व्याख्येयम् । उल्मुकाद् दह्यमानात् काष्ठाद् यथा अग्निः पृथग् भवति, यथा च उल्मुकात् पृथक्, तथा विस्फुलिङ्गाद् अपि पृथग्, यथा च विस्फुलिङ्गात् पृथक्, तथा धूमाद् अपि स्वकार्यात् पृथक्, कीदृशत् आत्मत्वेनाग्नि-स्वरूपत्वेनाभिमताद् अपि अविवेकिना हि उल्मुको विस्फुलिङ्गो धूमोऽप्य् अग्निर् अयम् इत्य् अभिमन्यते । यद् वा, द्वितीय-यथा-शब्दस्य यथावद् इत्य् अर्थः । द्वितीयोल्मुकाद् इति उल्मुकम् अत्ति ज्वालयतीत्य् अग्नि-विशेषणम् । दार्ष्टान्तिकं योजयति---प्रधानाद् उल्मुक-स्थानीयात् जीव-संज्ञितात् जीव-रूपो यः संज्ञितः संज्ञां चेतनां प्राप्तस् तस्मात् विस्फुलिङ्ग-स्थानीयात् भूतेन्द्रियान्तः-करणात् धूम-स्थानीयात् आत्मा परमात्मा अग्नि-स्थानीयः पृथक्, यतो द्रष्टा, स हि दृश्यात् पृथग् एव सह-स्थितोऽप्य् असङ्गो यतो भगवान् अचिन्त्यैश्वर्यः । भगवान् एव ब्रह्म-संज्ञां प्राप्तः कस्मिंश्चिद् अधिकारिणि निर्विशेष-चिन्-मात्रत्वेन भातश् च भवतीत्य् अर्थः ॥४०-४१॥

———————————————————————————————————————

**॥ ३.२८.४२ ॥**

**सर्व-भूतेषु चात्मानं सर्व-भूतानि चात्मनि ।**

**ईक्षेतानन्य-भावेन भूतेष्व् इव तद्-आत्मताम् ॥**

**मध्वाचार्यः (भागवत-तात्पर्यम्) :** अनन्य-भावेन तद्-रूपाणाम् अभेदेन । तद्-आत्मतां तस्या दानादि-कर्तृत्वं च । भूत-विषये ॥४२॥

———————————————————————————————————————

**श्रीधर-स्वामी (भावार्थ-दीपिका) :** *न व्याख्यातम्**।***

———————————————————————————————————————

**जीव-गोस्वामी (क्रम-सन्दर्भः) :** तत्र ज्ञानी तु त्वंपदार्थाभेदेन तत्पदार्थमेवं पश्येदित्याह---सर्वेति त्रिभिः ॥४२॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** एवं सर्व्५ परमात्मानं पृथग्-भूतं विभाव्य तस्य सर्व-वस्तूनां कारणत्वं लय-स्थानत्वं च पश्येद् इत्य् आह---सर्व-भूतेष्व् इति । कारणस्यैव कार्यात्मत्वम् इत्य् अर्थः । कार्याणाम् अपि लय-स्थानत्वात् कारण-रूपत्वम् इत्य् आह---सर्वेति । तद्-आत्मतां महा-भूतात्मताम् ॥४२॥

———————————————————————————————————————

**॥ ३.२८.४३ ॥**

**स्व-योनिषु यथा ज्योतिर् एकं नाना प्रतीयते ।**

**योनीनां गुण-वैषम्यात् तथात्मा प्रकृतौ स्थितः ॥**

**श्रीधर-स्वामी (भावार्थ-दीपिका) :**

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्**।***

———————————————————————————————————————

**विश्वनाथ-चक्रवर्ती (सारार्थ-दर्शिणी) :** परमात्मनः प्रतिदेह-वर्तित्वेन नानात्व-प्रतीतिर् भद्राभद्रादि-प्रतीतिश् च न वास्तवीत्य् आह---स्व-योनिषु काष्ठेषु ज्योतिर् अग्निः गुण-वैषम्यात् दैर्घ्य-ह्रस्वत्व-वक्रिमार्जव-गन्ध-रूपादि-भेदात् । प्रकृतौ देहे आत्मा परमात्म तथैव ॥४३॥

———————————————————————————————————————

**॥ ३.२८.४४ ॥**

**तस्माद् इमां स्वां प्रकृतिं दैवीं सद्-असद्-आत्मिकाम् ।**

**दुर्विभाव्यां पराभाव्य स्वरूपेणावतिष्ठते ॥**

**श्रीधर-स्वामी (भावार्थ-दीपिका) :** स्वां स्वांशस्य जीवस्य बन्ध-हेतुं दैवीं देवस्य विष्णोः शक्तिं पराभाव्य तत्-प्रसादेनैव जित्वा स्वरूपेण ब्रह्मत्वेनावतिष्ठते ॥४४॥

———————————————————————————————————————

**जीव-गोस्वामी (क्रम-सन्दर्भः) :** अवतिष्ठते ब्रह्मणि लीयत इत्य् अर्थः ।***।४४॥***

———————————————————————————————————————

**विश्वनाथ-चक्रवर्ती (सारार्थ-दर्शिणी) :** तस्मात् प्रकृतिर् एव नानात्व-दर्शयितृत्वाद् अनर्थ-कारिणीति तां जयेद् इत्य् आह---स्वां स्वीयां स्वोपाधिम् इत्य् अर्थः । दैवीं कर्म-मयीम् । यद् वा, देवस्य विष्णोः शक्तिं दुर्विभाव्यां दुरत्ययां पराभाव्य ।

> दैवी ह्य् एषा गुण-मयी मम माया दुरत्यया । >
> माम् एव ये प्रपद्यन्ते मायाम् एतां तरन्ति ते ॥ \[गीता ७.१४\]

इति भगवद्-उक्त्यैव जित्वा, स्वरूपेण अनावृत-चैतन्य-रूपेणावतिष्ठते ॥४४॥

इति सारार्थ-दर्शिन्यां हर्षिण्यां भक्त-चेतसाम् ।

तृतीये सप्तविंशोऽपि सङ्गतः सङ्गतः सताम् ॥\*॥

———————————————————————————————————————

> इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं > संहितायां वैयासिक्यां तृतीय-स्कन्धे >
> विदुर-मैत्रेय-संवादे कापिलेये >
> साधनानुष्ठानं नाम >
> अष्टाविंशोऽध्यायः ।

॥ ३.२८ ॥



**(३.२९)**

**ऊनत्रिंशोऽध्यायः**

**भक्तियोगरहस्यं कालप्रभाववर्णनं च ।**

**॥ ३.२९.१-२ ॥**

**देवहूतिर् उवाच---**

**लक्षणं महद्-आदीनां प्रकृतेः पुरुषस्य च ।**

**स्वरूपं लक्ष्यतेऽमीषां येन तत्पारमार्थिकम् ॥**

**यथा साङ्ख्येषु कथितं यन्-मूलं तत् प्रचक्षते ।**

**भक्ति-योगस्य मे मार्गं ब्रूहि विस्तरशः प्रभो ॥**

**मध्वाचार्यः (भागवत-तात्पर्यम्) :** यथा साङ्ख्येषु युक्तं तथा कथितम् । यत् साङ्ख्य-मूलं तल्-लक्षणं प्रचक्षते ॥२॥

———————————————————————————————————————

**श्रीधर-स्वामी (भावार्थ-दीपिका) :**

एकोनत्रिंशके भक्ति-योगस् तु बहुधोच्यते ।

कालस्य च बलं घोरा संसृतिश् च विरक्तये ॥

उक्तानुवाद-पूर्वकं भक्ति-मार्ग-भेदान् पृच्छति द्वाभ्याम् । लक्षणं महद्-आदीनां यथा साङ्ख्येषु तथा कथितम् । येन लक्षणेन तत् पारमार्थिकं परस्पर-विभक्तम् इत्य् अर्थः । यो भक्ति-योगो मूलं प्रयोजनं यस्य तद् यन्-मूलम्, तत् कथितम् । तस्य भक्ति-योगस्य मार्गं प्रकारं विस्तरशो मे ब्रूहि ॥१-२॥

———————————————————————————————————————

**जीव-गोस्वामी (क्रम-सन्दर्भः) :** लक्षणम् इति युग्मकम् । तन् महद्-आदीनां कथनम् । यो भक्ति-योग एव मूलम् उद्देश्यं यस्य, तादृशं प्रचक्षते ॥१-२॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :**

एकोनत्रिंशके भक्तिः स-गुणा निर्गुणापि च ।

लक्ष्यते प्राणि-सम्मान-क्रमः काल-बलं च तत् ॥

साङ्ख्यं योगं च श्रुत्वा, पुनर्-उक्तानुवाद-पूर्वकं स्वानुष्ठेयत्वात् श्रुतम् अपि भक्ति-योगं स-प्रभेदं शुश्रूषमाणा पृच्छति । महद्-आदीनां लक्षणं साङ्ख्येषु साङ्ख्य-शास्त्रेषु यथा तथा कथितं येन लक्षणेन अमीषां महद्-आदीनां स्वरूपं तत् प्रसिद्धं लक्ष्यते ज्ञायते । कीदृशम् ? पारमार्थिकं परम्पर-विभक्तम् इत्य् अर्थः । तत्-स्वरूप-ज्ञानं यन् मूलं यत्-कारणकं प्रचक्षते यं विना तेषां स्वरूपं ज्ञातम् अप्य् अज्ञातम् एव भवतीत्य् अर्थः । तस्य भवति-योगस्य मार्गं प्रकारं ब्रूहि ॥१-२॥

———————————————————————————————————————

**॥ ३.२९.३ ॥**

**विरागो येन पुरुषो भगवन् सर्वतो भवेत् ।**

**आचक्ष्व जीव-लोकस्य विविधा मम संसृतीः ॥**

**श्रीधर-स्वामी (भावार्थ-दीपिका) :** येन संसृतीनाम् आख्यानेन विगत-रागो भवेत् ॥३॥

———————————————————————————————————————

**जीव-गोस्वामी (क्रम-सन्दर्भः) :** विराग इति युग्मकम् ॥३॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** भक्तौ प्रवेशाय किञ्चिद् वैराग्यम् अपेक्ष्यत इति तद्-अर्थं पृच्छति---विराग इति । ताः संसृतीर् आचक्ष्व, येन संसृत्य्-आख्यानेन ॥३॥

———————————————————————————————————————

**॥ ३.२९.४ ॥**

**कालस्येश्वर-रूपस्य परेषां च परस्य ते ।**

**स्वरूपं बत कुर्वन्ति यद्-धेतोः कुशलं जनाः ॥**

**श्रीधर-स्वामी (भावार्थ-दीपिका) :** ईश्वर-रूपस्य महा-प्रभावस्य ते त्वद्-आत्मकस्य । यद् धेतोर् यद् भयात् कुशलं पूण्यं कुर्वन्ति ॥४॥

———————————————————————————————————————

**जीव-गोस्वामी (क्रम-सन्दर्भः) :** कालस्य स्वरूपम् आचक्ष्व ॥४॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** कालस्य च स्वरूपम् आचक्ष्व ते त्वद्-रूपस्य । यद्-धेतोः काल-भयाद् धेतोः ॥५॥

———————————————————————————————————————

**॥ ३.२९.५ ॥**

**लोकस्य मिथ्याभिमतेर् अचक्षुषश्**

**चिरं प्रसुप्तस्य तमस्य् अनाश्रये ।**

**श्रान्तस्य कर्मस्व् अनुविद्धया धिया**

**त्वम् आविरासीः किल योग-भास्करः ॥**

**श्रीधर-स्वामी (भावार्थ-दीपिका) :** अचक्षुषोऽज्ञस्य । अतो मिथ्या-भूते देहादाव् अभिमतिर् अहङ्कारो यस्य । अतः कर्मसु अनुविद्धया आसक्तया धिया श्रान्तस्य । अत एवानाश्रयेऽपारे तमसि संसारे चिरं प्रसुप्तस्य लोकस्य प्रबोधाय त्वं योग-प्रकाशको भास्करः किलाविर्भूतोऽसि ॥५॥

———————————————————————————————————————

**जीव-गोस्वामी (क्रम-सन्दर्भः) :** योगस्य भास्करः परम-प्रकाशक इत्य् अर्थः ॥५॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** लोकस्य मिथ्याभिमतेर् अभिमान-जाड्य-निवर्तनाय अचक्षुषश् चक्षुः प्रकाश-दानाय तमसि संसार-प्रसुप्तस्य स्वाप-तमो-नाशाय । कर्मस्व् आसक्तया बुद्ध्या श्रान्तस्य श्रम-पल्वल-संशोषणाय । योग-भास्करः भक्ति-ज्ञान-योग-कमल-प्रकाशको भास्करः ॥५॥

———————————————————————————————————————

**॥ ३.२९.६ ॥**

**मैत्रेय उवाच**---

**इति मातुर् वचः श्लक्ष्णं प्रतिनन्द्य महा-मुनिः ।**

**आबभाषे कुरु-श्रेष्ठ प्रीतस् तां करुणार्दितः ॥**

**श्रीधर-स्वामी (भावार्थ-दीपिका) :** श्लक्ष्णं सुन्दरम् ॥६॥

———————————————————————————————————————

**जीव-गोस्वामी (क्रम-सन्दर्भः) :** इति भक्ति-महिम-ज्ञानजत्वात् प्रतिनन्द्य प्रीतः प्रश्न-सौष्ठवेन, करुणा तु दैन्येन ॥६॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

———————————————————————————————————————

**॥ ३.२९.७ ॥**

**श्री-भगवान् उवाच**---

**भक्ति-योगो बहु-विधो मार्गैर् भामिनि भाव्यते ।**

**स्वभाव-गुण-मार्गेण पुंसां भावो विभिद्यते ॥**

**श्रीधर-स्वामी (भावार्थ-दीपिका) :** मार्गैः प्रकार-विशेषैः । तान् एवाह---स्वभाव-भूता ये गुणास् तेषां मार्गेण वृत्ति-भेदेन । भावोऽभिप्रायः । फल-सङ्कल्प-भेदाद् भक्ति-भेद इत्य् अर्थः ।

———————————————————————————————————————

**जीव-गोस्वामी (क्रम-सन्दर्भः) :** अनन्य-निमित्ता निर्गुणा भक्तिर् अपि वृत्ति-भेदेन बहु-विधेत्य् आह---मार्गैः प्रकार-विशेषैः, यतः स्वस्य भक्ति-योगस्यैव मार्गेण वृत्ति-भेदेन श्रवणादिना भा**वस्य** अभिमानस्य । तद्-भेदेन दास्यादिना गुणानां तम-आदीनां च तद्-भेदेन हिंसादिना पुंसां भावोऽभिप्रायो भिद्यते । अत्र विशेषो भक्ति-सन्दर्भे दृश्यः ।

\[अत्र **मुक्ताफल-टीका** च---**अयम् आत्यन्तिकः ततः परं प्रकारान्तराभावात् । अस्यैव भक्ति-योग इत्य् आख्या । अन्वर्थेन भक्ति-शब्दस्यात्रैव मुख्यत्वात् इतरेषु फलेषु एवम् अनुरागः न तु विष्णौ फलाभावे भक्ति-त्यागाद्** \[मु।फ। ५.१४\] इत्य् एषा । **श्री-गोपाल-तापनी-श्रुतौ** च---*भक्तिर् अस्य भजनं तद् इहामुत्रोपाधि-नैरास्येनामुष्मिन् मनः-कल्पनम् एव । तद् एव च नैष्कर्म्यम्*\[गो।ता।उ। १.१४\] *इ*ति ।\][^११५]

अत्र स्व-मार्गेण भाव-मार्गेण च भेदः सतां प्रसङ्गाद् \[भा।पु। ३.२५.२५\] इत्य्-आदिना, येषाम् अहं प्रिय आत्मा \[भा।पु। ३.२५.३८\] इत्य्-आद्य्-अन्तेन दर्शितः । अत्र भाविनीति भाव-युक्ते पुरुष इत्य् अर्थः ॥७॥ \[भक्ति-सन्दर्भ २३४\]

[^११५]: थे सेच्तिओन् इन् ब्रच्केत्स् इस् इन् भक्ति-सन्दर्भ अन्द् सोमे एदितिओन्स्
    ओफ़् क्रम-सन्दर्भ, नोत् अल्ल्।


———————————————————————————————————————

**विश्वनाथ-चक्रवर्ती (सारार्थ-दर्शिणी) :** देवानां गुण-लिङ्गानां \[भा।पु। ३.२५.३२\] इत्य् अनेन निर्गुणाया भक्तेर् उक्तत्वाद् इह प्रथमं सगुणां भक्तिं लक्षयितुम् आह---भक्ति-योग एक एव भामिनि भावोऽभिप्रायस् तद्वति पुरुषे मार्गैः प्रकार-विशेषैर् बहु-विधो भाव्यते चिन्त्यते ज्ञायते इत्य् अर्थः । स च भावः स्वभाव-भूता ये गुणास् तम-आदयस् तेषां मार्गेण वृत्ति-भेदेन विभिद्यते नाना विभेदवान् भवति । भक्तिः स्वरूपतो निर्गुणोऽपि पुंसां स्वाभाविक-तम-आदि-गुणोपरक्ता सती तामस्यादि-नामभिः स-गुणा भवतीति भावः ॥७॥

———————————————————————————————————————

**॥ ३.२९.८ ॥**

**अभिसन्धाय यो हिंसां दम्भं मात्सर्यम् एव वा ।**

**संरम्भी भिन्न-दृग् भावं मयि कुर्यात् स तामसः ॥**

**श्रीधर-स्वामी (भावार्थ-दीपिका) :** अभिसन्धाय सङ्कल्प्य । संरम्भी क्रोधी । भिन्न-दृक् भेद-दर्शी । यो भावं भक्तिं कुर्यात्, स त्रि-विधोऽपि तामसः ॥८॥

———————————————————————————————————————

**जीव-गोस्वामी (क्रम-सन्दर्भः) :** अथ केवल-स्वरूप-सिद्धा उदाह्रियते । तत्र सकामा कैवल्य-कामा च उपासक-सङ्कल्प-गुणैस् तत्-तद्-गुणत्वेनोपचर्यते । तत्र सकमा द्विविधाः---तामसी राजसी च। तत्र पूर्वस्य गुण-मार्गेण भेदम् आह---अभीति त्रिभिः । अभिसन्धाय सङ्कल्प्य संरंभी स-क्रोधः भिन्न-दृक् स्वस्मिन्न् इव सर्वत्र यत् सुख-दुःखं तद्-अवेत्ता निरनुकम्प इत्य् अर्थाह् । अत्र संरम्भीति लोभादीनाम् उपलक्षणं ज्ञेयम् ॥८॥ \[भक्ति-सन्दर्भ २३१\]

———————————————————————————————————————

**विश्वनाथ-चक्रवर्ती (सारार्थ-दर्शिणी) :** तत्र प्रथमं तामसीं भक्तिं लक्षयन् भक्तिस् तामसी स्याद् इति वक्तुम् अनौचित्यं परामृशन् तद्वान् पुरुष एव तामसादि-शब्दैर् उच्यते । इत्य् आह---अभिसन्धाय सङ्कल्प्य । संरंभी सक्रोधः । भिन्न-दृक् भेद-दर्शी, स्वस्मिन्न् इव परस्मिन्न् अपि सुख-दुःखं समानं न पश्यतीति निरनुकम्प इत्य् अर्थाह् । यो मयि भावं भक्तिं कुर्यात् स त्रिविधोऽपि तामसः । अस्यास् तामस्या भक्तेस् त्रैविध्यं स्पष्टम् उक्तम् । बृहन्-नारदीये, यथा---

> यश् चान्यस्य विनाशार्थं भजते श्रद्धया हरिम् । >
> फलवत् पृथिवी-पाल सा भवति तामसाधमा ॥ >
> यो\ऽर्चयेत् कैतव-धिया स्वैरिणी स्व-पतिं यथा । >
> नारायणं जगन्नाथं सा तु तामसी मध्यमा ॥ >
> देव-पूजा-परान् दृष्ट्वा स्पर्धया यो\ऽर्चयेद् धरिम् । >
> शृणुष्व पृथिवी-पाल सा भक्तिस् तामसोत्तमा ॥ \[ना।पु। १.१५.१४०-२\]

एवं राजस्या सात्त्विक्याश् च भक्तेस् त्रैविध्यम् उक्तं द्रष्टव्यम् ॥८॥

———————————————————————————————————————

**॥ ३.२९.९ ॥**

**विषयान् अभिसन्धाय यश ऐश्वर्यम् एव वा ।**

**अर्चादाव् अर्चयेद् यो मां पृथग्-भावः स राजसः ॥**

**मध्वाचार्यः (भागवत-तात्पर्यम्) :** तद्-रूपाणां पृथग्-भावः ॥९॥

———————————————————————————————————————

**श्रीधर-स्वामी (भावार्थ-दीपिका) :** पृथग्-भावो भेद-दर्शी ॥९॥

———————————————————————————————————————

**जीव-गोस्वामी (क्रम-सन्दर्भः) :** उत्तरा, यथा---विषयानिति । पृथक् मत्तोऽन्यत्र विषयादिष्व् एव भावः स्पृहा यस्य, न तु मयीति राजसत्व-हेतुता दर्शिता ॥९॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** पृथक् मत्तोऽन्यत्र विषयादिष्व् एव भावः स्पृहा यस्य सः ॥९॥

———————————————————————————————————————

**॥ ३.२९.१० ॥**

**कर्म-निर्हारम् उद्दिश्य परस्मिन् वा तद्-अर्पणम् ।**

**यजेद् यष्टव्यम् इति वा पृथग्-भावः स सात्त्विकः ॥**

**मध्वाचार्यः (भागवत-तात्पर्यम्) :** अपृथग्-भावः स सात्त्विकः ।

> अज्ञोऽर्चयेद् दैवार्चायाम् अन्यथा दोषवान् भवेत् । >
> ज्ञस् त्व् अर्चयन् स गुणवान् अन्यथा दोषवान् न तु ॥ इति कापिलेये > ॥१०॥

———————————————————————————————————————

**श्रीधर-स्वामी (भावार्थ-दीपिका) :** कर्म-निर्हारं पाप-क्षयम् । परस्मिन् परमेश्वरे । तद्-अर्पणं कर्मार्पणम्, भगवत्-प्रीतिम् उद्दिश्येत्य् अर्थः । यष्टव्यम् इति विधि-सिद्धिम् उद्दिश्येत्य् अर्थः । भेद-दर्शित्वम् अर्चादाव् अर्चनं च त्रिष्व् अपि समानम् । तद् एव तामसादि-भक्तिषु त्रयस् त्रयो भेदाः । तासु यथोत्तरं श्रैष्ठ्यम् । एवं च श्रवण-कीर्तनादयो नवापि प्रत्येकं नव-नव-भेदाः । तद् एव स-गुणा भक्तिर् एकाशीति भेदा भवति ॥१०॥

———————————————————————————————————————

**जीव-गोस्वामी (क्रम-सन्दर्भः) :** अथ कैवल्य-कामा सात्त्विक्य् एव । सा यथा---कर्म-निर्हारम् इति । कर्म-निर्हारं मोक्षम् उद्दिश्य परस्मिन् परमेश्वरे यो वा कर्मार्पणं कुरुते यो वा यष्टव्यं सर्वेषां नित्य-विधि-प्राप्तत्वेनावश्यम् एव तत्-पूजनं कर्तव्यम् इति बुद्ध्या न तु भक्ति-तत्त्व-ज्ञानेन यो भजेत् परमेश्वरं पूजयति, अत एव पूर्ववत् पृथग्-भावो भक्तेः पृथग् मोक्षम् एव पुरुषार्थत्वेन भावयन्, स सात्त्विक उच्यते । उत्तरस्यापि तात्पर्यं कर्म-निर्हार एव भवेद् इति । उक्तं च---सात्त्विकः कारकोऽसङ्गी \[भा।पु। ११.२५.२५\] इति, कैवल्यं सात्त्विकं ज्ञानं \[भा।पु। ११.२५.२३\] इति, सात्त्विकं सुखम् आत्मोत्थं \[भा।पु। ११.२५.२८\] इति च तत्-साधन-साध्ययोः सगुणत्वम् । अत्रत्योदाहरणं यजेद् इत्य् उत्तरार्धम् एव ॥१०॥ \[भक्ति-सन्दर्भ २३३\]

———————————————————————————————————————

**विश्वनाथ-चक्रवर्ती (सारार्थ-दर्शिणी) :** कर्म-निर्हारं कर्म-क्षयम् उद्दिश्य यो यजेत् यस्य भक्तेः कर्म-क्षय एव प्रयोजनम् इत्य् अर्थः । परस्मिन् परमेश्वरे तद्-अर्पणं तस्य कर्मणोऽर्पणम्, यत्र तद् यथा स्यात् तथा यो यजेत् स्व-धर्मार्पण-प्रचुरां श्रवणादि-भक्तिं यः कुर्याद् इत्य् अर्थः । यष्टव्यं सर्वेषां नित्य-विधि-प्राप्तत्वेनावश्यम् एव कर्तव्यं स्वाश्रम-कर्मवत् तद्-यजनम् इति बुद्ध्यैव स्वाश्रम-धर्माचरण-पूर्वकं यो यजेत् पृथग्-भावः भक्तेः पृथग्-भूते मोक्षे भावोऽभिप्रायो यस्य सः ।\

______

एवम् एषां नव-विधैव सकामा यथोत्तराधिक्या ज्ञेया । तत्र सात्त्विकी भक्तिः कस्यचिज् ज्ञानं जनयति, तत्रापि ज्ञानस्य गुण-भावे स्व-प्राधान्ये ज्ञान-मिश्राभिधाना शान्ति-रतिं निर्गुणाम् एवोत्पादयति। ज्ञानस्य प्राधान्ये स्वयं तद्-अङ्ग-भूता तु सायुज्य-मुक्तिम् एव कस्यचिद् अश्वमेधादि-सफल-कर्मार्पणवती भक्तिर् न तु कर्मार्पण-मयी सुखैश्वर्य-मयं सालोक्य-मोक्षं निष्फल-कर्मार्पणवती तु शान्ति-रतिं राजस्यास् तामस्याश् च भक्तेः फल-प्राप्तौ सत्यां भक्त्य्-अभावे प्रायस् तत्-तत्-फलम् एव फलं भक्ति-महिम्ना किञ्चिद् अधिकम् अपि फल-प्राप्तौ सत्याम् अपि कस्यचिद् भक्ति-सत्त्वे तु, सत्यं दिशत्य् अर्थितम् अर्थितो नृणां \[भा।पु। ५.१९.२८\] इत्य्-आदि दृष्ट्या सापि काले निर्गुणैव स्याद् इति ज्ञेयम् ॥१०॥

———————————————————————————————————————

**॥ ३.२९.११-१२ ॥**

**मद्-गुण-श्रुति-मात्रेण मयि सर्व-गुहाशये ।**

**मनो-गतिर् अविच्छिन्ना यथा गङ्गाम्भसो\ऽम्बुधौ ॥**

**लक्षणं भक्ति-योगस्य निर्गुणस्य ह्य् उदाहृतम् ।**

**अहैतुक्य् अव्यवहिता या भक्तिः पुरुषोत्तमे ॥**

**श्रीधर-स्वामी (भावार्थ-दीपिका) :** निर्गुणा तु भक्तिर् एक-विधैव, ताम् आह---मद्-गुण-श्रुति-मात्रेणेति द्वाभ्याम् । मद्-गुण-श्रुति-मात्रेण मयि पुरुषोत्तमे मनो-गतिर् इति या भक्तिः सा निर्गुणस्य भक्ति-योगस्य लक्षणम् इत्य् अन्वयः । अविच्छिन्ना सन्तता । लक्षणं स्वरूपम् । अहैतुकी फलानुसन्धान-शून्या । अव्यवहिता भेद-दर्शन-रहिता च ॥११-१२॥

———————————————————————————————————————

**जीव-गोस्वामी (क्रम-सन्दर्भः) :** अथ यस्या एवोत्कर्ष-ज्ञानार्थम् एते भक्ति-भेदा निरूपिताः सा भक्ति-मात्र-कामत्वान् निष्कामा निर्गुणा केवला स्वरूप-सिद्धा निरूप्यते । इयम् एवाकिञ्चनाख्यत्वेन सर्वोर्ध्वं पूर्वम् अप्य् अभिहिता । ताम् आह---मद्-गुणेति-युग्मकेन । मद्-गुण-श्रुति-मात्रेण न तु तत्रोद्देशान्तर-सिद्ध्य्-अभिप्रायेण । प्राकृत-गुण-मय-करणानां सर्वेषां गुहा करणागोचर-पदवी तस्यां शेते गुह्यतया निश्चलतया च तिष्ठति यस् तस्मिन् मयि अविच्छिन्ना विषयान्तरेण व्च्चेत्तुम् अशक्या या मनोगतिः सा । अविच्छिन्नत्वे दृष्टान्तो यथेति । गतिर् इति पूर्वस्माद् आकृष्यते नित्यापेक्षात्वात् । लक्षणं स्वरूपम् ।

ननु तस्या गुण-श्रुतेः का वार्ता उद्देश्यान्तराभावेन मनो-गतित्वाभावेन च द्विधापि निर्देष्टुम् अशक्त्यत्वात् । तत्राह--- अहैतुकी फलानुसन्धान-रहिता । अव्यवहिता स्वरूप-सिद्धत्वेन साक्षाद्-रूपा न त्व् आरोप-सिद्धत्वेन व्यवधानात्मिका । तादृशी या भक्तिः श्रोत्रादिना सेवन-मात्रं सा च तस्य स्वरूपम् इत्य् अर्थः । मात्र-पदेनाविच्छिन्नेत्य् अनेन च मनो-गतेर् अहैतुकीत्वादि-सिद्धेः पृथग्-योजनानर्हत्त्वात् । सात्त्विकः कारकोऽसङ्गी \[भा।पु। ११.२५.२५\] इत्य्-आदिषु निर्गुणो मद्-अपाश्रयः \[भा।पु। ११.२५.२५\] इत्य्-आदिभिस् तद्-आश्रय-क्रियादीनां निर्गुणत्व-स्थापनात्---

> मां भजन्ति गुणाः सर्वे निर्गुणं निरपेक्षकम् । >
> सुहृदं प्रियम् आत्मानं साम्यासङ्गादयोऽगुणाः ॥ \[भा।पु। ११.१३.४०\]

इत्य् अत्र तद्-गुणानाम् अप्य् अप्राकृतत्व-श्रवणाच् च ॥११-१२॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** *देवानां गुण-लिङ्गानां* \[भा।पु। ३.२५.३२\] इत्य् अत्र लक्षिताम् एव निर्गुणां भक्तिं सुख-बोधार्थं पुनर् लक्षयति । मद्-गुण-श्रवण-मात्रेणैव मय्य् एव सर्व-गुहाशये सर्वान्तः-करण-वर्तित्वेन सुख-ध्येय-मूर्तौ श्री-पुरुषोत्तमे मनसो गतिर् अविच्छिन्नो भवति । यथा अम्बुधौ गङ्गाम्भसो गतिर् इति हेतोर् एतद्-अर्थम् एव भक्ति-योगस्य लक्षणम् उदाहृतम् इति फलितोऽर्थः । अम्बुधिना स्व-लहरीभिः परावर्तितस्याप्य् अम्भसो यथा अम्बुधाव् एव गतिस् तथा मय्य् अपि पारमेष्ठ्य-सार्ष्टि-सालोक्यादि-फलैः प्रलोभितस्यापि तस्य मय्य् एव गतिर् इति । एवं च भक्त-मनसो गङ्गा-जल-दृष्टान्तेन द्रौत्य-शैत्य-पावित्र्य-जगत्-पूज्यत्वादीन्य् उक्तानि । तद् एव लक्षणं किम् इत्य् अपेक्षायाम् आह अहैतुकी हेतुः कारणं -- फलान्तराभिसन्धिश् च तद्-रहिता स्व-प्रकाशत्वात् स्वतः-फल-रूपत्वाच् च नेयं ज्ञान-योगादिवद् इति भावः । साधु-सङ्ग-प्रेम्नोस् तु प्रथम-द्वादश-भूमिकत्वान् न तयोर् हेतुत्व-फलत्वे वस्तुत इति प्रथम-स्कन्ध एव व्याख्यातम् । अव्यवहिता ज्ञान-कर्मादि-व्यवधान-शून्या या भक्तिः सैव निर्गुणेत्य् अर्थः । भक्तेर् आस्पद-श्रद्धा-निवास-सुखादीनाम् अपि निर्गुणत्वं *निर्गुणो मद्-अपाश्रयः*\[भा।पु। ११.२५.२५\] इति, *मत्-सेवायां तु निर्गुणं* \[भा।पु। ११.२५.२७\] इति, *निर्गुणं मद्-अपाश्रयं* \[भा।पु। ११.२५.२९\] इत्य् एकादश-स्कन्धाज् ज्ञेयम् ॥११-१२॥

———————————————————————————————————————

**॥ ३.२९.१३ ॥**

**सालोक्य-सार्ष्टि-सामीप्य-सारूप्यैकत्वम् अप्य् उत ।**

**दीयमानं न गृह्णन्ति विना मत्-सेवनं जनाः ॥**

**श्रीधर-स्वामी (भावार्थ-दीपिका) :** भक्तानां निष्कामतां कैमुत्य-न्यायेनाह---सालोक्यं मया सहैकस्मिन् लोके वासम्, सार्ष्टिं समानैश्वर्यम्, सामीप्यं निकट-वर्तित्वम्, सारूप्यं समान-रूपताम्, एकत्वं सायुज्यम् । उत अपि दीयमानम् अपि न गृह्णन्ति, कुतस् तत् कामनेत्य् अर्थः ।**।१३॥**

———————————————————————————————————————

**सनातन गोस्वामी :** (ह।भ।वि। ११.६०३) सालोक्यं मया सहैकस्मिन् लोके वासम् । सार्ष्टिं समानैश्वर्यम् । सामीप्यं निकट-वर्तित्वम् । सारूप्यं समान-रूपताम् । एकत्वं सायुज्यम् । उत अपि दीयमानम् अपि मया । मत्-सेवनं मद्-भक्तिम् ॥१३॥

———————————————————————————————————————

**सनातन गोस्वामी (दिग्-दर्षिनी):** \[बृ।भा। २.७.४३\] **सालोक्यं** मया सह एक-लोके वासं, **सार्ष्टिः** समानैश्वर्यम्, **सामीप्यं** निकट-वर्तित्वम्, **एकत्वं** सायुज्यम् उत अपि **दीयमानम् अपि न गृह्णन्ति जना** मद्-भक्ताः । कुतः ? तत्-कामनेति ॥१३॥

———————————————————————————————————————

**जीव-गोस्वामी (क्रम-सन्दर्भः) :** अहैतुकीत्वम् एव विशेषतो दर्शयति---सालोक्येति । जना मदीयाः सालोक्यादिकम् अपि उत अपि दीयमानम् अपि न गृह्णन्ति मत्-सेवनं विनेति । गृह्णन्ति चेत् तर्हि मत्-सेवार्थम् एव गृह्णन्ति न तु तद्-अर्थम् एवेत्य् अर्थः । सार्ष्टिं समानैश्वर्यम् । एकत्वं भगवत्-सायुज्यं ब्रह्म-सायुज्यं च । अनयोस् तल्-लीनात्मकत्वेन तत्-सेवनार्थत्वाभावाद् अग्रहणावश्यकत्वम् एवेति भावः ॥१३॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** अम्बुधौ गङ्गाम्भसो गतिर् इति दृष्टान्त-व्यञ्जितम् अर्थं स्पष्टयन्न् उक्त-लक्षण-भक्ति-मतां जनानां निष्कामत्वं कैमुत्य-न्यायेनाह सालोक्यं मया सहैकस्मिन् लोके वासम् । सार्ष्टिं समानैश्वर्यम् । सामीप्यं निकट-वर्तित्वम् । सारूप्यं समान-रूपत्वम् । एकत्वं सायुज्यम् । उत अपि दीयमानम् अपि न गृह्णन्ति कुतस् तत्-कामनेति भावः । मत्-सेवनं विनेति केचिद् गृह्णन्ति चेन् मत्-सेवार्थम् एव गृह्णन्तीत्य् अर्थः ॥१३॥

———————————————————————————————————————

**॥ ३.२९.१४ ॥**

**स एव भक्ति-योगाख्य आत्यन्तिक उदाहृतः ।**

**येनातिव्रज्य त्रि-गुणं मद्-भावायोपपद्यते ॥**

**श्रीधर-स्वामी (भावार्थ-दीपिका) :** किम् इति तर्हि भजन्ते भक्तेर् एव परम-फलत्वाद् इत्य् आह---स एवेति । ननु त्रै-गुण्यं हित्वा ब्रह्म-प्राप्तिः परम-फलं प्रसिद्धम् । सत्यम् । तत् तु भक्ताव् आनुषङ्गिकम् इत्य् आह---येन भक्ति-योगेन । मद्-भावाय ब्रह्मत्वाय ॥१४॥

———————————————————————————————————————

**जीव-गोस्वामी (क्रम-सन्दर्भः) :** तस्मात् स एव चात्यन्तिक-फलतया भवतीत्य् अपवर्ग इत्य् अर्थः । नात्यन्तिकं विगणयन्ति \[भा।पु। ३.१५.४८\] इत्य् आदेर् आत्यन्तिक-प्रलयतया तत्-प्रसिद्धेश् च।

अत्र मुक्ता-फल-टीका च---अयम् आत्यन्तिकस् ततः परं प्रकारान्तराभावात् । अस्यैव भक्ति-योग इत्य् आख्या । अन्वर्थेन भक्ति-शब्दस्यात्रैव मुख्यत्वात् । इतरेषु फल एवानुरागो न तु विष्णौ फल-लाभेन भक्ति-त्यागात् इत्य् एषा ।

श्री-गोपाल-तापनी-श्रुतौ च--- भक्तिर् अस्य भजनम् । तद् इहामुत्रोपाधि-नैरास्येनैवामुष्मिन् मनः-कल्पनम् । एतद् एव च नैष्कर्म्यं \[गो।ता।उ। १.१४\] इति । शतपथ-श्रुतौ--- स होवाच याज्ञवल्क्यस् तत् पुमान् आत्म-हिताय प्रेम्णा हरिं भजेत् इति । प्रेम्णा प्रीति-मात्र-कामनया यद्-आत्म-हितं तस्मईत्य् अर्थः ।

ननु गुण-त्रयात्यय-पूर्वक-भगवत्-साक्षात्कार एवापवर्ग इति चेत् तस्यापि तादृश-धर्मत्वं स्वतः सिद्धम् एवेत्य् आह येनेति । येन कदाचिद् अप्य् अपरित्याज्येन मम भावाय विद्यमानतायै साक्षात्कारायेत्य् अर्थः । उपपद्यते समर्थो भवति । यथोक्तं पञ्चमे यथा वर्ण-विधानम् अपवर्गश् च भवति \[भा।पु। ५.१९.१९\], योऽसौ भगवति \[भा।पु। ५.१९.२०\] इत्य्-आदिकम् अनन्य-निमित्त-भक्ति-योग-लक्षणो नाना-गति-निमित्ताविद्या-ग्रन्थिर् अन्धन-द्वारेण \[भा।पु। ५.१९.२०\] इत्य् अन्तम् ।

अतो निर्गुणापि बहुधैवावगन्तव्या । एवम् उक्तम् एतत्-प्रकरणारम्भे---

> भक्ति-योगो बहु-विधो मार्गैर् भामिनि भाव्यते । >
> स्वभाव-गुण-मार्गेण पुंसां भावो विभिद्यते ॥ \[भा।पु। ३.२९.७\] > इति ।

मार्गः प्रकार-विशेषैः । अतः स्वस्य भक्ति-योगस्यैव मार्गेण वृत्ति-भेदेन श्रवणादिना भावयाभिमानस्य तद्-भेदेन दास्यादिना गुणानां तम-आदीनां च तद्-भेदेन हिंसादिना पुंसां भावोऽभिप्रायो विभिद्यत इत्य् अर्थः ॥१४॥ \[भक्ति-सन्दर्भ २३४\]

———————————————————————————————————————

**विश्वनाथ-चक्रवर्ती (सारार्थ-दर्शिणी) :** किम् इति तर्हि भजन्ते ? भक्तेर् एव परम-फलत्वाद् इत्य् आह स एवेति । अत्यन्ते सर्वान्ते भव आत्यन्तिकः । नन्व् आत्यन्तिक-शब्देन सायुज्यम् उच्यत इथ् आह भक्ति-योगाख्यः भक्ति-योग-नामायं ततोऽप्य् अधिकं फलम् इत्य् अर्थः । अत एवापवर्ग-शब्देन क्वचिद् ब्रह्मणि निर्वाण-शब्देन चायम् उच्यते । यद् उक्तं पञ्चमे अपवर्गश् चापि भवति।

योऽसौ भगवति ॥। अनन्य-निमित्त-भक्ति-योग-लक्षणः \[भा।पु। ५.१९.२१\] इति । सप्तमे च, अधोक्षजालम्भम् इह इत्य् आदौ, तद् ब्रह्म-निर्वाण-सुखं विदुर् बुधाः **\[भा।पु।** ७.७.३७\], हराव् ऐकान्तिकीं भक्तिं मोक्षम् आहुर् मनीषिणः इति पुराणान्तरे च । भक्तिर् अस्य भजनम् । तद् इहामुत्रोपाधि-नैरास्येनैवामुष्मिन् मनः-कल्पनम् । एतद् एव च नैष्कर्म्यं \[गो।ता।उ। १.१४\] इति गोपाल-तापनी-श्रुतिश् च ।

ननु त्रिगुण-मयाद् बन्धात् मोक्ष एव परम-फलं प्रसिद्धम् । सत्यम् । तत् तु भक्ताव् आनुषङ्गिकम् इत्य् आह येन भक्ति-योगेन अतिव्रज्य अतिक्रम्य उल्लङ्घ्येति यावत् । मच्-चरणाश्रयण-मात्रेणैव त्रिगुणात्मक-संसार-सिन्धोर् गोष्पदायमानत्वे जाते तद्-उल्लङ्घनम् अनुसन्धानं विनैव भवतीति भावः । मद्-भावाय मद्-विषयक-प्रेम्ने ॥१४॥

———————————————————————————————————————

**॥ ३.२९.१५ ॥**

**निषेवितेनानिमित्तेन स्व-धर्मेण महीयसा ।**

**क्रिया-योगेन शस्तेन नातिहिंस्रेण नित्यशः ॥**

**श्रीधर-स्वामी (भावार्थ-दीपिका) :** एवं भूताया भक्तेः साधनान्य् आह पञ्चभिः । निषेवितेन सम्यग् अनुष्ठितेन। अनिमित्तेन स्व-धर्मेण नित्य-नैमित्तिकेन । महीयसा श्रद्धादि-युक्तेन । क्रिया-योगेन पञ्चरात्राद्य्-उक्त-पूजा-प्रकारेण । शस्तेन निष्कामेन ॥१५॥

———————————————————————————————————————

**जीव-गोस्वामी (क्रम-सन्दर्भः) :** कर्म-ज्ञान-मिश्रा यथा---निषेवितेनेति पञ्चकम् । निषेवितेन सम्यग् अनुष्ठितेन अनिमित्तेन च निष्कामेन स्व-धर्मेण, महीयसा श्रद्धादि-युक्तेन । क्रिया-योगेन पञ्चरात्राद्य्-उक्त-वैष्णवानुष्ठानेन । शस्तेन उत्तम-देश-कालादिमता निष्कामेन च । नातिहिंस्रेण अतिहिंसा-रहितेन । अति-शब्दः प्राणादि-पीडा-परित्याग-फल-पत्रादि-जीवावयव-स्वीकारार्थः ॥१५॥ \[भक्ति-सन्दर्भ २२९\]

———————————————————————————————————————

**विश्वनाथ-चक्रवर्ती (सारार्थ-दर्शिणी) :** अस्या भक्तेर् अङ्गान्य् आह---निषेवितश् चासौ अनिमित्त-रूपश् चेति तेन पूर्व-पूर्वैः शुद्ध-भक्तैर् निषेवितोऽङ्गीकृतो यः स्व-धर्मस् तेनेत्य् अर्थः । स च स्मृति-शास्त्रोक्त-प्रमाणैर् मृज्-जलादिभिर् देह-वस्त्र-पात्रादि-द्रव्य-शुद्धि-विधि-रूपो निर्मन्त्रक एव ज्ञेयस् तेन महीयसा अर्चनादि-भक्त्य्-उपयोगित्वात् प्रशस्तेन । व्याख्यान्तरे---मत्-कृते त्यक्त-कर्माण \[भा।पु। ३.२५.२२\] इति, मयादिष्टान् अपि स्वकान् सन्त्यज्य \[भा।पु। ११.११.३२\] इत्य्-आदि भगवद्-उक्ति-विरोधस् तथात्र निषेवित-पदस्य वैयर्थ्यं च स्यात् । क्रिया-योगेन पञ्चरात्राद्य्-उक्त-पूजा-प्रकारेण । शस्तेन उत्तम-देशादि-मता, नातिहिंस्रेण अतिहिंसा-रहितेनेत्य् अतिशब्देन भगवन्-मन्दिर-मार्जन-लेपन-तद्-अर्थान् नादि-विविध-नैवेद्य-साधनादिष्व् अतिदुर्वार-दुर्लक्ष्य-सूक्ष्म-जीव-हिंसनं शाक-पत्र-मूल-फलादि-त्रोटनादाव् अपि न क्षतिर् इति ज्ञापितः । सत्त्वेन धैर्येण असङ्गेन दुःसङ्ग-त्यागेन । आध्यात्मिकस्य अन्तःकरण-भावस्य दोषस्य गुणस्य च अनुश्रवणात्, अन्तः-करणस्य भक्तौ प्रवर्तनार्थं तद्-दोष-गुणावश्य-श्रोतव्यौ दन्ताद्य्-अन्तः-करण-दोषस्य स्वस्मिन् वर्तमानत्व-ज्ञाने सति, दन्तं महद्-उपासया जयेद् इत्य्-आदि-विधौ भक्ताः प्रवर्तेरन्न् इत्य् एतद्-अर्थं च । मद्-विषयक-श्रवण-कीर्तनादिर् एव धर्मोऽनुष्ठेयो यस्य तस्य पुरुषस्य आश्रयो मनः । श्रुत-मात्र-गुणं माम् एतीति---मद्-गुण-श्रुति-मात्रेण इत्य् उक्त-लक्षणं साध्यं भक्ति-योगं प्राप्नोतीति भावः ॥१५-१९॥

———————————————————————————————————————

**॥ ३.२९.१६ ॥**

**मद्-धिष्ण्य-दर्शन-स्पर्श- पूजा-स्तुत्य्-अभिवन्दनैः ।**

**भूतेषु मद्-भावनया सत्त्वेनासङ्गमेन च ॥**

**श्रीधर-स्वामी (भावार्थ-दीपिका) :** मद्-धिष्ण्यं मत्-प्रतिमादि तस्य दर्शनादिभिः । सत्त्वेन धैर्येण । असङ्गमेन वैराग्येण ॥१६॥

———————————————————————————————————————

**जीव-गोस्वामी (क्रम-सन्दर्भः) :** मद्-धिष्ण्यं मद्-अर्चादि ॥१६॥ \[भक्ति-सन्दर्भ २२९\]

———————————————————————————————————————

**विश्वनाथ-चक्रवर्ती (सारार्थ-दर्शिणी) :** *१५-साङ्ख्यक-श्लोकस्य टीका द्रष्टव्या ॥*

———————————————————————————————————————

**॥ ३.२९.१७ ॥**

**महतां बहु-मानेन दीनानाम् अनुकम्पया ।**

**मैत्र्या चैवात्म-तुल्येषु यमेन नियमेन च ॥**

**श्रीधर-स्वामी (भावार्थ-दीपिका) :** *न व्याख्यातम्**।***

———————————————————————————————————————

**जीव-गोस्वामी (क्रम-सन्दर्भः) :** अहिंसास्तेय-ब्रह्मचर्यापरिग्रहा यमाः । शौच-सन्तोष-तपः-स्वाध्याएश्वर-प्रणिधानानि नियमाः ॥१७॥ \[भक्ति-सन्दर्भ २२९\]

———————————————————————————————————————

**विश्वनाथ-चक्रवर्ती (सारार्थ-दर्शिणी) :** *१५-साङ्ख्यक-श्लोकस्य टीका द्रष्टव्या ॥*

———————————————————————————————————————

**॥ ३.२९.१८ ॥**

**आध्यात्मिकानुश्रवणान् नाम-सङ्कीर्तनाच् च मे ।**

**आर्जवेनार्य-सङ्गेन निरहङ्क्रियया तथा ॥**

**श्रीधर-स्वामी (भावार्थ-दीपिका) : आर्जवेन** अकौटिल्येन ॥१८॥

———————————————————————————————————————

**जीव-गोस्वामी (क्रम-सन्दर्भः) :** आध्यात्मिकम् आत्मानम् आत्म-विवेक-शास्त्रम् । निरहङ्क्रियया गर्व-राहित्येन ॥१८॥ \[भक्ति-सन्दर्भ २२९\]

———————————————————————————————————————

**विश्वनाथ-चक्रवर्ती (सारार्थ-दर्शिणी) :** *१५-साङ्ख्यक-श्लोकस्य टीका द्रष्टव्या ॥*

———————————————————————————————————————

**॥ ३.२९.१९ ॥**

**मद्-धर्मणो गुणैर् एतैः परिसंशुद्ध आशयः ।**

**पुरुषस्याञ्जसाभ्येति श्रुत-मात्र-गुणं हि माम् ॥**

**श्रीधर-स्वामी (भावार्थ-दीपिका) :** मद्-धर्मणो भगवद्-धर्मानुष्ठातुः पुरुषस्याशयश् चित्तम् ॥१९॥

———————————————————————————————————————

**जीव-गोस्वामी (क्रम-सन्दर्भः) :** मद्-धर्मणः मद्-धर्मानुष्ठातुः पुरुषस्याशयः । श्रुत-मात्र-गुणं माम् अञ्जसाभ्येति मद्-गुण-श्रुति-मात्रेण मयि \[भा।पु। ३.२९.११\] इत्य्-आद्य्-उक्त-लक्षणां ध्रुवानुस्मृतिं प्राप्नोतीत्य् अर्थः । अत्राध्यात्मिक-श्रवणादिना ज्ञान-मिश्रत्वम् अपि। अत्र शुद्ध-भक्तेः साध्यत्वेऽपि ज्ञान-कर्म-मिश्र-भक्ति-साधनतया निर्देशो यन्-मूलं तत् प्रचक्षते इति श्री-देवहूति-प्रश्नानुरोधात्[^११६] । \[स्व-भक्तेः साध्यत्वेऽपि ज्ञान-कर्म-मिश्र-भक्ति-साधन-मयत्वम् एव दर्शितम् । अनया तु यत् तथा पृष्ट तद् अपि भक्ति-मूलं निर्दिष्टम् ।\][^११७] स्व-मतं तु सतां प्रसङ्गाद् \[भा।पु। ३.२५.२५\] इति प्रकरणे शुद्ध-भक्ति-साधनम् इदम् एव दर्शितम् । अनया तु यत् तथा पृष्ट मुमुक्षु-मार्ग-श्रवणाय रुच्य्-अतिशयेनैवेति ज्ञेयम् ॥१९॥ \[भक्ति-सन्दर्भ २२९\]

[^११६]: प्रश्नानुसारात् (ङ)


[^११७]: इन् भक्ति-सन्दर्भ, नोत् इन् क्रम-सन्दर्भ तेxत्स्।


———————————————————————————————————————

**विश्वनाथ-चक्रवर्ती (सारार्थ-दर्शिणी) :** *१५-साङ्ख्यक-श्लोकस्य टीका द्रष्टव्या ॥*

———————————————————————————————————————

**॥ ३.२९.२० ॥**

**यथा वात-रथो घ्राणम् आवृङ्क्ते गन्ध आशयात् ।**

**एवं योग-रतं चेत आत्मानम् अविकारि यत् ॥**

**श्रीधर-स्वामी (भावार्थ-दीपिका) :** प्रयत्नं विनैव प्राप्तौ दृष्टान्तः, वातो रथः प्रापको यस्य गन्धस्य । आशयात् स्थानात् । आवृङ्क्ते आत्म-सात्-करोति । अविकारि समं यच् चेतः ॥२०॥

———————————————————————————————————————

**जीव-गोस्वामी (क्रम-सन्दर्भः) :** यथेति । आत्मानं परमात्मानं माम् अनुकरोतीति सम्बन्धोक्तिः ॥२०॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** प्रयत्नं विनैव प्राप्तौ दृष्टान्तः । वातो रथः प्रापको यस्य स गन्ध आशयात् स्व-स्थानात् सकाशात् घ्राणं नासिकाम् आवृङ्क्ते भजते प्राप्नोति । एवं भक्ति-योग-युक्तं चेतः आत्मानं परमात्मानम् । यथा वातः पद्माकर-स्थं गन्धं नासिकां प्रापयति, तथैवायं भक्त्य्-अङ्ग-समुदायो योग-रतं भक्ति-योग-निष्ठं चित्तं परमेश्वरं प्रापयतीत्य् अर्थः ॥२०॥

———————————————————————————————————————

**॥ ३.२९.२१ ॥**

**अहं सर्वेषु भूतेषु भूतात्मावस्थितः सदा ।**

**तम् अवज्ञाय मां मर्त्यः कुरुतेऽर्चा-विडम्बनम् ॥**

**श्रीधर-स्वामी (भावार्थ-दीपिका) :** चित्त-शुद्धिश् च सर्व-भूतात्म-दृष्ट्यैव भवतीति वक्तुं केवल-प्रतिमादि-निष्ठां निन्दन्न् आह---**अहम्** इति सप्तभिः । **अर्चा** एव **विडम्बनम्** अनुकरणम् । अर्चायां पूजा-विडम्बनम् इति वा । **अवज्ञो**पेक्षा-द्वेष-निन्दाः क्रमेण चतुर्भिर् निषिध्यन्ते ॥२१॥

———————————————————————————————————————

**कैवल्य-दीपिका**: प्रतिमैक-पूजकं निन्दन्ति[^११८]---**अहम्** इति । **अर्चा** प्रतिमा ॥२१॥ \[मु।फ। ४.१४\]

[^११८]: ब्रह्म-द्åष्टिर् उत्कर्षात् \[वे।सू। ४.१.५-६\], प्रतिमासु
    शीला-बुद्धिः कुर्वाणो नरकं व्रजेत् इति मन्त्र-शास्त्रे। अप्सु देवा
    मनुष्याणां रवौ देवा मनीषिणाम् । प्रतिमास्व् अल्प-बुद्धीनां योगिनां
    ह्åदये हरिः ॥ इत्य् आह्निकाचार-तत्त्वे ॥


———————————————————————————————————————

**जीव-गोस्वामी (क्रम-सन्दर्भः) :** श्री-कपिल-देवेन साधारणानाम् अपि प्राणिनाम् अवज्ञादिकं निन्दितम्, किम् उत भगवत्-पराणाम् । तथा हि[^११९]---अहम् इति । **भूतेषु** वक्ष्यमाण-रीत्या \[३.२९.२८-३३\] प्राण-भृज्-जीवम् आरभ्य भगवद्-अर्पितात्म-जीव-पर्यन्तेषु **भूतात्मा** तद्-अन्तर्यामी । **तं माम् अवज्ञाय** तेषाम् **अवज्ञया** तद्-अधिष्ठानकस्य ममैवावज्ञां कृत्वेत्य् अर्थः । ततस् तां कृत्वा **योऽर्चां** मत्-प्रतिमां कुरुते स तद्-**विडम्बनं** तस्या अवज्ञाम् एव कुरुत इत्य् अर्थः ॥२१॥ \[भक्ति-सन्दर्भ १०६\]

[^११९]: थे सेच्तिओन् फ़्रोम् श्री-कपिल॥। तो हेरे इस् फ़ोउन्द् इन् ख, ग म्स्स्।


———————————————————————————————————————

**विश्वनाथ-चक्रवर्ती (सारार्थ-दर्शिणी) :** किं चैतादृशीम् अपि भक्तिम् अपराध एव सङ्कोचयति स चापराधः प्रायो महद्-अवज्ञान-मूलक एव ते च महान्तो लोके दुर्लक्ष्या अपि बहवस् तिष्ठन्त्य् अतस् तद्-अपराधाभावार्थं सर्व-भूतान्य् एव स्वेष्ट-देवाधिष्ठान-बुद्ध्या सम्मानानीयानि । तद्-अभावे श्री-भगवद्-विग्रह-सेवापि न सम्यक् फलदेति वदन्न् ईश्वरत्वात् प्राणि-सम्माननम् अकुर्वते स्व-भक्ताय हित-कारित्वेन वात्सल्यात् कुप्यन्न् इव श्री-कपिल-देव आह---अहम् इत्य्-आदि षड्भिः । तत्रावज्ञोपेक्षा-द्वेष-निन्दाः क्रमेण चतुर्भिर् निषिध्यन्ते । अर्चा मत्-प्रतिमा, तस्यां मत्-पूजनं मद्-विडम्बनम् एव कुरुते ॥२१॥

———————————————————————————————————————

**॥ ३.२९.२२ ॥**

**यो मां सर्वेषु भूतेषु सन्तम् आत्मानम् ईश्वरम् ।**

**हित्वार्चां भजते मौढ्याद् भस्मन्य् एव जुहोति सः ॥**

**श्रीधर-स्वामी (भावार्थ-दीपिका) :** हित्वा उपेक्ष्य ॥२२॥

———————————————————————————————————————

**कैवल्य-दीपिका**: **यो माम्** इति । **सत्त्वं** नित्यत्वम् । **आत्मत्वान्** निर्निमित्त-प्रेमास्पदत्वम् । **ईश्वरत्वात्** फल-दातृत्वम् । **हित्वा** त्यक्त्वा **योऽर्चां** प्रतिमां **भजते** सोऽग्निं हित्वा **भस्मन्य् एव जुहोति** ॥२२॥ \[मु।फ। ४.१५\]

———————————————————————————————————————

**जीव-गोस्वामी (क्रम-सन्दर्भः) :** ताम् एवाह---यो माम् इति । मौढ्यात् शैली दारुमयी वा काचित् प्रतिमेयम् इति मूढ-बुद्धित्वात् यः सर्वेषु भूतेषु वर्तमानं परमात्मानम् ईश्वरं मां हित्वा तस्या मयैक्यम् अविभाव्य अर्चां मदीयां प्रतिमां भजते, केवल-लोक-रीति-दृष्ट्या तस्यै जलादिकम् अर्पयति । यथाग्नि-पुराणे श्री-दशरथ-मारित-पुत्रस्य तपस्विनो विलापे---

> शिला-बुद्धिः कृता किं वा प्रतिमायां हरेर् मया । >
> किं मया पथि दृष्टस्य विष्णु-भक्तस्य कर्हिचित् ॥ >
> तन्-मुद्राङ्कित-देहस्य चेतसा नादरः कृतः । >
> येन कर्म-विपाकेन पुत्र-शोको ममेदृशः ॥ इति ।

यथोक्तम्---

> अर्च्ये विष्णौ शिलाधीर् गुरुषु नर-मतिर् वैष्णवे जाति-बुद्धिर् > विष्णोर् वा वैष्णवानां कलि-मल-मथने पाद-तीर्थेऽम्बु-बुद्धिः । > शुद्धे तन्-नाम्नि मन्त्रे सकल-कलुषहे शब्द-सामान्य-बुद्धिर् > विष्णौ सर्वेश्वरेशे तद्-इतर-सम-धीर् यस्य वा नारकी सः ॥

इति तस्य मूढस्य मद्-दृष्ट्य्-अभावात् सर्व-भूतावज्ञापि भवति, ततस् तद्-दोषेण भस्मनि यथा जुहोति कश्चित्, तथा तस्याश्रद्दधानस्य फलाभाव इत्य् अर्थः । ये शास्त्र-विधिम् उत्सृज्य यजन्ते श्रद्धयान्विताः \[गीता १७.१\] इत्य्-आद्य्-उक्त-रीत्या लोक-परम्परा-मात्र-जाते[^१२०] यत् किञ्चित् श्रद्धा-सद्-भावे तु कनिष्ठ-भागवतत्वम् एव,

[^१२०]: जातं


> अर्चायाम् एव हरये पूजां यः श्रद्धयेहते । >
> न तद्-भक्तेषु चान्येषु स भक्तः प्राकृतः स्मृतः ॥ \[भा।पु। > ११.२.४७\]

इत्य्-आद्य्-उक्तेः । यद्यपि यथा-कथञ्चित् भजनस्यैवावश्य-फलावसानतास्त्य् एव, तथापि झाटिति न भवतीत्य् एव । तथोक्तं वक्ष्यते च साफल्यम्---अर्चादाव् अर्चयेत् तावद् \[भा।पु। ३.२९.२५\] इत्य्-आदिना ॥२२॥ \[[भक्ति-सन्दर्भ १०६]{।मर्क्}\]

———————————————————————————————————————

**विश्वनाथ-चक्रवर्ती (सारार्थ-दर्शिणी) :** भस्मन्य् एव जुहोतीति । प्रभुत्वात् स्व-भक्तान् शिक्षयितुं तान् प्रति सतर्जनोक्तिर् इयम् । तथैव स्वयं भगवतो\ऽपि यस्यात्म-बुद्धिः कुणपे इत्य् अत्र भौमैज्य-धीर् इत्य् उक्त्वा स एव गो-खरः \[भा।पु। १०.८४.१३\] इत्य् आक्षेपः । यथैवाधुनिका अपि सद्-गुरवः प्रियम् अपि स्व-शिष्यं स्व-सेवा-रतम् अपि क्वाप्य् अन्यत्र हरि-भक्तेष्व् अपराध-लेश-मात्रं दृष्ट्वैव मत्-सेवां करोषि भस्म करोषि मां दुःखयस्येव केवलम् इत्य् आक्षिपन्ति । वस्तुतस् तु ऋषयः क्वापि नैवम् आहुः । यथा---

> अर्चायाम् एव हरये पूजां यः श्रद्धयेहते । >
> न तद्-भक्तेषु चान्येषु स भक्तः प्राकृतः स्मृतः ॥ \[भा।पु। > ११.२.४७\]

व्याख्या च श्री-स्वामि-चरणानां---न तद्-भक्तेष्व् अपि अन्येषु च सुतरां न करोति । प्राकृतः प्रकृतिः प्रारम्भः । अधुनैव प्रारब्ध-भक्तिः शनैर् उत्तमो भविष्यतीत्य् अर्थः इत्य् एषा। अत्रापि वक्ष्यते *अर्चादाव् अर्चयेत् तावद्* \[भा।पु। ३.२९.२५\] इत्य् आदीति ॥२२॥

———————————————————————————————————————

**॥ ३.२९.२३ ॥**

**द्विषतः पर-काये मां मानिनो भिन्न-दर्शिनः ।**

**भूतेषु बद्ध-वैरस्य न मनः शान्तिम् ऋच्छति ॥**

**श्रीधर-स्वामी (भावार्थ-दीपिका) :** *न व्याख्यातम्।*

———————————————————————————————————————

**कैवल्य-दीपिका**: भस्मवत् प्रतिमा-पूजनस्य निष्फल-हेतुत्वम् आह---**द्विषत** इति । **मनः-शान्तिर्** हि फलम् । सा च द्वेष-हानेः, सा च सर्वात्मा विष्णुर् इति दर्शनात् । तच् च प्रतिमैव विष्णुर् इति पश्यतो नास्ति ॥२३॥

———————————————————————————————————————

**जीव-गोस्वामी (क्रम-सन्दर्भः) :** अवज्ञा-मात्रस्य तादृशत्वे सुतरां तु---द्विषत इति । भिन्न-दर्शिनः सर्वत्रान्तर्याम्य्-एक-दृष्टि-रहितस्य, अत एव मानिनः, अत एव बद्ध-वैरस्य । तथा च महाभारते---

> पितेव पुत्रं करुणो नोद्वेजयति यो जनम् । >
> विशुद्धस्य हृषीकेशस् तूर्णं तस्य प्रसीदति ॥ इति ॥२३॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** भिन्न-दर्शिनः स्वस्य दुःखम् इवान्यस्यापि दुःखं समानम् इति न जानतः ॥२३॥

———————————————————————————————————————

**॥ ३.२९.२४ ॥**

**अहम् उच्चावचैर् द्रव्यैः क्रिययोत्पन्नयानघे ।**

**नैव तुष्येऽर्चितोऽर्चायां भूत-ग्रामावमानिनः ॥**

**श्रीधर-स्वामी (भावार्थ-दीपिका) :** द्रव्यैर् उत्पन्नया क्रियया । भूत-ग्रामावमानिनस् तन्-निन्दकस्य ॥२४॥

———————————————————————————————————————

**जीव-गोस्वामी (क्रम-सन्दर्भः) :** किं च, अहम् इति । अवमानिनो निन्दा-कर्तुः निन्दापि द्वेष-समा । किं वा,

> न तथा तप्यते विद्धः पुमान् बाणैस् तु मर्मगैः । >
> यथा तुदन्ति मर्मस्था ह्य् असतां परुषेषवः ॥ \[भा।पु। ११.२३.३\]

इत्य्-उक्त-रीत्याततोऽधिकेति नायं व्युत्क्रम इत्य् अभिप्रेत्य न द्वेषात् पूर्वम् असौ पठिता ॥२४॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** अवमानिनो निन्दकस्य ।

> न तथा तप्यते विद्धः पुमान् बाणैर् हि मर्मगैः । >
> यथा तुदन्ति मर्मस्था ह्य् असतां परुषेष्वः ॥ \[भा।पु। ११.२३.३\]

इत्य् उक्त-रीत्या निन्दा द्वेषाद् अप्य् अधिकेत्य् आहुः ॥२४॥

———————————————————————————————————————

**॥ ३.२९.२५ ॥**

**अर्चादाव् अर्चयेत् तावद् ईश्वरं मां स्व-कर्म-कृत् ।**

**यावन् न वेद स्व-हृदि सर्व-भूतेष्व् अवस्थितम् ॥**

**श्रीधर-स्वामी (भावार्थ-दीपिका) :** तर्हि किम् अर्चादाव् अर्चनम् अनर्थकम् एव ? नेत्य् आह---अर्चादाव् इति । सर्व-भूतेष्व् अवस्थितं मां स्व-हृदि यावन् न वेद । स्व-कर्म-कृत् कर्माविरोधेन यथावकाशम् । अनेन कर्म-निष्ठाया अपि स एवावधिर् इत्य् उक्तं भवति ॥२५॥

———————————————————————————————————————

**जीव-गोस्वामी (क्रम-सन्दर्भः) :** तद् एवम् ईश्वर-ज्ञानाभावाद् भक्ताव् अश्रद्दधानस्य दोष उक्तः । अथ तच्-छ्रद्धा-हेतु-तज्-ज्ञानस्य स्व-धर्म-संयुक्तं तद्-अर्चनम् एव कारणम् उपदिशन् तादृशार्चनस्याप्य् अव्यर्थताम् अङ्गीकरोति---अर्चादाव् इति

______


**तावद्** एव **स्व-कर्म-कृत्** सन् **अर्चादाव् अर्चयेत्यावत् सर्व-भूतेष्व् अवस्थितम्** ईश्वरं **मां न वेद** न जानाति । अत्र स्व-कर्म-सहायत्वम् अजात-श्रद्धस्य शुद्ध-भक्ताव् अनधिकारात्, तत् प्रतिपादयिष्यते । जात-श्रद्धो मत्-कथासु \[भा।पु। ११.२०.२७\] इत्य्-आदिना । अतो भगवज्-ज्ञानाद् ऊर्ध्वं जात-श्रद्धस् तु स्व-कर्म-कृत् सन् नार्चयेत्, किन्तु शुद्धम् अर्चादिकम् एव कुर्वीतेत्य् अप्य् आयातम् । तच् च प्रतिपादयिष्यते---तावत् कर्माणि कुर्वीत \[भा।पु। ११.२०.९\] इत्य्-आदिना, न त्व् अर्चां परित्यजेद् इत्य् अर्थः,

> प्रतिष्ठितार्चा न त्याज्या यावज्-जीवं समर्चयेत् । >
> वरं प्राण-परित्यागः शिरसो वापि कर्तनम् ॥

इति श्री-हयशीर्ष-पञ्चरात्र-विरोधात् ॥२५॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** शुद्ध-भक्तिमतां स्वत एव शुद्धान्तः-करणत्वात् प्राणि-मात्रावज्ञा प्रायो न सम्भवेत् । कर्म-मिश्र-भक्तिमतां तु सा सम्भवेद् एव । यावद् अन्तः-करणस्याशुद्धिः, तस्य शुद्धौ सत्यां तु सा न तिष्ठेत् तेन कर्मापि न कर्तव्यम् इत्य् आह---अर्चादाव् इति । स्व-कर्म-कृत् कर्म-मिश्रां सात्त्विकीं भक्तिं कुर्वाणः । यावद् इति सर्व-भूतात्म-दर्शित्व-दशायाम् उद्भूतायां सत्यां कर्माधिकारात् न स्व-कर्म-कृत् । किन्तु ज्ञान-मिश्रां भक्तिं कुर्वाणः सन्न् अर्चायां माम् अर्चयेद् इत्य् अर्थः ॥२५॥

———————————————————————————————————————

**॥ ३.२९.२६ ॥**

**आत्मनश् च परस्यापि यः करोत्य् अन्तरोदरम् ।**

**तस्य भिन्न-दृशो मृत्युर् विदधे भयम् उल्बणम् ॥**

**मध्वाचार्यः (भागवत-तात्पर्यम्) :** अन्तरोदरं भिन्नं ब्रह्म । आत्मस्थम् अन्यस्थं च ब्रह्म यो भेदे न पश्यति---*उदरं ब्रह्म* इति श्रुतेः ॥२६॥

———————————————————————————————————————

**श्रीधर-स्वामी (भावार्थ-दीपिका) :** अन्तरा अन्तरं भेदम् । उत् अपि । अरम् अल्पम् । अल्पम् अपि भेदं यः पश्यतीत्य् अर्थः । यद् वा, अन्तरा मध्ये । उदरं शरीरम् । मृत्युर् अहं तस्य भयं विदधे कारोमि ॥२६॥

———————————————————————————————————————

**जीव-गोस्वामी (क्रम-सन्दर्भः) :** अथ स्व-कर्म-पूर्वकम् अर्चनं कुर्वंश् च भूत-दयां विना न सिद्धतीत्य् आह---आत्मन इति । अन्तरोदरम् उदर-भेदेन भेदं करोति, न तु मद्-अधिष्ठानत्वेनात्म-समं पश्यति । ततश् च क्षुधितादिकम् अपि दृष्ट्वा स्वोदरादिकम् एव केवलं सम्बिभर्तीत्य् अर्थः । तस्य भिन्न-दृशो मृत्यु-रूपोऽहम् उल्बणं भयं संसारम् ॥२६॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** आत्मन उदरं परस्यापि उदरं यो\ऽन्तरा भिन्नं करोति, तस्य मृत्यु-स्वरूपो\ऽहम् एव । उदरं खलु जाठरानल-ज्वाला-युक्तं यथा आत्मनस् तथा परस्यापीति ज्ञात्वा क्षुधार्तं जीवम् आत्मानम् इव भोजयेद् एवान्यथा मृत्यु-भयं न तरतीत्य् अर्थः ॥२६॥

———————————————————————————————————————

**॥ ३.२९.२७ ॥**

**अथ मां सर्व-भूतेषु भूतात्मानं कृतालयम् ।**

**अर्हयेद् दान-मानाभ्यां मैत्र्याभिन्नेन चक्षुषा ॥**

**श्रीधर-स्वामी (भावार्थ-दीपिका) : अथ** अतः **सर्व-भूतेषु** **कृतालयं** कृतावासम् । तत्र हेतुः---**भूतानाम् आत्मानम्** अन्तर्यामिणम् । **अभिन्नेन** **चक्षुषा** सम-दर्शनेन ॥२७॥

———————————————————————————————————————

**कैवल्य-दीपिका**: \[विष्णोर् अधिष्ठान-रूपाणि द्वाविंशतिः ।\] एवं योगान्तराय-प्रतिघातार्थं भगवज्-जन्म-कर्मानुसन्धानम् उक्त्वेदानीम् अभेद-भावनया विक्षिप्तादि-चित्त-भूमिका-जयार्थम् एकाग्रता-सम्पादनार्थं च भगवतोऽधिष्ठानान्य् आह---**विष्णोर्** इति । **विष्णोर् अधिष्ठितानि रूपाणि द्वाविंशतिः** । तेषां पूज्यत्वम् आह---**अथ** इति । **भूतानां** देहे **कृतालयं** क्षेत्रज्ञम् । **दानं** दीनेषु । मानम् उक्तम् एषु[^१२१] मैत्री समेषु । अभिन्नेन चक्षुषा सर्वात्मा विष्णुर् इति तेषां बुद्ध्या ॥२७॥ \[मु।फ। ४.१\]

[^१२१]: मैत्री-करुणा-मुदितोपेक्षाणां सुख-दुःख-पुण्यापुण्य-विषयाणां
    भावनातश् चित्त-प्रसादनम् \[यो।सू। १.३३\] इति॥


———————————————————————————————————————

**जीव-गोस्वामी (क्रम-सन्दर्भः) :** निगमयति---**अथ** इति । अथ अतो हेतोः यथा-युक्तं यथा-शक्ति-दानेन तद्-अभावे मानेन च अभिन्नेन चक्षुषेति पूर्ववत् यथोक्तं सनकादीन् प्रति वैकुण्ठ-देवेन---ये मे तनूर् द्विज-वरान् दुहतीर् मदीया भूतान्य् अलब्ध-शरणानि च भेद-बुद्ध्या \[भा।पु। ३.१६.१०\] इत्य्-आदि । एष च प्रस्तावः पूर्वम् अभिसन्धाय यो हिंसाम् \[३.२९.८\]इत्य्-आदिकं यद् उक्तम् । तत्-तत्-पोषकत्वेन निर्दिष्टम् ॥२७॥ \[भक्ति-सन्दर्भ १०६\]

———————————————————————————————————————

**विश्वनाथ-चक्रवर्ती (सारार्थ-दर्शिणी) :** ननु पृथिव्याम् अनन्ता एव क्षुधार्ता जीवास् ते च भोजयितारं श्रुत्वा तत्-समीपम् आयान्त्य् एव तान् भोजयितुं कः खलु रन्तिदेवो नृप इव धैर्यं धत्ते? इत्य् अत आह---अथ अथवा तेभ्यो यथेष्ट-दानासामर्थ्येऽपि दानादिभिर् अर्हयेत् ।

> अथातो संशये स्याताम् अधिकारे च मङ्गले । >
> विकल्पानन्तर-प्रश्न-कार्त्स्न्यारम्भ-समुच्चये ॥ इति मेदिनी ।

किं च, तेषु बुभुक्षुषु गालि-प्रदानादिभिस् तिरस्कुर्वत्स्व् अपि प्रतितिरस्कारं न कुर्यात्, किन्तु तेष्व् आत्मनोऽप्य् अधिकान् मानेन स्तुत्यादिभिर् आदरेणार्हयेत् । यद् उक्तंभगवता---ते ब्राह्मणान् मयि धिया क्षिपतोऽर्चयन्तस् तुष्यद् धृदः स्मित-सुधोक्षित-पद्मा-वक्त्रा \[३.१६.११\] इत्य्-आदि । आत्मनस् तुल्यान् मैत्र्याभिन्नेनाविदीर्णेनाकुटिलेनेति यावत् । एवं निष्कैतवस्य व्यवहृत्यापि तेषु कुप्यत्स्व् अपि तद्-अन्तः-स्थितः प्रभुस् तु न कुप्याद् एवेति भावः ॥२७॥

———————————————————————————————————————

**॥ ३.२९.२८ ॥**

**जीवाः श्रेष्ठा ह्य् अजीवानां ततः प्राण-भृतः शुभे ।**

**ततः स-चित्ताः प्रवरास् ततश् चेन्द्रिय-वृत्तयः ॥**

**मध्वाचार्यः (भागवत-तात्पर्यम्) :** प्राण-भृतश् चलन-युक्ताः ॥२८॥

———————————————————————————————————————

**श्रीधर-स्वामी (भावार्थ-दीपिका) :** तत्रापि यथोत्तरं मानाद्य्-अतिशयः कर्तव्य इति वक्तुं तारतम्यम् आह---**जीवा** इति सार्धैः षड्भिः । अजीवानाम् अचेतनेभ्यः । ततस् तेष्व् अपि प्राण-भृतः प्राण-वृत्तिम् अन्तः । स-चित्ता ज्ञान-वन्तः । इन्द्रियाणां वृत्तयो येषु । इन्द्रिय-वृत्तयो वृक्षाणाम् अपि सूक्ष्माः सन्त्य् एव । तथा हि महाभारते मोक्ष-धर्मेषु स्मर्यते, तस्मात् पश्यन्ति पादपास् तस्माज् जिघ्रन्ति पादपाः \[म।भा। १२.१७७.१४-१५\] इत्य्-आदि । प्रसिद्धा तु स्पर्शनेन्द्रिय-वृत्तिर् एव ॥२८॥

———————————————————————————————————————

**कैवल्य-दीपिका**: **जीवा** इति । हे **शुभे** ! देवहूते ! स-जीव-निर्जीवयोः सजीवः श्रेष्ठः । प्राण्य्-अप्राणिनोः सजीवयोः प्राणी । स-चित्ताचित्तयोः प्राणिनोः **स-चित्तः** । स्पर्शज्ञास्पर्शज्ञयोः स-चित्तयोः **स्पर्शज्ञः** । रसज्ञारसज्ञयोः स्पर्शज्ञयोः **रसज्ञः** । गन्धज्ञागन्धज्ञयो रसज्ञयोर् **गन्धज्ञः** । शब्दज्ञाशब्दज्ञयोर् गन्धज्ञयोः **शब्दज्ञः** । रूपज्ञारूपज्ञयोः शब्दज्ञयो **रूपज्ञः** । उभयता दन्तैकदन्तयोः रूपज्ञयोर् **उभयतोदतः** । सपादापादयोः उभययतोदन्तयोः **सपादः** । चतुष्पद-बहुपद्योः सपादयोश् **चतुष्पादः** । हस्तीभूत-पाद-द्वयाहस्तीभूत-पाद-द्वययोः चतुष्पादयोः हस्तीभूत-**पाद-द्वयः** । वर्णावर्णयोर् हस्तीभूत-पादयोर् **वर्णः** । ब्राह्मणाब्राह्मणयोर् वर्णयोर् **ब्राह्मणः** । वेदज्ञावेदज्ञयोर् ब्राह्मणयोर् **वेदज्ञः** । वेदार्थज्ञावेदार्थज्ञयोर् वेदज्ञयोर् **वेदार्थज्ञः** ॥२८-३१॥ **\[मु।फ। ४.२**-५**\]**

———————————————————————————————————————

**जीव-गोस्वामी (क्रम-सन्दर्भः) :** तत्र सर्वेषां साधारण्येनैव प्राप्तेर् विशेषयति सार्धैः षड्भिः । अजीवा जीर्ण-सस्यादयः, जीवा जीवत्-सस्यादयः । ततः तेष्व् अपि प्राण-भृतः भूमिष्ठ-जलाकर्षण-वमनादि-लिङ्गेन प्राण-वृत्ति-भृतो जीवत्-पाषाणादयः स-चित्ताः पूर्वम् उड्डयनादि-चेष्टाः पश्चाद् इन्द्रवज्रेण स्तब्धाः इति श्रवणात् । अन्तः-सज्ञानाः पर्वता इन्द्रिय-वृत्तयः दृष्ट्य्-आदि-तुल्यया दूरतोऽपि स्पर्श-वृत्त्या स्वोद्गमावकाश-ज्ञानिनो वृक्षादयः पूर्व-पूर्वस्माद् उत्तरोत्तरस्मिन्न् एकैक-गुणाधिक्येनाधिक्यम् ॥२८॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** न च केवल-ज्ञानीव मद्-भक्तः सर्वत्र तुल्य-दृष्टिः साधारण्येनैवार्हयेद् अपि तु तारतम्येनैवेति तत् तारतम्यं दर्शयति सार्धैः षड्भिः । अजीवानाम् अजीवेभ्यो जीर्ण-शष्पादिभ्यः सकाशात् जीवा अजीर्ण-शष्पादयः श्रेष्ठास् ततः प्राण-भृतः भूमिष्ठ-जलाकर्षण-वमनादि-लिङ्गेन प्राण-वृत्ति-भृतो जीवत् पाषाणादयः । ततः स-चित्ताः पूर्वम् उड्डयनादि-चेष्टा पश्चाद् इन्द्र-वज्रेण स्तब्धा इति शास्त्राद् अन्तः सज्ञानाः पर्वताः । तेभ्योऽपि +++

———————————————————————————————————————

**॥ ३.२९.२९ ॥**

**तत्रापि स्पर्श-वेदिभ्यः प्रवरा रस-वेदिनः ।**

**तेभ्यो गन्ध-विदः श्रेष्ठास् ततः शब्द-विदो वराः ॥**

**मध्वाचार्यः (भागवत-तात्पर्यम्) :**

पशु-वृक्षादि-भेदेन जीवा एव स्वतः स्थिताः ।

> संसृतौ व्यत्ययस् तेषां मुक्तौ तत्-तत्-स्वरूपता ॥ >
> तत्र स्थावरम् उक्तेभ्यो वरा जङ्गम-मुक्तकाः । >
> तेभ्यो मानुष-मुक्ताश् च विप्र-मुक्तास् ततोऽधिकाः ॥ >
> ततोऽपदेश-मात्रेण मुक्तेभ्यो वेद-वेदिनः । >
> अर्थज्ञा ऋषयस् तेभ्योऽतो देवाः संशय-च्छिदः ॥ >
> पूर्ण-धर्मा ततस् त्व् इन्द्रो निःसङ्गो गरुडस् ततः । >
> मुक्तौ वा संसृतौ वापि सम्यग् एषु हिते गुणाः ॥ इति कापिलेये > ॥२९॥

———————————————————————————————————————

**श्रीधर-स्वामी (भावार्थ-दीपिका) :** अतस् तेभ्यः स्पर्श-वेदिभ्यो रस-वेदिनो मत्स्यादयः श्रेष्ठाः । गन्ध-विदो भ्रम-रादयः । शब्द-विदः सर्पादयः ॥२९॥

———————————————————————————————————————

**जीव-गोस्वामी (क्रम-सन्दर्भः) :** अतस् तेभ्यः स्पर्श-वेदिभ्यो रस-वेदिनः रसाखादेन मृत्तिकादि-स्व-स्व-भोज्याभोज्य-ज्ञानिनो गण्डुपद्यादयो मत्स्यादयश् च श्रेष्ठास् तेभ्यो गन्ध-विदो भ्रमरादयस् तेभ्यः शब्द-विदः सर्पादयः । तत्र केचित् सङ्गमन-पलायनादि-हेतु-शब्द-विदोऽपि भवन्ति ॥२९॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** तत्रापि तेभ्योऽपि स्पर्श-वेदिभ्यो वृक्षादिभ्यो रस-वेदिनो मृत्तिकादि-स्व-स्व-भोज्याभोज्य-ज्ञानिनो गण्डूपदादयः । गन्ध-विदो बकुलादि-पुष्प-सूक्ष्म-कीटाः, शब्द-विदो शब्द-श्रवणेन पलायनवन्तः केचिज् जल-कीटाः ॥२९॥

———————————————————————————————————————

**॥ ३.२९.३० ॥**

**रूप-भेद-विदस् तत्र ततश् चोभयतो-दतः ।**

**तेषां बहु-पदाः श्रेष्ठाश् चतुष्-पादस् ततो द्वि-पात् ॥**

**श्रीधर-स्वामी (भावार्थ-दीपिका) :** रूप-भेद-विदः काकादयः । उभयतो दन्ताः येषाम् । अपादेभ्यो बहु-पादास् तेभ्यश् चतुष्-पादा इत्य् अर्थः । ततो द्विपान् मनुष्यः ॥३०॥

———————————————————————————————————————

**जीव-गोस्वामी (क्रम-सन्दर्भः) :** पूर्वोक्तेभ्यो रूप-भेद-विदः काकादयः । उभयतो दन्ता बहु-पदाश् चर्म-चट्य्-आदयो फलादि-कर्तन-सामर्थ्याद् उभयतो दन्तत्वं चैषाम् । चतुष्पादः---पशवः गमन-साधन-पक्षाभ्यां पक्षिणश् च, द्विपात् मनुष्य इत्य् अर्थः । अन्येषां चतुष्पात्त्व-द्विपात्त्वादौ सत्य् अपि तादृश-तत्-तद्-गुणाभावान् न्यूनत्वम् । एषां तु पाद-हीनत्वं स-चित्तत्वाद्य्-अतिशये बुद्ध्य्-अतिशये हस्तादि-शालित्वेऽपि लिङ्गम् इति पूर्वतो गुणोत्कर्ष-मयम् । पूर्व-पूर्वस्माद् उत्तरोत्तरस्मिन्न् एकैक-गुणाधिक्येनाधिक्यम् । तद् एवम् अन्यत्राप्य् उत्तम-गुणाधिक्य-हानिभ्यां तारतम्यं ज्ञेयम् । यथा देवताधिष्ठानादिना हिमालयादिषु तुलस्य्-आदिषु गवादिषु च परमाधिक्यम् ॥३०॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** रूप-भेद-विदः काकादयः । उभयतो दन्ताः सर्पादयः । बहु-पदा तेषां पुष्प-काष्ठादि-कर्तन-लिङ्गेन उभयतो दन्तत्वं ज्ञेयम् । चतुष्पादः पशवः द्विपान् मनुष्याः । एतेषां पूर्व-पूर्वत उत्तरोत्तरेषां सामान्यत एव गुणाधिक्याद् आधिक्यम् । देवाधिष्ठानादि-विशेष-गुणाधिक्य-विचारेण श्री-गोवर्धन-वेङ्कटाचलादिषु तुलस्यादिषु च सर्वत एव परमाधिक्याद् अर्हणीयत्वाधिक्यं शास्त्रज्ञ-सिद्धम् एव ज्ञेयम् ॥३०॥

———————————————————————————————————————

**॥ ३.२९.३१ ॥**

**ततो वर्णाश् च चत्वारस् तेषां ब्राह्मण उत्तमः ।**

**ब्राह्मणेष्व् अपि वेद-ज्ञो ह्य् अर्थ-ज्ञोऽभ्यधिकस् ततः ॥**

**श्रीधर-स्वामी (भावार्थ-दीपिका) : ततस्** तेषु वर्णाः ॥३१॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** ततस् तेषु ॥३१॥

———————————————————————————————————————

**॥ ३.२९.३२ ॥**

**अर्थ-ज्ञात् संशय-च्छेत्ता ततः श्रेयान् स्व-कर्म-कृत् ।**

**मुक्त-सङ्गस् ततो भूयान् अदोग्धा धर्मम् आत्मनः ॥**

**श्रीधर-स्वामी (भावार्थ-दीपिका) : संशय-च्छेत्ता** मीमांसकः । **ततो**ऽपि केवलात् **स्व-कर्म-कृत्** । **मुक्त-सङ्गस्य** लक्षणम् **आत्मनो धर्मम्** **अदोग्धा** निष्काम इत्य् अर्थः ॥३२॥

———————————————————————————————————————

**कैवल्य-दीपिका**: संशय-च्छेद्य-संशय-च्छेदिनोर् वेदार्थज्ञयोः **संशय-च्छेदी** । स्व-धर्म-निष्ठाधर्म-निष्ठयोः संशय-च्छेदिनोः स्वधर्म-निष्ठः **श्रेयान्** । यथा-लाभ-सन्तुष्टायथा-लाभ-सन्तुष्टयोः स्वधर्मनिष्ठयोर् यथा-लाभ-सन्तुष्टः श्रेयान् । धर्मानुजीवि-धर्मोपजीविनोर् यथा-लाभ-सन्तुष्टयोः धर्मानुजीवी ॥३२॥ **\[मु।फ। ४।**६**\]**

———————————————————————————————————————

**जीव-गोस्वामी (क्रम-सन्दर्भः) : धर्मम् अदोग्धा** निष्काम-कर्मा ॥३२॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** ततस् तादृशाद् अपि स्व-कर्म सम्यग् अकर्तुः सकाशात् **स्व-कर्म-कृत्** । ततोत्तमं **मुक्त-सङ्गो** ज्ञानी, यतः स **स्व-धर्मम्** **अदोग्धा** पूर्व-दशा-कृत-स्व-धर्म-फलस्याग्रहीता ॥३२॥

———————————————————————————————————————

**॥ ३.२९.३३ ॥**

**तस्मान् मय्य् अर्पिताशेष-क्रियार्थात्मा निरन्तरः ।**

**मय्य् अर्पितात्मनः पुंसो मयि सन्न्यस्त-कर्मणः ।**

**न पश्यामि परं भूतम् अकर्तुः सम-दर्शनात् ॥**

**श्रीधर-स्वामी (भावार्थ-दीपिका) : अर्पिता अशेषाः क्रिया अर्थास्** तत्-फलान्य् **आत्मा** देहश् च येन, अत एव **निरन्तरो**ऽव्यवहितः । **अकर्तुः** कर्तृत्वाभिमान-शुन्यात् ॥३३॥

———————————————————————————————————————

**कैवल्य-दीपिका**: विष्णु-भक्ताविष्णु-भक्तयोर् धर्मानुजीविनोर् विष्णु-भक्तः । इन्द्रिय-वृत्तित्वं स्पर्शज्ञानादि सामान्यं न स्वतन्त्रम् । **क्रिया** उद्यमः **अर्थस्** तत्-फलम् । **आत्मा** कर्ता भोक्ता च । विष्णु-प्रीत्य्-अर्थम् एवोद्यमः । फलं त्व् आनुषङ्गिकं विष्णु-प्रीत्य्-अर्थम् एव फल-भोगः । आत्म-तुष्टिस् त्व् आनुषङ्गिकी विष्णु-प्रीत्य्-अर्थम् एवात्म-धारणम् । मुक्तिस् त्व् आनुषङ्गिकी अर्पण-शब्दार्थः । **निरन्तरम्** अस्याश् चित्त-वृत्तेर् अखण्डता **मय्य् अर्पितेति** श्लोक-षट्केन विष्णु-भक्त-प्रशंसा । **परं** श्रेष्ठम् ॥३३॥ \[मु।फ। ४.७\]

———————————————————————————————————————

**जीव-गोस्वामी (क्रम-सन्दर्भः) :** तस्माद् इत्य् अर्धकम् । निरन्तरः ज्ञानाद्य्-अव्यवहित-भक्तिः । अकर्तुः अर्पितात्मत्वेन स्व-भरणादि-कर्मानपेक्षमाणात् यद् भगवति भक्तिः क्रियते, तत्रापि स्वस्य भगवद्-अधीनत्वं ज्ञात्वा तद्-अभिमान-शून्याच् च । सम-दर्शनात् भगवद्-अधिष्ठानता-साम्येनात्मवत् परेष्व् अपि हितम् आशंसमानात्---जीवाः श्रेष्ठा ह्य् अजीवणाम् \[३.२९.२८\] इत्य्-आदिनात्र भेदो हि विवक्षितः, ततो मद्-भक्तेषु एवादर-बाहुल्यादिकं कर्तव्यम् । अन्यत्र तु यथा-प्राप्तं यथा-शक्ति वेति भावः ॥३४॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** तस्माद् अपि सकाशात् मयि यन्-नाम-रूपादिषु अर्पिता अशेषाः क्रियाः श्रवण-नयनादि-व्यापाराः, अर्था आश्रायश् च, आत्मनोऽहन्तास्पद-ममतास्पद-मनो-बुद्ध्य्-आदयो येन सः । निरन्तरः कर्म-ज्ञानादि-व्यवधान-शून्यः । मयि मत्-प्राप्त्य्-अर्थः सन्न्यस्त-कर्मणः त्यक्त-वर्णाश्रम-धर्मात्, मत्-कृते त्यक्त-कर्माण \[३.२५.२२\] इति पूर्वोक्तेः । अकर्तुः मद्-भक्ताव् अपि भगवान् एव मे भक्तिं कारयतीति बुद्ध्या स्वातन्त्र्येण कर्तृत्वाभिमान-शून्यात् । सम-दर्शनात् स्वस्य समम् एव सुख-दुःखादिकं सर्वत्र पश्यतः । यद् उक्तं भगवता---

> आत्मौपम्येन सर्वत्र समं पश्यति योऽर्जुन । >
> सुखं वा यदि वा दुःखं स योगी परमो मतः ॥ \[गीता ६.३२\] इति > ।

न च

> विद्या-विनय-संपन्ने ब्राह्मणे गवि हस्तिनि । >
> शुनि चैव श्वपाके च पण्डिताः सम-दर्शिनः ॥ \[गीता ५.१८\]

इत्य् उक्तं सम-दर्शित्वं वाच्यं, जीवाः श्रेष्ठाः ह्य् अजीवणाम् \[३.२९.२८\] इत्य्-आदि-प्रक्रान्त-वाक्य-विरोधात् ॥३३॥

———————————————————————————————————————

**॥ ३.२९.३४ ॥**

**मनसैतानि भूतानि प्रणमेद् बहु-मानयन् ।**

**ईश्वरो जीव-कलया प्रविष्टो भगवान् इति ॥**

**मध्वाचार्यः (भागवत-तात्पर्यम्) : जीव-कलया** सह **भूतानि** **बहु-मानयंस्** तद्-आलयत्वेन ईश्वरं **प्रणमेत्** ॥३४॥

———————————————————————————————————————

**श्रीधर-स्वामी (भावार्थ-दीपिका) :** जीवानां कलया परिकलनेन अन्तर्यामितया प्रविष्ट इति दृष्ट्येत्य् अर्थः ॥३४॥

———————————————————————————————————————

**कैवल्य-दीपिका**: तत्त्वतस् तु सर्वं विष्णोर् अधिष्ठानम् इत्य् आह---**मनसा** इति । **भगवान् प्रविष्ट इति** । **मनसा बहु मानयन्** ॥३४॥ \[मु।फ। ४.१३\]

———————————————————————————————————————

**जीव-गोस्वामी (क्रम-सन्दर्भः) :** मनसैतानीति । **जीव-कलया** तत्-कलया तद्-अन्तर्यामितयेत्य् अर्थः । अत्र समोऽहं \[गीता ९.२९\] इत्य्-आदि-श्री-गीता-पद्यम् अपि स्मर्तव्यम् ।[^१२२] तद् एवं प्रथमोपासकानां सर्व-भूतादरो विहितः, स-श्रद्ध-साधकानां तु भगवद्-वैभव-सार्वत्रिकता स्फूर्त्या भगवत्य् एवासौ । यथोक्तं स्कान्दे---

[^१२२]: थिस् सेच्तिओन् फ़्रोम् *जीव*- इस् नोत् इन् थे त्य्पेद् एदितिओन्।


> एते न ह्य् अद्भुता व्याध! तवाहिंसादयो गुणाः । >
> हरि-भक्तौ प्रवृत्ता ये न ते स्युः पर-तापिनः ॥

इति वक्ष्यमाण-रीत्या शुद्ध-बन्धुत्वादि-भावः साधकानाम् अपि बन्धु-भाव-सिद्ध-श्री-गोकुल-वास्य्-आदि-शीलानुसारेण तादृश-भगवद्-गुणानुसारेण चासौ जायते । जात-भावानां त्व् अहिंसा चोपरमश् च स्वीय एव स्वभावः । यथा---

> यत्रानुरक्ताः सहसैव धीरा >
> व्यपोह्य देहादिषु सङ्गम् ऊढम् । >
> व्रजन्ति तत् पारमहंस्यम् अन्त्यं >
> यस्मिन्न् अहिंसा परमः स्व-धर्मः ॥ \[भा।पु। १.१८.२२\] इति ।

ततः परम-सिद्धानां सर्व-भूतेषु यः पश्येद् भगवद्-भावम् आत्मनः \[भा।पु। ११.२.४५\] इत्य्-आद्य्-अनुसारेण सिद्ध एव सः । तत्र साधकानां यत् तु, यथा तरोर् मूल-निषेचनेन \[भा।पु। ४.३१.१४\] इत्य्-आदौ तद्-अन्योपासनानां पुनर्-उक्तत्वम् उपलभ्यते, तत् पुनः केवलं स्वतन्त्र-तद्-दृष्ट्योपासनानाम् एव । अत्र तु तत्-तद्-अधिष्ठानक-भगवद्-उपासनम् एव विधीयते । तद्-आदरावश्यकत्वं च तत्-सम्बन्धेनैव सम्पाद्यते---तच् चान्यत्र झटिति राग-द्वेष-विश्लेषार्थम् इति ज्ञेयम् ।

अत एव केवल-भूतानुकम्पया श्री-भगवद्-अर्चनं त्यक्तवतो भरतस्यान्तरायः परमात्म-दृष्ट्या रन्ति-देवादीनां तु कृतार्थत्वम् । तस्माद् भूत-दयैव भगवद्-भक्तिर् मुख्या नार्चनम् इति निरस्तम् । तथैवाव्यवहित-पूर्वं निर्गुण-भक्त्य्-उपायत्वेन क्रिया-योगेन शस्तेन नातिहिंस्रेण नित्यशः इत्य् अत्रापि-शब्देन पाञ्चरात्रिकार्चन-लक्षण-क्रिया-योगार्था पत्र-पुष्पावचयादि-लक्षणा किञ्चिद् धिंसापि विहिता । तस्माद् अन्येषाम् अनादरो न कर्तव्यः, भगवत्-सम्बन्धेनादरादिकं च कर्तव्यम् । स्वातन्त्र्येणोपासनं तु धिक्-कृतम् । साध्व् एवोक्तम् अविस्मितं तं परिपूर्ण-कामं \[भा।पु। ६.९.२१\] इत्य्-आदि ।

एष एव प्रस्तावः पूर्वम् अभिसन्धाय यद् धिंसाम् \[भा।पु। ३.२९.८\] इत्य्-आदिकं, यद् उक्तं तत्-पोषणत्वेन निर्दिष्टः । **जीव-कलया** तत्-कलया तद्-अन्तर्यामितयेत्य् अर्थः[^१२३] ॥३४॥ \[भक्ति-सन्दर्भः १०६\]

[^१२३]: थिस् सेन्तेन्चे नोत् इन् थे पुरिदस् एदितिओन्।


———————————————————————————————————————

**विश्वनाथ-चक्रवर्ती (सारार्थ-दर्शिणी) :** जीव-रूपा या कला तया सह ॥३४॥

———————————————————————————————————————

**॥ ३.२९.३५ ॥**

**भक्ति-योगश् च योगश् च मया मानव्य् उदीरितः ।**

**ययोर् एकतरेणैव पुरुषः पुरुषं व्रजेत् ॥**

**मध्वाचार्यः (भागवत-तात्पर्यम्) :** एकतर-भावेनतरस्य नियतत्वाद् एकतरेणैव ॥३५॥

———————————————————————————————————————

**श्रीधर-स्वामी (भावार्थ-दीपिका) :** उक्तं भक्ति-योगं पूर्वोक्तेनाष्टाङ्ग-योगेन सहोपसंहरति, भक्ति-योगश् चेति । हे मानवि
! पुरुषं परमेश्वरम् ॥३५॥

———————————————————————————————————————

**जीव-गोस्वामी (क्रम-सन्दर्भः) :** भक्तीति । योगस्यापि स-बीजत्वेन भक्ति-मिश्रत्वात् साधकतमत्वम् । किन्तु साधकतम-द्वयेऽस्मिन् अनायास-सायास-कृतत्व-भेदेन यथा-क्रमं बलित्व-दुर्बलित्वावगमात् साध्ये पुरुषेऽपि आविर्भाव-भेदेन तारतम्यं ज्ञेयम् ॥३५॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** उक्तं भक्ति-योगं पूर्वोक्तेनाष्टाङ्ग-योगेन सहोपसंहरति भक्तीति । पुरुषं व्रजेत् परमेश्वरं मां प्राप्नुयात्, भक्ति-योगेन चिद्-घन-मदीय-श्री-मूर्ति-साक्षात्कारः । अष्टाङ्ग-योगेन च मन्-निर्विशेष-स्वरूप-साक्षात्कार इत्य् उभयोर् एव मत्-प्राप्ति-शब्देन शास्त्रेषूक्तेः ॥३५॥

———————————————————————————————————————

**॥ ३.२९.३६-३७ ॥**

**एतद् भगवतो रूपं ब्रह्मणः परमात्मनः ।**

**परं प्रधानं पुरुषं दैवं कर्म-विचेष्टितम् ॥**

**रूप-भेदास्पदं दिव्यं काल इत्य् अभिधीयते ।**

**भूतानां महद्-आदीनां यतो भिन्न-दृशां भयम् ॥**

**श्रीधर-स्वामी (भावार्थ-दीपिका) :** यद् अन्यत् पृष्टं जीवस्य संसृतीः कालस्य स्वरूपं चाचक्ष्वेति, तद् आह---एतद् इति सार्धेन । एतत् सर्व-नियन्तृ यद् भगवतो रूपम् । कीदृशम् ? प्रधान-पुरुषात्मकं परं तद्-व्यतिरिक्तं च । एतद् एव दैवम् इत्य् अभिधीयते । कीदृशम् ? कर्मणो विचेष्टितं नाना-संसृति-लक्षणं यस्मात् तत् । दैव-प्रेरित-कर्म-कृताः संसृतयो विचित्रा इत्य् अर्थः ॥३६॥

एतद् एव भगवतो रूपं काल इति चाभिधीयते । कीदृशम् ? रूप-भेदस्य वस्तूनाम् अन्यथात्वस्यास्पदम् आश्रयः कारणम् । उक्तं हि---कालाद् गुण-व्यतिकरः इति । वक्ष्यते च गुण-व्यतिकरः कालः इति । दिव्यम् अद्भुत-प्रभावम् । तद् एवाह---भूतानाम् इति यावत् समाप्ति । महद्-आदीनां तत्-तद्-अभिमानिनां जीवानाम् ॥३७॥

———————————————————————————————————————

**जीव-गोस्वामी (क्रम-सन्दर्भः) :** तद् एवं दर्शयति---एतद् इति सार्धकेन । एतद् भक्त्य्-आदि-योग-द्वय-गम्यं पुरुषाख्य-तत्त्वम् एव भगवतो ब्रह्मणः परमात्मनश् च रूपं स्वरूपं भगवद्-आदि-संज्ञं रूप-त्रयं, न ततो भिन्नम् इत्य् अर्थः । पुरुषो ह्य् अत्र वदन्ति तत् तत्त्व-विद \[भा।पु। १.२.११\] इत्य् अत्रोक्तम् अद्वय-ज्ञानम् एव । पूर्वम् एवाहम् इहासम् इति तत् पुरुषस्य पुरुषत्वम् इति श्रूतेः । अत्र रूप-रूपिणोर् अभेदेऽपि भेद-विवक्षा शिला-पुत्रस्य शरीरम् इतिवत् तत् तत्त्व-रूपं परं निरुपाधिकम् एव । एकस्यैव तस्य तत्त्वस्य स्वरूप-धर्म-विशेषाविर्भावानाविर्भावाभ्यां तत्-तद्-आविर्भाव-भेद इति भावः ।

तद् एवं प्राधान्येन शुद्ध-रूप-त्रयं निरूप्यान्यत् त्रयं निरूपयति । एतद् एव प्रधान-पुरुषं प्रधानोपाधिकं पुरुष-रूपम् इत्य् अर्थः । पुरि शेते पुरुष इति निरुक्तेः । प्रधानम् इति बहुत्र पाठः किन्तु स्वाम्य्-असम्मतः । अत्र परमात्मनः साक्षित्वम्, अस्य तु कर्तृत्वम् इति भेदः स्वीकृतः । भगवद्-ब्रह्मणोर् भेदश् च व्याख्यात एव । एतद् एव च पूर्वोक्तं तत्त्वं प्रकृत्य्-उपाधि-पुरुष-रूपं भगवद्-वृत्ति-भेदेन दैवं कालश् चेत्य् अभिधीयते । तत्र दैवस्य लक्षणं कर्मणो विचेष्टितं यस्मात् तद् इति । कालस्य लक्षणं रूपेति । यद् वा, तद् इदम् एतद् इत्य् अस्यैव विशेषणम् । तत्-तद्-रूपाश्रय इत्य् अर्थः । तत्र हेतुः---दिव्यम् अचिन्त्य-शक्तीत्य् अर्थः ॥३६॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** ननु तयोर् एकतरेणैव पुरुषः पुरुषं व्रजेद् इति प्रब्रवीषि । न तु पुरुषो मां व्रजेद् इति ब्रूषे इत्य् अतः स पुरुष एव कः ? तत्र स्व-तर्जन्या स्व-वक्षः स्पृशन्न् आह---एतद् इति । अयम् अर्थः---यः खलु भक्तेषु भागवत् भवति ज्ञानिषु ब्रह्म-योगिषु परमात्मा तस्यैव परं यद् अप्राकृतं रूपं तद् एतद् एव, त्वत्-पुत्रोऽहम् एव परमेश्वर इत्य् अर्थः । न केवलम् एतावद् एव, किन्तु प्राकृति-पुरुष-जीवादृष्ट-कालाद्य् अपि मदीयम् एतद्-रूपम् एवेत्य् आह---प्रधानं च तत्-प्रवर्तकः पुरुषश् चेति द्वन्द्वैक्यम् । दैवं जीवादृष्टं कीदृशं कर्मभिः पुण्य-पापैर् विविधं चेष्टितं यतस् तत् ।

तथा काल इत्य् अभिधीयते, यत् तद् अपि दिव्यम् अद्भुत-प्रभावं मत्-स्वरूपम् एव रूप-भेदस्य वस्तूनाम् अन्यथा-भावस्य आस्पदम् आश्रयः कारणम् ।उक्तं हि---कालाद् गुण-व्यतिकरः इति । तया पृष्टं कालस्य लक्षणम् उक्तम् ऊ१ चेत्य् आह यतः सकाशान् महद्-आदीनां तत्-तद्-अभिमानिनां जीवानां सृष्ट्य्-आदि-मध्यान्त-भावानां भिन्न-दृशाम् अज्ञानिनां सर्वेषां भयम् ॥३७॥

———————————————————————————————————————

**॥ ३.२९.३८ ॥**

**योऽन्तः प्रविश्य भूतानि भूतैर् अत्त्य् अखिलाश्रयः ।**

**स विष्ण्व्-आख्योऽधियज्ञोऽसौ कालः कलयतां प्रभुः ॥**

**श्रीधर-स्वामी (भावार्थ-दीपिका) :** भय-हेतुत्वम् आह---य इति । भूतैर् एव भूतान्य् अत्ति संहरति । अधियज्ञो यज्ञ-फल-दाता । कलयतां वशी-कुर्वताम् ॥३८॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** भय-प्रकारम् आह---य इति । भूतैर् एव भूतान्य् अत्ति संहरति । अधियज्ञः यज्ञाधिकारित्वेन तत्-फल-दाता । कलयतां वशीकुर्वताम् अपि ॥३८॥

———————————————————————————————————————

**॥ ३.२९.३९ ॥**

**न चास्य कश्चिद् दयितो न द्वेष्यो न च बान्धवः ।**

**आविशत्य् अप्रमत्तोऽसौ प्रमत्तं जनम् अन्त-कृत् ॥**

**मध्वाचार्यः (भागवत-तात्पर्यम्) :** यथा-योग्यातिरेकेण न द्वेष्यश् च प्रियो हरेः इति कापिलेये ॥३९॥

———————————————————————————————————————

**श्रीधर-स्वामी (भावार्थ-दीपिका), जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

———————————————————————————————————————

**॥ ३.२९.४० ॥**

**यद्-भयाद् वाति वातोऽयं सूर्यस् तपति यद्-भयात् ।**

**यद्-भयाद् वर्षते देवो भ-गणो भाति यद्-भयात् ॥**

**श्रीधर-स्वामी (भावार्थ-दीपिका) :** भीषास्माद् वातः पवते इत्य्-आदि-श्रुति-प्रसिद्धम् एतस्य भीषणत्वम् अपि काल-रूपेणैवेत्य् आह---यद् इति षट्केन । यद्-भयात् यस्य प्रेरणात् वाति स्वल्पत्वेन बहुत्वेन दिग्-भेदेन च चलति तपति कुत्रचित् कदाचित् तापत-पूर्वकं प्रकाशयति उदयास्तमयत्वात् एवं भाति च ॥४०॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** **यद्** यस्माद् विष्ण्व्-आख्यात् ॥४०॥

———————————————————————————————————————

**॥ ३.२९.४१ ॥**

**यद् वनस्पतयो भीता लताश् चौषधिभिः सह ।**

**स्वे स्वे कालेऽभिगृह्णन्ति पुष्पाणि च फलानि च ॥**

**श्रीधर-स्वामी (भावार्थ-दीपिका) :** यत् यस्माद् भीताः ॥४१॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

———————————————————————————————————————

**॥ ३.२९.४२ ॥**

**स्रवन्ति सरितो भीता नोत्सर्पत्य् उदधिर् यतः ।**

**अग्निर् इन्धे स-गिरिभिर् भूर् न मज्जति यद्-भयात् ॥**

**श्रीधर-स्वामी (भावार्थ-दीपिका) :** यतो भीताः सरितः स्रवन्ति । इन्धे दीप्यते सह-गिरिभिर् भूः ॥४२॥

———————————————————————————————————————

**जीव-गोस्वामी (क्रम-सन्दर्भः) :** स्रवन्ति क्वचिच् छना कलौ गङ्गा भविष्यतीति न्यायात् कदाचिन् न स्रवन्त्य् अपीतीन्धे कदाचित् कुत्रचित् अव्यक्तम् अपि तिष्ठतीति ॥४२॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** इन्धे दीप्यते सोऽग्निः । गिरिभिः सह भूर् बहु-पापात्मक-पुरुष-भारेणापि न मज्जति, किन्तु कष्टेनापि धैर्यम् एव धत्ते, अतिकष्टे तु द्वापरान्ते तया गो-रूपिण्या ब्रह्मणे स्वभाव-ज्ञापनम् इभाव् ॥४२॥

———————————————————————————————————————

**॥ ३.२९.४३ ॥**

**नभो ददाति श्वसतां पदं यन्-नियमाद् अदः ।**

**लोकं स्व-देहं तनुते महान् सप्तभिर् आवृतम् ॥**

**श्रीधर-स्वामी (भावार्थ-दीपिका) :** अदो नभो यन्-नियमाद् यस्याज्ञया । महान् महत्-तत्त्वम् अङ्कुरात्मकं स्व-देहं लोकत्वेन तनुते विस्तारयति ॥४३॥

———————————————————————————————————————

**जीव-गोस्वामी (क्रम-सन्दर्भः) :** अदः शारीरं नभः श्वसतां देहानां पदं श्वास-क्रियाणाम् अवकाशं ददाति, मृतानां तेषां तु न ददाति, तद्-आस्पदं न भवतीत्य् अर्थः ॥४३॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** अदो नभो यन्-नियमाद् यन्-निर्देशात् । श्वसतां जीवतां प्राणिनां श्वास-क्रियावतां पदम् अवकाशं, न तु मृतानां ददाति, महान् महत्-तत्त्वं ब्रह्मा स्व-देहं वैराजं लोकं भूर्-आदि-लोकत्वेन विस्तारयति ॥४३॥

———————————————————————————————————————

**॥ ३.२९.४४ ॥**

**गुणाभिमानिनो देवाः सर्गादिष्व् अस्य यद्-भयात् ।**

**वर्तन्तेऽनुयुगं येषां वश एतच् चराचरम् ॥**

**श्रीधर-स्वामी (भावार्थ-दीपिका) :** गुणाभिमानिनो गुण-नियन्तारो देवा ब्रह्मादयोऽस्य विश्वस्य सर्गादिषु प्रवर्तन्ते । अनु-युगं वारं वारम् इत्य् अर्थः ॥४४॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** गुणाभिमानिनो ब्रह्म-धर्म-रुद्रादयः । अनुयुगं प्रतिकल्पम् ॥४४॥

———————————————————————————————————————

**॥ ३.२९.४५ ॥**

**सोऽनन्तोऽन्त-करः कालोऽनादिर् आदि-कृद् अव्ययः ।**

**जनं जनेन जनयन् मारयन् मृत्युनान्तकम् ॥**

**श्रीधर-स्वामी (भावार्थ-दीपिका) :** जनेन पित्रादिना जनं पुत्रादिं जनयन्न् आदिकृत् । मृत्युनान्तकम् अपि मारयन्न् अन्त-करः स्वयं त्व् अनादिर् अनन्तोऽव्ययश् च ॥४५॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** जनेन पित्रादिना जनयन् सन्न् आदिकृत् ॥४५॥

**इति सारार्थ-दर्शिन्यां हर्षिण्यां भक्त-चेतसाम् ।**

**ऊनत्रिंशस् त्रितीयस्य सङ्गतः सङ्गतः सताम् ॥\*॥**

———————————————————————————————————————

> इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं > संहितायां वैयासिक्यां तृतीय-स्कन्धे >
> विदूर-मैत्रेय-संवादे कापिलेये भक्ति-योगो नाम >
> एकोनत्रिंशोऽध्यायः ।

**॥२९॥**



**(३.३०)**

**त्रिंशोऽध्यायः**

**देहगेहासक्तपुरुषाणां पापादघोगति-कथनम् ।**

**॥ ३.३०.१ ॥**

**कपिल उवाच---**

**तस्यैतस्य जनो नूनं नायं वेदोरु-विक्रमम् ।**

**काल्यमानोऽपि बलिनो वायोर् इव घनावलिः ॥**

**श्रीधर-स्वामी (भावार्थ-दीपिका) :**

त्रिंशे तु कायकान्तादि- लालनाकुल-चेतसाम् ।

कामिनां तामसी पापाद् अधोगतिर् उदीर्यते ॥

काल-प्रभाव-वर्णन-पूर्वकं वैराग्याय विचित्र-कर्म-कृतां संसृतिम् अध्याय-त्रयेण प्रपञ्चयति । तस्यैतस्य बलिनः कालस्य । बलिनेति वा पाठः । काल्यमानो विचाल्यमानोऽपि । वायोर् विक्रमं यथा मेघ-पङ्क्तिर् न वेद ॥१॥

———————————————————————————————————————

**जीव-गोस्वामी (क्रम-सन्दर्भः) :** बलिनेति पाठे तेन कालेनैवेति शेषः ॥१॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :**

निर्गुणां सगुणां भक्तिं ज्ञान-योगौ च सात्त्विकौ ।

हरिः पञ्चभिर् अध्यायैर् दर्शयामास मातरम् ॥

अध्याय-त्रितयेनाथ क्रमेण किल कर्मणाम् ।

तामसीं राजसीं चापि सात्त्विकीं गतिम् ऐक्षयत् ॥

त्रिंशे तारुण्य-वृद्धत्वम् ऋति-नारक-यन्त्रणाः ।

प्राह सांसारिकाणां स्त्री-पुत्राद्य्-आकुल-चेतसाम् ॥

अथ हरि-भक्तिं विना विचित्र-कर्म-कृतां सांसारिकं दुःखम् अध्याय-त्रयेण प्रपञ्चयति । तस्य कालस्य बलिनो बलिनेति च पाठः ॥१॥

———————————————————————————————————————

**॥ ३.३०.२ ॥**

**यं यम् अर्थम् उपादत्ते दुःखेन सुख-हेतवे ।**

**तं तं धुनोति भगवान् पुमान् छोचति यत्-कृते ॥**

**श्रीधर-स्वामी (भावार्थ-दीपिका) :** विक्रमम् एवाह---यं यम् अर्थं दुःखेन प्रयासेनोपादत्ते आपादयति, तं तम् अर्थं भगवान् कालो धुनोति विनाशयति । यत्-कृते यन्-निमित्तम् ॥२॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्**।***

———————————————————————————————————————

**विश्वनाथ-चक्रवर्ती (सारार्थ-दर्शिणी) :** भगवान् कालः ॥२॥

———————————————————————————————————————

**॥ ३.३०.३ ॥**

**यद् अध्रुवस्य देहस्य सानुबन्धस्य दुर्मतिः ।**

**ध्रुवाणि मन्यते मोहाद् गृह-क्षेत्र-वसूनि च ॥**

**श्रीधर-स्वामी (भावार्थ-दीपिका) :** शोके हेतुः, यत् यस्मात् सानुबन्धस्य कलत्रादि-सहितस्य देहस्य सम्बन्धीनि गृहादीनि । वसु द्रव्यम् । अनुक्त-समुच्चयार्थश् च-कारः ॥३॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्**।***

———————————————————————————————————————

**विश्वनाथ-चक्रवर्ती (सारार्थ-दर्शिणी) :** शोके को हेतुः । **यद्** यस्मात् सानुबन्धस्य कलत्रादि-सहितस्य ॥३॥

———————————————————————————————————————

**॥ ३.३०.४ ॥**

**जन्तुर् वै भव एतस्मिन् यां यां योनिम् अनुव्रजेत् ।**

**तस्यां तस्यां स लभते निर्वृतिं न विरज्यते ॥**

**श्रीधर-स्वामी (भावार्थ-दीपिका) :** दुर्मतित्वं दर्शयन् दुःखं प्रपञ्चयति---जन्तुर् इति चतुर्दशभिः ॥४॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्**।***

———————————————————————————————————————

**विश्वनाथ-चक्रवर्ती (सारार्थ-दर्शिणी) :** दुर्मतित्वं दर्शयति---जन्तुर् इति ॥४॥

———————————————————————————————————————

**॥ ३.३०.५ ॥**

**नरक-स्थोऽपि देहं वै न पुमांस् त्यक्तुम् इच्छति ।**

**नारक्यां निर्वृतौ सत्यां देव-माया-विमोहितः ॥**

**श्रीधर-स्वामी (भावार्थ-दीपिका) :** नारक्यां नरकाहारादिभिर् जातायाम् ॥५॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्**।***

———————————————————————————————————————

**विश्वनाथ-चक्रवर्ती (सारार्थ-दर्शिणी) :** नारक्यां नरकाहार-स्त्री-सङ्गादिभिर् जातायाम् ॥५॥

———————————————————————————————————————

**॥ ३.३०.६ ॥**

**आत्म-जाया-सुतागार-पशु-द्रविण-बन्धुषु ।**

**निरूढ-मूल-हृदय आत्मानं बहु मन्यते ॥**

**श्रीधर-स्वामी (भावार्थ-दीपिका) :** निरूढ-मूलं प्रसृत-मनोरथं हृदयं यस्य । बहु मन्यते कृतार्थोऽहम् इति श्लाघते ॥६॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्**।***

———————————————————————————————————————

**विश्वनाथ-चक्रवर्ती (सारार्थ-दर्शिणी) :** निरूढं मूलं यस्य तादृशं हृदयं यस्य सः ॥६॥

———————————————————————————————————————

**॥ ३.३०.७ ॥**

**सन्दह्यमान-सर्वाङ्ग एषाम् उद्वहनाधिना ।**

**करोत्य् अविरतं मूढो दुरितानि दुराशयः ॥**

**श्रीधर-स्वामी (भावार्थ-दीपिका) :** उद्वहनाधिना पोषण-चिन्तया ॥७॥

———————————————————————————————————————

**जीव-गोस्वामी (क्रम-सन्दर्भः) :** सन्दह्येति क्वचित् पाठः । नैष पुण्यारण्य-सम्मतः ॥७॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** उद्वहनाधिना रक्षण-पोषणानुरञ्जन-विवाह-प्रदानादि-चिन्तया ॥७॥

———————————————————————————————————————

**॥ ३.३०.८-९ ॥**

**आक्षिप्तात्मेन्द्रियः स्त्रीणाम् असतीनां च मायया ।**

**रहो रचितयालापैः शिशूनां कल-भाषिणाम् ॥**

**गृहेषु कूट-धर्मेषु दुःख-तन्त्रेष्व् अतन्द्रितः ।**

**कुर्वन् दुःख-प्रतीकारं सुखवन् मन्यते गृही ॥**

**श्रीधर-स्वामी (भावार्थ-दीपिका) :** दुराशयत्वम् आह---आक्षिप्त आत्मा इन्द्रियाणि च यस्य । कया ? असतीनां पुंश्चलीनाम् अपि रहसि रचितया सम्भोगादि-रूपया । मधुर-भाषिणां शिशूनाम् आलापैश् च । सुखवन् मन्यत इत्य् उत्तरेणान्वयः ॥८॥ कूटाः वित्त-शाठ्यादि-बहुला धर्मा येषु दुःख-प्रधानेषु ॥९॥

———————————————————————————————————————

**जीव-गोस्वामी (क्रम-सन्दर्भः) :** आक्षिप्तात्मेति युग्मकम् ॥८॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** कूटाः वित्त-शाठ्यादि-बहुला धर्मा येषु दुःख-तन्त्रेषु दुःख-प्रधानेषु ॥९॥

———————————————————————————————————————

**॥ ३.३०.१० ॥**

**अर्थैर् आपादितैर् गुर्व्या हिंसयेतस् ततश् च तान् ।**

**पुष्णाति येषां पोषेण शेष-भुग् यात्य् अधः स्वयम् ॥**

**श्रीधर-स्वामी (भावार्थ-दीपिका) :** येषां पोषणेनाधो याति तान् पुष्णाति । शेष-भुग् इति भोगोऽपि तस्य दुर्लभ इत्य् अर्थः ॥१०॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्**।***

———————————————————————————————————————

**विश्वनाथ-चक्रवर्ती (सारार्थ-दर्शिणी) :** शेष-भुक् तद्-भुक्तावशिष्ट-भुग् इति भोगोऽपि तस्य दुर्लभ इत्य् अर्थः ॥१०॥

———————————————————————————————————————

**॥ ३.३०.११ ॥**

**वार्तायां लुप्यमानायाम् आरब्धायां पुनः पुनः ।**

**लोभाभिभूतो निःसत्त्वः परार्थे कुरुते स्पृहाम् ॥**

**श्रीधर-स्वामी (भावार्थ-दीपिका) :** वार्तायां जीविकायाम् । निःसत्त्वोऽशक्तः । परार्थे पर-स्वे ॥११॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्**।***

———————————————————————————————————————

**विश्वनाथ-चक्रवर्ती (सारार्थ-दर्शिणी) :** वार्तायां जीविकायाम् ॥११॥

———————————————————————————————————————

**॥ ३.३०.१२ ॥**

**कुटुम्ब-भरणाकल्पो मन्द-भाग्यो वृथोद्यमः ।**

**श्रिया विहीनः कृपणो ध्यायन् छ्वसिति मूढ-धीः ॥**

**श्रीधर-स्वामी (भावार्थ-दीपिका) :** अकल्पोऽसमर्थः ॥१२॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्**।***

———————————————————————————————————————

**विश्वनाथ-चक्रवर्ती (सारार्थ-दर्शिणी) :** पुत्रादि-जीवनोपायं ध्यायन् ॥१२॥

———————————————————————————————————————

**॥ ३.३०.१३ ॥**

**एवं स्व-भरणाकल्पं तत्-कलत्रादयस् तथा ।**

**नाद्रियन्ते यथा पूर्वं कीनाशा इव गो-जरम् ॥**

**मध्वाचार्यः (भागवत-तात्पर्यम्) :** कीनाशः कर्षको मतः ॥१३॥

———————————————————————————————————————

**श्रीधर-स्वामी (भावार्थ-दीपिका) :** पूर्वं यथाद्रियन्ते तथादरं न कुर्वन्ति । कीनाशाः कृपणाः कृषीवलाः । गो-जरं वृद्धं बलीवर्दम् ॥१३॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्**।***

———————————————————————————————————————

**विश्वनाथ-चक्रवर्ती (सारार्थ-दर्शिणी) :** कीनाशः कृषीवलाः । गो-जरं वृद्ध-बलीवर्दम् ॥१३॥

———————————————————————————————————————

**॥ ३.३०.१४-१५ ॥**

**तत्राप्य् अजात-निर्वेदो भ्रियमाणः स्वयं भृतैः ।**

**जरयोपात्त-वैरूप्यो मरणाभिमुखो गृहे ॥**

**आस्तेऽवमत्योपन्यस्तं गृह-पाल इवाहरन् ।**

**आमयाव्य् अप्रदीप्ताग्निर् अल्पाहारोऽल्प-चेष्टितः ॥**

**श्रीधर-स्वामी (भावार्थ-दीपिका) :** भ्रियमाणः पुष्यमाणः ॥१४॥ अवमत्यावज्ञयोपन्यस्तं समीपे प्रक्षिप्तम् । गृह-पालः श्वा । आहरन् भुञ्जानः । आमयावी रोगी ॥१५॥

———————————————————————————————————————

**जीव-गोस्वामी (क्रम-सन्दर्भः) :** तत्रापीति सार्धकम् ॥१४॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** पूर्वं भृतैः पुत्रादिभिर् भ्रियमाणं पुष्यमाणः, पोषण-प्रकारम् आह---अवमत्या अवज्ञया उपन्ञस्तं प्रक्षिप्तं गृह-पालः श्वेव आहरन् भुञ्जानः आमयावी रोगी ॥१४-१५॥

———————————————————————————————————————

**॥ ३.३०.१६ ॥**

**वायुनोत्क्रमतोत्तारः कफ-संरुद्ध-नाडिकः ।**

**कास-श्वास-कृतायासः कण्ठे घुर-घुरायते ॥**

**मध्वाचार्यः (भागवत-तात्पर्यम्) :** उत्तारम् उद्गतिं विद्यात् ॥१६॥

———————————————————————————————————————

**श्रीधर-स्वामी (भावार्थ-दीपिका) :** उत्तारो बहिर् निर्गत-नेत्रः । कफेन संरुद्धाः नाड्यो मार्ग-भूता यस्य । कास-श्वासाभ्यां कृत आयासो यस्य । घुर-घुर इति शब्दं करोति ॥१६॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्**।***

———————————————————————————————————————

**विश्वनाथ-चक्रवर्ती (सारार्थ-दर्शिणी) :** उत्क्रमता काशाद्य्-आधिक्येन ऊर्ध्वम् उत्तिष्ठता कफ-रुद्ध-नाडी-मार्गेण वायुना हेतुना उद्वर्तिता तारा अक्ष्णः कनीनिका यस्य सः । घुर-घुर इति शब्दं करोति ॥१६॥

———————————————————————————————————————

**॥ ३.३०.१७ ॥**

**शयानः परिशोचद्भिः परिवीतः स्व-बन्धुभिः ।**

**वाच्यमानोऽपि न ब्रूते काल-पाश-वशं गतः ॥**

**श्रीधर-स्वामी (भावार्थ-दीपिका) :** परिवीतः परिवेष्टितः । वाच्यमणो बन्धो तातेत्य् आहूयमानः ॥१७॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्**।***

———————————————————————————————————————

**॥ ३.३०.१८ ॥**

**एवं कुटुम्ब-भरणे व्यापृतात्माजितेन्द्रियः ।**

**म्रियते रुदतां स्वानाम् उरु-वेदनयास्त-धीः ॥**

**श्रीधर-स्वामी (भावार्थ-दीपिका), विश्वनाथ-चक्रवर्ती (सारार्थ-दर्शिणी) :** अस्त-धीर् नष्ट-मतिः ॥१८॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्**।***

———————————————————————————————————————

**॥ ३.३०.१९ ॥**

**यम-दूतौ तदा प्राप्तौ भीमौ सरभसेक्षणौ ।**

**स दृष्ट्वा त्रस्त-हृदयः शकृन्-मूत्रं विमुञ्चति ॥**

**श्रीधर-स्वामी (भावार्थ-दीपिका) :** मृतस्य पुण्य-पापाभ्यां द्वे गती । तत्र पाप-गतिम् आह---यम-दूताव् इत्य्-आदि यावत् समाप्ति । स-रभसं स-क्रोधम् ईक्षणं ययोस् तौ दृष्ट्वा ॥१९॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्**।***

———————————————————————————————————————

**विश्वनाथ-चक्रवर्ती (सारार्थ-दर्शिणी) :** मृतस्य पापात्मनो गतिम् आह---यमदूताव् इति । स म्रियमाणः ॥१९॥

———————————————————————————————————————

**॥ ३.३०.२० ॥**

**यातना-देह आवृत्य पाशैर् बद्ध्वा गले बलात् ।**

**नयतो दीर्घम् अध्वानं दण्ड्यं राज-भटा यथा ॥**

**श्रीधर-स्वामी (भावार्थ-दीपिका) :** आवृत्य निरुध्य ॥२०॥

———————————————————————————————————————

**जीव-गोस्वामी (क्रम-सन्दर्भः) :** यातना-देहे तम् आवृत्य प्रवेशन-पूर्वकं निरुद्ध्येत्य् अर्थः । नयतः ताव् इति शेषः ॥२०॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** स्थूल-देहान् निष्काश्य यातना-मय-देहे तं प्रवेश्य आवृत्य निरुध्य तौ नयतः प्रापयतः ॥२०॥

———————————————————————————————————————

**॥ ३.३०.२१-२२ ॥**

**तयोर् निर्भिन्न-हृदयस् तर्जनैर् जात-वेपथुः ।**

**पथि श्वभिर् भक्ष्यमाण आर्तोऽघं स्वम् अनुस्मरन् ॥**

**क्षुत्-तृट्-परीतोऽर्क-दवानलानिलैः**

**सन्तप्यमानः पथि तप्त-वालुके ।**

**कृच्छ्रेण पृष्ठे कशया च ताडितश्**

**चलत्य् अशक्तोऽपि निराश्रमोदके ॥**

**श्रीधर-स्वामी (भावार्थ-दीपिका) :** तयोस् तर्जनैर् निर्भिन्नं हृदयं यस्य । आर्तः संश् चलतीति द्वितीयेनान्वयः ॥२१॥ क्षुत्-तृड्भ्यां परीतो व्याप्तः । तप्ता वालुका यस्मिन् । निर्गत आश्रमो विश्राम-स्थानम् उदकं च यस्मिन् ॥२२॥

———————————————————————————————————————

**जीव-गोस्वामी (क्रम-सन्दर्भः) :** तयोर् इति युग्मकम् ॥२१॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** तयोस् तर्जनैः स्वम् अघं तस्यैव पापस्य फलम् इदम् अनुभवामीति स्मरन् निराश्रमोदके विश्राम-स्थल-जल-रहिते पथि ॥२१॥

———————————————————————————————————————

**॥ ३.३०.२३ ॥**

**तत्र तत्र पतन् छ्रान्तो मूर्च्छितः पुनर् उत्थितः ।**

**पथा पापीयसा नीतस् तरसा यम-सादनम् ॥**

**श्रीधर-स्वामी (भावार्थ-दीपिका) :** यम-सादनं नीतो भवति ॥२३॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्**।***

———————————————————————————————————————

**॥ ३.३०.२४ ॥**

**योजनानां सहस्राणि नवतिं नव चाध्वनः ।**

**त्रिभिर् मुहूर्तैर् द्वाभ्यां वा नीतः प्राप्नोति यातनाः ॥**

**श्रीधर-स्वामी (भावार्थ-दीपिका) :** तत्रैव विशेषम् आह---**अध्वनः** सम्बन्धिनां **योजनानां नवतिं नव** च **सहस्राणि** पापाधिक्ये **द्वाभ्यां वा नीतः** सन् ॥२४॥

———————————————————————————————————————

**जीव-गोस्वामी (क्रम-सन्दर्भः) : योजनानाम्** इति चतुष्कम् ॥२४॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** **अध्वनः** सम्बन्धिनां **योजनानां नवतिं सहस्राणि** नवत्य्-अधिकानि । पापाधिक्ये द्वाभ्याम् एव मुहूर्ताभ्यां नीतः सन् ॥२४॥

———————————————————————————————————————

**॥ ३.३०.२५ ॥**

**आदीपनं स्व-गात्राणां वेष्टयित्वोल्मुकादिभिः ।**

**आत्म-मांसादनं क्वापि स्व-कृत्तं परतोऽपि वा ॥**

**श्रीधर-स्वामी (भावार्थ-दीपिका) :** यातनाः सङ्क्षेपतो दर्शयति चतुर्भिः । आदीपनं प्रज्वलनं प्राप्नोति । स्वेन कृत्तम् अन्येन वा कृत्तं छिन्नं यत् स्वस्य मांसं तस्य भक्षणम् इत्य् अर्थः ॥२५॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्**।***

———————————————————————————————————————

**विश्वनाथ-चक्रवर्ती (सारार्थ-दर्शिणी) :** यातना एवाह---आदीपनं प्रज्वलनम् इत्य्-आदीनां प्राप्नोतीत्य् अनेनान्वयः । स्वेन कृत्तं छिन्नं पुरतः परेण वा ॥२५॥

———————————————————————————————————————

**॥ ३.३०.२६ ॥**

**जीवतश् चान्त्राभ्युद्धारः श्व-गृध्रैर् यम-सादने ।**

**सर्प-वृश्चिक-दंशाद्यैर् दशद्भिश् चात्म-वैशसम् ॥**

**श्रीधर-स्वामी (भावार्थ-दीपिका) :** आत्मनो वैशसं पीडाम् ॥२६॥

———————————————————————————————————————

**जीव-गोस्वामी (क्रम-सन्दर्भः) :** उद्धारम् इति सम्मतः पाठः । प्राप्नोतीति योजनया पीडाम् इत्य् अपि द्वितीयान्तेन व्याख्या सामान्यत्वात् ॥२६॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** वैशसं पीडाम् ॥२६॥

———————————————————————————————————————

**॥ ३.३०.२७ ॥**

**कृन्तनं चावयवशो गजादिभ्यो भिदापनम् ।**

**पातनं गिरि-शृङ्गेभ्यो रोधनं चाम्बु-गर्तयोः ॥**

**श्रीधर-स्वामी (भावार्थ-दीपिका) :** भिदापनं भेद-प्रापणम् ॥२७॥

———————————————————————————————————————

**जीव-गोस्वामी (क्रम-सन्दर्भः) :** कृन्तनं कर्तनम् ॥२७॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** भिदाया विदारणस्य आपनं प्रापणम् ॥२७॥

———————————————————————————————————————

**॥ ३.३०.२८ ॥**

**यास् तामिस्रान्ध-तामिस्रा रौरवाद्याश् च यातनाः ।**

**भुङ्क्ते नरो वा नारी वा मिथः सङ्गेन निर्मिताः ॥**

**श्रीधर-स्वामी (भावार्थ-दीपिका), विश्वनाथ-चक्रवर्ती (सारार्थ-दर्शिणी) :** *न व्याख्यातम्**।***

———————————————————————————————————————

**जीव-गोस्वामी (क्रम-सन्दर्भः) :** या यातना ताश् च भुङ्क्ते । मिथः सङ्गेनेति । पापिष्ठ-गृहस्थ-प्रसङ्गान् नर-नार्योस् तयोः पापिष्ठत्वे प्राप्तेः परस्पर-सङ्गः पापातिशय-हेतुर् इति ॥२८॥

———————————————————————————————————————

**॥ ३.३०.२९ ॥**

**अत्रैव नरकः स्वर्ग इति मातः प्रचक्षते ।**

**या यातना वै नारक्यस् ता इहाप्य् उपलक्षिताः ॥**

**मध्वाचार्यः (भागवत-तात्पर्यम्) :** अत्रैवेत्य् एव-शब्दः सामीप्यार्थे---सामीप्ये च प्रधाने च एव-शब्दोऽवधारणः इति शब्द-निर्णये अत्राप्य् अस्तीत्य् अर्थः ॥२९॥

———————————————————————————————————————

**श्रीधर-स्वामी (भावार्थ-दीपिका) :** न चैतद् असम्भावितम् अत्रापि दृश्यमानत्वाद् इत्य् आह---अतैवेति ॥२९॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्**।***

———————————————————————————————————————

**विश्वनाथ-चक्रवर्ती (सारार्थ-दर्शिणी) :** न चैतद् असम्भावितम् अत्रापि राज-दण्डे कासांचित् प्रत्यवयव-कृन्तनादि-यातनानां तथा स्रक्-चन्दन-वर्नितादि-सुख-भोगानां च दृशमानत्वाद् इत्य् आह---अत्रैवेति ॥२९॥

———————————————————————————————————————

**॥ ३.३०.३० ॥**

**एवं कुटुम्बं बिभ्राण उदरम्भर एव वा ।**

**विसृज्येहोभयं प्रेत्य भुङ्क्ते तत्-फलम् ईदृशम् ॥**

**श्रीधर-स्वामी (भावार्थ-दीपिका) :** उभयं कुटुम्बं स्वं देहं च ॥३०॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्**।***

———————————————————————————————————————

**विश्वनाथ-चक्रवर्ती (सारार्थ-दर्शिणी) :** उभयं कुटुम्बम् उदरं च । प्रेत्य मृत्वा ॥३०॥

———————————————————————————————————————

**॥ ३.३०.३१ ॥**

**एकः प्रपद्यते ध्वान्तं हित्वेदं स्व-कलेवरम् ।**

**कुशलेतर-पाथेयो भूत-द्रोहेण यद् भृतम् ॥**

**श्रीधर-स्वामी (भावार्थ-दीपिका) :** पापार्जितं धनं भुञ्जते बहवः, कर्तैन नरकं यातीत्य् आह---एक इति । भूत-द्रोहेण यद् भृतं तत् स्थूलं स्व-कलेवरम् इहैव हित्वा । कुशलाद् इतरत् पापं तद् एव पाथेयं भोग्यं यस्य ॥३१॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्**।***

———————————————————————————————————————

**विश्वनाथ-चक्रवर्ती (सारार्थ-दर्शिणी) :** कुशलेतरत् पापम् एव पाथेयं मरण-पथ-भोग्यं यस्य सः । भूत-द्रोहेण यद् भूतं पुष्टीकृतं तत् स्थूलं कलेवरं हित्वा ॥३१॥

———————————————————————————————————————

**॥ ३.३०.३२ ॥**

**दैवेनासादितं तस्य शमलं निरये पुमान् ।**

**भुङ्क्ते कुटुम्ब-पोषस्य हृत-वित्त इवातुरः ॥**

**श्रीधर-स्वामी (भावार्थ-दीपिका) :** ननु पापम् अपि विहाय गच्छतु तत्राह---दैवेनेति । तस्य कुटुम्ब-पोषणस्य शमलं पापं दैवनेनेश्वरेण प्रापितं भुङ्क्ते ॥३२॥

———————————————————————————————————————

**जीव-गोस्वामी (क्रम-सन्दर्भः) :** दैवेनेत्य् उक्तेऽपि नेश्वरस्य नैर्घृण्यम् ईश्वरस् तु पर्जन्यवद् द्रष्टव्य इति न्यायात् ॥३२॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** तस्य पाप-कृतस्य कुटुम्ब-पोषस्य शमलं मालिन्यं दैव-प्रापितं कुटुम्ब-विरहित एव भुङ्क्ते हृत-वित्त इव ॥३२॥

———————————————————————————————————————

**॥ ३.३०.३३ ॥**

**केवलेन ह्य् अधर्मेण कुटुम्ब-भरणोत्सुकः ।**

**याति जीवोऽन्ध-तामिस्रं चरमं तमसः पदम् ॥**

**श्रीधर-स्वामी (भावार्थ-दीपिका) :** ननु कुटुम्ब-पोषणं विहितम् एव तत्राह---केवलेनेति । तमसो नरकस्य चरमं पदं स्थानम् ॥३३॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्**।***

———————————————————————————————————————

**विश्वनाथ-चक्रवर्ती (सारार्थ-दर्शिणी) :** तमसो नरकस्य पदं स्थानम् ॥३३॥

———————————————————————————————————————

**॥ ३.३०.३४ ॥**

**अधस्तान् नर-लोकस्य यावतीर् यातनादयः ।**

**क्रमशः समनुक्रम्य पुनर् अत्राव्रजेच् छुचिः ॥**

**श्रीधर-स्वामी (भावार्थ-दीपिका) :** पुनर् मनुष्य-शरीर-प्राप्ति-प्रकारम् आह---नर-लोकस्य मनुष्य-देहस्य प्राप्तेर् अधस्ताद् अर्वाग् यावत्यो यातनाः । आदि-शब्देन श्व-सूकरादि-योनयश् च यास्ताः सर्वाः क्रमेण संप्राप्य भोगेन क्षीण-पापः शुचिः सन्न् अत्र पुनर् नरत्वं प्राप्नोतीत्य् अर्थः ॥३४॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्**।***

———————————————————————————————————————

**विश्वनाथ-चक्रवर्ती (सारार्थ-दर्शिणी) :** यावत्यो यातनाः । यावच्-छब्देन श्वशूकरादि-योनयो यास् ताः क्रमेण प्राप्य भोगेन क्षीण-पापः शुचिः सन् पुनर् नरत्वं प्राप्नुयात् ॥३४॥

इति सारार्थ-दर्शिन्यां हर्षिण्यां भक्त-चेतसाम् ।

त्रिंशोऽत्र तृतीये सङ्गतः सङ्गतः सताम् ॥\*॥

———————————————————————————————————————

> इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं > संहितायां वैयासिक्यां तृतीय-स्कन्धे >
> विदुर-मैत्रेय-संवादे कापिलेये कर्म-विपाको नाम >
> त्रिंशोऽध्यायः ।

॥ ३.३० ॥



**(३.३१)**

**एकत्रिंशोऽध्यायः**

**मातुः कुक्षौ प्रविष्टस्य जीवस्य देहप्राप्तिवर्णनं गर्भस्थजीवकृता भगवत्स्तुतिः, जीवस्य बाल्याद्यवस्थाक्लेशवर्णनं च ।**

**॥ ३.३१.१ ॥**

**श्री-भगवान् उवाच---**

**कर्मणा दैव-नेत्रेण जन्तुर् देहोपपत्तये ।**

**स्त्रियाः प्रविष्ट उदरं पुंसो रेतः-कणाश्रयः ॥**

**श्रीधर-स्वामी (भावार्थ-दीपिका) :**

एकत्रिंशे विमिश्रैस् तु पुण्य-पापैर् इहान्तरा

मनुष्य-योनि-संप्राप्तिर् वर्ण्यते राजसी गतिः

पुनर् अत्राव्रजेत् \[भा।पु। ३.३०.३४\] इत्य् उक्तं तद् एव विशेषतो दर्शयति । कर्मणा पूर्व-कृतेन । दैवम् ईश्वरस् तद् एव नेत्रं नेतृ प्रवर्तकं यस्य । प्रविष्टो भवति ॥१॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्**।***

———————————————————————————————————————

**विश्वनाथ-चक्रवर्ती (सारार्थ-दर्शिणी) :**

एकत्रिंशे गर्भ-जन्म-बाल्य-पौगण्ड-यातनाः ।

ब्रुवाणेनैव जीवस्य भक्तिर् गर्भेऽपि दर्श्यते ॥

पुनर् अत्राव्रजेत्\[भा।पु। ३.३०.३४\] इत्य् उक्तं तत्-प्रकारं दर्शयति---कर्मणा प्राचीनेन दैवम् ईश्वरस् तद् एव नेत्रं नेतृ-प्रवर्तकं यस्य तेन । प्रविष्टो भवति ॥१॥

———————————————————————————————————————

**॥ ३.३१.२ ॥**

**कललं त्व् एक-रात्रेण पञ्च-रात्रेण बुद्बुदम् ।**

**दशाहेन तु कर्कन्धूः पेश्य् अण्डं वा ततः परम् ॥**

**मध्वाचार्यः (भागवत-तात्पर्यम्) :**

नाना-विधा गर्भ-वृद्धिः कर्म-भेदाद् भविष्यति ।

> अतो नाना-विधं ग्रन्थे गर्भ-संस्थानम् उच्यते ॥ इति षाड्गुण्ये > ॥२॥

———————————————————————————————————————

**श्रीधर-स्वामी (भावार्थ-दीपिका) :** कललं शुक्र-शोणित-मिश्रितं भवति । बुद्बुदं वर्तुलाकारम् । कर्कन्धूर् बदरी-फलं तदाकारं कठिनम् । पेशी मांस-पिण्डाकारम् । अण्डं वा योन्य्-अन्तरे ।

———————————————————————————————————————

**जीव-गोस्वामी (क्रम-सन्दर्भः) :** कललम् इति । अत्रं निरुक्तम् उदाहार्यम् ॥२॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** कललं शुक्र-शोणित-मिश्रितं भवति । बुद्बुदं बुद्बुदाकारम् । कर्कन्धूर् बदरी-फलाकारम् । कठिनं पेशी मांस-पिण्डं जरायु-प्रकृतिः । अण्डं पक्ष्य्-आदि-योनिषु।२॥

———————————————————————————————————————

**॥ ३.३१.३ ॥**

**मासेन तु शिरो द्वाभ्यां बाह्व्-अङ्घ्र्य्-आद्य्-अङ्ग-विग्रहः ।**

**नख-लोमास्थि-चर्माणि लिङ्ग-च्छिद्रोद्भवस् त्रिभिः ॥**

**श्रीधर-स्वामी (भावार्थ-दीपिका) :** बाह्व्-अङ्घ्र्य्-आदीनाम् अङ्गानां विग्रहो विभागः । लिङ्गं च छिद्राणि च तेषाम् उद्भवः ॥३॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्**।***

———————————————————————————————————————

**विश्वनाथ-चक्रवर्ती (सारार्थ-दर्शिणी) :** द्वाभ्यां मासाभ्यां विग्रहो विभागः ॥३॥

———————————————————————————————————————

**॥ ३.३१.४ ॥**

**चतुर्भिर् धातवः सप्त पञ्चभिः क्षुत्-तृड्-उद्भवः ।**

**षड्भिर् जरायुणा वीतः कुक्षौ भ्राम्यति दक्षिणे ॥**

**श्रीधर-स्वामी (भावार्थ-दीपिका) :** जरायुणा गर्भ-वेष्टनेन वीतः प्रावृतः ॥४॥

———————————————————————————————————————

**जीव-गोस्वामी (क्रम-सन्दर्भः) :** दक्षिणं कुक्षणं कुक्षाव् इति । पुरुषम् अधिकृत्योक्तत्वात् पुं-गर्भो दक्षिणे स्त्री-गर्भो वामे भवतीति प्रसिद्धिः ॥४॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** जरायुणा गर्भ-वेष्टनेन वीतः प्रावृतः । दक्षिणे कुक्षाव् इति । पुरुषम् अधिकृतोक्तत्वात् । पुं-गर्भो दक्षिणे स्त्री-गर्भो वाम इति प्रसिद्धः ॥४॥

———————————————————————————————————————

**॥ ३.३१.५ ॥**

**मातुर् जग्धान्न-पानाद्यैर् एधद्-धातुर् असम्मते ।**

**शेते विण्-मूत्रयोर् गर्ते स जन्तुर् जन्तु-सम्भवे ॥**

**श्रीधर-स्वामी (भावार्थ-दीपिका) :** मातुर् जग्धेन भक्षितेनान्नेन पानाद्यैश् चैधमाना धातवो यस्य । जन्तूनां संभवो यस्मिंस् तस्मिन्न् असंमते गर्ते शेते । तथा च मार्कण्डेय-पुराणे---

> नाडी चाप्यायनी नाम नाभ्यां तस्य विबध्यते । >
> स्त्रीणां तथान्त्र-सुषिरे सा निबद्धोपजायते ॥ >
> क्रमन्ते भुक्त-पीतानि स्त्रीणां गर्भोदरे तथा । >
> तैर् आप्यायित-देहोऽसौ जन्तुर् वृद्धिम् उपैति वै ॥ इति ॥५॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्**।***

———————————————————————————————————————

**विश्वनाथ-चक्रवर्ती (सारार्थ-दर्शिणी) :** एधद्-धातुर् इति ।

> नाडी चाप्यायनी नाम नाभ्यां तस्य निबध्यते । >
> स्त्रीणां तथान्त्र-शुषिरे सा निबद्धोपजायते ॥ >
> क्रमन्ते भुक्त-पीतानि स्त्रीणां गर्भोदरे तथा । >
> तरि आप्यायित-देहोऽसौ जन्तुर् बुद्धिम् उपैति च ॥ इति > मार्कण्डेय-पुराणात् ॥५॥

———————————————————————————————————————

**॥ ३.३१.६ ॥**

**कृमिभिः क्षत-सर्वाङ्गः सौकुमार्यात् प्रतिक्षणम् ।**

**मूर्च्छाम् आप्नोत्य् उरु-क्लेशस् तत्रत्यैः क्षुधितैर् मुहुः ॥**

**श्रीधर-स्वामी (भावार्थ-दीपिका) :** तत्रत्यैः कृमिभिः खादद्भिः । सौकुमार्यात् कोमलत्वेन क्षतानि सर्वाङ्गाणि यस्य ॥६॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्**।***

———————————————————————————————————————

**॥ ३.३१.७-८ ॥**

**कटु-तीक्ष्णोष्ण-लवण- रूक्षाम्लादिभिर् उल्बणैः ।**

**मातृ-भुक्तैर् उपस्पृष्टः सर्वाङ्गोत्थित-वेदनः ॥**

**उल्बेन संवृतस् तस्मिन्न् अन्त्रैश् च बहिर् आवृतः ।**

**आस्ते कृत्वा शिरः कुक्षौ भुग्न-पृष्ठ-शिरोधरः ।**

**अकल्पः स्वाङ्ग-चेष्टायां शकुन्त इव पञ्जरे ॥**

**श्रीधर-स्वामी (भावार्थ-दीपिका) :** उल्बणैर् दुःसहैः । सर्वेष्व् अङ्गेषूत्थिता वेदना यस्य । आस्ते इत्य् उत्तरेणान्वयः ।

उल्बेन जरायुणा । भुग्नं कुटिली-भूतं पृष्ठं शिरो-धरा ग्रीवा च यस्य ॥७-८॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्**।***

———————————————————————————————————————

**विश्वनाथ-चक्रवर्ती (सारार्थ-दर्शिणी) :** उल्बणैः दुःसहैः । उल्बेन जरायुणा । कुटिलीभूत-पृष्ठ-ग्रीव आस्ते । शकुन्तः पक्षी ॥७-८॥

———————————————————————————————————————

**॥ ३.३१.९ ॥**

**तत्र लब्ध-स्मृतिर् दैवात् कर्म जन्म-शतोद्भवम् ।**

**स्मरन् दीर्घम् अनुच्छ्वासं शर्म किं नाम विन्दते ॥**

**श्रीधर-स्वामी (भावार्थ-दीपिका) :** दैवात् पूर्व-अर्म-वशात् । लब्धा स्मृतिर् येन सः । दीर्घं दुरन्तम् अनुच्छ्वासं यथा भवति तथा तत्र स्थितः सन् ॥९॥

———————————————————————————————————————

**जीव-गोस्वामी (क्रम-सन्दर्भः) :** दीर्घं चिर-कालं व्याप्य अनुच्छ्वासं यथा भवति तथा स्मरन् ॥९॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** दैवात् पूर्व-कर्म-वशात् दीर्घं चिर-कालं व्याप्य अनुच्छ्वासं यथा भवत्य् एवं स्मरन् ॥९॥

———————————————————————————————————————

**॥ ३.३१.१० ॥**

**आरभ्य सप्तमान् मासाल् लब्ध-बोधोऽपि वेपितः ।**

**नैकत्रास्ते सूति-वातैर् विष्ठा-भूर् इव सोदरः ॥**

**श्रीधर-स्वामी (भावार्थ-दीपिका), विश्वनाथ-चक्रवर्ती (सारार्थ-दर्शिणी) :** सूति-हेतुभिर् वातैर् वेपितः । सोदरः समानोदर-जन्मा विष्ठा-भूः कृमिर् इवेति ॥१०॥

———————————————————————————————————————

**जीव-गोस्वामी (क्रम-सन्दर्भः) :** वेपितश् चालितः सन्न् एकत्र नास्ते स्थातुं न शक्नोति ॥१०॥

———————————————————————————————————————

**॥ ३.३१.११ ॥**

**नाथमान ऋषिर् भीतः सप्त-वध्रिः कृताञ्जलिः ।**

**स्तुवीत तं विक्लवया वाचा येनोदरेऽर्पितः ॥**

**मध्वाचार्यः (भागवत-तात्पर्यम्) :** वध्रयस् त्व् इन्द्रियाण्य् आहुर् हृषीकाणीति चोच्यते इति शब्द-निर्णये ॥११॥

———————————————————————————————————————

**श्रीधर-स्वामी (भावार्थ-दीपिका) :** नाथमानो याचमान उपतप्यमान इति वा ऋषिर् देहात्म-दर्शी । भीतः पुनर् गर्भ-वासात् । सप्त-वध्रयो बन्धन-भूता धातवो यस्य सः । विक्लवया व्याकुलया ॥११॥

———————————————————————————————————————

**जीव-गोस्वामी (क्रम-सन्दर्भः) :** नाथमान इति । तात्पर्यं, यथा---सकृद्-भजनेनैव सर्वम् अप्य् आयुः सफलम् इत्य् उदाहृतम् एव श्री-शौनक-वाक्येन---आयुर् हरति वै पुंसां \[भा।पु। २.३.१७\]इत्य्-आदि-ग्रन्थेन । एव भक्त्याभासेनाप्य् अजामिलादौ पाप-घ्नत्वं दृश्यते । तथा सर्व-कर्मादि-ध्वंस-पूर्वक-परम-गति-प्राप्तौ स्वल्पायासेनैव भक्तेः कारणत्वं श्रूयते । लघु-भागवते---

> वर्तमानं च यत् पापं यद् गतं यद् भविष्यति । >
> तत् सर्वं निर्दहत्य् आशु गोविन्दानल[^१२४]-कीर्तनात् ॥ इति ।

[^१२४]: गोविन्द-नाम-


तथैव च तत्र यथा-कथञ्चित् तद्-भक्ति-सम्बन्धस्य कारणत्वं दृश्यते । ब्रह्म-वैवर्ते---

> स समाराधितो देवो मुक्तिकृत् स्याद् यथा तथा । >
> अनिच्छयापि हुत-भुक् संस्पृष्टो[^१२५] दहति द्विज ॥ इति ।

[^१२५]: सम्पृक्तो


स्कान्दे उमा-महेश्वर-संवादे---

> दीक्षा-मात्रेण कृष्णस्य नरा मोक्षं लभन्ति वै । >
> किं पुनर् ये सदा भक्त्या पूजयन्त्य् अच्युतं नराः ॥ इति ।

बृहन्-नारदीये---

> अकामाद् अपि ये विष्णोः सकृत् पूजां प्रकुर्वते । >
> न तेषां भव-बन्धस् तु कदाचिद् अपि जायते ॥ \[ना।प। ३६.५८\]

पाद्मे देव-द्युति-स्तुतौ---

> सकृद् उच्चारयेद् यस् तु नारायणम् अतन्द्रितः । >
> शुद्धान्तः-करणो भूत्वा निर्वाणम् अधिगच्छति ॥ इति ।

इतिहास-समुच्चये श्री-नारद-पुण्डरीक-संवादे---

> ये नृशंसा दुराचाराः पापाचार-रताः सदा । >
> तेऽपि यान्ति परं धाम नारायण-पदाश्रयाः ॥ >
> लिप्यन्ते न च पापेन वैष्णवा वीत-कल्मषाः । >
> पुनन्ति सकलान् लोकान् सहस्रांशुर् इवोदितः ॥ इति ।

अत एव गारुड-वचनम्---

> सकृद् एव प्रपन्नो यस् तवास्मीति च याचते । >
> अभयं सर्वदा तस्मै ददाम्य् एतद् व्रतं हरेः ॥ इति ।

श्री-रामायणे श्री-रामचन्द्र-वचनम्---

> सकृद् एव प्रपन्नो यस् तवास्मीति च याचते । >
> अभयं सर्व-भूताय ददाम्य् एतद् व्रतं हरेः ॥ इति ।

अत एवोक्तं श्री-विष्णु-धर्मोत्तरे---

> जीवितं विष्णु-भक्तस्य वरं पञ्च दिनानि वै । >
> न तु कल्प-सहस्राणि भक्ति-हीनस्य केशवे ॥ इति ।

आपन्नः संसृतिं घोरां यन्-नाम विवशो गृणन्\[भा।पु। १.१.१४\] इत्य्-आदि-शौनक-वचनम् । न हि भगवन्न् अघटितम् इदं \[भा।पु। ६.१६.४४\] इत्य्-आदि-चित्रकेतु-वचनम् ।

अतो यद् अत्र गर्भ-स्थस्य जीवस्य भगवत्-स्तुतिः श्रूयते, तस्यैव संसारोऽपि वर्ण्यते । तत्रोच्यते जात्य्-एकत्वेनैकवद्-वर्णनम् इति । वस्तुतस् तु कश्चिद् एव जीवो भाग्यवान् स्तौति स च निस्तरत्य् अपि । न तु सर्वस्यापि भगवज्-ज्ञानं भवति । तथा चेति नैरुक्त-मते च त्रिविधा जना लभ्यन्ते---एके पूर्व-पूर्व-जन्म-मात्रं स्मरन्ति । एके साङ्ख्य-योगादिकम् अभ्यस्यन्ति । एके तु परम-पुरुषम् इति । यथोक्तं तत्रैव---नवमे सर्वाङ्ग-सम्पूर्णोभवति \[नि। १३.१९\] इति पठित्वा, मृतश् चाहं पुनर् जातो जातश् चाहं पुनर् मृतः इत्य्-आदि तद्-भावना-पाठान्तरं---

> अवाङ्-मुखः पीड्यमानो जन्तुश् चैव[^१२६] समन्वितः । >
> साङ्ख्य-योगं समभ्यसेत् पुरुषं वा पञ्चविंशकम् ॥ >
> ततश् च दशमे मासि प्रजायते इत्य्-आदि ।

[^१२६]: जन्तुभिश् च इति पाठान्तरः।


अत्र पुरुषं वेति वा-शब्दात् कस्यचिद् एव भगवज्-ज्ञानम् इति गम्यते । सर्वास्व् अप्य् अवस्थासु भक्तेः समर्थत्वं च वर्णितम् ।

भेदेऽप्य् एकवद्-वर्णनम् अन्यत्रापि दृश्यते । तृतीये यथा पाद-कल्प-सृष्टि-कथनेऽपि सनकादीनां ब्राह्म-कल्प-सृष्टानां सृष्टि-वर्णनम् । टीकायां च ब्रह्म-कृत-सृष्टि-मात्र-कथन-साम्येनैकीकृत्योक्तिर् इयम् इति योजितं, श्री-वराहावतारवच् च । तत्र प्रथम-मन्वन्तरस्यादौ पृथिवी-मज्जने ब्रह्म-नासिकातोऽवतीर्णः श्री-वराहस् ताम् उद्धरन् हिरण्याक्षेण संग्रामं कृतवान् इति वर्ण्यते । हिरण्याक्षश् च षष्ठ-मन्वन्तरावसान-जात-प्राचेतस-दक्ष-कन्याया दितेर् जातः । तस्मात् तथा-वर्णनं तद्-अवतार-मात्रत्व-पृथिवी-मज्जन-मात्रत्वैक्य-विवक्षयैव घटते तद्वद् अत्रापीति । कश्चिद् एवान्यो जीवः स्तौत्य् अन्यः संसरतीत्य् एव मन्तव्यम् ।

अत्र पूर्ववत् परम-गति-प्राप्तौ भक्तेः परम्पराकारणत्वं च दृश्यते । बृहन्-नारदीये ध्वजारोपण-माहात्म्ये---

> यतीनां विष्णु-भक्तानां परिचर्या-परायणैः[^१२७] । >
> ईक्षिता अपि गच्छन्ति पापिनोऽपि परां गतिम् ॥ \[ना।पु। १.२०.७३\] इति > ।

[^१२७]: परायणाः


एवं श्री-विष्णु-धर्मे---

> कुलानां शतम् आगामि समतीतं तथा शतम् । >
> कारयन् भगवद्-धाम नयत्य् अच्युत-लोकताम् ॥ >
> ये भविष्यन्ति येऽतीता आकल्पात् पुरुषाः कुले । >
> तांस् तारयति संस्थाप्य देवस्य प्रतिमां हरेः ॥ इति ।

दूतान् प्रति यमाज्ञा चेयम्---

> येनार्चा भगवद्-भक्त्या वासुदेवस्य कारिता । >
> नवायुतं तत्-कुलजं भवतां शासनातिगम् ॥ इति ।

यथाह---

> त्रिः-सप्तभिः पिता पूतः पितृभिः सह तेऽनघ । >
> यत् साधोऽस्य कुले जातो भवान् वै कुल-पावनः ॥ \[भा।पु। > ७.१०.१८\]

त्रिः-सप्तभिः प्राचीन-कल्पागत-तदीय-पूर्व-जन्म-सम्बन्धिभिः पितृभिः सह, अस्मिन् जन्मनि तु हिरण्यकशिपु-कश्यप-मरीचि-ब्रह्माण एव तत्-पितर इति । \[अवतारिकारम्भे तद्वद् अत्रापीति कश्चिद् एवान्यो जीवः स्तौत्य् अन्यः संसरतीत्य् एवम् उन्नेयम् इति क्वचिद् अधिक-पाठः ।\]स्तुवीतेति लिङ्-प्रत्ययः, स च सम्भावनाम् एव स्पष्टयति ॥ \[भक्ति-सन्दर्भ १४९-१५१\]

ततश् चायम् अर्थः---ऋषिस् तत्र कोऽपि । अकस्मात् प्राचीन-महत्-सङ्ग-जनित-भाग्य-वशात् श्री-भगवद्-दर्शी यदि स्यात्, तदा स्तौत्य् अपीति ।[^१२८] अत एव तादृश-भाग्य-युक्तम् अतीतम् एकं जीवं लक्ष्यीकृत्य जीव उवाचेत्य् एकत्व-लिट्-प्रत्ययाभ्यां निर्देशः । जीव-काल-सामान्य-विवक्षायां तु जीवो वदतीत्य् एव युज्यते ॥११॥

[^१२८]: ततश् चायम् अर्थः॥।स्तौत्य् अपीति इति टीकांशः सर्वेषु
    कर-लिपिषु न दृश्यते।


———————————————————————————————————————

**विश्वनाथ-चक्रवर्ती (सारार्थ-दर्शिणी) :** नाथमानः भगवत्-कृपा मयि भूयाद् इति स्वस्मिन्न् आशिषं कुर्वन् ऋषिर् आत्म-दर्शी भीतः संसारात् सप्त-वध्रयो बन्धन-भूता धातवो यस्य सः । विक्लवया व्याकुलया तं स्तुवीतेति गर्भे विध्य्-आदेः सम्भवाभावात्, हेतु-हेतुमतोर् लिङ् इति फले लिङ् । ततश् च यो भगवन्तं भजेत, स तं गर्भेऽपि स्तुवीतेत्य् अन्यो जीवस् तु न स्तुवीतेत्य् अर्थो लभ्यते । तस्यैवास्तवान् अस्य जीवस्याग्रे संसारो वर्णयिष्यते वर्णितश् च, न तु भगवन्तं स्तुवानस्यापि।

> अकामाद् अपि ये विष्णोः सकृत् पूजां प्रकुर्वते । >
> न तेषां भव-बन्धस् तु कदाचिद् अपि जायते ॥ \[ना।प। ३६.५८\] इति > । >
> सकृद् एव प्रपन्नो यस् तवास्मीति च याचते । >
> अभयं सर्वदा तस्मै ददाम्य् एतद् व्रतं हरेः ॥ इत्य्-आदि ।

परः-सहस्र-वचन-विरोधात् । अत एव शेते विण्-मूत्रयोर् गर्त इति मूर्च्छानाप्नोत्य् उरु-क्लेश इत्य् आस्ते कृत्वा शिर इत्य्-आदिवद् दश-मास्यो जीवो हरिं स्तौतीति वर्तमान-प्रयोगो न कृतः, किन्तु जीव उवाचेति भूत-काल-प्रयोग एव । तेन च पूर्व-काल-भवः कश्चिद् भक्तो जीव एवं गर्भे हरिं स्तुवान आसीत्, न तु सर्व इत्य् अर्थो ज्ञापितः ।

अत एव नैरुक्ता अपि पठन्ति---नवमे सर्वाङ्ग-सम्पूर्णोभवति \[नि। १३.१९\] इति पठित्वा, मृतश् चाहं पुनर् जातो जातश् चाहं पुनर् मृतः इत्य्-आदि तद्-भावना-पाठान्तरं---

> अवाङ्-मुखः पीड्यमानो जन्तुश् चैव[^१२९] समन्वितः । >
> साङ्ख्य-योगं समभ्यसेत् पुरुषं वा पञ्चविंशकम् ॥ >
> ततश् च दशमे मासि प्रजायते इत्य्-आदि ।

[^१२९]: जन्तुभिश् च इति पाठान्तरः।


पुरुषं वा इति गर्भोपनिषद्-वाक्यं, अत्र वा-शब्द-बलात् कश्चिद् कर्मी जीवो मृतश् चाहं पुनर् जात इत्य्-आदि-पूर्व-पूर्व-जन्म-मात्रं स्मरति । कश्चिज् ज्ञानी साङ्ख्यं, कश्चिद् योगी योगं, कश्चिद् भक्तश् चतुर्विंश-प्रधानात् परं पञ्चविंशं पुरुषं परमेश्वरं, अभ्यसेद् भजेद् इति पूर्वाभ्यस्तम् एव गर्भे स्फुरेद् इति युक्तेः ॥११॥

———————————————————————————————————————

**॥ ३.३१.१२ ॥**

**जन्तुर् उवाच---**

**तस्योपसन्नम् अवितुं जगद् इच्छयात्त-**

**नाना-तनोर् भुवि चलच्-चरणारविन्दम् ।**

**सोऽहं व्रजामि शरणं ह्य् अकुतो-भयं मे**

**येनेदृशी गतिर् अदर्श्य् असतो\ऽनुरूपा ॥**

**श्रीधर-स्वामी (भावार्थ-दीपिका) :** उपसन्नं जगद् रक्षितुं स्वेच्छया गृहीत-नाना-मूर्तेर् भगवतश् चरणारविन्दम् अकुतो-भयं सोऽहं शरणं व्रजामि । भुवि चलद् इति श्री-कृष्णावताराभिप्रायेण । असतो मेऽनुरूपा योग्या **येन ईद्**ऋशी गर्भ-वास-लक्षणा गतिर् दर्शिता**,** तस्य ॥१२॥

———————————————————————————————————————

**जीव-गोस्वामी (क्रम-सन्दर्भः) :** भुवि चलद् इति । नूनं तदानीं श्री-कृष्णावताराद् अत्र लिङ्गं गृहीत-नाना-तनोर् इति, तस्यैव सर्वावतारित्वात् । श्री-कपिलोक्तिश् चेयं पूर्व-कल्प-गत-तद्-अवतारापेक्षया असतः परमापद्भिर् नश्यतो मम येन अनुरूपा तद्-उद्धरण-क्षमा ईदृशी स्व-स्फूर्ति-लक्षणा गतिः चित्त-वृत्तिर् अदर्शि प्रकाशिता । यद् व, मम दुष्टस्य योग्या ईदृशी दुःखात्मिकावस्था येन कृपा-दृष्टि-विषयी-कृता । अन्यथेयं तत्-स्फूर्तिर् न स्याद् एवेति भावः ॥१२॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** भुवि चलद् इति श्री-कृष्णावताराभिप्रायेण इति स्वामि-चरणाः । अत्र लिङ्गं गृहीत-नाना-तनोर् इति तस्यैव सर्वावतारित्वात् । कपिलोक्तिश् चेयं पूर्व-कल्प-गत-तद्-अवतारापेक्षया इति सन्दर्भः । ईदृशी गर्भ-दुःखोदधि-निवास-लक्षणा गतिः असाधोर् मम समुचितैव अदर्शि दर्शिता । यद् वा, अदर्शि कृपा-दृष्टि-विषयी-कृता अन्यथा इयं तदीय-स्फूर्तिर् ममाति-पापिष्ठस्य न सम्भवेद् इति भावः ॥१२॥

———————————————————————————————————————

**॥ ३.३१.१३ ॥**

**यस् त्व् अत्र बद्ध इव कर्मभिर् आवृतात्मा**

**भूतेन्द्रियाशयमयीम् अवलम्ब्य मायाम् ।**

**आस्ते विशुद्धम् अविकारम् अखण्ड-बोधम्**

**आतप्यमान-हृदयेऽवसितं नमामि ॥**

**श्रीधर-स्वामी (भावार्थ-दीपिका) :** ननु कोऽसौ यं शरणं व्रजसि ? को वा तव तस्य च विशेषो येन सेव्य-सेवकत्वम्? इत्य् अपेक्षायाम् आह । अत्र मातुर् देहे भूतेन्द्रियाशय-मयीं देहाकार-परिणतां मायाम् **अवलम्ब्य**आश्रित्य कर्मभिर् आवृत-स्वरूप इव बद्ध इव च य आस्ते**,** सोऽहम् । यस् त्व् अत्रैवास्ते तं नमामि । कथम्भूतम् ? इत्य् अपेक्षायां तु-शब्दोक्तं विशेषं दर्शयति । आतप्यमाने हृदयेऽवसितं प्रतीतम् एवम् अप्य् अविकारम् । कुतः ? विशुद्धं निरुपाधिम् । तत् कुतः ? अखण्डो बोधो यस्य तम् ॥१३॥

———————————————————————————————————————

**जीव-गोस्वामी (क्रम-सन्दर्भः) :** आतप्यमाने स्व-हृदये स्थितस्याप्य् अस्फुरतस् तस्य ताम् एवाकस्मिकीं स्फूर्तिं दर्शयति---यस् त्व् इति । अत्र मद्-विध-जीव-शरीरे तत्-सह-स्थायित्वात् तत्-कर्मभिर् बद्ध इव । तस्मिन्न् अस्फूर्तेस् तैर् आवृतात्मेव च यस् त्व् आस्ते, न त्व् अहम् इव निबद्ध एवेति तु-शब्दार्थः । किं कृत्वा ? मायाम् अवलम्ब्य प्रवर्त्य । अतो माया-प्रवर्तके तस्मिन् न कर्म-बन्धादिकं, किन्त्व् अविवेकिनां प्रतीति-दोष एव स इति भावः । वस्तुतस् तु विशुद्धम् इत्य्-आदि । अवसितम् अनुभूतम् । यद् वा, अत्रेति भूरीत्य् अर्थः । अवतार-समये तथा तथानुकरणात् । तद् उक्तं---कृष्णम् एनम् अवेहि \[भा।पु। १०.१४.५५\] इत्य्-आदि ॥१३॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** तस्य स्व-प्रभोर् अद्भुतां लीलां कृपालुतां च स्मरन् साश्चर्यम् आह । यः खल्व् अत्र अस्मद्-विध-दुर्जीवानां नाना-दुःख-मय-प्रतिशरीर एवास्ते किम् अस्मान् पालयितुम्, किं वा स्वैर-लीलत्वेनेति न विद्म इति भावः । तम् अहं नमा**मि** इत्य् अन्वयः । अहं स्व-दुष्कृत-फलं भुञ्जानः कर्म-बन्धो यद् अत्रास्मि, तद् उचितम् एव । स कथम् अत्र दुर्गन्धे महा-नरके अन्तर्यामित्वेनापि तिष्ठति ? इत्य् आह---कर्मभिर् बद्ध इव, न तु बद्धः । वृन्दावन-भुवि चलच्-चरणारविन्दत्वात् आवृतात्मा अहं यथा तथैव देहेनावृत-स्वरूप इव, न त्व् आवृतः, उक्त-युक्तेर् एव । किं कृत्वा ? भूतादि-मयीं मायां स्व-शक्तिम् अवलम्ब्य प्रवर्त्य ।

नन्व् एवं तर्हि तस्मिन् मायावलम्बान् मालिन्यं विकारश् च प्रसज्जेतेति । अत आह---विशुद्धं निर्विकारं च । तत्र हेतुः---अखण्ड-बोधं मज्-ज्ञानम् इव यस्य ज्ञानं मायया खण्डयितुम् अशक्यम् इत्य् अर्थः ।

ननु कथम् इदम् अवगतं त्वया ? इत्य् अत आह---**आ**समन्तात् तप्यमानेऽत्र हृदये स्थित्वा येन मह्यम् अप्य् एवं ज्ञानं दत्तं तस्य ज्ञानं कथं खण्डितं भवेद् इति ॥१३॥

———————————————————————————————————————

**॥ ३.३१.१४ ॥**

**यः पञ्च-भूत-रचिते रहितः शरीरे**

**च्छन्नो\ऽयथेन्द्रिय-गुणार्थ-चिद्-आत्मकोऽहम् ।**

**तेनाविकुण्ठ**[^१३०]**-महिमानम् ऋषिं तम् एनं**

[^१३०]: तेनावगुण्ठ- इति श्रीधर-धृत-पाठान्तरः।


**वन्दे परं प्रकृति-पूरुषयोः पुमांसम् ॥**

**श्रीधर-स्वामी (भावार्थ-दीपिका) :** ननु त्वम् अपि वस्तुतः शुद्ध एव असङ्गो ह्य् अयं पुरुषः इत्य्-आदि-श्रुतेः । तत् कथं युवयोर् अयं विशेषः ? तत्राह---यः पञ्चभिर् भूतै रचिते शरीरे अयथा मिथ्यैव छन्नः, न वस्तुतः । यतस् तेन शरीरेण रहितोऽसङ्गोऽतो\ऽयथैवेन्द्रिय-गुणार्थ-चिद्-आत्मकः इन्द्रियाणि च गुणाश् च अर्थाश् च चिद्-आभासश् च तद्-आत्मकः सोऽहं तं वन्दे । कथं-भूतम्? तेन शरीरेण **अविकु**ण्ठो महिमा यस्य तम् । अवगुण्ठेति पाठेऽवसन्नं गुण्ठनम् आवरणं यस्य स महिमा यस्येत्य् अर्थः । तत्र हेतुः---प्रकृति-पुरुषयोः परं नियन्तारम् । कुतः ? ऋषिं सर्व-ज्ञं विद्या-शक्तिम् इत्य् अर्थः । विद्याविद्या-कृतो विशेष इति भावः ॥१४॥

———————————————————————————————————————

**जीव-गोस्वामी (क्रम-सन्दर्भः) :** तद् एवं बन्धाबन्धादिकं योजयति---य इति । **शरीरे** यथाहं **छन्नस्** तथान्तर्यामितया तत्-प्रवेशात् यस् तत्र छन्नोऽपि **रहितस्** तत्-स्पर्श-शून्यः । तत्र स्वस्य तत्-स्पर्शे हेतुः---इन्द्रियेति । तस्य तु तद्-अस्पर्शेन विशेषम् आह---तेनेति । शरीरेन्द्रियादि-स्पर्श-शून्यत्वेनाविकुण्ठेत्य्-आदि । यतः **प्रकृति-पुरुषयोः परम्** अविद्या-स्पर्शास्पर्श-योग्य-स्वरूप-वैलक्षण्याद् आवयोर् इति भावः ।

यद् वा, य इन्द्रिय-गुणार्थ-चिद्-आत्मको लिङ्ग-शरीराध्यस्त-चिद्-रूपो यथा येन निजेश्वराज्ञानादि-प्रकारेण पञ्च-भूत-रचिते शरीरे च्छन्नः, तेन चावृतः, तथा तेनैव प्रकारेण सोऽहं तेन पूर्वोक्तेन निजेश्वरेण रहितः, तस्माद् विमुखतां प्राप्तः, तम् एनम् अकस्मान् मनस्य् आविर्भवन्तं वन्दे, महा-करुणा-मयतया स्तौमि । तत्र तस्य महिम-कीर्तने स्वायोग्यतां दर्शयति---अविकुण्ठेत्य्-आदिना ।

**ऋषिं** ब्रह्मादीनाम् अपि गुरुं प्रकृतेस् तद्-द्रष्टुर् महा-**पुरुषस्य** च **परं** परम-तत्त्वं तं नराकारं शृई-कृष्णाख्यं स्वयम्-भगवन्तम् इत्य् अर्थः ॥१४॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** नन्व् एवं चेत् स कथम् अत्र शरीरे तिष्ठेत् तत्राह---यः शरीरेऽत्र रहितः इन्द्रियाणि गुणाश् च अर्थाश् च तेष्व् एव चिच् चैतन्यं यस्य तथा-भूत आत्मा स्वरूपं यस्य सोऽहं यथात्र शरी**रे** च्छन्न एव, तथा योऽत्र रहितः स्थितोऽप्य् अस्थित एवेत्य् अर्थः । तेन हेतुना न विशेषेण कुण्ठो महिमा यस्य तम् । तेनावगुण्ठेति पाठे भागुरि-मतेऽकार-लोपेनात्र समासे अवगुण्ठ-महिमानम् अनावृतैश्वर्यम् । प्रकृतेस् तद्-द्रष्टुर् महा-पुरुषस्य च परं**,** ताभ्यां पर-तत्त्वं पुमांसं श्री-कृष्णम् ॥१४॥

———————————————————————————————————————

**॥ ३.३१.१५ ॥**

**यन्-माययोरु-गुण-कर्म-निबन्धनेऽस्मिन्**

**सांसारिके पथि चरंस् तद्-अभिश्रमेण ।**

**नष्ट-स्मृतिः पुनर् अयं प्रवृणीत लोकं**

**युक्त्या कया महद्-अनुग्रहम् अन्तरेण ॥**

**श्रीधर-स्वामी (भावार्थ-दीपिका) :** ननु ज्ञानेनायं बन्धो निवर्तिष्यते किं परमेश्वर-वन्दनेन ? तत्राह---यस्य मायया नष्ट-स्मृतिः सन्, संसार-संबन्धिनि पथि तद्-अभिश्रमेण तत्-कृतेन क्लेशेन चरन्न् अयं जीवो महतस् तस्यैवेश्वरस्य **अनुग्रह**ं विना पुनः कया युक्त्या लोकं निज-स्वरूपं प्रवृणीत संभजेत ? अभिश्रम-हेतुत्वेन पन्थानं विशिनष्टि---उरूणि गुण-निमित्तानि कर्माणि नितरां बन्धनानि यस्मिन् । ईश्वरस्य प्रसादं विना ज्ञानाभावात् स एव सेव्य इत्य् अर्थः ॥१५॥

———————————————————————————————————————

**जीव-गोस्वामी (क्रम-सन्दर्भः) :** नान्वितो निःसृत्य भजनं कुरु इत्य् आशङ्क्य तस्य दुर्लभताम् आह---यद् इति । यस्य माययेत्य्-आदि तं लोकं स्वाश्रयं त्वां पुनस् तत्-प्राप्ति-कारणं महद्-अनुग्रह एव तावद् दुर्लभ इति भावः ॥१५॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** नन्व् ईदृशी भक्तिस् त्वया कथं प्राप्ता ? इति तत्र भक्तेः प्राप्ति-कारणं महद्-अनुग्रह एवेत्य् आह---यद् इति । तद्-**अभि**श्रमेण तत्-पथ-पर्यटन-श्रमेण हेतुना नष्ट-स्मृतिर् अयं मल्-लक्षणो जनः महद्-अनुग्रहं विना कया युक्त्या लोकं भगवतो धाम प्रवृणीत स्वाभीप्सित-वरत्वेन वृणुयात्, अपि तु न कयापीति । अतः पूर्व-जन्मनि कृष्ण-भक्तस्य कस्यचिन् मद्-गुरोः प्रसाद-विलसितम् एवैतन् मे कृष्ण-भजनम् इति भावः ॥१५॥

———————————————————————————————————————

**॥ ३.३१.१६ ॥**

**ज्ञानं यद् एतद् अदधात् कतमः स देवस्**

**त्रैकालिकं स्थिर-चरेष्व् अनुवर्तितांशः ।**

**तं जीव-कर्म-पदवीम् अनुवर्तमानास्**

**ताप-त्रयोपशमनाय वयं भजेम ॥**

**मध्वाचार्यः (भागवत-तात्पर्यम्) :** कतमः सुखतमः ॥१६॥

———————————————————————————————————————

**श्रीधर-स्वामी (भावार्थ-दीपिका) :** ईश्वर एव ज्ञानद इत्य् उपपादयन्न् आह---यद् एतत् त्रि-काल-विषयं ज्ञानं तत्त्वं विना कतमो मय्य् अदधा**त्**? न कोऽपि । किन्तु स देव ईश्वर एव । नन्व् अन्यः प्रकृष्टो जीवो दधातु ? नेत्य् आह---जीव-रूपां कर्म-पदवीम् अनुवर्तमाना वयम् इति तद्-व्यतिरेकेण न कोऽपि समर्थ इत्य् अर्थः । अन्यस्यात्रासंभवम् उक्त्वा तस्य संभवम् आह---स्थिरेषु चरेषु चान्तर्यामि-रूपोऽनुवर्तितो**\ऽं**शो येन, तं भजेन ॥१६॥

———————————————————————————————————————

**जीव-गोस्वामी (क्रम-सन्दर्भः) :** तस्मात् प्राचीन-महद्-अनुग्रहादरेण प्रकटितात्म-ज्ञानं तम् एवाविस्मृतये सम्प्रति प्रपन्ना इत्य् आह---ज्ञानम् इति । बहुत्वं स्व-साधारण-जीवान्तर-सद्-भावनया । त्रैकालिकं नित्य-रूपं तम् ॥१६॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** ननु तं परमेश्वरं केन प्रमाणेन ज्ञात्वा भजसि ? इति तत्रानुमानेनैवेत्य् आह---ज्ञानं यद् एतत् मय्य् अधमेऽपि अदधात् धारयामास अर्पयति स्मेत्य् अर्थः । स कतमो देवो भवेत् ? देवेषु मध्ये कश्चिन् मुख्यो भवेद् इति यज् ज्ञानान्यथानुपपत्त्या एवानुमीयमानं त्रैकालिकं भूत-भविष्यद्-वर्तमान-कालेषु विराजमानं स्थिर-चरेष्व् अनुवर्तितोऽन्तर्यामि-रूपोऽंशो येन तम् । जीव-सम्बन्धिनीं कर्म-पदवीम् ॥१६॥

———————————————————————————————————————

**॥ ३.३१.१७ ॥**

**देह्य् अन्य-देह-विवरे जठराग्निनासृग्-**

**विण्-मूत्र-कूप-पतितो भृश-तप्त-देहः ।**

**इच्छन्न् इतो विवसितुं गणयन् स्व-मासान्**

**निर्वास्यते कृपण-धीर् भगवन् कदा नु ॥**

**श्रीधर-स्वामी (भावार्थ-दीपिका) :** स्व-दुःखं विज्ञापयन्न् आह---देहीति । अन्य-देह-विवरे मातुर् उदर-कुहरे योऽसृग्-विण्-मूत्र-कूपस् तस्मिन् पतितस् तत्र जठराग्निना भृशं तप्तो देहो यस्य । अत एव कृपण-धी**रितो** विवराद् विवसितुं निर्गन्तुम् इच्छन् स्व-मासान् गणयन्न् असौ कदा नु अहो बहिर् निर्वास्यते ॥१७॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्**।***

———————————————————————————————————————

**विश्वनाथ-चक्रवर्ती (सारार्थ-दर्शिणी) :** हे प्रभो ! मम दुःखं सुखं त्वच्-चरण-प्राप्तिश् चेत्य् एतत् सर्वं त्वद्-अधीनम् इत्य् अहम् अतिबाल्याद् अतितारुण्याच् च किम् अपि पृच्छामीत्य् उद्देशेनैव भगवन्तम् आह---अहं देही अन्य-देह-विवरे मातुर् उदर-कुहरे, अत इतो विवरात् विवसितुं वियुक्ती-भवितुम् इच्छन् स्व-मासान् अयम् अष्टमोऽयं दशम इत्य् एवं गणयन् कृपण-धीः स्वीय-दुःख-सुख-दत्त-दृष्टित्वात् कुबुद्धिर् मल्-लक्षणोऽयं जनः कदा निर्वास्यते, बहिर् निष्क्रामयिष्यते भवतेत्य् अत्र तस्य कष्टस्य सोढुम् अशक्यत्वाद् बहिर् एव तत्र त्वां भजेयेति भावः ॥१७॥

———————————————————————————————————————

**॥ ३.३१.१८ ॥**

**येनेदृशीं गतिम् असौ दश-मास्य ईश**

**सङ्ग्राहितः पुरु-दयेन भवादृशेन ।**

**स्वेनैव तुष्यतु कृतेन स दीन-नाथः**

**को नाम तत्-प्रति विनाञ्जलिम् अस्य कुर्यात् ॥**

**श्रीधर-स्वामी (भावार्थ-दीपिका) :** तत् कृतम् उपकारं स्मरन्न् आह---येनेदृशीं गतिं ज्ञानम् । भवादृश्**एन** इति निरुपमेनेत्य् अर्थः । स्व-कृतेनैव स्वयं तुष्यतु । अञ्जलि-मात्रं विना तत्-कृतोपकारे प्रत्युपकारं कः कुर्यात् ? इत्य् अर्थः ॥१८॥

———————————————————————————————————————

**जीव-गोस्वामी (क्रम-सन्दर्भः) :** इदृशीं त्वद्-भक्ति-लक्षणां गतिम् अवस्थाम् । भवतेत्य् अध्याहारात् भवत्-तुल्येन भवतेति निरुपमत्वं व्यञ्जितम् । स्व-कृतेनैव स्वयं तुष्यत्व् इति दुर्गततमोऽयं यदि सकृन्मयानुगृहीतः, तर्हि कथं त्यजेत ? इति विचार्येत्य् अर्थः ॥१८॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** ननु \"तर्हि कदा निर्वास्यते ?\"इति माम् उक्त्वा मयि सम्प्रत्य् अपि त्वाम् इतो बहिर् निष्क्रमयेति निर्दयत्वम् एव किं प्रसञ्जयसीति तत्र स-लज्जं स-शङ्कं स-रसनाद् अंशं सात्म-धिक्कारम् आह---येनेदृशीं देवैर् अपि दुर्लभां गतिं त्वद्-भक्तत्व-लक्षणाम् अवस्थां दशमास्यो गर्भस्थोऽप्य् अहं ग्राहितः पुरु-दयेन भवादृश्**एन** इति भवतेत्य् आक्षेप-लब्धस्य विशेषणात् भवत्-सदृशो दयालुर् भवान् एव नान्य इत्य् अनन्वयालङ्कारो बोधितः । एतत्-प्रतिकृतिस् तु मया ब्रह्मायुषाप्य् अशक्येत्य् आह---स्व-कृतेनैव स्वयं तुष्यतु । अञ्जलिम् अञ्जलि-मात्रं विना तत्-**प्रति**विधिं को नाम कुर्यात् कर्तुं शक्नुयात्? तस्य तव ॥१८॥

———————————————————————————————————————

**॥ ३.३१.१९ ॥**

**पश्यत्य् अयं धिषणया ननु सप्त-वध्रिः**

**शारीरके दम-शरीर्य् अपरः स्व-देहे ।**

**यत्-सृष्टयासं तम् अहं पुरुषं पुराणं**

**पश्ये बहिर् हृदि च चैत्यम् इव प्रतीतम् ॥**

**मध्वाचार्यः (भागवत-तात्पर्यम्) :** अशरीरवत् परमात्मवत् परमात्मन एव देहोऽपि तद्-वशत्वात् ।

> तत्त्व-ज्ञानं तु देवानां गर्भस्थानां भविष्यति । >
> उत्तमानाम् ऋषीणां वाप्य् अन्येषां बहु-जन्मगम् ॥ इति स्कान्दे ॥१९॥

———————————————————————————————————————

**श्रीधर-स्वामी (भावार्थ-दीपिका) :** ईदृशीं गतिम् \[भा।पु। ३.३१.१९\] इत्य् अनेन जात्य्-अन्तर-विलक्षणं ज्ञानं प्रापितवान् इत्य् उक्तं तद् एव वैलक्षण्यम् आह---पश्यतीति । अयम् अपरः पश्व्-आदिः सप्त-वध्रिर् जीवः स्व-देहे शारीरके शरीर-भवे सुख-दुःखे केवलं ननु पश्यति । अहं पुनर् यत्-सृष्टया धिषणया यद्-दत्तेन विवेक-ज्ञानेन दम-शरीरी । दम ईत्य् उपलक्षणम् । शम-दमादि-युक्त-शरीर-वान् आसम् अभवम् । तम् एव च पुराणम् अनादिं पुरुषं पूर्णं बहिश् च हृदि च पश्ये पश्यामीत्य् अन्वयः । कथम् ? अपरोऽक्षतया प्रतीतं चैत्यम् इव । अहङ्कारास्पदं भोक्तारम् इवेत्य् अर्थः ॥१९॥

———————————————————————————————————————

**जीव-गोस्वामी (क्रम-सन्दर्भः) :** ईदृशीं गतिं \[भा।पु। ३.३१.१९\] इत्य् अनेन मनुस्य-जाताव् अपि अन्य-विलक्षणं ज्ञानं प्रापितवान् इत्य् उक्तम् । तद् एव वैलक्षण्यं स्पष्टयति---पश्यतीति । अयं मनुष्य-जातिम् आपन्नः सप्त-वध्रिर् गर्भ-गतो जिवह् सर्व एव तत्रोत्पन्नया धिषणया अनेक-जन्म-गत-शरीर-भवे सुख-दुःखे केवले पश्यति । तेष्व् अपरस् तु कश्चिद् भाग्यवान् दम-शरीरी तद्-उपलक्षित-योग-युक्त-शरीरवान् अपि भवति । अहं पुनः स तत्-तज्-जीव-निर्विशेषोऽपि यद्-दत्तया धिषणया तम् अपि पश्यामि । तत्र निरुक्तं च दर्शितम्---मृतश् चाहं पुनर् जातो, जातश् चाहं पुनर् मृतः\[नि। १३.१९\] इत्य्-आदि-तद्-भावना-वाक्यानन्तरम् । साङ्ख्यं योगं समभ्यस्येत् पुरुषं वा पञ्चविंशकम् \[साङ्ख्य-परिभाषा\] इति । अत्र टीका-कृद्भिर् अपि अहं पुनः इत्य् अनेन मनुष्य-जातिष्व् अप्य् एवायं विलक्षणतया सम्मतः ॥१९॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** स्वस्मिन् भगवत्-कृपातिशयम् अन्यतो वैलक्षण्येनाह---पश्यतीति अयं मनुष्य-जातिम् आपन्नः सप्तवध्रिर् गर्भ-गतो जीवः शारीरके शरीर-भवे सुख-दुःखे एव धिषणया बुद्ध्या पश्यति, ततोऽप्य् अपरः कश्चिद् भाग्यवान् स्व-देहे स्थितो दम-शरीरी ज्ञानी भवति । अहं तु स प्रसिद्धः पापात्मापि यत्-सृष्टया यद्-दत्तया धिषणया तं पुराणं पुरुषं पुरुषोत्तमं चैत्त्यं चित्ताधिष्ठातारं चित्तेनापि सेव्यं प्रभुं बहिश् च हृदि च प्रतीतम् अपरोक्षतया प्राप्तम् इव पश्ये पश्यामि । अत्र निरुक्ते च वा-शब्देन दर्शितं जीवानां त्रैविध्यं---मृतश् चाहं पुनर् जातो जातश् चाहं पुनर् मृतः\[नि। १३.१९\] इति तद्-भावना-वाक्यानन्तरम् । साङ्ख्यं योगं समभ्यस्येत् पुरुषं वा पञ्चविंशकम् \[साङ्ख्य-परिभाषा\] इति ॥१९॥

———————————————————————————————————————

**॥ ३.३१.२० ॥**

**सोऽहं वसन्न् अपि विभो बहु-दुःख-वासं**

**गर्भान् न निर्जिगमिषे बहिर् अन्ध-कूपे ।**

**यत्रोपयातम् उपसर्पति देव-माया**

**मिथ्या मतिर् यद्-अनु संसृति-चक्रम् एतत् ॥**

**श्रीधर-स्वामी (भावार्थ-दीपिका) :** विवेकाज्ञान-कृतं संसारोद्वेगम् अनुवदन् मोक्ष-मार्गम् एवाध्यवस्यति---सोऽहम् इति द्वाभ्याम् । हे विभो ! बहु-दुःख-वासं यथा भवति, तथा गर्भे वसन्न् अपि सोऽहं गर्भाद् बहिर् न निर्गन्तुम् इच्छामि । तत्र हेतुः---अन्ध-कूप-प्राये यत्र बहिर् उपयातं गतं प्राणिनं देवस्य तव मायोपसर्पति व्याप्नोति । यद् अनु यां मायाम् अनु मिथ्या मतिर् देहेऽहं-बुद्धिः संसृति-चक्रं च कलत्र-पुत्रादि-संबन्धाद् उपसर्पति ॥२०॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्**।***

———————————————————————————————————————

**विश्वनाथ-चक्रवर्ती (सारार्थ-दर्शिणी) :** ननु त्वं भक्त्यैव माम् एवं ब्रूषे किं चात्र दुःखेनोद्विजसे च यतः कदा निर्वास्यत इति निवेदयिष्यतस् त्वाम् अधुनैवातो गर्भान् निष्क्रमयामीति तत्र न न नेत्य् आह---सोऽहम् इति। यत्र बहिर् उपयातं प्राणिनं देवस्य तव माया उपसर्पति व्याप्नोति, यद् अनु याम् अनु मिथ्या-मतिर् देहे अहं-बुद्धिस् ततश् च संसृति-चक्रम् ॥२०॥

———————————————————————————————————————

**॥ ३.३१.२१ ॥**

**तस्माद् अहं विगत-विक्लव उद्धरिष्य**

**आत्मानम् आशु तमसः सुहृदात्मनैव ।**

**भूयो यथा व्यसनम् एतद् अनेक-रन्ध्रं**

**मा मे भविष्यद् उपसादित-विष्णु-पादः ॥**

**श्रीधर-स्वामी (भावार्थ-दीपिका) :** तस्माद् अत्रैव स्थितोऽपि विगत-विक्लवोऽव्याकुलः सन् सुहृदा आत्मना सारथि-रूपया बुद्ध्यैव आत्मानं तमसः संसाराद् उद्धरिष्यामि । अनेक-रन्ध्रं नाना-गर्भ-वास-रूपम् एतद् व्यसनं दुःखं यथा मे मा भविष्यत् न भविष्यति तथा । कात्र तव साधन-सामग्री ? तत्राह---उपसादितौ हृदयं प्रापितौ विष्णोः पादौ येन मया सः ॥२१॥

———————————————————————————————————————

**जीव-गोस्वामी (क्रम-सन्दर्भः) :** यस्माद् ईदृक्-कृपा-भाजनं कृतोऽस्मि । तस्माद् आत्मना परमात्मनैव सुहृदा उपसादितौ सन्निधापितौ,तत्रांशेनावतीर्णस्य विष्णोर् वीर्याणि शंस नः\[भा।पु। १०.१.२\] इति प्रसिद्धेः श्री-कृष्णाख्यस्य विष्णु-रूपस्य स्वस्य पादौ यत्र सोऽयं तथात्मानम् उद्धरिष्ये यथा भूय इत्य्-आदि ॥२१॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** तर्हि किं निश्चिनोषीति ? तत्राह---तस्माद् इति । तत्रैव स्थितो दुःखेनापि विगत-विक्लवोऽव्याकुलः सन् सुहृदा आत्मना सारथि-रूपया बुद्ध्यैव अनया त्वद्-दत्तया आत्मानं तमसः संसाराद् उद्धरिष्यामि यथा एतत् अनेक-रन्ध्रं नव-द्वार-स्थूल-देह-लक्षणं व्यसनं विपत्तिर् मे मम मा भविष्यन् न भविष्यति । कात्र तव साधन-सामग्री ? तत्राह---उपसादितौ स्मरण-कीर्तनादिभिर् आश्रितौ विष्णोस् तव पादौ येन तस्य ॥२१॥

———————————————————————————————————————

**॥ ३.३१.२२ ॥**

**कपिल उवाच---**

**एवं कृत-मतिर् गर्भे दश-मास्यः स्तुवन्न् ऋषिः ।**

**सद्यः क्षिपत्य् अवाचीनं प्रसूत्यै सूति-मारुतः ॥**

**श्रीधर-स्वामी (भावार्थ-दीपिका) :** दशम् आसाः परिच्छेदका यस्येति प्रसूति-पूर्व-क्षणोपलक्षणम् । ऋषिर् जीवः । सद्यस् तत् क्षणम् एव । अवाचीनम् अवाङ् मुखम् । सूति-हेतुर् मारुतः । क्षिपति नुदति ॥२२॥

———————————————————————————————————————

**जीव-गोस्वामी (क्रम-सन्दर्भः) :** अत्र श्री-भगवान् उवाचेति क्वचित् । य ऋषिर् भगवद्-द्रष्टा पूर्वोक्त-रीत्या ब्रह्म-वैवर्त-वर्णित-श्री-शुकदेव इव कश्चित् स दशमास्य एव स्तुवन् कृत-मतिः पूर्ण-भगवज्-ज्ञानो भवति । अतः प्रसङ्गेनैवोक्त-महिम्नस् तस्य जन्मादि-सांषारिकावस्थाभासो न वर्णनीय इति भावः । यस् तु प्रस्तुतो दुर्जीवस् तस्य तु पुनर् दुरवस्था श्रूयताम् इत्य् आह---सद्य इति । अवाचीनम् अधो-गच्छन्तं संसार-पदवीम् अनुवर्तमानम् इत्य् अर्थः । तं दशमास्यत्वे सति सूति-हेतुर् मारुतः सद्यः क्षिपति । यस् तु शुकदेववद् भगवज्-ज्ञान-पूर्णः, स तु तद्वत् स्वातन्त्र्येणैवाविर्भवतीत्य् अर्थः । मध्य-स्थितानां तु जीवानां तारतम्यं ज्ञेयम् इति भावः । अत्रैक-वाक्यत्वे सति पूर्वार्धेऽपि द्वितीयान्तान्य् एव पदानि प्रयुज्येरन्न् इति ज्ञेयम् ॥२२॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** एवं कृत्वा गर्भ एवोषित्वा कृष्णं भजामीति निश्चिता मतिर् येन सः । स्तुवन् सन् ऋषिर् एव भवेद् इत्य् अन्वयः । न तस्य गर्भान् निःसृतस्य पुनः संसार इति भावः । यस् तु प्रस्तुतः पूर्वाध्यत एव प्रक्रान्तो जीवस् तस्य दुरवस्था श्रूयताम् इत्य् आह---सद्य इति । अवाचीनम् अधो-गच्छन्तं सांसारिकं सूति-हेतुर् मारुतः प्रसूयै सद्यो दशमासीय-क्षण एव क्षिपति । तेन यः स्तुवन् ऋषिर् भवेत्, स तु सूति-मारुत-क्षेपं विनैव गर्भान् निर्गच्छतीत्य् अर्थो लभ्यते । अत्रैक एव जीवो यदि विवक्षितः स्यात् तदा पूर्वार्धेऽपि कृत-मतिम् इत्य् एवं द्वितीयानान्य् एव पदानि प्रयुज्येरन्न् इति सन्दर्भः ॥२२॥

———————————————————————————————————————

**॥ ३.३१.२३ ॥**

**तेनावसृष्टः सहसा कृत्वावाक्-शिर आतुरः ।**

**विनिष्क्रामति कृच्छ्रेण निरुच्छ्वासो हत-स्मृतिः ॥**

**श्रीधर-स्वामी (भावार्थ-दीपिका) :** अवसृष्टोऽधः क्षिप्तः सन् ॥२३॥

———————————————————————————————————————

**जीव-गोस्वामी (क्रम-सन्दर्भः) :** हता स्मृतिः पूर्व-पूर्व-जन्मानुसन्धान-लक्षणा यस्य सः ॥२३॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** हता स्मृतिः मृतश् चाहं पुनर् जातः इत्य्-आदि-पूर्व-पूर्व-जन्मानुसन्धान-लक्षणा यस्य सः ॥२३॥

**अन्वयः**: तेन सूति-वातेन सहसा अवसृष्टः अधः-क्षिप्तः सन् शिरः अवाक् अधः कृत्वा आतुरः अवशः निरुच्छ्वासः मूर्च्छितः हत-स्मृतिः हता विनष्टा पूर्वोक्ता स्मृतिः यस्य सः अतिकृच्छ्रेण बहु-क्लेशेन विनिष्क्रामति बहिः आगच्छति ॥२३॥

———————————————————————————————————————

**॥ ३.३१.२४ ॥**

**पतितो भुव्य् असृङ्-मिश्रः विष्ठा-भूर् इव चेष्टते ।**

**रोरूयति गते ज्ञाने विपरीतां गतिं गतः ॥**

**श्रीधर-स्वामी (भावार्थ-दीपिका) :** रोरूयति रोरूयते ॥२४॥

———————————————————————————————————————

**जीव-गोस्वामी (क्रम-सन्दर्भः) :** पतित इति त्रिकम् । विण्-मूत्रे विष्ठा-भूः कृमिर् इव । ज्ञाने अनेक-जन्म-गत-सुख-दुःखादि-विषये पूर्व-पूर्व-महा-दुह्खे विस्मृते साम्प्रतिक-क्षुद्र-दुःखेनैव दुह्खी भवतीत्य् अर्थः ॥२४॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** विष्ठा-भूः कृमिर् इव रोरूयति रोरूयते ज्ञाने प्राचीने गते सति विपरीताम् अज्ञत्व-लक्षणां, भक्त-जीवस्यापि वस्तु-स्वाभाव्याद् आबाल्यं प्रायो ज्ञानम् आवृतं तिष्ठति । ततः किञ्चिन्-मात्रं सत्-सङ्गेनोद्बुद्ध-पूर्व-संस्कारस्य भक्त्या भगवत्-प्राप्तिर् इति ज्ञेयम् ॥२४॥

———————————————————————————————————————

**॥ ३.३१.२५ ॥**

**पर-च्छन्दं न विदुषा पुष्यमाणो जनेन सः ।**

**अनभिप्रेतम् आपन्नः प्रत्याख्यातुम् अनीश्वरः ॥**

**श्रीधर-स्वामी (भावार्थ-दीपिका) :** परस्य छन्दम् अभिप्रायम् अविदुषा । अनभिप्रेतं स्तन्यार्थं रोदने उदर-व्यथां प्रकल्प्य निम्ब-रस-पानम् उदर-व्यथया रोदने स्तन-पानम् इत्य्-आदि ॥२५॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्**।***

———————————————————————————————————————

**विश्वनाथ-चक्रवर्ती (सारार्थ-दर्शिणी) :** परस्य छन्दम् अभिप्रायम् अविदुषा स्तन्यार्थं रोदने उदर-व्यथां रोदने क्षुधां प्रकल्प्य स्तन्यं पाययता जनेन मात्रादिना ॥२५॥

———————————————————————————————————————

**॥ ३.३१.२६ ॥**

**शायितोऽशुचि-पर्यङ्के जन्तुः स्वेदज-दूषिते ।**

**नेशः कण्डूयनेऽङ्गानाम् आसनोत्थान-चेष्टने ॥**

**श्रीधर-स्वामी (भावार्थ-दीपिका) :** आसनोत्थान-चेष्टने चानीशः सन् रोरूयतीत्य् अनुषङ्गः ।

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्**।***

———————————————————————————————————————

**विश्वनाथ-चक्रवर्ती (सारार्थ-दर्शिणी) :** नेशः, न समर्थः । रोरूयत इत्य् अनुषङ्गः ॥२५॥

———————————————————————————————————————

**॥ ३.३१.२७ ॥**

**तुदन्त्य् आम-त्वचं दंशा मशका मत्कुणादयः ।**

**रुदन्तं विगत-ज्ञानं कृमयः कृमिकं यथा ॥**

**श्रीधर-स्वामी (भावार्थ-दीपिका) :** आमा कोमला त्वग् यस्य तम् । विगतं गर्भे जातं ज्ञानं यस्य ॥२७॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्**।***

———————————————————————————————————————

**विश्वनाथ-चक्रवर्ती (सारार्थ-दर्शिणी) :** आमा कोमला त्वग् यस्य तम् । कृमिकं क्षुद्र-कृमिम् ॥२७॥

———————————————————————————————————————

**॥ ३.३१.२८-२९ ॥**

**इत्य् एवं शैशवं भुक्त्वा दुःखं पौगण्डम् एव च ।**

**अलब्धाभीप्सितो ञ्ज्ञानाद् इद्ध-मन्युः शुचार्पितः ॥**

**सह देहेन मानेन वर्धमानेन मन्युना ।**

**करोति विग्रहं कामी कामिष्व् अन्ताय चात्मनः ॥**

**श्रीधर-स्वामी (भावार्थ-दीपिका) :** शैशवं पञ्च-वर्षाणि । ततः पौगण्डं यौवनाद् अर्वाक् । तत्र चाध्ययनादि दुःखम् । यौवने दुःखम् आह सार्धैस् त्रिभिः । अलब्धाभीप्सितत्वेन शुचार्पितो व्याप्तः । अज्ञानाद् इद्धो दीप्तो मन्युर् यस्य सः ॥२८॥ देहेन सहैव वर्धमानेनाभिमानेन मन्युना च विग्रहं विरोधं करोति । आत्मनोऽन्ताय नाशाय ॥२९॥

———————————————————————————————————————

**जीव-गोस्वामी (क्रम-सन्दर्भः) :** इतीति युग्मकम् ॥२८॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** इद्ध-मन्युर् उद्दीप्त-क्रोद्धः । शुचार्पितः शोक-व्याप्तः ॥२८-२९॥

———————————————————————————————————————

**॥ ३.३१.३० ॥**

**भूतैः पञ्चभिर् आरब्धे देहे देह्य् अबुधोऽसकृत् ।**

**अहं ममेत्य् असद्-ग्राहः करोति कुमतिर् मतिम् ॥**

**श्रीधर-स्वामी (भावार्थ-दीपिका) :** अज्ञानं प्रपञ्चयति । **भूतैर् आरब्धे देहे** । **असद्-आग्रहोऽहं ममेति मतिं करोति** ॥३०॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्**।***

———————————————————————————————————————

**विश्वनाथ-चक्रवर्ती (सारार्थ-दर्शिणी) :** अज्ञानं दर्शयति । **भूतैः पञ्चभिर् आरब्ध** इति देहस्य स्वतोऽन्यत्वं स्पष्टम् एव । तद् अपि तत्रैव **अहं ममेति मतिं करोति असद्-ग्राहः** **असद्**-वस्त्व् एव **गृह्णाति**, न तु सत् ॥३०॥

———————————————————————————————————————

**॥ ३.३१.३१ ॥**

**तद्-अर्थं कुरुते कर्म यद्-बद्धो याति संसृतिम् ।**

**योऽनुयाति ददत् क्लेशम् अविद्या-कर्म-बन्धनः ॥**

**श्रीधर-स्वामी (भावार्थ-दीपिका) : तद्-अर्थं** देहार्थम् । **यद्** येन कर्मणा **बद्धः** । **यो** देहः **अनुयाति** पुनः पुनर् आयात्य् अनुवर्तत इति वा । कुतः ? **अविद्या-कर्मभ्यां बध्यत** इति तथा ॥३१॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्**।***

———————————————————————————————————————

**विश्वनाथ-चक्रवर्ती (सारार्थ-दर्शिणी) :** **तद्-अर्थं** देहार्थम् । **यद्** येन कर्मणा **बद्धः** । **यो** देहो जीवाय **क्लेशं** नरकादि-दुःखं **ददत्** दातुम् **अनुयाति**, **अविद्यया कर्म-बन्धनं** यतः सः । यो देहः क्लेशं ददाति, तम् एव पाप-कर्मणापि पुष्यतीति मौढ्यम् ॥३१॥

———————————————————————————————————————

**॥ ३.३१.३२ ॥**

**यद्य् असद्भिः पथि पुनः शिश्नोदर-कृतोद्यमैः ।**

**आस्थितो रमते जन्तुस् तमो विशति पूर्ववत् ॥**

**श्रीधर-स्वामी (भावार्थ-दीपिका) : यद्य् असद्भिर्** **आस्थितो**ऽधिष्ठितः संस् तेषां **पथि रमते**, पथि सन्-मार्गे आस्थितोऽपि यद्य् असद्भिः सह रमत इति वा, तर्हि यातना-देह आवृत्य \[३.३०.२०\] इत्य्-आदि-पूर्वोक्त-प्रकारेण तमो नरकं प्रविशति ॥३२॥

———————————————————————————————————————

**जीव-गोस्वामी (क्रम-सन्दर्भः) :** साधारण-कामासक्ति-दोषम् उक्त्वा पापज-तद्-आसक्ति-दोषम् आह---यदीति । **असद्भिः** पापिष्ठैः ॥३२॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** **पूर्ववद्** इति यातना-देह आवृत्य \[३.३०.२०\] इति पूर्वोक्त-प्रकारेण नरकं विशति **यद्य् असद्भिर्** इत्य् अनेन ।

> यदि सद्भिः पथि पुनः कृष्ण-सेवा-कृतोद्यमैः । >
> आस्थितो रमते जन्तुः कृष्णं प्राप्नोति पूर्ववद् ॥ इति च लभ्यते ।

अत्र पूर्ववद् इति पूर्वोक्त-भक्त-जीववद् इत्य् अर्थः ॥३२॥

———————————————————————————————————————

**॥ ३.३१.३३-३४ ॥**

**सत्यं शौचं दया मौनं बुद्धिः श्रीर् ह्रीर् यशः क्षमा ।**

**शमो दमो भगश् चेति यत्-सङ्गाद् याति सङ्क्षयम् ॥**

**तेष्व् अशान्तेषु मूढेषु खण्डितात्मस्व् असाधुषु ।**

**सङ्गं न कुर्याच् छोच्येषु योषित्-क्रीडा-मृगेषु च ॥**

**मध्वाचार्यः (भागवत-तात्पर्यम्) :** असत्-सङ्गं निन्दति---**सत्यम्** इति त्रिभिः । **बुद्धिः** परम-पुरुषार्थ-विषया । **श्रीर्** धन-धान्य-लक्षणा । **ह्रीर्** लज्जा । **यशः** कीर्तिः । **क्षमा** सहिष्णुत्वम् । **शमो** बाह्येन्द्रिय-निग्रहः । **दमो** मनो-निग्रहः । **भग** उन्नतिः । **यत्-सङ्गाद्** येषाम् असतां सङ्गात् ॥३३॥

**खण्डितात्मावसायिषु जीव-मात्र-ज्ञानिषु ॥३४॥**

———————————————————————————————————————

**श्रीधर-स्वामी (भावार्थ-दीपिका) :** दयेत्य् अत्र तप इति क्वचित् एष पुण्यारण्य-संमतः ॥३३॥ **खण्डितात्मसु** देहात्म-बुद्धिषु । **योषितां क्रीडा-मृगवद्** अधीनेषु ॥३४॥

———————————————————————————————————————

**जीव-गोस्वामी (क्रम-सन्दर्भः) :** दयेत्य् अत्र तप इति क्वचित्, एतत् पुण्यारण्य-मतम् । च-काराद् यथैवासाधुषु तेषु न कुर्यात् । तथा योषित्-क्रीडा-मृगेषु न कुर्याद् इत्य् अर्थः ॥३३-३४॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** असन्त एव के इति तान् लक्षयन् तत्-सङ्गं निषिद्ध्यति सत्यम् इति त्रिभिः । खण्डितात्मसु आत्मनोऽधः-पातनाद् आत्म-घातिष्व् इत्य् अर्थः ॥३३-३४॥

———————————————————————————————————————

**॥ ३.३१.३५ ॥**

**न तथास्य भवेन् मोहो बन्धश् चान्य-प्रसङ्गतः ।**

**योषित्-सङ्गाद् यथा पुंसो यथा तत्-सङ्गि-सङ्गतः ॥**

**मध्वाचार्यः (भागवत-तात्पर्यम्) :**

सत्-पुंसु च तथा स्त्रीषु न सङ्गो दोषम् आवदेत् ।

यथा-योग्यं गुणा नैव दोष-कृद् दृष्ट-जन्तुषु ॥ इति वाराहे ॥३५॥

———————————————————————————————————————

**श्रीधर-स्वामी (भावार्थ-दीपिका) :** यथा च योषित्-सङ्गिनां सङ्गतो बन्धस् तथान्य-प्रसङ्गतो न भवेत् । तत्-सङ्गि-सङ्गत इति । यथाग्निनाविष्ट-लोहो दहति, तथा अग्निर् अपि न दहतीति भावः। अन्येषां प्राकृतानां प्रसङ्गतः ॥३५॥

———————————————————————————————————————

**जीव-गोस्वामी (क्रम-सन्दर्भः) :** तद्-दोषम् एव दर्शयति---न तथेति । सङ्गोऽत्र तत्-तद्-वासनया तत्-तद्-वार्तादि-मयः ॥३५॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** यथा च तत्-सङ्गि-सङ्गत इति । च-कारोऽत्र अध्याहार्यः ॥३५॥

\[अत्र यथा-श्लोकं ११.१४.३०-पद्यं द्रष्टव्यम् ।\]

———————————————————————————————————————

**॥ ३.३१.३६ ॥**

**प्रजापतिः स्वां दुहितरं दृष्ट्वा तद्-रूप-धर्षितः ।**

**रोहिद्-भूतां सोऽन्वधावद् ऋक्ष-रूपी हत-त्रपः ॥**

**श्रीधर-स्वामी (भावार्थ-दीपिका) :** योषित्-सङ्गस्यानर्थ-हेतुतां प्रपञ्चयति---प्रजापतिर् इति सप्तभिः । रोहिद्-भूतां मृगी-रूपां सतीम् ऋक्ष-रूपी मृगाकारः सन् । हत-त्रपो निर्लज्जः ॥३६॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्**।***

———————————————————————————————————————

**विश्वनाथ-चक्रवर्ती (सारार्थ-दर्शिणी) :** न च विवेक-ज्ञानादिमतां महा-पुरुषाणां धियं भ्रंशयितुं योषिन् न शक्नोतीति वाच्यम् इत्य् आह---प्रजापतिर् ब्रह्मा, रोहिद्-भूतां मृगी-रूपां सतीम् । ऋ**क्ष**-रूपी मृगाकारः सन् ॥३६॥

———————————————————————————————————————

**॥ ३.३१.३७ ॥**

**तत्-सृष्ट-सृष्ट-सृष्टेषु को न्व् अखण्डित-धीः पुमान् ।**

**ऋषिं नारायणम् ऋते योषिन्-मय्येह मायया ॥**

**मध्वाचार्यः (भागवत-तात्पर्यम्) :** भयः प्रधान उद्दिष्टो माया तद्-वश उच्यते इति षाड्गुण्ये ॥३७॥

———————————————————————————————————————

**श्रीधर-स्वामी (भावार्थ-दीपिका) :** तेन ब्रह्मणा सृष्टा मरीच्य्-आदयः, तैः सृष्टा कश्यपादयः, तैर् अपि सृष्टा देव-मनुष्यादयः । तेषु को नु पुमान् अखण्डित-धीर् अनाकृष्ट-मनाः ॥३७॥

———————————————————————————————————————

**जीव-गोस्वामी (क्रम-सन्दर्भः) :** तत्-सृष्ट्य्-अन्तर्-अवतारित्वेऽपि श्री-नारायणस्य त्व् अखण्डित-धीरत्वम् एवेत्य् आह---ऋषिम् इति । अथवा नारायण-विना-भूतस् तद्-अनासक्तो यः स्यात्, एष को नु तादृशः ? इत्य् अर्थः ॥३७॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** तेन ब्रह्मणा सृष्टा मरीच्य्-आदयः, तैः सृष्टा कश्यपादयः,**तैर्** अपि सृष्टा देव-मनुष्यादयः । तेषु मध्येषु कथम्भूतेषु ? नारायणम् ऋते नारायणं विना वर्तमानेषु नारायणम् अनुपासीनेष्व् इत्य् अर्थः । तेषु मध्ये नारायणं विनेति न व्याख्येयम्, नारायणस्य विधि-सृज्यत्वापत्तेः ॥३७॥

\[अत्रानुरूपार्थकं ११.२६.१५-पद्यं द्रष्टव्यम् ।\]

———————————————————————————————————————

**॥ ३.३१.३८ ॥**

**बलं मे पश्य मायायाः स्त्री-मय्या जयिनो दिशाम् ।**

**या करोति पदाक्रान्तान् भ्रू-विजृम्भेण केवलम् ॥**

**श्रीधर-स्वामी (भावार्थ-दीपिका) :** दिशां जयिनः शूरान् अपि ॥३८॥

———————————————————————————————————————

**जीव-गोस्वामी (क्रम-सन्दर्भः) :** निर्णीते केवलम् इत्य् अमर-कोषात् । केवलम् इत्य् अव्ययम् । तच् च भ्रू-विजृम्भस्य विशेषणम् । ततो भ्रू-विजृम्भेणैवेत्य् अर्थः ॥३८॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** दिशां जयिनः सर्वा दिशो विजित्य स्वान्तः-पुरम् आगतांश् चक्रवर्तिनोऽपि या \"मां त्यक्त्वा अन्य-देशीयाः स्त्रीः सम्भोक्तुं दिग्-विजयं करोषि, धिक् त्वाम् !\"इति व्यञ्जकेन कोप-कुटिलीकृतेन भ्रू-विजृम्भेण मानिनी स्त्री-जातिस् तान् प्रथमतः पदाक्रान्तान् पद-प्रहार-परिभूतान् करोतीति केवलं निर्णीतम् । नात्र युक्तिर् अन्वेष्टव्येति भावः । निर्णीते केवलम् इत्य् अमरः ॥३८॥

———————————————————————————————————————

**॥ ३.३१.३९ ॥**

**सङ्गं न कुर्यात् प्रमदासु जातु**

**योगस्य पारं परम् आरुरुक्षुः ।**

**मत्-सेवया प्रतिलब्धात्म-लाभो**

**वदन्ति या निरय-द्वारम् अस्य ॥**

**श्रीधर-स्वामी (भावार्थ-दीपिका) :** प्रतिलब्ध आत्म-रूपो लाभो येन । अस्य मुमुक्षोर् याः प्रमदा निरय-द्वारं वदन्ति योगिनः ॥३९॥

———————————————————————————————————————

**जीव-गोस्वामी (क्रम-सन्दर्भः) :** प्रमदासु स्वीयास्व् अपि । निरयः संसारः ॥३९॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** प्रमदासु स्वीयास्व् अपि सङ्गम् आसक्तिं परं पारम् आरुरुक्षुर् ज्ञानी च प्रतिलब्धात्म-भावो भक्तश् च न कुर्यात्, तेन नो शयानः पतत्य् अधः इति न्यायेन कर्मी स्त्री-सङ्ग-कृद् अपि न दुष्यतीति लभ्यते । अस्य पुं-मात्रस्य ॥३९॥

\[अत्रानुरूपाभिप्रायकं ११.१४.२९तमं, ११.२६.२४-पद्यं च द्रष्टव्यम् ।\]

———————————————————————————————————————

**॥ ३.३१.४० ॥**

**योपयाति शनैर् माया योषिद् देव-विनिर्मिता ।**

**ताम् ईक्षेतात्मनो मृत्युं तृणैः कूपम् इवावृतम् ॥**

**श्रीधर-स्वामी (भावार्थ-दीपिका) :** शनैः शुश्रूषादि-मिषेण **उपय्**आति या योषिद्-रूपा माया**,** तां मृत्युं प्रतिकूलाम् ईक्षेत॥४०॥

———————————————————————————————————————

**जीव-गोस्वामी (क्रम-सन्दर्भः) :** ताम् इति । यथा स्व-पाल्यं पश्व्-अन्तरं पतन्तं प्रति तृणैर् आवृतं कूपं मृत्यु-रूपम् ईक्षते, तथा योषित्वेनावृतां ताम् आत्मनो मृत्यु-रूपाम् ईक्षतेत्य् अर्थः॥४०॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** या च पुरुषं विरक्तं ज्ञात्वा स्वीय-निष्कामतां व्यञ्जयन्ती शुश्रूषादि-मिषेणोपयाति, साप्य् अनर्थ-कारिणीत्य् आह---योपयातीति । ईक्षेत् ईक्षेत । अत्र तृणाच्छादित-कूपस्य मयि जनः पतत्व् इति भावनाभावात् कस्यचित् पार्श्वेऽप्य् अनागमनात् सर्वत्रोदासीना वा भक्ति-ज्ञान-वैराग्यादिमती वा उन्मादाद् अचेतना निद्राणा वा मृतापि वा स्त्री सर्वथैव दूरे परित्याज्येति व्यञ्जितम् ॥४०॥

———————————————————————————————————————

**॥ ३.३१.४१-४२ ॥**

**यां मन्यते पतिं मोहान् मन्-मायाम् ऋषभायतीम् ।**

**स्त्रीत्वं स्त्री-सङ्गतः प्राप्तो वित्तापत्य-गृह-प्रदम् ॥**

**ताम् आत्मनो विजानीयात् पत्य्-अपत्य-गृहात्मकम् ।**

**दैवोपसादितं मृत्युं मृगयोर् गायनं यथा ॥**

**श्रीधर-स्वामी (भावार्थ-दीपिका) :** मुमुक्षुं स्त्रियं प्रत्य् एतद् एवाह---यां मन्यते इति द्वाभ्याम् । **ऋषभायतीं** पुरुषवद् आचरन्तीं **यां** मम मायां **वित्तादि-प्रदं पतिं मन्यते**, तदा तां पुरुष-रूपां मायां मृत्युं विद्याद् इत्य् उत्तरेणान्वयः । यतः पूर्व-जन्मनि स्वयं पुमान् **स्त्री-सङ्गतो**ऽन्त-काले स्त्री-ध्यानेन **स्त्रीत्वं प्राप्तो** जीवः ॥४१॥

**तां** **पत्य्**-आदि-रूपं **मृत्युं विजानीयात्** । **मृगयोर्** लुब्धकस्य **गायनम्** अनुकूलत्वेन प्रतीयमानम् अपि यथा मृगस्य मृत्युः ॥४२॥

———————————————————————————————————————

**जीव-गोस्वामी (क्रम-सन्दर्भः) :** याम् इति युग्मकम् ॥४१-४२॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** यथा भक्ति-ज्ञानवतां पुंसां योषिद्-अनर्थ-हेतुः, तथैव भक्ति-ज्ञानवतीनां योषितां पुमांश् चेत्य् आह---याम् इति द्वाभ्याम् । **ऋषभायतीं** पुरुषवद् आचरन्तीं **यां** **मम मायां पतिं वित्तादि-प्रदं मन्यते** । **स्त्री-सङ्गतः** अन्त-काले स्त्री-ध्यानेन **स्त्रीत्वं प्राप्तो** जीवः ॥४१॥

**तां** मायां **पत्य्**-आदि-रूपं **मृत्युं जानीयात्** । यथा **मृगयोर्** लुब्धकस्य **गानं** सुखदम् अपि मृगो मृत्युं जानीयात् ॥४२॥

———————————————————————————————————————

**॥ ३.३१.४३ ॥**

**देहेन जीव-भूतेन लोकाल् लोकम् अनुव्रजन् ।**

**भुञ्जान एव कर्माणि करोत्य् अविरतं पुमान् ॥**

**मध्वाचार्यः (भागवत-तात्पर्यम्) : जीव-भूतेन** जीव-कर्म-भूतेन ॥४३॥

———————————————————————————————————————

**श्रीधर-स्वामी (भावार्थ-दीपिका) :** तद् एवं जीवस्य संसृतिः प्रपञ्चिता । तत्र च तस्य कर्म-वशेन लोकाल् लोकान्तर-गमनं जन्म-मरणं चोक्तम् । तत्रैवं शङ्क्यते---ननु व्यापकस्य लोकाल् लोकान्तर-गमनम्, नित्यस्य च कथं जन्म-मरणे ? भोगेन कर्म-क्षये च सति, जन्म-मरणं नेष्यते, तत् कुतः पुनर् अपि तस्य कर्म-सम्भवः ? इति । तत्र लोकान्तर-गमनं कर्म च सम्भवतीत्य् आह---**देहेनेति** । **जीवस्य** उपाधितया **भूतेन** जातेन लिङ्ग-**देहेन लोकान्तरम्** **अनुव्रजन्** । **अविरतं कर्माणि करोतीति** कर्मणाम् असमाप्तिर् उक्ता ॥४३॥

———————————————————————————————————————

**जीव-गोस्वामी (क्रम-सन्दर्भः) :** अथ जीवस्य स्वतो निरीहत्वादिकेऽपि लोकान्तर-गमनादिकं योजयति---देहेनेति चतुर्भिः ॥४३॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** तद् एवं जीवस्य संसारः प्रपञ्चितः । तत्रैवं शङ्कते---ननु जीवः शुभाशुभं कर्म येन देहेन कुरुते, तं देहं त्यक्त्वा देहान्तरे तत्-फलं स्वर्गादिकं भुङ्क्ते इति को न्यायः ? तत्र येनैव देहेन कर्म कुरुते, तेनैव देहेन भुङ्क्ते इत्य् आह---**देहेन जीव-भूतेन** लिङ्ग-शरीरेण **लोकान्** मर्त्य-लोकात् **लोकं** स्वर्गं नरकादिकम् **अनुव्रजन्न्** इति उपाधि-गमनेनैव **कर्म कुरुते** उपहितस्य जीवस्यापि गमनं सम्भावितम् । तत्र **भुञ्जान** एव भोगम् असमाप्नुवन्न् एव पुनर् मर्त्य-लोकम् आगत्य **कर्माणि कुरुते**, अतो लिङ्ग-देहेनैव कर्म कुरुते भुङ्क्ते चेत्य् उक्तम् ॥४३॥

———————————————————————————————————————

**॥ ३.३१.४४ ॥**

**जीवो ह्य् अस्यानुगो देहो भूतेन्द्रिय-मनो-मयः ।**

**तन्-निरोधोऽस्य मरणम् आविर्भावस् तु सम्भवः ॥**

**श्रीधर-स्वामी (भावार्थ-दीपिका) :** जन्म-मरण-सम्भवम् आह--- **जीवो** जीवोपाधि-लिङ्ग-देहोऽ**स्य** आत्मनोऽ**नुगो** ऽनुवर्ती । **भूतेन्द्रिय-मनो-मयः** स्थूल-भूतादि-विकारो **देहो** भोगायतनं, तयोर् निरोधः। कार्यायोग्यता तद् अस्य जीवस्य **मरणम्** उच्यते । **आविर्भावस्** **तु सम्भवो** जन्मोच्यते ॥४४॥

———————————————————————————————————————

**जीव-गोस्वामी (क्रम-सन्दर्भः) : अनुगः** कर्माधीनः ॥४४॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** ननु तर्हीतो मर्त्य-लोकात् मृत्वा स्वर्गं भुङ्क्ते, स्वर्गाद् आगत्य जायते इति मृत्यु-जन्म-प्रतीतिः कुतोऽस्ति ? इत्य् अत आह---**जीवो** जीवोपाधिर् लिङ्ग-देहस् तथा **अस्य** आत्मनोऽ**नुवर्ती** स्थूल-देहो भोगायतनं मिलित्वा, एक एव **देहो** **भूतेन्द्रिय-मनो-मयो** भवति । तस्य निरोधः कार्यायोग्यत्वम् **अस्य** जीवस्य **मरणं,** तच् च स्थूल-देह-विगमे स्थूलान्तर-प्राप्ति-प्राक्-काले भवेत् । सुषुप्तादौ तु स्व-कार्याकारित्वेऽपि कार्यं प्रति योग्यता अस्त्य् एव, सुषुप्ति-भङ्गे सति सद्य एव तत्-तद्-योग्यता-दर्शनात् । **आविर्भावः** प्रकटीभावस् **तु सम्भवो** जन्म, स च भोगायतन-देह-विगमे स्थूलान्तर-प्राप्तौ गर्भान् निष्क्रमण-समये भवेत् ॥४४॥

———————————————————————————————————————

**॥ ३.३१.४५-४६ ॥**

**द्रव्योपलब्धि-स्थानस्य द्रव्येक्षायोग्यता यदा ।**

**तत् पञ्चत्वम् अहं-मानाद् उत्पत्तिर् द्रव्य-दर्शनम् ॥**

**यथाक्ष्णोर् द्रव्यावयव- दर्शनायोग्यता यदा ।**

**तदैव चक्षुषो द्रष्टुर् द्रष्टृत्वायोग्यतानयोः ॥**

**तस्मान् न कार्यः सन्त्रासो न कार्पण्यं न सम्भ्रमः ।**

**बुद्ध्वा जीव-गतिं धीरो मुक्त-सङ्गश् चरेद् इह ॥**

**मध्वाचार्यः (भागवत-तात्पर्यम्) : चक्षुः सकाशाद् द्रष्टुर् द्रष्टृत्वम् अक्ष्णोर् योग्यता ॥४६॥**

———————————————————————————————————————

**श्रीधर-स्वामी (भावार्थ-दीपिका) :** एतद् एव दृष्टान्तेन स्पष्टान्तेन स्पष्टयति । **द्रव्योपलब्धि-स्थानस्य** नेत्र-गोलकादेर् **द्रव्येक्षायां** रूपादि-दर्शने काचकामलादि-दोषेण **यदा अयोग्यता** भवति, तदैव चक्षुष इन्द्रियस्याप्य् अयोग्यता । अनयोः स्थान-चक्षुषोर् यदा अयोग्यता, तदैव द्रष्टुर् जीवस्य द्रष्टृत्वायोग्यता । एवं स्थूल-देह-वैकल्ये लिङ्गस्य वैकल्यं, तद् एव जीवस्य मरणं, न स्वत इत्य् अर्थः ।

क्वचिद् एकः श्लोकोऽधिकः पठ्यते । तत्रायम् अर्थः\--द्रव्योपलब्धि-स्थानस्य स्थूल-शरीरस्य द्रव्येक्षायां यदायोग्यता तत् पञ्चत्वं मरणम् । अहं मानाद् इदम् एवाहम् इत्य् अभिमानेन द्रव्यस्य स्थूल-शरीरस्य दर्शनम् उत्पत्तिः । अक्ष्णोर् गोलकयोर् द्रव्यावयवस्य रूपादेर् दर्शनेऽयोग्यता । शेषं समानम् । यस्मान् न वस्तुतो जीवस्य जन्म-मरणादि तस्मान् मरणात् सन् त्रासो न कार्यो जीवने च न कार्पण्यं दैन्यं कार्यम् । संभ्रमश् च जीवन-प्रयत्ने ॥४५-४७॥

———————————————————————————————————————

**जीव-गोस्वामी (क्रम-सन्दर्भः) :** द्रव्योपलब्धीति युग्मकम् ॥४५॥ अनयोः स्थूल-सूक्ष्म-शरीरयोः ॥४६॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** मृत्यु-जन्मनोर् लक्षणं पुनः स्पष्टम् आह---द्रव्येति । द्रव्याण्य् अत्र \[दृष्टान्तं दृष्ट्वा\] मर्त्य-लोक-स्थान्य् एव वस्तु-मात्राण्य् उच्यन्ते, तानि च यद्यपि लिङ्ग-देहेनैवोपलभ्यन्ते, तद् अपि द्रव्योपलब्धि-स्थानस्य स्थूल-शरीरस्य भङ्गुरत्वे सति द्रव्येक्षायां यदा यत् अयोग्यता, तद् एव पञ्चत्वम् । स्थूल-देहस्य भङ्गुरत्वे सूक्ष्म-देहस्यापि द्रव्योपलब्धाव् अयोग्यता, तद् एव जीवस्य मरणं न स्वत इत्य् अर्थः । अहं-मानात् इदम् एवाहम् इति स्थूलान्तरेऽभिमान-प्रवेशाद् उत्पत्तिर् जन्म । द्रव्यस्य मर्त्य-लोक-स्थ-वस्तु-मात्रस्य दर्शनं दर्शन-हेतुर् इत्य् अर्थः । अत्र दृष्टान्तो यथा अक्ष्णोर् नेत्र-गोलकयोर् द्रव्यावयवानां दर्शने अयोग्यता काचकामलादि-दोष-रूपेण भङ्गुरत्वेन भवेत्, तद् एव चक्षुष इन्द्रियस्यायोग्यता अनयोः स्थान-चक्षुषोर् यदा अयोग्यता, तदैव द्रष्टुः पुरुषस्यापि द्रष्टृत्वस्यायोग्यतेति । सा चायोग्यता मर्त्य-लोक एव सम्भवेत्, न तु स्वर्ग-नरकयोर् इति दार्ष्टान्तिकेऽपि तथा व्याख्यान-लाभात् स्वर्ग-नरक-गत-स्थूल-देहानाम् उत्पत्ति-विनाशयोर् न जन्म-मरण-व्यवहारः स्थूलस्य नाश एव सूक्ष्मस्य जीवस्य च नाश उपचर्यते, एवम् उत्पत्तिश् च । यस्माद् आत्मनो वस्तुतो नास्ति जन्म-मरणादि तस्माद् इति ॥४५-४७॥

———————————————————————————————————————

**॥ ३.३१.४८ ॥**

**सम्यग्-दर्शनया बुद्ध्या योग-वैराग्य-युक्तया ।**

**माया-विरचिते लोके चरेन् न्यस्य कलेवरम् ॥**

**मध्वाचार्यः (भागवत-तात्पर्यम्) :** कैवल्य-ज्ञानं पुरुषार्थः । देहादिष्व् असङ्गिनो जीवस्य तन्-निमित्त-सुख-दुःखादयो न सन्ति, किम् उत देहस्याचेतनत्वात् ॥४७॥

———————————————————————————————————————

**श्रीधर-स्वामी (भावार्थ-दीपिका) :** ननु सर्वथा मुक्त-सङ्गत्वे कथं जीवितम् ? अत आह---सम्यक् पश्यति विचारयतीति **सम्यग् दर्शना,** तया **बुद्ध्या** **माया-विरचिते लोके कलेवरं न्यस्य** निक्षिप्य, तस्मिन्न् आसक्तिं त्यक्त्वा **विचरेद्** इत्य् अर्थः ॥४८॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्**।***

———————————————————————————————————————

**विश्वनाथ-चक्रवर्ती (सारार्थ-दर्शिणी) :** **कलेवरं न्यस्य** तत्रासक्तिं त्यक्त्वा ॥४८॥

इति सारार्थ-दर्शिन्यां हर्षिण्यां भक्त-चेतसाम् ।

तृतीय एकत्रिंशोऽयं सङ्गतः सङ्गतः सताम् ॥\*॥

———————————————————————————————————————

> इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं > संहितायां वैयासिक्यां तृतीय-स्कन्धे >
> विदुर-मैत्रेय-संवादे कापिलेये जीव-गतिर् नाम >
> एकत्रिंशोऽध्यायः ।

॥ ३.३१ ॥



**(३.३२)**

**द्वात्रिंशोऽध्यायः**

**धूमार्चिराख्यमार्गद्वयगतानां विभिन्नगतिः, कर्मासक्तचेतसां निन्दा, भक्तियोगस्योत्कर्षवर्णनं च ।**

**॥ ३.३२.१ ॥**

**कपिल उवाच---**

**अथ यो गृह-मेधीयान् धर्मान् एवावसन् गृहे ।**

**अर्थं च धर्मान् स्वान् दोग्धि भूयः पिपर्ति तान् ॥**

**मध्वाचार्यः (भागवत-तात्पर्यम्) :**

ईषद्-भक्तो भगवति सुकर्मा स्वर्गम् एष्यति ।

> अभक्तो निरयं याति सुकर्मापि स्वर्गम् एष्यति ॥ इति वामने > ॥१॥

———————————————————————————————————————

**श्रीधर-स्वामी (भावार्थ-दीपिका) :**

द्वा-त्रिंशे सात्त्विकैर् धर्मैर् ऊर्ध्वं गतिर् उदीर्यते ।

तत्त्व-ज्ञान-विहीनस्य ततश् च पुनर् आगतिः ॥

तद् एवं पाप-कर्मणो गतिर् उक्ता, इदानीं काम्य-कर्मणो गतिम् आह---अथेति चतुर्भिः । यो गृह एवावसन् स्वान् धर्मान् दोग्धि । दोह्यम् आह---कामम् अर्थं च तान् दुग्धान् धर्मान् भूयः पिपर्ति पूरयत्य् अनुतिष्ठति ॥१॥

———————————————————————————————————————

**जीव-गोस्वामी (क्रम-सन्दर्भः) :** धर्मान् गो-स्थानीयान् दुग्ध-स्थानीयं फलं दोग्धि । धर्मान् स्वान् इति क्वचित् पाठः ॥१॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :**

द्वात्रिंशे तु सकामानां निष्कामानां च कर्मिणाम् ।

पुनर् आवृत्त्य्-अनावृत्ती प्रोच्याभक्तान् निनिन्द च ॥

तद् एवम् अविहितस्य पापस्य कर्मणो गतिम् उक्त्वा विहितस्य काम्य-कर्मणो गतिम् आह---अथेति । गृह एव गृहम् एव आवसन् धर्मान् दोग्धि । दोह्यम् आह---कामम् अर्थं च धर्मांश् चेति । भूयः पुनर् अपि तान् धर्मान् पिपर्ति, पूरयत्य् अनुतिष्ठति । यथा गाश् चारयित्वा दुग्धानि दोग्धि, पुनर् अपि दुग्ध-प्राप्त्य्-आशया ताश् चारयतीति ॥१॥

———————————————————————————————————————

**॥ ३.३२.२ ॥**

**स चापि भगवद्-धर्मात् काम-मूढः पराङ्-मुखः ॥**

**यजते क्रतुभिर् देवान् पितॄंश् च श्रद्धयान्वितः ॥ ॥**

**श्रीधर-स्वामी (भावार्थ-दीपिका) :** सोऽपि भगवद्-आराधन-रूपाद् धर्मात् पराङ्-मुखः सन् प्राकृतान् अपि देवान् पितॄंश् च यजते ॥२॥

———————————————————————————————————————

**जीव-गोस्वामी (क्रम-सन्दर्भः) :** स चापीति । च-शब्द उक्त-समुच्चयार्थः, यथा पूर्वोक्तः पाप-कर्मा भगवद्-धर्मात् पराङ्-मुखस् तथा स चेत्य् अर्थः । अपीति । यद्यपि वैदिक-कर्मा तथापीत्य् अर्थः । सर्व-कामदाद् अपि तस्माद् भगवद्-धर्मात् पराङ्-मुखत्वे तथा तद्-अन्य-सम्मुखत्वे च हेतुः । कामेन मूढः विवेक-रहितः ॥२॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** विहित-कृद् अप्य् असौ निन्द्य एवाधिकारीत्य् आह---स चापीति ॥२॥

———————————————————————————————————————

**॥ ३.३२.३ ॥**

**तच्-छ्रद्धयाक्रान्त-मतिः पितृ-देव-व्रतः पुमान् ।**

**चान्द्रमसं लोकं सोम-पाः पुनर् एष्यति ॥**

**श्रीधर-स्वामी (भावार्थ-दीपिका) :** ततः किम् ? तत्राह---तेषां श्रद्धयाक्रान्ता व्याप्ता मतिर् यस्य । पित्र्-अर्थं देवार्थं च व्रतं नियमो यस्य । सोम-पाः, तत्र सोमं पीत्वेत्य् अर्थः ॥३॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** सोमपास् तत्र सोमं पीत्वा पुनर् एष्यति पुनर् अधः पतिष्यति ॥३॥

———————————————————————————————————————

**॥ ३.३२.४ ॥**

**यदा चाहीन्द्र-शय्यायां शेतेऽनन्तासनो हरिः ।**

**लोका लयं यान्ति त एते गृह-मेधिनाम् ॥**

**श्रीधर-स्वामी (भावार्थ-दीपिका) :** लोके तिष्ठत्य् अपि पुण्य-क्षयात् पातम् उक्त्वा लोकानाम् अपि लयम् आह---यदा चाहरहः प्रलये ॥४॥

———————————————————————————————————————

**जीव-गोस्वामी (क्रम-सन्दर्भः) :** शेते त्रिलोक्याम् अवधानं न करोतीत्य् अर्थः ॥४॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** तेषाम् अधः-पातस्य का वार्ता तेषां प्राप्या लोका अपि ब्रह्मणः प्रतिदिनम् अधः पतन्तीत्य् आह---यदा चाहरहः प्रलये ॥४॥

———————————————————————————————————————

**॥ ३.३२.५-६ ॥**

**ये स्व-धर्मान् न दुह्यन्ति धीराः कामार्थ-हेतवे ।**

**न्यस्त-कर्माणः प्रशान्ताः शुद्ध-चेतसः ॥**

**निवृत्ति-धर्म-निरता निर्ममा निरहङ्कृताः ।**

**स्व-धर्माप्तेन सत्त्वेन परिशुद्धेन चेतसा ॥**

**श्रीधर-स्वामी (भावार्थ-दीपिका) :** भगवद्-धर्म-निष्ठानां तत् प्राप्तिम् एव गतिम् आह त्रिभिः । ये तु कामार्थ-प्रयोजनाय स्व-धर्मान् न दुह्यन्ति न दुहन्ति । निःसङ्गा अनासक्ताः । न्यस्तान् ईश्वरे समर्पितानि कर्माणि यैः ॥५-६॥

———————————————————————————————————————

**जीव-गोस्वामी (क्रम-सन्दर्भः) :** ये स्वधर्मान् इति त्रिकम् । प्रशान्ता प्रकर्षेण शान्ता भगवन्-निष्ठ-बुद्धय इति साक्षात्-तद्-आराधन-निर्देशः ॥५-६॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** स-काम-कर्मिणां पुनः पुनर् आवृत्तिम् उक्त्वा निष्काम-कर्मिणां पुनर् अनावृत्तिम् आह---ये इति । न दुह्यन्ति न दुनन्ति न धर्म-फलं स्वर्गादिकम् इच्छन्तीत्य् अर्थः । निःसङ्गाः अनासक्ताः । न्यस्त-कर्माणः ईश्वरार्पित-कर्म-फलाः ॥५-६॥

———————————————————————————————————————

**॥ ३.३२.७ ॥**

**सूर्य-द्वारेण ते यान्ति पुरुषं विश्वतो-मुखम् ।**

**परावरेशं प्रकृतिम् अस्योत्पत्त्य्-अन्त-भावनम् ॥**

**श्रीधर-स्वामी (भावार्थ-दीपिका) :** विश्वतो-मुखं परिपूर्णं पुरुषं यान्ति । तथा च श्रुतिः---सूर्य-द्वारेण ते विरजाः प्रयान्ति यत्रामृतः पुरुषो ह्य् अव्ययात्मा इति । प्रकृतिम् उपादान-कारणम् । उत्पत्त्य् अन्त-भावनं निमित्त-कारणम् ॥७॥

———————————————————————————————————————

**जीव-गोस्वामी (क्रम-सन्दर्भः) :** सूर्येति । श्रुतौ तत्-स्थान-प्राप्ति-निर्देशेन तत्-प्राप्ति-निर्देशः । अत्र तु साक्षाद् इति तत्-तात्पर्येणैकार्थता । तथा च तयोर् ऐकात्म्यम् एवोपलब्धम् । एवम् अन्यत्रापि ज्ञेयम् । तत्र श्रुतौ विरजाः प्रकृति-सङ्ग-रहिता इति पदार्थः । अनेन तस्य लोकस्याप्राकृतत्वं यत्रामृतः पुरुष इत्य् अनेन तद्वन् नित्यत्वं च बोधितम् ॥७॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** ज्ञानं प्राप्य विश्वतो मुखं परिपूर्णं पुरुषं यान्ति प्राप्नुवन्ति मुक्ता भवन्तीत्य् अर्थः । तथा च श्रुतिः---सूर्य-द्वारेण ते विरजाः प्रयान्ति तत्रामृतः पुरुषो ह्य् अव्ययात्माइति । अस्य जगतः प्रकृतिम् उपादान-कारणम् उत्पत्त्य्-अन्त-भावनं निमित्त-कारणं च ॥७॥

———————————————————————————————————————

**॥ ३.३२.८ ॥**

**द्वि-परार्धावसाने यः प्रलयो ब्रह्मणस् तु ते ।**

**तावद् अध्यासते लोकं परस्य पर-चिन्तकाः ॥**

**श्रीधर-स्वामी (भावार्थ-दीपिका) :** परमेश्वर-दृष्ट्या हिरण्यगर्भोपासकानाम् अपि क्रमेण तत्-प्राप्तिम् आह---द्वि-परार्धावसान इति त्रिभिः । परस्य हिरण्यगर्भस्य । पर-चिन्तकाः परमेश्वर-दृष्ट्या हिरण्यगर्भोपासकाः ॥८॥

———————————————————————————————————————

**जीव-गोस्वामी (क्रम-सन्दर्भः) :** तावद् इति । तस्याद्यांशं प्राप्येत्य् अर्थः ॥८॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** ब्रह्मा परमेश्वरस्य गुणावतार एवेति परमेश्वर-दृष्ट्या हिरण्यगर्भोपासकानाम् अपि क्रमेण भक्तिनां-मिश्र-ज्ञानेन ब्रह्मणा सह मुक्तिर् भवेद् एव ।

> ब्रह्मणा सह ते सर्वे सम्प्राप्ते प्रतिसञ्चरे । >
> परस्यान्ते परमात्मनः प्रविशन्ति परं पदम् ॥इति श्रुतेः ।

ये तु केवलं हिरण्यगर्भोपासकास् तेषां ब्रह्मणो मुक्ताव् अपि न मुक्तिर् इत्य् आह---द्विपरार्धावसान इति त्रिभिः । लोकं सत्य-लोकं परस्य ब्रह्मणः परिचिन्तकाः, वैराज-ध्यान-पराः ॥८॥

———————————————————————————————————————

**॥ ३.३२.९ ॥**

**क्ष्माम्भो-ऽनलानिल-वियन्-मन-इन्द्रियार्थ-**

**भूतादिभिः परिवृतं प्रतिसञ्जिहीर्षुः ।**

**अव्याकृतं विशति यर्हि गुण-त्रयात्माकालं**

**पराख्यम् अनुभूय परः स्वयम्भूः ॥**

**श्रीधर-स्वामी (भावार्थ-दीपिका) :** क्ष्मादीनि पञ्च-महा-भूतानि मनश् चेन्द्रियाणि चार्थाश् च शब्दादयो भूतादिश् चाहङ्कारः एवम् आदिभिः परिवृतं युक्तं ब्रह्माण्डं प्रति संहर्तुम् इच्छुः सन् । अव्याकृतम् ईश्वरम् । पराख्यं द्वि-परार्ध-लक्षणं कालम् ॥९॥

———————————————————————————————————————

**जीव-गोस्वामी (क्रम-सन्दर्भः) :** प्रतिसञ्जिहीर्षुस् त्यक्तुम् इच्छुर् जिघृक्षुर् इति पुण्यारण्यः । गुण-त्रयात्मेति प्रकृत्या सह तादात्म्यं प्राप्त इत्य् अर्थः ॥९॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** ततश् च महा-प्रलये सति ब्रह्मा मुच्यते इत्य् आह---क्ष्मेति । क्ष्मादिभिः परिवृतं स्व-देहं वैराजं प्रतिसंजिहीर्षुः त्यक्तुम् इच्छुः । अव्याकृतं परमेश्वरं प्रकृत्य्-अन्तर्यामिणं विशति गुण-त्रयात्मा रजो-गुणोपाधिकोऽपि त्रिगुणः पराख्यं द्विपरार्ध-लक्षणं कालं ज्ञात्वा ॥९॥

———————————————————————————————————————

**॥ ३.३२.१० ॥**

**एवं परेत्य भगवन्तम् अनुप्रविष्टा**

**ये योगिनो जित-मरुन्-मनसो विरागाः ।**

**तेनैव साकम् अमृतं पुरुषं पुराणं**

**ब्रह्म प्रधानम् उपयान्त्य् अगताभिमानाः ॥**

**श्रीधर-स्वामी (भावार्थ-दीपिका) :** परेत्य दूरं गत्वा भगवन्तं हिरण्यगर्भम् अनुप्रविष्टा ये योगिनोऽमृतं परमानन्द-रूपं प्रधानम् उत्कृष्टं ब्रह्म तेनैव सहोपयान्ति, न तु पूर्वम् । यस् तद्-आगताभिमानाः । तथा च स्मृतिः,

ब्रह्मणा सह ते सर्वे सम्प्राप्ते प्रतिसञ्चरे ।

परस्यान्ते कृतात्मानः प्रविशन्ति परं पदम् ॥ इति ॥१०॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** एवं ब्रह्मणो मुक्ताव् अपि तद्-उपासका भक्त्य्-अभावान् न मुच्यन्त इत्य् आह---एवम् इति । परेता ब्रह्म-लोक एव देहं त्यक्त्वा भगवन्तं ब्रह्माणम् अनुप्रविष्टाः ये योगिनस् ते तेनैव ब्रह्मणैव साकं पुराणं पुरुषं परमेश्वरं प्रधानम् उत्कृष्टं ब्रह्म उपयान्ति प्रविशन्ति । अगताभिमाना वयं हिरण्यगर्भोपासका इत्य् अभिमानवन्तः तेन परमेश्वरे तेषाम् आत्यन्तिको न लयः, किन्तु प्राकृतिक एवेति तेन पुनर् जगत्-सर्गे तेषाम् अपि सर्गो भावीति भावः ॥१०॥

———————————————————————————————————————

**॥ ३.३२.११ ॥**

**अथ तं सर्व-भूतानां हृत्-पद्मेषु कृतालयम् ।**

**श्रुतानुभावं शरणं व्रज भावेन भामिनि**[^१३१] **॥**

[^१३१]: भाविनि (जीव)


**श्रीधर-स्वामी (भावार्थ-दीपिका) :** भगवद्-उपासकास् तु साक्षाद् एव तं प्राप्नुवन्ति न तु क्रमेण, अतस् त्वं साक्षात् तम् एव भजेत्य् आह---अथ तस्मात् । भावेन प्रेम्णा ॥११॥

———————————————————————————————————————

**जीव-गोस्वामी (क्रम-सन्दर्भः) :** अथेति । भावेन येषाम् अहं प्रिय आत्मा सुतश् च \[हा।पु। ३.२५.३८\] इत्य् उक्त-रीत्या प्रियत्वाद्य्-अभिमानैकतमेन । तत्रापि प्राप्ततया सुत-भावेनैवेत्य् आह---भाविनीति ॥११॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** अथेति । यस्माद् भक्तिं विना न कोऽपि निस्तरन्त्य् अतस् त्वं तम् एव भगवन्तं शरणं व्रज । हे भाविनि ! मयि परमेश्वरे पुत्र-भाववतीति त्वयि भक्त्य्-उपदेशः पिष्ट-पेष-रूप एवेति भावः ॥११॥

———————————————————————————————————————

**॥ ३.३२.१२ ॥**

**आद्यः स्थिर-चराणां यो वेद-गर्भः सह र्षिभिः ।**

**योगेश्वरैः कुमाराद्यैः सिद्धैर् योग-प्रवर्तकैः ॥**

**श्रीधर-स्वामी (भावार्थ-दीपिका) :** एवं तावद् भगवद्-भक्तानां निरन्तरम् एव तत्-प्राप्तिर् भगवद्-अभेदेन हिरण्यगर्भोपासकानां तु क्रमेणेत्य् उक्तम् । भेदेनोपासने तु ब्रह्मादयोऽप्य् आवर्तन्ते किम् उतान्य इत्य् आह---आद्य इति चतुर्भिः । यो वेद-गर्भः सोऽपि गुण-व्यतिकरे जाते यथा-पूर्वं ब्रह्म-पदाधिकृतः सन् प्रजायते इति तृतीयेनान्वयः । न केवलं स एवैकः, किन्तु ऋषिभिर् मरीच्य्-आदिभिर् योगेश्वरादिभिश् च सह ॥१२॥

———————————————————————————————————————

**जीव-गोस्वामी (क्रम-सन्दर्भः) :** आद्य इति चतुष्कम् । भेद-दृष्ट्या परमेश्वराद् भिन्नत्वेन हिरण्यगर्भ-दृष्ट्या । तथा हिरण्यगर्भ एवाहम् अस्मीत्य् अभिमानेन च यत् कर्तृत्वम् उपासकत्वं तस्माद् इत्य् अर्थः । उपासना हि क्षय-रहिता । ननु बलवत् कर्मान्तरम् अन्यथा जन्मान्तरं प्रापयर्तुं तत्राह---निःसङ्गेनेति । तत्रापि कर्तृत्वाद् इति योज्यम्, किन्तु क्रिया-निष्पादकत्वाद् इत्य् अर्थः । तत्र महर्ष्य्-आदीनां सृष्टिं विशिष्य दर्शयति । ऐश्वर्यम् इति । पूर्ववत् कर्मणा धर्मेण योगेन च विनिर्मितम् ॥१२॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** ननु ब्रह्मा मुक्तो भवेद् अथच स्व-भक्तान् मोचयितुं नेष्ट इति कथं प्रतीमस् तत्र, माम् एव ये प्रपद्यन्ते मायाम् एतां तरन्ति ते \[गीता ७.१५\] इति भगवत्-प्रतिज्ञा-श्रुतेर् भक्तिं विना ब्रह्मापि संसरति, के पुनर् अन्ये वराका इत्य् आह---आद्यः स्थिर-चराणां सृष्टत्वात् कारण-रूपोऽपि वेद-गर्भः सर्व-वेद-विद् अपि ऋषिभिर् मरीच्य्-आदिभिर् अपि सह योगिभिः साधकैः सहेति किं वक्तव्यं योगेश्वरैः सिद्धैर् अपि सह ॥१२॥

———————————————————————————————————————

**॥ ३.३२.१३ ॥**

**भेद-दृष्ट्याभिमानेन निःसङ्गेनापि कर्मणा ।**

**कर्तृत्वात् सगुणं ब्रह्म पुरुषं पुरुषर्षभम् ॥**

**श्रीधर-स्वामी (भावार्थ-दीपिका) :** जन्मनि हेतु-द्वयम् । भेद-दृष्ट्य्-आभिमानेन कर्तृत्वाद् इति च । यथा पूर्वत्वे हेतुः, निःसङ्गेन निष्कामेन कर्मणेति ॥१३॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** भेद-दृष्ट्या यथा रुद्रः संहरति, विष्णुः पालयति, तथाहम् अपि ब्रह्मा सृजामीति भगवतः सकाशाद् भेद-दृष्ट्या योऽभिमानस् तेन यत् कर्तृत्वं तस्मात् स-गुणं कल्यान-गुण-मयं ब्रह्म महत्-स्रष्टारं काले महा-प्रलय-काले प्रविश्य पुनः कालेन गुण-व्यतिकरे महत्-तत्त्वादौ जाते सति यथा-पूर्वं प्रजायते, ब्रह्मा भवतीत्य् अर्थः । तेऽपि तत्-सङ्गिनो महर्ष्य्-आदयोऽपि कर्म-ज्ञान-योगादि-विनिर्मित-मणिम् आद्यैश्वर्यादिकं पूर्व-महा-कल्प एव निषेव्य पुनर् महा-कल्पारम्भे आयान्ति आवर्तन्ते ॥१३॥

———————————————————————————————————————

**॥ ३.३२.१४ ॥**

**स संसृत्य पुनः काले कालेनेश्वर-मूर्तिना ।**

**जाते गुण-व्यतिकरे यथा-पूर्वं प्रजायते ॥**

**मध्वाचार्यः (भागवत-तात्पर्यम्) :** अभिमानेन पूर्ण-ज्ञानेन । सङ्गत्य्-आलये परमेश्वरं प्रविश्य । यथा-पूर्वं प्रजायते उच्च-नीच-भावेन जायते ।

> अगुण-व्यतिकरे बहिश् चैतद् द्विधे निर्गच्छति । >
> गुण-व्यतिकराभावेऽप्य् उच्च-नीचादि पूर्ववत् ॥ >
> विष्णोश् चैव विमुक्तानां न कदाचन गच्छति ॥ इति गारुडे > ॥१४॥

———————————————————————————————————————

**श्रीधर-स्वामी (भावार्थ-दीपिका) :** किं कृत्वात्र प्रजायते ? प्रथमं पारमेष्ठ्यम् ऐश्वर्यं निषेव्य, पश्चात् प्रलये स-गुणं गुणाधिष्ठातारं प्रथमावतार-रूपं पुरुषं संसृत्य प्राप्य, तेऽपि ऋषि-प्रमुखाः स्व-कर्म-निर्मितम् ऐश्वर्यं निषेव्य पुरुषं च संसृत्य यथा पूर्वं स्व-स्वाधिकारेण पुनर् आयान्तीत्य् अन्वयः ॥१४॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** ननु योगेश्वराणां सनत्-कुमारादीनां च सिद्धानाम् अन्येषां च योग-प्रवर्तकत्वेन सर्वज्ञादि-गुरूणां च कथं भेद-दृष्टिर् अभिमानो वा सम्भवेत्, ताभ्यां स्थिताभ्यां कथं योगेश्वरादित्वम् ? उच्यते---तेषां निरभिमानानां निर्भेद-ब्रह्मानुसन्धानम् अस्त्य् एव, किन्तु भेद-व्युदासे भगवत्य् अपि माया-शवलित-ब्रह्मत्व-बुद्ध्या मायिक-वस्त्व्-अन्तरवद् भेद-दृष्टिस् तथा वयं ब्रह्मानुभविनः साकारं रूपं निषिध्याम इत्य् अभिमानश् च ताभ्याम् एव दोषाभ्यां यत् कर्तृत्वं कर्माधिकारस् तस्माद् आवृत्तिर् इत्य् एतच् च क्वाचित्क-ब्रह्माण्डावर्ति-ब्रह्म-ब्राह्मण-योगि-ज्ञानि-कुमारादीनाम् अभक्तत्वाद् उक्तम् । तद्-अन्य-सर्व-ब्रह्माण्ड-वर्तिनां ब्रह्मादीनां तेषां तु भक्तिमत्वान् मुक्ति-प्रेम-भक्ति-भगवद्-दास्यादि-भाव-प्राप्तयो यथा-यथं भक्ति-तारतम्याज् ज्ञेयाः ॥१४॥

———————————————————————————————————————

**॥ ३.३२.१५ ॥**

**ऐश्वर्यं पारमेष्ठ्यं च तेऽपि धर्म-विनिर्मितम् ।**

**निषेव्य पुनर् आयान्ति गुण-व्यतिकरे सति ॥**

**मध्वाचार्यः (भागवत-तात्पर्यम्) :** गुण-व्यतिकरे असति प्रलये प्राप्ते पुनः परमेश्वरम् आयान्ति ।

> ब्रह्मा दैवः परिवृतः प्रलये परमेश्वरम् । >
> प्रविश्य स्वर्गे तु पुनश् चेतद् द्विधे प्रावर्तते ॥ >
> ज्ञान-धर्म-फलांस् तत्र भोगान् भुक्त्वालये पुनः । >
> नारायणं समाविश्य ज्ञानं व्यक्तं निजं सुखम् ॥ >
> भुञ्जते त्व् एवम् एवैषां कल्पे संसर्ग-निसर्गौ । >
> नित्यौ नित्य-सुखं चैव सृष्टौ भोगास् तथोत्तमाः ॥ >
> यथा पूर्वं हरेः सर्व-गुणैर् नीचोच्चता तथा । >
> ब्रह्मणश् च तथान्येषाम् अन्येषां च यम् आपदम् ॥ इति स्कान्दे > ॥१५॥

*अन्यैस् त्रिभिर्न व्याख्यातम्।*

———————————————————————————————————————

**॥ ३.३२.१६-१७ ॥**

**ये त्व् इहासक्त-मनसः कर्मसु श्रद्धयान्विताः ।**

**कुर्वन्त्य् अप्रतिषिद्धानि नित्यान्य् अपि च कृत्स्नशः ॥**

**रजसा कुण्ठ-मनसः कामात्मानोऽजितेन्द्रियाः ।**

**पितॄन् यजन्त्य् अनुदिनं गृहेष्व् अभिरताशयाः ॥**

**श्रीधर-स्वामी (भावार्थ-दीपिका) :** यदा ब्रह्मोपासकानाम् अपि भेद-दर्शनाभिमानाभ्याम् एवम् आवृत्तिः, तदा काम्य-कर्मिणां किं वक्तव्यम् इति तान् निन्दन्न् आह षड्भिः । ये त्व् इह कर्म-स्वासक्त-मनसः सन्तोऽप्रतिषिद्धानि काम्यानि नित्यानि च कर्माणि कृत्स्नानि कुर्वन्ति, तेऽर्यम्णो दक्षिणेन पथा धूम-मार्गेण पितृ-लोकं व्रजन्तीति पञ्चमेनान्वयः । मध्ये तन्-निन्दा ॥१६॥

———————————————————————————————————————

**जीव-गोस्वामी (क्रम-सन्दर्भः) :** ये त्व् इति पञ्चकम् ॥१६॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** यत्र भक्त्य्-अभावे सति ब्रह्मादीनाम् अप्य् एवम् आवृत्तिस् तत्र काम्य-कर्मिणां कस्यां लेखायां स्थितिर् इति तान् निन्दन्न् आह षड्भिः---ये त्व् इहेति । अप्रतिषिद्धानि काम्यानि नित्यान्य् अपि सर्वाण्य् एव कर्मणि कुर्वन्ति । तेऽपि निन्द्यन्ते, किम् उत विकर्माणः कर्मिण इति भावः । हरति संसारं मेधा यस्य तस्य ॥१६-१८॥

———————————————————————————————————————

**॥ ३.३२.१८-१९ ॥**

**त्रैवर्गिकास् ते पुरुषा विमुखा हरि-मेधसः ।**

**कथायां कथनीयोरु-विक्रमस्य मधुद्विषः ॥**

**नूनं दैवेन विहता ये चाच्युत-कथा-सुधाम् ।**

**हित्वा शृण्वन्त्य् असद्-गाथाः पुरीषम् इव विड्-भुजः ॥**

**श्रीधर-स्वामी (भावार्थ-दीपिका) :** हरति संसारं मेधा यस्य । कथनीया उरवो विक्रमा यस्य तस्य मधु-द्विषः कथायां विमुखाः सन्तो ये त्रैवर्गिकाः । ये चाच्युतस्य कथ-सुधां हित्वासतां गाथाः शृण्वन्ति ते नूनं दैवेन विहिता इत्य् अन्वयः ।**।**१८-१९॥

———————————————————————————————————————

**जीव-गोस्वामी (क्रम-सन्दर्भः) :** दैवेनेति । तेषां नरकाद् उद्धार एव नास्तीति ते न वर्ण्या इत्य् अर्थः, अच्युत-कथेति । तद्-अन्याः सर्वा एवासत्-कथा इति ज्ञापितम् । खण्डादिकं हित्वा विड्-भुजो यथा पुरीषम् एवाभिगच्छन्तीत्य् अर्थः ॥१९॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** अच्युत-कथैव सुधा तां त्यक्त्वेति तद् अन्याः सर्वा एवासद्-गाथाः । ननु सुधां प्राप्य के नोपभुञ्जते ? तत्राह---पुरीषम् इवेति । क्षीर-खण्डादिकं त्यक्त्वा विड्-भुजो हि पुरीषम् एवान्विष्यन्तीत्य् अर्थः ॥१९॥

———————————————————————————————————————

**॥ ३.३२.२० ॥**

**दक्षिणेन पथार्यम्णः पितृ-लोकं व्रजन्ति ते ।**

**प्रजाम् अनु प्रजायन्ते श्मशानान्त-क्रिया-कृतः ॥**

**श्रीधर-स्वामी (भावार्थ-दीपिका) :** पितृ-लोकात् पुनः प्रजाम् अनु स्व-पुत्रादिषु प्रजायन्ते । गर्भाधानाद् आरभ्य श्मशानान्ताः क्रियाः कृतवन्तः । यथोक्त-कारिण इत्य् अर्थः ॥२०॥

———————————————————————————————————————

**जीव-गोस्वामी (क्रम-सन्दर्भः) :** श्मशानान्ताः क्रियाः कृतवन्तः ता लब्धवन्तः इत्य् अर्थः ॥२०॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** पितृ-लोकात् पुनः प्रजाम् अनु स्व-पुत्रादिषु प्रजायन्ते । गर्भाधानाद् आरभ्य श्मशानान्ताः क्रियाः कृतवन्तः शास्त्रोक्त-कर्म-कारिण इत्य् अर्थः ॥२०॥

———————————————————————————————————————

**॥ ३.३२.२१ ॥**

**ततस् ते क्षीण-सुकृताः पुनर् लोकम् इमं सति ।**

**पतन्ति विवशा देवैः सद्यो विभ्रंशितोदयाः ॥**

**श्रीधर-स्वामी (भावार्थ-दीपिका) :** कथं प्रजायन्ते ? तद् आह---ततस् ते पुनर् इमं लोकं प्रति पतन्ति । विभ्रंशित उदयो भोग-साधनं येषाम् ॥२१॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** कथं प्रजायन्ते ? तत्राह---ततस् ते पुनर् इमं लोकं प्रति पतन्ति । उदयो भोग-साधनं येषाम् ॥२१॥

———————————————————————————————————————

**॥ ३.३२.२२ ॥**

**तस्मात् त्वं सर्व-भावेन भजस्व परमेष्ठिनम् ।**

**तद्-गुणाश्रयया भक्त्या भजनीय-पदाम्बुजम् ॥**

**श्रीधर-स्वामी (भावार्थ-दीपिका) :** परमेष्ठिनं परमेश्वरम् । सर्व-भावेनाति-प्रीत्या । तस्य गुणान् आश्रयते या भक्तिस् तया ॥२२॥

———————————————————————————————————————

**जीव-गोस्वामी (क्रम-सन्दर्भः) :** सर्वभावेन सर्वात्मना । भक्त्या प्रेम्णा । ननु सा कथं स्यात् तत्राह---तद्-गुण एवाश्रयः प्रवृत्ति-हेतुर् यस्याः, अहो बकीयं \[भा।पु। ३.२.२३\] इत्य्-आदि-रीत्या तद्-अनुसन्धाने कृते सा प्रवर्तत एवेति भावः । भजनीय-पदाम्बुजम् इति तदा तस्य सौन्दर्यादिकम् अप्य् उल्लसितम् । तत् तु तद्-भजनं निरन्तरम् एव रोचयिष्यतीत्य् अर्थः । तद् एवं तत्र पुरुषार्थान्तरम् अपि निरस्तम् ॥२२॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** निवृत्त-कर्म-पराणाम् अन्ते यथा, अथ तम् इत्य् अत्रश्रुतानुभावं शरणं व्रज भावेन भाविनि\[भा।पु। ३.३२.११\]इत्य् आह स्म । तथैव प्रवृत्त-कर्म-पराणाम् अन्तेऽप्य् आह---तस्मात् त्वम् इति । तेन त्वं निवृत्तं प्रवृत्तं च कर्म मा कुर्व् इति भावः । सर्व-भावेन सर्वात्मना हरिं भक्त्या भजस्व । ननु सैव कथं स्यात् ? तत्राह---तद्-गुणा एवाश्रयः प्रवृत्ति-हेतुर् यस्यास् तया भजनीयं भजनार्हम् इति । अम्बुजं खलु कस्मै मधुव्रताय न रोचते इति भावः ॥२२॥

———————————————————————————————————————

**॥ ३.३२.२३ ॥**

**वासुदेवे भगवति भक्ति-योगः प्रयोजितः ।**

**जनयत्य् आशु वैराग्यं ज्ञानं यद् ब्रह्म-दर्शनम् ॥**

**श्रीधर-स्वामी (भावार्थ-दीपिका) :** भजने च ज्ञान-वैराग्ये स्वत एव भवत इत्य् आह---वासुदेव इति ॥२३॥

———————————————————————————————————————

**जीव-गोस्वामी (क्रम-सन्दर्भः) :** ज्ञानादीच्छुर् अपि । ताम् एव कुर्याद् इत्य् आह---वासुदेव इति ॥२३॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** ज्ञानादीच्छुर् अपि भक्तिम् एव कुर्याद् इत्य् आह---वासुदेव इति । ब्रह्म-दर्शनं ब्रह्मानुभवः ॥२३॥

———————————————————————————————————————

**॥ ३.३२.२४ ॥**

**यदास्य चित्तम् अर्थेषु समेष्व् इन्द्रिय-वृत्तिभिः ।**

**न विगृह्णाति वैषम्यं प्रियम् अप्रियम् इत्य् उत ॥**

**श्रीधर-स्वामी (भावार्थ-दीपिका) :** तद् एवोपपादयति । यदास्य भक्तस्य चित्तं भगवद्-गुणानुरागेण तस्मिन्न् एव निश्चलं सद्-इन्द्रिय-वृत्तिभिर् वैषम्यम् अर्थेषु न विगृह्णाति ॥२४॥

———————————————————————————————————————

**जीव-गोस्वामी (क्रम-सन्दर्भः) :** तच् चापि चित्त-बडिशं शनकैर् वियुङ्क्ते इति न्यायेन टीका सङ्गमनीया ॥२४॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** ननु भक्ति-जन्ये ज्ञान-वैराग्ये केन लक्षणेन ज्ञातव्ये ? इत्य् अपेक्षायाम् आह---यदास्य भक्तिमतश् चित्तं भगवद्-गुणानुरागेण तस्मिन्न् एव निश्चलं सत् इन्द्रिय-वृत्तिभिः समेषु अर्थेषु प्राकृतेषु दृश्य-श्रव्य-स्पृश्यादि-वस्तुषु इन्द्रिय-ग्राह्यत्वांशेन वस्तुतस् तुल्येष्व् अपीदं मे प्रियं श्रव्यादि, इदम् अप्रियम् अश्रव्यादीति वैषम्यं न गृह्णाति, निन्दा-स्तुत्य्-आदिषु लोष्ट्र-काञ्चनादिषु च सम-भावनं स्याद् इत्य् अर्थः ॥२४॥

———————————————————————————————————————

**॥ ३.३२.२५ ॥**

**स तदैवात्मनात्मानं निःसङ्गं सम-दर्शनम् ।**

**हेयोपादेय-रहितम् आरूढं पदम् ईक्षते ॥**

**मध्वाचार्यः (भागवत-तात्पर्यम्) :**

मत्स्य-कूर्मादि-रूपं च विष्णोर् ज्ञानैक-मात्रकम् ।

> तन् मन्यन्ते भौतिकं तु ये गच्छन्त्य् अधरं तमः ॥ इति ब्राह्मे > ॥२५॥

———————————————————————————————————————

**श्रीधर-स्वामी (भावार्थ-दीपिका) :** तदैवात्मनात्मानं स्व-प्रकाशम् ईक्षते । कथं-भूतम् ? समं च तद्-दर्शनं च । तत् कुतः ? निःसङ्गम् । सङ्गाद् धि वैषम्यं भवति । निःसङ्गत्वे हेतुः---हेयोपादेय-रहितम् । तत् कुतः ? पदं व्यवसितम् आरूढम् । परमानन्दोऽहम् इति निश्चयं प्राप्तम् इत्य् अर्थः ॥२५॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** तद् एव आत्मना बुद्ध्या आत्मानं स्वीय-जीवं निःसङ्गत्वादिभिर् हेतुभिः पदं ब्रह्म-स्वरूपम् आरूढम् आरूढ-प्रायम् ईक्षते अनुभवति ॥२५॥

———————————————————————————————————————

**॥ ३.३२.२६ ॥**

**ज्ञान-मात्रं परं ब्रह्म परमात्मेश्वरः पुमान् ।**

**दृश्य्-आदिभिः पृथग् भावैर् भगवान् एक ईयते ॥**

**श्रीधर-स्वामी (भावार्थ-दीपिका) :** समेष्व् अर्थेष्व् इत्य् उक्तं तद् एव साम्यं दर्शयति । ज्ञान-मात्रम् एव पर-ब्रह्मादि-शब्दैः प्रसिद्धम् । दृश्य्-आदिभिर् दृश्य-द्रष्टृ-करण-रूपेण पृथक् प्रतीयते । ज्ञान-मात्रत्वेन समेष्व् इत्य् अर्थः ॥२६॥

———————————————————————————————————————

**जीव-गोस्वामी (भक्ति-सन्दर्भः १७६**) : **दृशिर्** ज्ञानम् । **पृथक्** परस्परम् अन्यादृशो **भावो** भावना । येषु तथा-विधैर् ज्ञानादिभिर् **एक** एव परिपूर्ण-स्वरूप-गुणः **परं-ब्रह्मेयतेपरमात्मेयतेभगवांश् चेयते** । तत्र ज्ञानेन पर-ब्रह्मतया ज्ञायते, भक्ति-विशेषेण परमात्मतया, पूर्णया भक्त्या भगवत्तयेति ज्ञेयम् । पर-ब्रह्मणः स्वरूप-लक्षणं **ज्ञान-मात्रम्** इति, परमात्मन **ईश्वरः पुमान्** इति, भगवतो **भगवान्** इत्य् एव ॥२६॥

———————————————————————————————————————

**जीव-गोस्वामी (क्रम-सन्दर्भः) :** तथैव योजयति---ज्ञान-मात्रम् इति । **दृशिर्** ज्ञानं । **भावो** भावना । **पृथक्**पृथग्-भावनैर् ज्ञान-योगादिभिर् **एक एवभगवान्** पर-ब्रह्मादि-रूप **ईयते** इति भगवत एवांशित्वम् आयातम् । व्याख्यान्तरे तु **मात्र**-पदेनैव विवक्षित-सिद्धेर् एक-पदस्योपादानं पुंस्त्वं च न युक्तं स्यात् । तत्र ज्ञान-योगेन पर-ब्रह्मेयते, अष्टाङ्ग-योगी विशेषेण **परमात्मा** । शुद्ध्या भक्त्या तु स्वयं भगवान् एवेति विवेचनीयम् । तत्र च ब्रह्मणो लक्षणं ज्ञान-मात्रम् इति । परमात्मनः \[लक्षणं\]**ईश्वरः पुमान्** इति प्रकृतेः परस् तद्-आद्य्-अन्तर्यामी पुरुष इत्य् अर्थः । भगवतस् तु भगवान् एवेति पूर्ण-षड्-ऐश्वर्य-युक्त-महा-वैकुण्ठ-नाथः । तद् एतद् अनन्त-तद्-आविर्भावस्याप्य् उपलक्षणं ज्ञेयम् ॥२६॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** एवं च भक्ति-योगाध्यायोक्तं, पश्यन्ति ते मे रुचिराण्य् अम्ब \[भा।पु। ३.२५.३५\] भगवद्-धाम्नि प्रेमवत्-पार्षदत्वम् । तथा ज्ञान-योगाध्ययोक्तं, निःश्रेयसं स्व-संस्थानं कैवल्याख्यं मद्-आश्रयं \[भा।पु। ३.२७.२८\] इत्य्-आदिना ज्ञान-फलं ब्रह्मैक्यं, तथाष्टाङ्ग-योगाध्यायोक्तं---मुक्ताश्रयं यर्हि निर्विषयं विरक्तं निर्वाणम् ऋच्छति \[भा।पु। ३.२८.३५\] इत्य्-आदिदिभिर् योग-फलम् अपि ज्ञान-।विशेषाभ्यां मोक्षम् एव । साम्प्रतं तु तस्मात् त्वं \[भा।पु। ३.३२.२२\] इत्य्-आदिना, वासुदेव \[भा।पु। ३.३२.२३\] इत्य्-आदिना च, तत् तत् सर्वं भक्ति-ज्ञान-योग-फलं केवलयैव भक्त्या सिद्ध्यतीत्य् उच्यते

______


> अकामः सर्व-कामो वा मोक्ष-काम उदार-धीः । >
> तीव्रेण भक्ति-योगेन यजेत पुरुषं परम् ॥ \[भा।पु। २.३.१०\] इत्य् > उक्तं च ।

यत् कर्मभिर् यत् तपसा \[भा।पु। ११.२०.३२\] इत्य्-आदौ,

> सर्वं मद्-भक्ति-योगेन मद्-भक्तो लभतेऽञ्जसा । >
> स्वर्गापवर्गं मद्-धाम कथञ्चिद् यदि वाञ्छति ॥ \[भा।पु। > ११.२०.३३\] इति वक्ष्यते च ।

तत्र का युक्तिर् इत्य् अपेक्षायाम् आह---ज्ञान-मात्रम् इति । एको भगवान् षड्-ऐश्वर्य-पूर्णः वैकुण्ठ-नाथ एव दृश्यादिभिर् दृशिर् ज्ञानं तद्-आदिभिः साधनैः पृथग्-भावैः पृथग्-भावनावद्भिर् उपासकैः परं ब्रह्मादि-रूप ईयते ईर्यत इति च पाठः । यद् वा, दृश्यैः स्वरूपैः अदृश्यैः स्वरूपैर् दृश्यादृश्यैश् च स्वरूपैः । तत्र पर-ब्रह्मणो लक्षणं ज्ञान-मात्रम् इति । परमात्मनो लक्षणम् ईश्वरः पुमान् इति, तेन भगवत एव ब्रह्मत्वात् परमात्मत्वाच् च भगवत्-साधन-भूतया भक्त्यैव स्व-साध्यं प्रेमवत्-पार्षदत्वं ज्ञान-योग-साध्यं सायुज्यं च सिद्ध्यति । न च तथा ब्रह्म-साधनेन ज्ञानेन परमात्म-साधनेन योगेन वा प्रेमवत्-पार्षदत्वं सिद्ध्यति प्रमाणाभावाद् एवेति । अत्र ब्रह्मणो निराकारत्वाद् अदृश्यं स्वरूपं, परमात्मनोऽपि निराकारत्वाद् अदृश्यम् ।

> केचित् स्व-देहान्तर्-हृदयावकाशे >
> प्रादेश-मात्रं पुरुषं वसन्तम् >
> चतुर्-भुजं \[भा।पु। २.२.८\] इत्य्-आदिना,

सहस्र-शीर्षा पुरुषः इत्य्-आदि-श्रुत्या केषांचिन् मते साकारत्वाद् दृश्यं, भगवतस् तु ब्रह्मत्वात् परमात्मत्वाच् चादृश्यं, भगवद्-अवतार-काले दृश्यम् अन्यदा दृश्यादृश्यं च । यद् उक्तं विष्णु-पुराणे प्रथमेऽंशे---

> प्राकृतं ब्रह्म-रूपस्य विष्णोः स्थानम् अनुत्तमम् । >
> अत्राव्यक्त-स्वरूपोऽसौ व्यक्त-रूपो जगत्-पतिः ॥ >
> विष्णुर् ब्रह्म-स्वरूपेण स्वयम् एव व्यवस्थितः ॥ \[वि।पु। > १.२.५५-५६\] इति ।

अस्यार्थः---अनुत्तमं निकृष्टं तत्र प्राकृत अव्यक्त-स्वरूपस् तेनाप्राकृते उत्तमे स्थाने व्यक्त-रूप इति ॥२६॥

———————————————————————————————————————

**॥ ३.३२.२७ ॥**

**एतावान् एव योगेन समग्रेणेह योगिनः ।**

**युज्यतेऽभिमतो ह्य् अर्थो यद् असङ्गस् तु कृत्स्नशः ॥**

**श्रीधर-स्वामी (भावार्थ-दीपिका) :** ननु ज्ञान-मात्रम् आत्मनः स्वरूपत्वान् नित्य-प्राप्तम् एवेति किम् अनेक-साधन-साध्येन योगेन प्राप्यते तद् आह---एतावान् इति । युज्यते प्राप्यते । प्रपञ्च-सङ्ग-व्युद् आस एव योग-फलम् इत्य् अर्थः ॥२७॥

———————————————————————————————————————

**जीव-गोस्वामी (क्रम-सन्दर्भः) :** तत्र सर्वत्र मूलं भक्तिर् एव ज्ञानादि-योगेन तु प्रपञ्च-व्युदास-मात्रम् इत्य् आह---एतावान् इति ॥२७॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** त्रयाणाम् एवोपासकानां कम् अपि साधारणं धर्म-फल-साधकम् आह---एतावान् एवेति । योगेन भक्त्य्-आख्येन ज्ञानाख्येन योगाख्येन च । योगिनो भक्तस्य ज्ञानिनोऽष्टाङ्ग-योगिनश् च यत् कृत्स्नशोऽसङ्ग इन्द्रियार्थेष्व् अनासक्तिर् एतावान् एव अभिमतार्थ-साधकत्वात् अभिमतोऽर्थः प्रयुज्यते युक्त उचितो भवतीत्य् अर्थः । कृत्स्नशोऽनासक्त्यैव स्वाभिमतं वस्तु प्रेमा मोक्षो वा लभ्यत इत्य् अर्थः ॥२७॥

———————————————————————————————————————

**॥ ३.३२.२८ ॥**

**ज्ञानम् एकं पराचीनैर् इन्द्रियैर् ब्रह्म निर्गुणम् ।**

**अवभात्य् अर्थ-रूपेण भ्रान्त्या शब्दादि-धर्मिणा ॥**

**श्रीधर-स्वामी (भावार्थ-दीपिका) :** ननु कथं प्रत्यक्षादि-प्रतीतः प्रपञ्चो व्युदसितुं शक्यते प्रतीतेर् भ्रान्तित्वात् ? इत्य् आह---ज्ञानम् इति । पराचीनैः पराङ्-मुखैः । शब्दादिर् धर्मो यस्य तेनार्थ-रूपेण ज्ञान-रूपं निर्गुणं ब्रह्मैवावभाति, न त्व् अर्थः पृथग् अस्तीत्य् अर्थः ॥२८॥

———————————————————————————————————————

**जीव-गोस्वामी (क्रम-सन्दर्भः) :** ननु ब्रह्मणो ज्ञान-मात्रत्वेऽपि नित्यतदाश्रयकस्य प्रपञ्चस्य ज्ञान-मात्रेण कथं व्युदासः स्यात् ? सति च तस्मिन् भगवत्तायाः कथं न स्यात् ? उच्यते । उभयस्य तद्-आश्रयकत्वेऽपि भगवत्ताया नित्यम् एव स्वरूप-शक्ति-सिद्धत्वात् स्वरूपवद् एवात्मारामाणां पुरुषार्थत्वाच् च न व्युदासः कर्तुं शक्यते, कर्तुम् इष्यते वा । ब्रह्म च जीवानां शब्द-गोचर एव, न त्व् अनुभव-गोचरः, तं त्व् औपनिषदं पुरुषं पृच्छामीति श्रुतेः । शास्त्र-योनित्वात् इति न्यायाच् च तत्र तत्-कार्यस्य प्रपञ्चस्य सम्बन्धश् च शब्देनैव व्युदस्यते । एकम् एवाद्वितीयं ब्रह्म इत्य्-आदिना, धाम्ना स्वेन सदा इत्य्-आदिना च । अतस् तत्र जीवानां तर्क-प्रयासो न किञ्चित्करः । जीव-स्वरूपं चिद्-वस्त्व् एव तु जीवैर् जाग्रद्-आदिष्व् अनुभूयते । जाग्रत्-स्वप्नयोर् जडस्य प्रकाश्यस्य प्रकाशकत्वेन सुषुप्तौ तु स्वयम् एव स्फुरद्-रूपत्वेन यतः सुखम् अहम् अस्वाप्सम् इत्य्-आदि प्रतिसन्धीयते । तद् एवं सति शरीर-द्वयम् इदं चिज्-जडात्मकत्वेन यज् जीवानां भासते तत्र चिद्-अंशो जीव-स्वरूपं जडांशः प्रधानस्य कार्यम् । चिद्-अंशस् तु नाना-जड-सम्बन्धेनैव नाना भासते यद् एव संसार-हेतुर् भवति । तस्माच् चिद्-अंशोऽयं जडात् पृथग् विभातीत्य् अभिप्रेत्य तथैव विभावयति---ज्ञानम् इति द्वाभ्याम् । एकं शुद्धं यत एव निर्गुणं ज्ञानं चिद्-रूपं सूर्य-स्थानीयस्य ब्रह्मणो रश्मि-परमाणु-स्थानीयत्वेन ब्रह्माभिन्नं सत् । पराचीनैस् तत्-पराङ्-मुखैर् इन्द्रियैर् या भ्रान्तिस् तयैव शब्दादि-धर्मिणा शरीर-गत-व्योमाद्य्-अर्थ-रूपेणावभाति तत्-तादात्म्यापन्नत्वेन प्रतीयते । तस्मात् तद्-व्युदासार्थम् एव विवेकः कर्तव्य इत्य् अर्थः ॥२८॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** ननु भक्तिर् अस्मच् चिकीर्षिता श्रुतावगता च ज्ञान-योगाव् अप्य् अस्मज्-जिज्ञास्यौ श्रुतावगतौ च । तत्र यद् अद्वैतं ज्ञानं तन् न सम्यग् अवगतमतः सङ्क्षेपेण ब्रूहीत्य् अतो विवर्त-वादिनां सम्मतं ज्ञानम् आह---ज्ञानम् एकम् अद्वैतं ब्रह्म यत् तद् एव पराचीनैः पराङ्-मुखैर् माया-शक्त्य्-उत्थैर् इन्द्रियैः श्रोत्रादिभिर् हेतुभिः शब्दादि-धर्मणा अर्थ-रूपेण, शब्दवान् अयं मृदङ्गः, रूपवतीयं स्त्री, रसवद् इदं क्षीरं, स्वादितम् इत्य्-आदि-रूपेण जीवस्य भ्रान्त्या अवभाति---इन्द्रियाणां सर्वेषाम् अभावे ज्ञान-भेदाभावाद् यद् एकं ज्ञानं तद् अद्वैतं ब्रह्मैवेत्य् अर्थः ।

ननु तर्हि भ्रम-प्रतीत-वस्तुनो मिथ्यात्वम् इव विश्वस्यास्य मिथ्यात्वं प्रसज्जेत । मैवं, रजतम् इदम् इति प्रतीतौ शुक्तित्वेन प्रतीति-भावात् शुक्तौ रजततस्य मिथ्यात्वम् एव, चक्षुषा रूपम् एव पश्यतीत्य् अत्र तु चक्षुः-करणकम् एतत् कर्तृकं रूप-विषयकं ज्ञानम् इति ज्ञान-मात्रस्य ब्रह्मणो विशेष्यत्वेनानुभवो भवत्य् एव केवलं कर्तृ-करण-कर्माणि विशेषणानि ज्ञान-पदार्थ-भेदकानि मायया बहिरङ्ग-शक्त्या सृजन्त इति न तेषां मिथ्यात्वं ज्ञेयम् । सृष्ट्वा चाविद्यया स्व-वृत्त्या जीवः साहजिकं ज्ञानं भ्रमयित्वा स्व-सृष्ट-कर्त्रादि-विशेषण-वैशिष्ट्याद् अनन्त-विधे ज्ञाने पात्यते । एषैव जीवस्यार्थ-रूपे नाना-विधे ज्ञाने भ्रान्त्या प्रवृत्तिर् यथा गो-गर्दभादीनां शुद्धे गङ्गोदके वर्तमानेऽपि प्रणालिकादि-विविध-खात-जलेष्व् एव पिपासया प्रवृत्तिर् भ्रान्त्यैव, न त्व् अभ्रान्त-धियां मनुष्याणाम् इति । अत्र पराङ्-मुखैर् इतीन्द्रियाणां विशेषणाद् अपराङ्मुखैर् अबहिर्मुखैर् भगवद्-उन्मुखैर् इन्द्रियैस् तु मधुर-शब्दवतीयं भगवन्-मुरली, श्यामसुन्दरो ऽयं भगवद्-देह इत्य्-आदि चिद्-वस्तु-निष्ठो ज्ञान-भेदो न व्यवच्छिद्यते तस्य ब्रह्मत्वाद् एवेत्य् आहुर् भागवताः ॥२८॥

———————————————————————————————————————

**॥ ३.३२.२९ ॥**

**यथा महान् अहं-रूपस् त्रि-वृत् पञ्च-विधः स्वराट् ।**

**एकादश-विधस् तस्य वपुर् अण्डं जगद् यतः ॥**

**मध्वाचार्यः (भागवत-तात्पर्यम्) :**

एकादशेन्द्रियात्मा च पञ्च-भूतात्मकस् तथा ।

> सर्वाभिमानी भगवान् स्वराड् इन्द्रः पुरन्दरः ॥ >
> इदम् अण्डं जगत् सर्वं शक्र-देहं विदुर् बुधाः । >
> तत्-पति-स्त्री-गुणो रुद्रस् तस्य ब्रह्मा ततो हरिः ॥ इति वामने > ॥२९॥

———————————————————————————————————————

**श्रीधर-स्वामी (भावार्थ-दीपिका) :** अर्थ-रूपत्वम् एवोदाहृत्य दर्शयति, यथेति । अहं-रूपोऽहङ्कारः । स च त्रि-वृत् त्रि-गुणात्मकः । पुनश् च भूत-रूपेण पञ्च-विधः, इन्द्रिय-रूपेणैकादश-विधश् च । स्वराड् जीव-रूपः । तस्य जीवस्य वपुर् अण्डं जगच् च । यतो येभो महद्-आदिभ्यः । तथावभाति ॥२९॥

———————————————————————————————————————

**जीव-गोस्वामी (क्रम-सन्दर्भः) :** तद् एवं विवेके सति व्यष्टि-रूपोऽयं जीवस् तथावभाति, यथा समष्टि-रूपो ज्ञान-प्रधानतया स्वराट् स्व-प्रकाशः सन्न् अवभातीत्य् अर्थः । समष्टि-रूपोऽयं जीवः कीदृशोऽपि स्वराट्तयावभाति ? तत्राह---महान् इत्य्-आदिना । समष्टि-महद्-आदि-तादात्म्यापन्नोऽपीत्य् अर्थः । तस्य स्वराड् जीवस्य समष्टि-रूपत्वम् एव दर्शयति---तस्येति । यतो जगत् स्वावर-जङ्गम-वृन्दं भवतीति ॥२९॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** अर्थ-रूपेणावभातीत्युक्त-मतोऽर्थ-मध्य-पतितम् एव सर्वं मायिकं वस्त्व् इति दर्शयति---यथेति । महांश् चित्तम् अहं-रूपोऽहङ्कारः त्रिवृत् त्रि-गुणात्मकः स च पञ्चविधः शब्दादि-रूपेणाकाशादि-रूपेण च पुनर् एकादश-विध इन्द्रिय-रूपेण । स्वराट् समष्टिर् व्यष्टिश् च विराड् शुद्ध-जीवस्य वपुर् अण्डं चेति यतो महद्-आदिभ्यो जगन्-मायिकम् इदं विश्वं भवति महद्-आदीनाम् एषां बुद्धि-विषयत्वाद् अर्थ-रूपत्वम् ॥२९॥

———————————————————————————————————————

**॥ ३.३२.३० ॥**

**एतद् वै श्रद्धया भक्त्या योगाभ्यासेन नित्यशः ।**

**समाहितात्मा निःसङ्गो विरक्त्या परिपश्यति ॥**

**मध्वाचार्यः (भागवत-तात्पर्यम्) :** यथैतान् पश्यन्ति तद्वद् इव ज्ञानात्मकं मत्स्यादि-रूपं पश्यन्त्य् अज्ञाः ॥३०॥

———————————————————————————————————————

**श्रीधर-स्वामी (भावार्थ-दीपिका) :** ननु तर्हि जनः किम् इत्य् एवं न प्रत्येति ? तत्राह---एतद् ब्रह्म ॥३०॥

———————————————————————————————————————

**जीव-गोस्वामी (क्रम-सन्दर्भः) :** एतच् चिद्-वस्तु च श्रद्धा-पूर्विका या भक्तिर् भगवद्-उपासना तत्-पूर्वको यो योगाभ्यासः पूर्वोक्तः स-बीजो नित्यशः क्रियमाणस् तेनैव समाहितात्मेत्य् आदि-रूपः सन् परिपश्यति । निरीश्वर-साङ्ख्यस् तु भक्त्य्-आदिकं विना विवेक-मात्रेण न पश्यतीत्य् एवेत्य् अर्थः ॥३०॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** अस्य ज्ञानस्याधिकारिणम् आह---एतज् ज्ञान-रूपं ब्रह्म ॥३०॥

———————————————————————————————————————

**॥ ३.३२.३१ ॥**

**इत्य् एतत् कथितं गुर्वि ज्ञानं तद् ब्रह्म-दर्शनम् ।**

**येनानुबुद्ध्यते तत्त्वं प्रकृतेः पुरुषस्य च ॥**

**श्रीधर-स्वामी (भावार्थ-दीपिका) :** उक्तम् एवार्थं सुख-प्रतिपत्त्य्-अर्थं सङ्क्षेपेणानुवदति---इतीति । हे गुर्वि पूज्ये ॥३१॥

———————————————————————————————————————

**जीव-गोस्वामी (क्रम-सन्दर्भः) :** इत्य् एतत् पूर्व-प्रकारकं ज्ञानं कथितम् । कीदृशं तस्य शास्त्र-मात्र-ज्ञेयस्य ब्रह्मणो दर्शनं ज्ञान-द्वारम् । पूर्व-प्रकारत्वम् एवानुवदति---येनेति । प्रकृतेः प्रधानस्य पुरुषस्य जीवस्य ॥३१॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** उक्तम् एवार्थं सुख-बोधार्थं सङ्क्षेपेणानुवदति । गुर्वि, हे मातः ! ॥३१॥

———————————————————————————————————————

**॥ ३.३२.३२ ॥**

**ज्ञान-योगश् च मन्-निष्ठो नैर्गुण्यो भक्ति-लक्षणः ।**

**द्वयोर् अप्य् एक एवार्थो भगवच्-छब्द-लक्षणः ॥**

**मध्वाचार्यः (भागवत-तात्पर्यम्) :**

ज्ञान-भक्तिं विना नैव मुक्तिः कस्यापि विद्यते ।

> तयोर् एकतरेणैव विष्णुगेनोभयं विना ॥ >
> एवम् अप्य् एतयोर् एक-भावेऽप्य् अनियते ध्रुवम् । >
> एकेनापि भवेन् मुक्तिस् तद्-अर्थं त्व् अन्य-साधनम् ॥ इति > हरि-वंशेषु ॥३२॥

———————————————————————————————————————

**श्रीधर-स्वामी (भावार्थ-दीपिका) :** अनेन च ज्ञान-योगेन भगवान् एव प्राप्यो यथा भक्ति-योगेनेत्य् आह---नैर्गुण्यो ज्ञान-योगश् च मन्-निष्ठो भक्ति-लक्षणश् च यो योगस् तयोर् द्वयोर् अप्य् एक एवार्थः प्रयोजनम् । कोऽसौ । भगवच्-छब्दो लक्षणं ज्ञापको यस्य । तद् उक्तं गीतासु---ते प्राप्नुवन्ति माम् एव सर्व-भूत-हिते रताः\[गीता १२.४\] इति ॥३२॥

———————————————————————————————————————

**जीव-गोस्वामी (क्रम-सन्दर्भः) :** ज्ञान-मात्रम् इत्य् अत्रोक्तं सुष्ठु बोधयन् भगवत्य् एव सर्व-तात्पर्यं दर्शयति---ज्ञानेति द्वयेन । मन्-निष्ठो नैर्गुण्यश् चेत्य् उभयम् अप्य् उभयोर् एव विशेषणम् । तत्र यद्यपि कैवल्यं सात्त्विकं ज्ञानं सन्निष्ठं निर्गुणं स्मृतं \[भा।पु। ११.२५.२४\] इति भगवद्-उक्त्या नैर्गुण्यत्वं न सम्भवति, तथापि तत्-फलस्य कैवल्यस्य निर्गुणत्वापेक्षया निर्गुणत्वम् इत्य् उक्तम् । एतद् एवाह---द्वयोर् अप्य् एक एवार्थ इति ॥३२॥ \[भगवत्-सन्दर्भः ९३\]

———————————————————————————————————————

**विश्वनाथ-चक्रवर्ती (सारार्थ-दर्शिणी) :** योगस्यायत्यां ज्ञानत्वाद् एतत्-प्रकरणोक्ते ज्ञानं भक्तिश् चेति द्वे एव साधने भवतः तत् साध्ययोर् ब्रह्म-प्राप्ति-भगवत्-प्राप्त्योद्वित्वेऽप्य् उक्त-न्यायेन भगवत एव भूत्त्वात् भगवत्-प्राप्तिर् इत्य् एकम् एव फलं स्याद् इत्य् आह---ज्ञानेति । मन्-निष्ठ इति ममैव ब्रह्मत्वाद् इति भावः । नैर्गुण्यो निर्गुणो भक्ति-लक्षणश् च यो योगस् तयोर् द्वयोर् एक एवार्थः प्रयोजनम् । कोऽसौ भगवच्-छब्दो लक्षणं ज्ञापको यस्य । तद् उक्तं गीतासु---ते प्राप्नुवन्ति माम् एव सर्व-भूत-हिते रताः\[गीता १२.४\] इति । ब्रह्मणो हि प्रतिष्ठाहम् अमृतस्याव्ययस्य च \[गीता १४.२७\] इत्य् अतः सायुज्य-प्रेम्णोर् भगवत एव सिद्धिः ॥३२॥

———————————————————————————————————————

**॥ ३.३२.३३ ॥**

**यथेन्द्रियैः पृथग्-द्वारैर् अर्थो बहु-गुणाश्रयः ।**

**एको नानेयते तद्वद् भगवान् शास्त्र-वर्त्मभिः ॥**

**श्रीधर-स्वामी (भावार्थ-दीपिका) :** ननु ज्ञान-योगस्यात्म-लाभः फलं शस्त्रेणावगम्यते । भक्ति-योगस्य तु भजनीयेश्वर-प्राप्तिः । कुतस् तयोर् एकार्थत्वम् ? इत्य् आशङ्क्य दृष्टान्तेनोपपादयति---यथा बहूनां रूप-रसादीनां गुणानाम् आश्रयो गुड-क्षीरादिर् एक एवार्थो मार्ग-भेद-प्रवृत्तैर् इन्द्रियैर् नाना प्रतीयते । चक्षुषा शुक्ल इति, रसनेन मधुर इति, स्पर्शनेन शीत इत्य्-आदि, तथा भगवान् एक एव तत्-तद्-रूपेणावगम्यते ॥३३॥

———————————————————————————————————————

**जीव-गोस्वामी (क्रम-सन्दर्भः) :** इन्द्रिययैर् नानेयते इति मनसा तु सर्वांश एव गृह्यते इति । अतः सर्वांश-प्रत्यायकत्वाद् भगवद्-भक्ति-योगस् तु मनः-स्थानीयो ज्ञेयः । अतः स एवाङ्गित्वेन निगदितः । भावैर् इत्य् अत्र "कामैरिति क्वचिन्नानायते" इति पुण्यारण्यः ॥३३॥ \[भगवत्-सन्दर्भः ९३\]

———————————————————————————————————————

**विश्वनाथ-चक्रवर्ती (सारार्थ-दर्शिणी) :** न केवलं ज्ञान-भक्ति-गम्य एव भगवान् अपि त्व् अनन्त-शक्तित्वात् सर्व-साधन-गम्य इत्य् अत्र दृष्टान्तम् आह---यथेति । बहूनां रूप-रसादीनां गुणानाम् आश्रयः क्षीरादि एक एवाइप् पृथग्-द्वारैः पृथङ्-मार्ग-प्रवृत्तैर् इन्द्रियैर् नाना प्रतीयते---चक्षुषा शुक्ल इति, रसनेन मधुर इति, त्वचा शीत इति, नासिकया सुगन्ध इति । श्रोत्रेण क्षीराभिधान इत्य् एवम् एकैक एव स्व-ग्राह्यो धर्मोऽनुभूयते, नानाग्राह्योऽत एव तत्-तद्-धर्मवान्, नापि क्षीर-रूपोऽर्थः । मनसेन्द्रिय-राजेन तु सुखदस् तृप्ति-करोऽयं शुक्ल-मधुर-शीतल-सुगन्ध-क्षीराभिधानोऽयम् अर्थ इति तत्-तत्-सर्व-धर्म-युक्त एव स प्रतीयते, तथैव शास्त्र-वर्त्मभिः कर्म-ज्ञानादिभिर् अपि साधनैः स्वर्गापवर्गादि-रूपत्वात् स्वर्ग-प्रद ईश्वर इत्य् अपवर्ग-प्रद आत्मा ब्रह्मेत्य् एकोऽंश एवानुभूयते । भक्त्या तु साधन-मुख्यया प्रेम-विषयी-भूतो भगवान् स्वर्गापवर्गादि-सर्व-फल-प्रद ईश्वरादि-शब्द-वाच्यः स सर्वथैवानुभूयते इति भागवतामृत-दृष्टा व्याख्या । तथा हि---

> यथा रूप-रसादीनां गुणानाम् आश्रयः सदा । >
> क्षीरादिर् एक एवार्थो ज्ञायते बहुधेन्द्रियैः ॥ >
> दृशा शुक्लो रसनया मधुरो भगवांस् तथा । >
> उपासनाभिर् बहुधा स एकोऽपि प्रतीयते ॥ >
> जिह्वयैव यथा ग्राह्यं माधुर्यं तस्य नापरैः । >
> यथा चक्षुर्-आदीनि गृह्णन्त्य् अर्थं निजं निजम् ॥ >
> तथान्या बाह्य-करण-स्थानीयोपासनाखिला । >
> भक्तिस् तु चेतः-स्थानीया तत्-तत्-सर्वार्थ-लाभतः ॥ >
> इति प्रवर-शास्त्रेषु तस्य ब्रह्म-स्वरूपतः । >
> माधुर्यादि-गुणाधिक्यात् कृष्णस्य श्रेष्ठतोच्यते ॥ \[ल।भ। > १.५.२०१-५\] इति ॥३३॥

———————————————————————————————————————

**॥ ३.३२.३४ ॥**

**क्रियया क्रतुभिर् दानैस् तपः-स्वाध्याय-मर्शनैः ।**

**आत्मेन्द्रिय-जयेनापि सन्न्यासेन च कर्मणाम् ॥**

**श्रीधर-स्वामी (भावार्थ-दीपिका) :** शास्त्र-मार्गान् एव प्रपञ्चयति---क्रिययेति त्रिभिः । क्रियया पूर्त-रूपया । क्रतुभिर् यागैः । मर्शनं मीमांसा । आत्मेन्द्रिय-जयो निषिद्ध-वर्जनम् ॥३४॥

———————————————————————————————————————

**जीव-गोस्वामी (क्रम-सन्दर्भः) :** तत्र पूर्ण-दर्शन-हेतुं भक्ति-योगं खण्ड-दर्शन-हेतुं क्रियादिकं च गणयन् तत् तत् प्राप्य तद्-आविर्भाव-भेदान् दर्शयति---क्रिययेति त्रिकेण । क्रिययेत्य्-आदि-त्रयं गृहस्थस्य धर्मः । तपो-वान-प्रस्थस्य स्वाध्याय-मर्शने ब्रह्मचारिणः । आत्मेति द्वयं सन्न्यासिन इति कर्म-काण्ड-मार्गम् उक्त्वा उपासना-काण्ड-मार्गान् आह---योगेनेति । विविधाङ्गेन नाना-भेदेन ज्ञान-काण्ड-मार्गान् आह---भक्ति-योगेनेति । आत्म-तत्त्वावबोधेनेति च प्रेम्णा ब्रह्मानुभवेन चेत्य् अर्थः । तत्र भक्तेर् द्वार-भूतानुष्ठान-विशेषम् आह---धर्मेणेति । भगवद्-धर्मेणेत्य् अर्थः । तद् एव दर्शयति---उभयं चिह्नं यत्र तेनेति । उभय-चिह्नत्वम् एव व्यञ्जयति---यो धर्मः प्रवृत्तिः श्री-भगवति निवृत्तिर् अन्यत्र तद्-द्वयवान् इति । द्वितीय-मार्गस्य द्वारम् आह---वैराग्येण च निवृत्ति-मात्रात्मकेनेत्य् अर्थः । अत्र साद्ध्यम् अप्य् अन्तर्-भूतं ज्ञेयम् अत्र प्राप्यस्याविर्भाव-भेदान् आह---स-गुणः स्वर्गादि-रूपः कर्म-मार्गैः । निर्गुणो ब्रह्म-रूपो ब्रह्मानुभवेन स्वदृक् स्व-स्वरूपेणैव सर्व-द्रष्टा भगवांस् तु भक्ति-योगेन अष्टाङ्ग-योगस् तु तद्-द्वयाङ्गत्व-संपादनानुसारेण तद्-द्वय-प्रापकः । क्वचित् तत्-तत्-सिद्धि-रूप-सगुण-प्रापकश् चेत्य् अर्थः ॥३४॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** शास्त्र-मार्गान् एव प्रपञ्चयति---क्रिययेति त्रिभिः । क्रियादि-त्रयं गृहस्थस्य धर्मः । तपो वानप्रस्थस्य । मर्शनं मीमांसा । स्वाध्याय-मर्शने ब्रह्मचारिणः । आत्मेति द्वयं भिक्षोः, भक्ति-योगेन चैव हीति च-कारेण क्रिययेत्य्-आदीनां भक्ति-मिश्रत्वं ज्ञापयति---क्रियया भक्ति-योगेन च क्रतुभिर् भक्ति-योगेन च दानैर् भक्ति-योगेन चेत्य् एवं सर्वत्र योजनात् भक्ति-योग-मिश्रणं विना क्रियादीनां प्रति स्व-फल-साधकत्वाशक्तिं बोधयति । एव-हि-शब्दाभ्याम् अवधारण-निश्चय-वाचकाभ्यां क्रियादि-साध्यां वस्तु भक्ति-योगेनैव केवलेन लभ्यं निश्चितं स्याद् इति च बोधयत्य् अतो भक्ति-योगस्य सर्व-मुख्यत्वं भगवत्-स्वरूपस्येव ज्ञेयम् ॥३४॥

———————————————————————————————————————

**॥ ३.३२.३५ ॥**

**योगेन विविधाङ्गेन भक्ति-योगेन चैव हि ।**

**धर्मेणोभय-चिह्नेन यः प्रवृत्ति-निवृत्तिमान् ॥**

**श्रीधर-स्वामी (भावार्थ-दीपिका) :** उभय-चिह्नेन सकाम-निष्काम-लक्षणेन । तम् एवाह---य इति । स-काम-धर्म-प्राप्यं स्वर्गाद्य् अपि भगवत एव स-गुणं स्वरूपम् इति भावः ॥३५॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** उभय-चिह्नेन स-काम-निष्काम-लक्षणेन । तद् एवं स्पष्टयति---यो धर्मः प्रवृत्ति-निवृत्तिमान् ॥३५॥

———————————————————————————————————————

**॥ ३.३२.३६ ॥**

**आत्म-तत्त्वावबोधेन वैराग्येण दृढेन च ।**

**ईयते भगवान् एभिः स-गुणो निर्गुणः स्व-दृक् ॥**

**श्रीधर-स्वामी (भावार्थ-दीपिका) :** एभिर् वर्त्मभिः । स्व-दृक् स्व-प्रकाशः ॥३६॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** सगुणः क्रिया-क्रत्व्-आदि-प्राप्यः स्वर्गादि-रूप इत्य् अर्थः । निर्गुणः सन्न्यास-योगादि-प्राप्यः ब्रह्म-परमात्मदि-स्वरूप इत्य् अर्थः । स्व-दृक् स्वान् अनन्य-भक्तान् एवासक्त्या पश्यतीति स्व-दृक् शुद्ध-भक्ति-योग-प्राप्यो भगवद्-रूप इत्य् अर्थः ॥३६॥

———————————————————————————————————————

**॥ ३.३२.३७ ॥**

**प्रावोचं भक्ति-योगस्य स्वरूपं ते चतुर्-विधम् ।**

**कालस्य चाव्यक्त-गतेर् योऽन्तर्धावति जन्तुषु ॥**

**श्रीधर-स्वामी (भावार्थ-दीपिका) :** तद् एवं ज्ञान-योगम् उपसंहृत्य तस्य च भक्ति-योगेन समानार्थत्वम् उक्त्वा भक्ति-योगाद्य् उपसंहरति---प्रावोचम् इति द्वाभ्याम् । चतुर्-विधं त्रि-गुण-निर्गुण-भेदेन । अन्तर्धावति उत्पत्ति-निधनादि करोति ॥३७॥

———————————————————————————————————————

**जीव-गोस्वामी (क्रम-सन्दर्भः) :** तत्र भक्ति-योगम् एव प्राधान्यादनुवदति । प्रावोचम् इति युग्मकेन । स्वं तस्यैव स्वरूपं रूप्यते येन तच् चतुर्-विधं लक्षणम् । तद्-अर्थम् एव च कालादयो निरूपिता इत्य् आह---कालस्येति ॥३७॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** तद् एवं ज्ञान-योगम् उपसंहृत्य तस्य च भक्ति-योग-प्राप्ये भगवत्य् एव निष्ठां प्रदर्श्य समुचित-दृष्टान्तेन भगवत एव कर्मादि-सर्व-मार्ग-लक्ष्यत्वम् उपपाद्येदानीं भक्ति-योगादिकम् उपसंहरति---प्रावोचम् इति द्वाभ्याम् । चतुर्विधं त्रिगुण-निर्गुण-भेदेन ॥३७॥

———————————————————————————————————————

**॥ ३.३२.३८ ॥**

**जीवस्य संसृतीर् बह्वीर् अविद्या-कर्म-निर्मिताः ।**

**यास्व् अङ्ग प्रविशन्न् आत्मा न वेद गतिम् आत्मनः ॥**

**श्रीधर-स्वामी (भावार्थ-दीपिका) :** अङ्ग हे मातः ॥३८॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

———————————————————————————————————————

**॥ ३.३२.३९ ॥**

**नैतत् खलायोपदिशेन् नाविनीताय कर्हिचित् ।**

**न स्तब्धाय न भिन्नाय नैव धर्म-ध्वजाय च ॥**

**न लोलुपायोपदिशेन् न गृहारूढ-चेतसे ।**

**नाभक्ताय च मे जातु न मद्-भक्त-द्विषाम् अपि ॥**

**श्रीधर-स्वामी (भावार्थ-दीपिका) :** उपदेशेऽनधि-कारिणो दर्शयति, नैतद् इति द्वाभ्याम् । स्व-लाय परोद्वेजकाय । भिन्नाय दुराचाराय । धर्म-ध्वजाय दाम्भिकाय ॥३९-४०॥

———————————————————————————————————————

**जीव-गोस्वामी (क्रम-सन्दर्भः) :** नैतदिति युग्मकम् । खलः पर-पक्षोऽपि दूषयितुम् इच्छया प्रविष्टः अविनीतः शिष्य-मर्यादा-रहितः । स्तब्धो गर्वी भिन्नो मतान्तरेण भेदं प्राप्तः धर्म-ध्वजो जीविका-मात्रार्थम् आत्मनि तादृशत्व-व्यञ्जकः लोलुपस्तत्-तद्-दोष-रहितोऽपि लोभेन गत-धैर्यः । गृहारूढ-चेताः पुत्र-जायादिष्वत्यन्तासक्तः अभक्तस्तद्-विपरीत-गुण-युक्तोऽपि मद्-भक्ति-विरोधि-संस्कारः भक्त-द्विषो भक्ति-संस्काराभास-सद्-भावेऽपि भक्त-विरोध-रूप-महा-दोषवन्तः । बहुत्वं तद्-भेदेष्वेकोऽपि न ग्राह्य इति भावः॥३९-४०॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** एतद् उपदेशानधिकारिणो दर्शयति---नैतद् इति । खलो दूषणार्थम् एव कृत्रिम-भक्त्या अधिजिगमिषुः । अविनीतः शिष्ट-मर्यादा-रहितः, स्तब्धोऽतिगर्ववान्, भिन्नो मतान्तरेण भेदं प्राप्तः, धर्मध्वजो लाभ-प्रतिष्ठाद्य्-अर्थम् एव धर्म-निष्ठः । लोलुपस् तत्-तद्-दोष-रहितोऽपि विषय-भोगेऽतिलोभी । गृहारूढ-चेताः विषयेष्व् अनतिलोलुपोऽपि पुत्र-दार-धनादिष्व् अत्यासक्तः । अभक्तः उक्तानुक्त-सर्व-दोष-रहितोऽपि मद्-भक्ति-हीनः । किं च, भ्रम-प्रमादतः कदाचिद् एभ्योऽप्य् उपदिशतु नाम, जातु कदाचिद् अपि मद्-भक्त-द्विषाम् इति षष्ठ्य्-अन्त-निर्देशेन तत्-सम्बन्धिनोऽपि नोपदिशेत् किम् उत तेभ्य इति ॥३९-४०॥

———————————————————————————————————————

**॥ ३.३२.४१-४२ ॥**

**श्रद्दधानाय भक्ताय विनीतायानसूयवे ।**

**भूतेषु कृत-मैत्राय शुश्रूषाभिरताय च ॥**

**बहिर्-जात-विरागाय शान्त-चित्ताय दीयताम् ।**

**निर्मत्सराय शुचये यस्याहं प्रेयसां प्रियः ॥**

**श्रीधर-स्वामी (भावार्थ-दीपिका) :** अधिकारिण आह---श्रद्दधानायेति द्वाभ्याम् ॥४१॥

———————————————————————————————————————

**जीव-गोस्वामी (क्रम-सन्दर्भः) :** तद्-विपरीतान् अधिकारिण आह---श्रद्दधानायेति युग्मकेन । श्रद्दधानो मद्-भक्त-गुरु-मद्-उपदिष्ट-शास्त्रयोर् विश्वासवान् भक्तो भक्ति-संस्कार-युक्तः । विनीतः शिष्य-मर्यादा-युक्तः । अनसूयुः सतीर्थादिषु गुणाधिक्येन गुर्व्-आदराधिक्ये दृष्टे प्रत्युत सुखवान् । कृत-मैत्रो दया-युक्तः । शुश्रूषाभिरतो गुरु-सेवायाम् अनलसः । बहिर् इति द्वयस्य यथा बहिर् विरक्तस् तथान्तरम् अपीत्य् अर्थः । निर्मत्सरः सर्व-शुभाकाङ्क्षी । शुचिर् बहिर्-अन्तः-पवित्रः, एषां हेतु-हेतुमत्त्वं च यथेष्टं विवेचनीयम् । यस्याहम् इति । तेन गुरुणा दीयत इत्य् अन्वयाद् गुरु-लक्षणम् अप्य् उक्तम् । यद् वा, तादृश-शिष्यस्य फलम् आह---यस्येति । एवम्भूतस्य यस्याहम् अतिप्रेयान् भविष्यामीत्य् अर्थः । अत्र यद्यपि पूर्व-दोषा अपि त्यक्ताः स्युस् तथापि तेषाम् उद्देशो व्यतिरेकस्यापि पृथग्-ज्ञानार्थ इति ज्ञेयम् । किं च, एते गुणास् तु समुदिता एव ज्ञेयाः । तत्-तद्-अङ्ग-वैकल्ये तु न्यूनाधिकारित्वम् इति तान् एव गुणान् समुद्दिश्याह---शुचय इति ॥४१॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** अधिकारिण आह---श्रद्दधानायेति द्वाभ्याम् । बहिर् बाह्य-विषयेषु विरक्ताय ॥४१-४२॥

———————————————————————————————————————

**॥ ३.३२.४३ ॥**

**य इदं शृणुयाद् अम्ब श्रद्धया पुरुषः सकृत् ।**

**यो वाभिधत्ते मच्-चित्तः स ह्य् एति पदवीं च मे ॥**

**श्रीधर-स्वामी (भावार्थ-दीपिका) :** एतच्-छ्रवण-कीर्तन-परस्यापि मत्-पद-प्राप्तिर् एव फलम् इत्य् आह---य इति । अप्य्-अर्थे च-कारः । सोऽपि मत्-पदवीम् एति । हि निश्चितम् ॥४३॥

———————————————————————————————————————

**जीव-गोस्वामी (क्रम-सन्दर्भः) :** फल-श्रुत्यापि निजोपदेश-वृन्द-तात्पर्यं निर्धारयति । य इदम् इति। पदवीं भक्ति-योगम् ॥४३॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** एतद् अनुष्ठातॄणां भाग्यं किं वक्तव्यम् एतच् छ्रवण-कीर्तन-मात्र-कृतो भाग्यं शृण्व् इत्य् आह---य इदम् इति । स मच्-चित्तः सन् मत्-पदवीं मच्-चरण-विन्यास-स्थलीम् ॥४३॥

———————————————————————————————————————

इति सारार्थ-दर्शिन्यां हर्षिण्यां भक्त-चेतसाम् ।

द्वात्रिंशोऽयं तृतीयस्य सङ्गतः सङ्गतः सताम् ॥\*॥

———————————————————————————————————————

> इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं > संहितायां वैयासिक्यां तृतीय-स्कन्धे >
> विदुर-मैत्रेय-संवादे कापिलेये कर्म-विपाको नाम >
> द्वात्रिंशोऽध्यायः ।

॥ ३.३२ ॥



**(३.३३)**

**त्रयस्त्रिंशोऽध्यायः**

**देवहूतिकृता भगवत्स्तुतिः, कपिलस्य प्रस्थानम्, देवहूतेर्ब्रह्मभावापत्तिश्च ।**

**॥ ३.३३.१ ॥**

**मैत्रेय उवाच---**

**एवं निशम्य कपिलस्य वचो जनित्री**

**सा कर्दमस्य दयिता किल देवहूतिः ।**

**विस्रस्त-मोह-पटला तम् अभिप्रणम्य**

**तुष्टाव तत्त्व-विषयाङ्कित-सिद्धि-भूमिम् ॥**

**श्रीधर-स्वामी (भावार्थ-दीपिका) :**

त्रयस् त्रिंशे तु तस्यैव कपिलस्योपदेशतः ।

ज्ञान-भवेन तन्-मातुर् जीवन् मुक्तिर् उदीर्यते ॥

विस्रस्तं मोह-रूपं पटलम् आवरणं यस्याः सा । तत्त्वान्य् एव विषयस् तेनाङ्किता सिद्धिः साङ्ख्य-ज्ञानं तस्य भूमिं क्षेत्रं प्रवर्तकम् ॥१॥

———————————————————————————————————————

**जीव-गोस्वामी (क्रम-सन्दर्भः) :** यानि तत्त्वानि तत्त्व-विचारस्य विषयाः तैर् अङ्किता लक्षिता या सिद्धिः परमात्म-स्फूर्तिस् तस्या भूमिम् आश्रयं प्रवर्तकम् इत्य् अर्थः । एवम् अन्यत्र । एतद् इति पुण्यारण्य-मतः पाठः । सिद्ध इति सम्बन्धोक्ति-मतः ॥१॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :**

त्रयस्त्रिंशे देवहूत्या स्तुतः श्री-कपिलो ययौ ।

वनं तद्-उपदिष्टेन वर्त्मनैव तम् अपि सा ॥

जनित्री जनयित्री । विस्रस्तं मोह-पटलं भक्ति-ज्ञानादि-विषयकम् अज्ञान-समूहो यस्या सा । तत्त्व-विषयेषु भक्ति-तत्त्व-साङ्ख्य-ज्ञान-तत्त्व-योग-तत्त्वादि-विषयेषु अङ्कितः परम-निपुणत्वेन अङ्क-गणनायां रेखा सञ्जाता यस्य स चासौ सिद्धा भूमयो भू-तल-स्था जना यतः स चेति तम् ॥१॥

———————————————————————————————————————

**॥ ३.३३.२ ॥**

**देवहूतिर् उवाच---**

**अथाप्य् अजोऽन्तः-सलिले शयानं**

**भूतेन्द्रियार्थात्म-मयं वपुस् ते ।**

**गुण-प्रवाहं सद्-अशेष-बीजं**

**दध्यौ स्वयं यज् जठराब्ज-जातः ॥**

**मध्वाचार्यः (भागवत-तात्पर्यम्) :**

> भूतेन्द्रियार्थात्म-मयं तेभ्यः प्रधानम् । >
> त्वं प्रधान-मयो देव-प्रधानाद् अधिको यतः इति वाराहे ॥२॥

———————————————————————————————————————

**श्रीधर-स्वामी (भावार्थ-दीपिका) :** अथेति वाक्यान्तरे । अजोऽपि तव वपुः केवलं दध्यौ, न तु दृष्टवान् । स च स्वयं साक्षाद् यस्य तव जठराब्जाज् जातः, स भवान् एव विश्वस्य सर्गादि विधत्ते, न तु तव सर्गादि-कर्ता कश्चिद् अस्ति । स एवं-भूतस् त्वं मे मया कथं जठरेण धृत इति त्रयाणाम् अन्वयः । कथं भूतं वपुः ? सत् व्यक्तम् । तत्र हेतुः---अन्तः-सलिले शयानम् । कीदृशम् ? भूतानीन्द्रियाणि चार्थाश् च शब्दादय आत्मा च मन एतन्-मयम् एतैर् व्याप्तम् इत्य् अर्थः । कुतः ? गुणानां प्रवाहो यस्मिंस् तत् । कुतः ? अशेषस्य कार्य-कारणस्य बीजं कारणम् ॥२॥

———————————————————————————————————————

**जीव-गोस्वामी (क्रम-सन्दर्भः) :** अथेति त्रिकम् । अथ वाक्यान्तरे । अज इति प्रसिद्धोऽपि ब्रह्मा यस्य तव जठराज्जातः, ते तव रूपं दध्यौ स्वीयाश्रेष्ठत्व-सम्पादनार्थम् उपासनाञ्चकारेत्यर्थः। कतमत्तद्-रूपम् ?तत्राह---सलिलम् इति । गर्भोदकशायीत्यर्थः । तच्च किं स्वरूपं सत् ? कीदृशतया दध्यौ ? तत्राह---सदिति । सच्-चिद्-आनन्द-स्वरूपम् एवाशेष-बीजं दध्यौ । अनश्वर-बीजतया चिन्तितवानित्य् अर्थः । यतो भूतादीनां य आत्मा कारणं प्रकृतिः तन्-मयं तच्-छक्तिकम् इत्य् अर्थः । अत एव गुणानां प्रवाहो यस्मात् तादृशं तदेवं यस्य जठराज्जातोऽसौ, स एव सर्गादि विधत्ते, न तद्-आदयः ॥२॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** तत्त्वम् उपदिश्य यत् त्वं मां संसाराद् उद्धरसि, नैतच् चित्रम् । चित्रं खल्व् एतद् एव यन् मानुष्या निकृष्टाया ममापि गर्भाज् जातोऽसि जठरीकृतानन्त-कोटि-ब्रह्माण्डाः परमेश्वर इत्य् आह---अथेति वाक्यारम्भे । अजोऽपि ब्रह्मापि अन्तः-सलिले ब्रह्माण्ड-मध्य-स्थित-सलिले शयानं वपुर् गर्भोद-शायि-रूपं तव दध्यौ केवलं, न तु प्रथमम् एव ददर्शेति भावः । कीदृशं भूतानि च इन्द्रियाणि च अर्थांश् च आत्म-मयाः स्वमयाश् चिद्-आनन्द-रूपा एव, न तु प्रकृति-विकारा यत्र तत् । गुणान् भक्त-वात्सल्यादीन् प्रकर्षेण वहतीति तत्, सत् सत्यं, अशेषस्य जगतो बीजं कारणम् ॥२॥

———————————————————————————————————————

**॥ ३.३३.३ ॥**

**स एव विश्वस्य भवान् विधत्ते**

**गुण-प्रवाहेण विभक्त-वीर्यः ।**

**सर्गाद्य् अनीहोऽवितथाभिसन्धिर्**

**आत्मेश्वरोऽतर्क्य-सहस्र-शक्तिः ॥**

**श्रीधर-स्वामी (भावार्थ-दीपिका) :** कथं-भूतो भवान् सर्गादि विधत्ते ? गुण-प्रवाह-रूपेण विभक्तं वीर्यं शक्तिर् येन सः । शक्ति-द्वारेण विधत्ते न साक्षाद् इत्य् अर्थः । यतोऽनीहो निष्क्रियः । तर्हि कथं शक्ति-द्वारेणापि सर्गादि विधत्ते ? तत्राह---अवितथाभिसन्धिः सत्य-सङ्कल्पः । किम्-अर्थं विधत्ते ? आत्मनां जीवानाम् ईश्वरः । जीवानां भोगार्थम् इत्य् अर्थः । ननु कथं विचित्रान् भोगान् एक एव विदध्यात् ? तत्राह---अतर्क्याः सहस्रम् अपरिमिताः शक्तयो यस्य ॥३॥

———————————————————————————————————————

**जीव-गोस्वामी (भगवत्-सन्दर्भः १२) :** तासाम् अचिन्त्यत्वम् आह---आत्मेश्वरोऽतर्क्य-सहस्र-शक्तिःइति ।स्पष्टम् । उक्तं चाचिन्त्यत्वं श्रुतेस् तु शब्द-मूलत्वाद् \[वे।सू। २.१.२७\] इत्य् आदौ । आत्मनि चैवं विचित्राश् च हि \[वे।सू। २.१.२८\] इत्य्-आदौ च ॥३॥

———————————————————————————————————————

**जीव-गोस्वामी (क्रम-सन्दर्भः) :** तत्र हेतुः---गुण-प्रवाहेण तद्-वृत्ति-परम्परा-भेदेन विभक्तं ब्रह्मादिभ्यः विभज्य दत्तं वीर्यं स्व-शक्तिर्येन सः । तेन च तस्य न लेप इत्याह---अनीहश्चावितथाभिसन्धिश्चेति । तत्रानीहत्वे हेतुः---आत्मा परम-साक्षी । उत्तरत्र हेतुः---ईश्वरः स्वच्छन्देच्छ इति । तत्राविरोधे हेतुम् आह---अतर्क्येति । अचिन्त्यानन्त-शक्तेस्तस्य नैतावताश्चर्यत्वम् । अपरम् अपि तदनन्तत्वम् अस्तीत्यर्थः,श्रुतेस् तु शब्द-मूलत्वात्\[वे।सू। १.१.४\] इति भावः ॥३॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** गुण-प्रवाहेण रज-आदि-गुण-परम्परया विभक्तं विभज्य दत्तं वीर्यं सृष्ट्य्-आदि-शक्तिर् येन सः । अवितथाभिसन्धिः सत्य-सङ्कल्पः ॥३॥

———————————————————————————————————————

**॥ ३.३३.४ ॥**

**स त्वं भृतो मे जठरेण नाथ**

**कथं नु यस्योदर एतद् आसीत् ।**

**विश्वं युगान्ते वट-पत्र एकः**

**शेते स्म माया-शिशुर् अङ्घ्रि-पानः ॥**

**श्रीधर-स्वामी (भावार्थ-दीपिका) :** किं च, प्रलये यस्योदरे एतद् विश्वम् आसीत् स त्वं मया जठरेण कथं धृतः ? ननु शिशौ मयि किम् एतद् उच्यते ? तत्राह---बट-पत्र इति । अङ्घ्रिं पादाङ्गुष्ठं पिबतीत्य् अङ्घ्रि-पानः । इदम् अपि शिशुत्वं तद्वद् एव मायेति भावः ॥४॥

———————————————————————————————————————

**जीव-गोस्वामी (क्रम-सन्दर्भः) :** स त्वम् इति। शैशव-लीलार्थं मद्-इच्छयेति चेत् सा च स्वत एव स्यादित्याह---बट-पत्र इति माया अतर्क्या शक्तिस्तत्-प्रधानः शिशुः ॥४॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** स त्वं मया मानुष्या कथं जठरेण भृतः इत्य् आश्चर्यस्य कारणं त्वम् एव ब्रूहीति भावः । ननु स्व-शिशौ मयि कथम् एवं ब्रूषे ? तत्र सत्यम् एव त्वं शुशुर् एवेत्य् आह---युगान्ते प्रलये बटस्य एकस्मिन् पत्रे भवान् शेते स्म । किम्-अर्थं माया-शिशुः मां बाल-लालनाभ्यासिनः सांसारिका अपि लोका ध्यातुं शक्नुवन्त्व् इति कृपामय-बाल-मूर्तिर् इत्य् अर्थः । तत्र समुचित-मधुर-लीलाम् आह---अङ्घ्रि-पानः स्व-चरणाङ्गुष्ठ-पान-कर्ता सर्वम् एव सुखं त्यक्त्वा मच्-चरण-माधुर्ये एव सर्वे मनीषिणो निमज्जन्ति, तद् एतन् मयाप्य् आस्वाद्यानुभवनीयम् इति बुद्ध्यैवेति भावः ॥४॥

———————————————————————————————————————

**॥ ३.३३.५ ॥**

**त्वं देह-तन्त्रः प्रशमाय पाप्मनां**

**निदेश-भाजां च विभो विभूतये ।**

**यथावतारास् तव सूकरादयस्**

**तथायम् अप्य् आत्म-पथोपलब्धये ॥**

**मध्वाचार्यः (भागवत-तात्पर्यम्) :** देह-तन्त्रः देह-प्रकाशः । ततिः प्रकाशो विस्तारस् तन्त्रं चेत्य् अभिधीयतेइति तन्त्र-मालायाम् ॥५॥

———————————————————————————————————————

**श्रीधर-स्वामी (भावार्थ-दीपिका) :** अथवा न त्वं मयापत्यान्तरम् इव जठरे भृतः, किन्तु वराहाद्य्-अवतार-वद् इच्छयैवाविर्भूतोऽसीत्य् आह---त्वं देह-तन्त्रो देह-परिकरः स्वी-कृत-मूर्तिर् असि । पाप्मनां दुष्टानाम् । निदेश-भाजाम् आज्ञानुवर्तिनां विभूतये समृद्धये । आत्म-पथोपलब्धये ज्ञान-मार्ग-प्रदर्शनाय ॥५॥

———————————————————————————————————————

**जीव-गोस्वामी (क्रम-सन्दर्भः) :** एतादृशं च प्राकट्यं किम्-अर्थम् ?इत्यत्राह---त्वम् इति। तत्र त्वम् इत्य् अर्धेन सामान्यतः प्रयोजनं योजयित्व विशेषत आह---यथेति । तस्मादिति शेषः ॥५॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** किं च, तव स्वभाव एवायं यत् कृपयैवम् अवतरसीत्य् आह---त्वं देह-तन्त्रः, अन्य-बालको यथ मातृ-कुक्षि-प्रविष्टो मातुर् देहाधीनः, तथा त्वम् अपि लीलया मम मातुर् देहाधीनः । यद् वा, देहे तन्त्रं वस्त्रालङ्कार-परिच्छदो यस्य सः । किम्-अर्थं द्रष्टुः पाप्मनां पापानां प्रशमाय निदेश-भाजां त्वद्-आज्ञानुवर्तिनां विभूतये भक्ति-ज्ञानादि-सम्पत्त्यै । अयम् अपि कपिलावतारः स्वीय-भक्ति-ज्ञान-मार्गोपलब्धये ॥५॥

———————————————————————————————————————

**॥ ३.३३.६ ॥**

**यन्-नामधेय-श्रवणानुकीर्तनाद्**

**यत्-प्रह्वणाद् यत्-स्मरणाद् अपि क्वचित् ।**

**श्वादोऽपि सद्यः सवनाय कल्पते**

**कुतः पुनस् ते भगवन् नु दर्शनात् ॥**

**श्रीधर-स्वामी (भावार्थ-दीपिका) :** अतस् त्वद्-दर्शनाद् अहं कृतार्थास्मीति कैमुत्य-न्यायेनाह । यन्-नामधेयस्य श्रवणम् अनुकीर्तनं च तस्मात् । क्वचित् कदाचिद् अपि । श्वानम् अत्तीति श्वादः श्वपचः, सोऽपि सवनाय सोम-यागाय कल्पते योग्यो भवति । अनेन पूज्यत्वं लक्ष्यते ॥६॥

———————————————————————————————————————

**जीव-गोस्वामी (क्रम-सन्दर्भः) :** क्वचित् कदाचिद् अपि प्रारब्ध-पाप-हारित्वम् अप्य् आह द्वाभ्याम्--- नामधेय-श्रवणादि-हेतोर् इत्य् एवान्वयः, उत्तरानुरोधात्, अपि-शब्दस्यासङ्गतेश् च ।

> **श्वादत्वम्** अत्र श्व-भक्षक-जाति-विशेषत्वम् एव श्वानम् अत्तीति > निरुक्तेर् वर्तमान-प्रयोगात्, क्रव्यादवत् तच्-छीलत्व-प्राप्तेः । > कादाचित्क-भक्षणे प्रायश्चित्त-विवक्षायां त्व् अतीत-प्रयोगः क्रियेत । > रूढिर् योगम् अपहरतीति न्यायेन च तद् विरुध्यते । अत एव श्वपच > इति टीका-काराः ।

**सद्यः सवनाय कल्पत** इति---

> सकृद् उच्चारितं येन हरिर् इत्य् अक्षर-द्वयम् । >
> बद्धः परिकरस् तेन मोक्षाय गमनं प्रति ॥ \[स्कन्द।पु।\] > इतिवत् ।

तत्र योग्यतायां लब्धारम्भो भवतीत्य् अर्थः । तद्-अनन्तर-जन्मन्य् एव द्विजत्वं प्राप्य तद्-आद्य्-अधिकारी स्याद् इति भावः ॥६॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** त्वद्-दर्शनाल् लोकः कृतार्थीभवतीति कैमुत्य-न्यायेनाह---यद् इति । प्रह्वणं नमस्कारः । क्वचिद् इति कादाचित्काद् अपि स्मरणाद् इत्य् अर्थः । श्वादोऽपि श्वपचोऽपि सद्यस् तत्-क्षण एव सवनाय सोम-यागाय कल्पते योग्यो भवति । सोम-याग-कर्ता ब्राह्मण इव पूज्यो भवतीति दुर्जात्य्-आरम्भक-प्रारब्ध-पाप-नाशो व्यञ्जितः । यद् उक्तं श्री-रूप-गोस्वामि-चरणैः---

> दुर्जातिर् एव सवनायोग्यत्वे कारणं मतम् । >
> दुर्जात्य्-आरम्भकं पापं यत् स्यात् प्रारब्धम् एव तत् ॥ \[भ।र।सि। > १.१.२२\]

**सरस्वती**: हे भगवन् ! क्वचित् यन्-नाम-धेय-श्रवणानुकीर्तनात् यस्य भगवतः तव नाम्नः आदौ श्रवणम्**,**अनु तद्-अनन्तरं कीर्तनं च, तस्मात् । यत्-प्रह्वणात् यस्य तव शिरसा नमस्कारात् । यत्-स्मरणात् यस्य तव भगवतः स्मरणेन च । श्वादः सर्वाधम-श्वपच-कुलोद्भूतोऽपि सद्यः तत्-क्षणात् सवनाय सोम-यागाय कल्पते योग्यो भवति । ते तव दर्शनात् पुनः कुतः नु किं कर्तव्यं कृतार्थोऽस्मीत्य् अर्थः ॥६॥

———————————————————————————————————————

**॥ ३.३३.७ ॥**

**अहो बत श्व-पचोऽतो गरीयान्**

**यज्-जिह्वाग्रे वर्तते नाम तुभ्यम् ।**

**तेपुस् तपस् ते जुहुवुः सस्नुर् आर्या**

**ब्रह्मानूचुर् नाम गृणन्ति ये ते ॥**

**श्रीधर-स्वामी (भावार्थ-दीपिका) :** तद् उपपादयति---अहो बत आश्चर्ये । यस्य जिह्वाग्रे तव नाम वर्तते सश्वपचोऽप्य् अतोऽस्माद् एव हेतोर् गरीयान् । **यद्** यस्माद् वर्तते अत इति वा । कुतः ? इत्य् अत आह---त एव तपस् तेपुः कृतवन्तः । जुहुवुर् होमं कृतवन्तः । सस्नुः तीर्थेषु स्नाताः । आर्यास् त एव सदाचाराः। ब्रह्म वेदम् अनूचुर् अधीतवन्तः । त्वन्-नाम-कीर्तने तप-आद्य्-अन्तर्-भूतं, ततस् ते पुण्यतमा इत्य् अर्थः । यद् वा, जन्मान्तरे तैस् तपो-होमादि सर्वं कृतम् इति त्वन्-नाम-कीर्तन-महा-भाग्योदयाद् अवगम्यत इत्य् अर्थः ॥७॥

———————————————————————————————————————

**सनातन-गोस्वामी** : \[ह।भ।वि। ११.३८९\] अहो बतेत्य् आश्चर्ये । यस्य जिह्वाग्रे तुभ्यं तव त्वद्-अर्थम् अपि वा नाम वर्तते, श्रद्धादि-राहित्येनापि यथा-कथञ्चिद् अपि असम्यक्तयापि नामाभासम् अपि य उच्चारयतीत्य् अर्थः, स श्वपचोऽपि जात्या कर्मणा च श्व-मांस-भक्षणाद् अनिवृत्तेर् उभयथा पापोऽपि, अतोऽस्माद् एव हेतोर् गरीयान् । **यद्** यस्माद् वर्तते, अत इति वा । कुतः ? इत्य् अत आह---त एव तपस् तेपुः सम्यक् कृतवन्तः । जुहुवुर् होमं कृतवन्तः । सस्नुः तीर्थेषु स्नाताः । आर्यास् त एव सदाचाराः । ब्रह्म वेदम् अनूचुर् अधीतवन्तः । त्वन्-नाम-कीर्तने तप-आदिकं सर्वं सत्-कर्मान्तर्-भूतं, अतस् ते पुण्यतमा इत्य् अर्थः । यद् वा, जन्मान्तरेषु तैस् तपो-होमादि सर्वं कृतम् अस्तीति त्वन्-नाम-कीर्तन-महा-भाग्योदयाद् अवगम्यत इत्य् अर्थः । तप-आदीनां सर्वेषां नाम-कीर्तन-फलतोक्त्या सर्व-सत्-कर्माधिकत्वं व्यक्तम् एव ॥७॥

———————————————————————————————————————

**जीव-गोस्वामी (क्रम-सन्दर्भः) :** तस्मात् सद्यः सवनाय कल्पते इति यद् उक्तं, तद् अपि न किञ्चित्, यतस् तप-आदिकं सर्वं तन्-नाम-ग्रहण-मात्रान्तर्भूतम् एव स्यात्, यत एव तस्य तन्-नाम-ग्रहीतुस् तप-आदि-कर्तृकेभ्यो गरीयस्त्वम् अपि स्याद् इत्य् अभिप्रेत्याह---अहो बतेति । व्याख्या तु टीकायाः प्रथम-पक्ष-गतैव ग्राह्या ॥७॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** सद्यः सवनाय कल्पत इति यद् उक्तं, तद् अपि न किञ्चिद्, यतः सोम-याग-कर्तृभ्योऽप्य् आधिक्यम् एवास्य फलतो भवेद् इत्य् आह---अहो बतेत्य् आश्चर्यात्, अप्य् एतद् आश्चर्यम् इत्य् अर्थः । यस्य श्वपचस्य जिह्वाग्रे जिह्वाया अग्रे एव न तु सम्पूर्णायां तस्याम् इत्य् असम्यक्तयोच्चारितम् इत्य् अर्थः । वर्तते एव न तु वृत्तम् इत्य् असम्पूर्णम् उच्चारितम् इत्य् अर्थः । नाम एकम् एव, न तु नामानीत्य् अर्थः । सम्पूर्ण-जिह्वायां सम्पूर्णोच्चारितानि बहूनि नामानि तु किम् उतेति भावः । तुभ्यं तव त्वां प्रीणयितुं चेति वा । अत एव स श्वपचो गरीयान् अतिशयेन गुरुर् भवतीत्य् अन्यान् अपि नामात्मक-मन्त्रम् उपदेष्टुं योग्यतां धत्ते इति भावः ।

ननु तर्हि स श्वपचो यज्ञाध्ययन-तप-आदिकं करोत्व् इति, तत्राह---तेपुर् इति । तस्यैकस्य का वार्ता, अन्येऽपि ये तव नाम गृणन्ति ते एव **तेपुर्** इत्य् अवधारणं लभ्यते । अन्येषां तपः सामस्त्य-साङ्गत्वाद्य्-अदर्शनात् । एवं विशेषानुक्तेः सर्वम् एव **तपः** । **जुहुवुः** । सर्वेष्व् एव तीर्थेषु । **आर्या** अपि त एव नान्ये । **ब्रह्म** वेदं त एव **अनूचुर्** अधीतवन्तः । अनूचानः प्रवचने साङ्गेऽधीती गुरोस् तु यः इत्य् अमरः ।

अत्र तेपुर् इत्य्-आदिषु भूत-निर्देशात् गृणन्तीति वर्तमान-निर्देशात् त्वन्-नामानि गृह्यमाण एव तपो यज्ञादयः सर्वे कृता एव भवन्ति, न तु क्रियमाणाः, नापि करिष्यमाणा इत्य् अतस् तांस् तु कथं पुनः कुर्युः ? इत्य् अत एव भक्तानां कर्मस्व् अनधिकारोऽपि ज्ञेयः । परोक्ष-वाचि लिड्-अन्त-पद-प्रयोगेण सिद्धान्य् एव तानि तप-आदिनापि ते न जानन्ति, किं पुनस् तत्-साधन-श्रमम् इति भावः । अत्र गृणन्तीति वर्तमान-प्रयोगेण नाम-ग्रहणाविच्छेद एव यदि स्यात् तदैवैवं स्याद् इति तु न व्याख्येयम् ।

चित्रं विदूर-विगतः सकृद् आददीत

यन्-नाम-धेयम् अधुना स जहाति बद्धम् इति ।

यन्-नाम सकृत् श्रवणात् पुक्कशोऽपि विमुच्यते संसारात् इत्य्-आदि वाक्येषु सकृत्-पद-प्रयोग-व्याकोपात् ॥७॥

**सरस्वती** : यत् यस्य जिह्वाग्रे रसना-प्रान्ते तुभ्यं तव नाम वर्तते अतः दैक्ष-विप्राभिधानात् स श्वपचः शौक्रान्त्यजादि-नीच-कुलोद्भूतोऽपि गरीयान् श्रेष्ठः । अहो बत इत्य् आश्चर्यम् । ये ते तव नाम गृणन्ति उच्चारयन्ति ते तपः तेपुः अनुष्ठितवन्तस् तपस्विनोऽधिका इत्य् अर्थः । जुहुवुः होमं कृतवन्तः । सस्नुः सर्वेष्व् एव तीर्थेषु स्नाताः । आर्याः सदाचाराः ब्रह्म साङ्गं वेदम् अनूचुः अधीतवन्तः ॥

———————————————————————————————————————

**॥ ३.३३.८ ॥**

**तं त्वाम् अहं ब्रह्म परं पुमांसं**

**प्रत्यक्-स्रोतस्य् आत्मनि संविभाव्यम् ।**

**स्व-तेजसा ध्वस्त-गुण-प्रवाहं**

**वन्दे विष्णुं कपिलं वेद-गर्भम् ॥**

**श्रीधर-स्वामी (भावार्थ-दीपिका) :** प्रत्यक्-स्रोतसि प्रत्याहृते आत्मनि मनसि संविभाव्यं सञ्चिन्त्यम् । वेदा गर्भे यस्य सः ॥८॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम् **।***

———————————————————————————————————————

**विश्वनाथ-चक्रवर्ती (सारार्थ-दर्शिणी) :** अतस् त्वाम् अहम् अज्ञः स्तोतुं नैव प्रभवामीति केवलं वन्दे---तम् इति । प्रत्यक्-स्रोतसि प्रत्याहृते मनसि ॥८॥

———————————————————————————————————————

**॥ ३.३३.९ ॥**

**मैत्रेय उवाच---**

**ईडितो भगवान् एवं कपिलाख्यः परः पुमान् ।**

**वाचाविक्लवयेत्य् आह मातरं मातृ-वत्सलः ॥**

**श्रीधर-स्वामी (भावार्थ-दीपिका) :** अविक्लवया गम्भीरया वाचा ॥९॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम् ।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** विक्लवया गद्गदया यतो मातृ-वत्सलः ॥९॥

———————————————————————————————————————

**॥ ३.३३.१० ॥**

**कपिल उवाच---**

**मार्गेणानेन मातस् ते सुसेव्येनोदितेन मे ।**

**आस्थितेन परां काष्ठाम् अचिराद् अवरोत्स्यसि ॥**

**श्रीधर-स्वामी (भावार्थ-दीपिका) :** ते तव सु-सेव्येन सुख-सेव्येन मे मयोदितेन । आस्थितेनानुष्ठितेन । परां काष्ठां जीवन्-मुक्तिम् अवरोत्स्यसि प्राप्स्यसि ॥१०॥

———————————————————————————————————————

**जीव-गोस्वामी (क्रम-सन्दर्भः) :** सुसेव्येन भक्ति-योगस्य तथोक्तत्वात् ॥१०॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** सुसेव्येन भक्ति-योगेनेत्य् अर्थः । आस्थितेनानुष्ठितेन परां काष्ठां प्रेम-सिद्धिम् अवरोत्स्यसि प्राप्स्यसि नित्य-सिद्ध-मातृ-भावोऽपि तां तथोक्तिर् लोक-शिक्षार्थम् एव ज्ञेयः ॥१०॥

———————————————————————————————————————

**॥ ३.३३.११ ॥**

**श्रद्धत्स्वैतन् मतं मह्यं जुष्टं यद् ब्रह्म-वादिभिः ।**

**येन माम् अभयं याया मृत्युम् ऋच्छन्त्य् अतद्-विदः ॥**

**श्रीधर-स्वामी (भावार्थ-दीपिका) :** यायाः यास्यसि । अतद्-विदो मन्-मतम् अविद्वांसः ॥११॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम् ।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** मह्यं मम । यायाः यास्यसि ॥११॥

———————————————————————————————————————

**॥ ३.३३.१२ ॥**

**मैत्रेय उवाच---**

**इति प्रदर्श्य भगवान् सतीं ताम्**[^१३२] **आत्मनो गतिम् ।**

[^१३२]: उशतीम् इति श्री-जीवस्य पाठः।

**स्व-मात्रा ब्रह्म-वादिन्या कपिलोऽनुमतो ययौ ॥**

**श्रीधर-स्वामी (भावार्थ-दीपिका) :** अनुमतोऽनुज्ञातः ॥१२॥

———————————————————————————————————————

**जीव-गोस्वामी (क्रम-सन्दर्भः) :** उशतीम् इत्यत्र सतीं ताम् इतिक्वचित् ॥१२॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** अनुमतौ हेतुः---ब्रह्म-वादिन्या स्व-पुत्रम् अपीमं ब्रह्मैव ब्रवीमि जानामि च । तत् कथं स्वेच्छया गृहे रक्षितुं प्रभवामीति विचारेण ॥१२॥

———————————————————————————————————————

**॥ ३.३३.१३ ॥**

**सा चापि तनयोक्तेन योगादेशेन योग-युक् ।**

**तस्मिन्न् आश्रम आपीडे सरस्वत्याः समाहिता ॥**

**श्रीधर-स्वामी (भावार्थ-दीपिका) :** सरस्वत्या आपीडे पुष्प-मुकुट-तुल्ये । सरस्वत्येति पाठे मुकुटेनेव संवेष्टिते । बिन्दु-सरसि समाहिता बभूव ॥१३॥

———————————————————————————————————————

**जीव-गोस्वामी (क्रम-सन्दर्भः) :** सा चेति युग्मकम् । सरस्वत्येति पाठे आपीडवति तस्मिन् बिन्दुसरसीत्यर्थः । प्रकृत्याभिरूप इतिवत्तृतीया ॥१३॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** सरस्वत्या आपीडे पुष्प-मुकुट-तुल्ये ॥१३॥

———————————————————————————————————————

**॥ ३.३३.१४ ॥**

**अभीक्ष्णावगाह-कपिशान् जटिलान् कुटिलालकान् ।**

**आत्मानं चोग्र-तपसा बिभ्रती चीरिणं कृशम् ॥**

**श्रीधर-स्वामी (भावार्थ-दीपिका) :** कथं-भूता सती समाहिता ? तद् आह---अभीक्ष्णं त्रि-सवणम् अवगाहः स्नानं तेन कपिशान् पिशङ्गान् स्वत एव कुटिलानलकान् केशांस् तथात्मानं देहं चीर-धारिणं कृशं च बिभ्रती सती ॥१४॥

———————————————————————————————————————

**जीव-गोस्वामी (क्रम-सन्दर्भः) :** अभीक्ष्णावगाहेत्यत्र अभीक्ष्ण-गाहेति स्वामि-पुण्यारण्ययोर्मतः ॥१४॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** अभीक्ष्णं त्रि-सवनम् अवगाहः स्नानं कुटिलालकान् जटिलान् । आत्मानं देहं च चीर-धारिणम् ॥१४॥

———————————————————————————————————————

**॥ ३.३३.१५ ॥**

**प्रजापतेः कर्दमस्य तपो-योग-विजृम्भितम् ।**

**स्व-गार्हस्थ्यम् अनौपम्यं प्रार्थ्यं वैमानिकैर् अपि ॥**

**श्रीधर-स्वामी (भावार्थ-दीपिका) :** प्रजा-पतेः कर्दमस्य तपो-योगाभ्यां विजृम्भितम् अतिशयितं स्व-गार्हस्थ्यं हित्वा पुत्र-भूतेश्वर-विरहातुरा सती वदनं किञ्चिद् अनिर्वाच्यं शोक-व्याकुलं चकारेति षष्ठेनान्वयः ॥१५॥

———————————————————————————————————————

**जीव-गोस्वामी (क्रम-सन्दर्भः) :** प्रजापतेर् इति षट्कम् । विबुधानुचरा विबुधानुचर्यः किञ्चित् किम् अपि अनिर्वचनीयम् । अतिमलिनम् इत्य्-आदिवत् । तत्र हेतुः---पुत्रेति ॥१५॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** प्रजापतेर् इत्य् आदीनां वदनं किञ्चिद् अनिर्वाच्यं शोक-व्याकुलं चकारेति षष्ठेनान्वयः ॥१५॥

———————————————————————————————————————

**॥ ३.३३.१६ ॥**

**पयः-फेन-निभाः शय्या दान्ता रुक्म-परिच्छदाः ।**

**आसनानि च हैमानि सुस्पर्शास्तरणानि च ॥**

**श्रीधर-स्वामी (भावार्थ-दीपिका) :** यत्र गार्हस्थ्ये । क्षीर-फेन-निभा मृदु-शुभ्राः शय्या आस्तरणान्याभान्ति दन्त-घटिता मञ्चकाश् च । स्वर्ण-मयाः परिकराः । आसनानि पीठादीनि । सुस्पर्शान्यास्तरणानि येषु ॥१६॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम् **।***

———————————————————————————————————————

**॥ ३.३३.१७ ॥**

**स्वच्छ-स्फटिक-कुड्येषु महा-मारकतेषु च ।**

**रत्न-प्रदीपा आभान्ति ललना रत्न-संयुताः ॥**

*न कतमेन व्याख्यातम् **।***

———————————————————————————————————————

**॥ ३.३३.१८ ॥**

**गृहोद्यानं कुसुमितै रम्यं बह्व्-अमर-द्रुमैः ।**

**कूजद्-विहङ्ग-मिथुनं गायन्-मत्त-मधुव्रतम् ॥**

**श्रीधर-स्वामी (भावार्थ-दीपिका) :** बहुभिर् अमर-द्रुमैः रम्यम् ॥१८॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम् **।***

———————————————————————————————————————

**॥ ३.३३.१९ ॥**

**यत्र प्रविष्टम् आत्मानं विबुधानुचरा जगुः ।**

**वाप्याम् उत्पल-गन्धिन्यां कर्दमेनोपलालितम् ॥**

**श्रीधर-स्वामी (भावार्थ-दीपिका) :** यत्रोद्याने प्रविष्टम् आत्मानं देवहूतिम् ॥१९॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम् **।***

———————————————————————————————————————

**विश्वनाथ-चक्रवर्ती (सारार्थ-दर्शिणी) :** प्रविष्टम् आत्मानं देवहूतिम् ॥१९॥

———————————————————————————————————————

**॥ ३.३३.२० ॥**

**हित्वा तद् ईप्सिततमम् अप्य् आखण्डल-योषिताम् ।**

**किञ्चिच् चकार वदनं पुत्र-विश्लेषणातुरा ॥**

**श्रीधर-स्वामी (भावार्थ-दीपिका) :** आखण्डल इन्द्रस् तस्य या योषितस् तासाम् अपीप्सिततमं प्राप्तुम् इष्टतमं तद् धित्वा तत्राभिमानं त्यक्त्वा ॥२०॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम् **।***

———————————————————————————————————————

**॥ ३.३३.२१ ॥**

**वनं प्रव्रजिते पत्याव् अपत्य-विरहातुरा ।**

**ज्ञात-तत्त्वाप्य् अभून् नष्टे वत्से गौर् इव वत्सला ॥**

**श्रीधर-स्वामी (भावार्थ-दीपिका) :** सुहृद्-वियोगस्य दुःसहताम् आह---वनम् इति । **नष्टे वत्से वत्सला गौर् इवाभूत्** ॥२१॥

———————————————————————————————————————

**जीव-गोस्वामी (क्रम-सन्दर्भः) :** भगवति वात्सल्याख्यायाः प्रीतेः सर्वोपमर्दित्वम् आह---वनम् इति । ज्ञात-तत्त्वापि शुद्धान्तः-करणत्वात् श्रवण-समय एव तत्-तत्-साधन-साध्याविर्भाववत्य् अपि ॥२१॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** भगवति वात्सल्याख्यायाः प्रीतेः सर्वोपमर्दित्वम् आह---वनम् इति । पत्यौ कर्दमे वनं गतेऽपि यद् अपत्यं वीक्ष्यमाणा जीवन्त्य् आसीत् तस्यापि विरहेणातुरेति---हन्त भोः के कुत्र वर्तन्ते ? पश्यन्तु यद् अपत्यं शीघ्रम् एव परावर्तयन्तां भवन्तो, नो चेद् अहं न जीविष्यामीति विलपन्ती गौर् इवेति सर्वम् एव तत्त्व-ज्ञानं सहसैव विस्मृतवतीवेति भावः॥२१॥

———————————————————————————————————————

**॥ ३.३३.२२ ॥**

**तम् एव ध्यायती देवम् अपत्यं कपिलं हरिम् ।**

**बभूवाचिरतो वत्स निःस्पृहा तादृशे गृहे ॥**

**श्रीधर-स्वामी (भावार्थ-दीपिका) :** विरह-कृत-ध्यान-फलम् आह---निस्पृहा निर्वासना । वत्स विदुर ।

———————————————————————————————————————

**जीव-गोस्वामी (क्रम-सन्दर्भः) :** तम् एवेति सार्ध-चतुष्कम् । तत्र पूर्व-वर्णित-गृह-त्यागोऽपि तथैव जात इत्याह---तम् इति । हरिं कपिलं ध्यायन्ती कपिल-रूपेणैवाविर्भूतं स्मरन्ती तं चापत्यं ध्यायन्ती अपत्यत्वेनैव स्मरन्तीत्यर्थः ॥२२॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** विरहोत्थ-ध्यान-फलम् आह---तम् एवेति ॥२२॥

———————————————————————————————————————

**॥ ३.३३.२३-२६ ॥**

**ध्यायती भगवद्-रूपं यद् आह ध्यान-गोचरम् ।**

**सुतः प्रसन्न-वदनं समस्त-व्यस्त-चिन्तया ॥**

**भक्ति-प्रवाह-योगेन वैराग्येण बलीयसा ।**

**युक्तानुष्ठान-जातेन ज्ञानेन ब्रह्म-हेतुना ॥**

**विशुद्धेन तदात्मानम् आत्मना विश्वतो-मुखम् ।**

**स्वानुभूत्या तिरोभूत- माया-गुण-विशेषणम् ॥**

**ब्रह्मण्य् अवस्थित-मतिर् भगवत्य् आत्म-संश्रये ॥**

**श्रीधर-स्वामी (भावार्थ-दीपिका) :** ततः स्व-सुतः कपिलो यद् आह, तद् भगवतो रूपं ध्यायती तद् आत्मानं च विश्वतो-मुखं सर्व-गतं ध्यायती ब्रह्मण्य् अवस्थित-मतिर् बभूवेति पूर्वस्यैवानुषङ्गः । केन ध्यायती ? विशुद्धेनात्मना मनसा ॥२३॥

विशुद्धौ कारणान्य् आह---भक्ति-प्रवाह-रूपेण योगेन वैराग्येण च युक्तानुष्ठानेन जातं यज् ज्ञानं तेन च । युक्तानुष्ठानं च गीता-सूक्तं---

> युक्ताहार-विहारस्य युक्त-चेष्टस्य कर्मसु । >
> युक्त-स्वप्नावबोधस्य योगो भवति दुःख-हा ॥ \[गीता ६.१७\] इति > ।

ब्रह्म-हेतुना ब्रह्मत्वा-पादकेन ॥२४॥

विश्वतो-मुखत्वे हेतुः---स्वानुभूत्या स्वरूप-प्रकाशेन तिरो-भूतम् । माया-गुणैर् विशेषणं परिच्छेदो यस्य ॥२५॥

कथं-भूते ब्रह्मणि ? आत्मनां जीवानां संश्रये भगवति ॥२६॥

———————————————————————————————————————

**जीव-गोस्वामी (क्रम-सन्दर्भः) :** कथं वा कीदृशत्वेन वा ज्ञात-तत्त्वाप्यभूत् ? तत्राह---ध्यायन्तीति सार्धैस्त्रिभिः । ज्ञान-कथन-समये ब्रह्मण्यवस्थित-मतिर्बभूव । भक्ति-कथन-समये भगवत्यवस्थित-मतिर्बभूव । किन्तु ब्रह्म-ज्ञानम् अपि तत्र भगवज्-ज्ञानोपोद्बलकम् एव जातम् इतिज्ञेयम्, ब्रह्म-भूतः प्रसन्नात्मा\[गीता १८.५५\] इत्य्-आदि-गीताद्य्-अनुसारात्तथैव भगवन्तं विशिनष्टि । आत्म-संश्रये ब्रह्मणो हि प्रतिष्ठाहं \[गीता १४.२६\] इति श्री-गीतानुसारात्,शुभाश्रयः स-चित्तस्य सर्वगस्य तथात्मनःइति श्री-विष्णु-पुराणानुसाराच्च। ब्रह्मण्यवस्थाने हेतुरिति अस्य विशेषणं युक्तानुष्ठान-जातेन ब्रह्म-हेतु-जातेन ब्रह्म-हेतुरिति च ब्रह्माविर्भाव-कारणेनेत्यर्थः । पूर्वं साधन-वैराग्येणेति विशुद्धेनेत्यादि च । आत्मानं शुद्ध-जीवं विशेषतः शुद्धेन अविद्या-स्पर्श-सम्भावना-मात्र-हीनेन आत्मना परमात्मना तत्-तादात्म्येन विश्वतोमुखं सर्व-गतं ध्यायन्तीति जीवात्मनः शुद्धत्व-प्रकारम् आह---स्वानुभूत्येति । भगवत्यवस्थाने हेतुर्भक्ति-प्रवाह-योगेनेति । मद्-गुण-श्रुति-मात्रेणैत्य्-आदि-रीत्या प्रेम-प्रवर्तित-सन्तत-मनो-गत्या इत्यर्थः । तत्-पूर्व-साधनं समस्त-व्यस्त-चिन्तय अन्वय-व्यतिरेक-विचार-पूर्वकं यद् भगवद्-रूपं प्रसन्न-वदनः सुतो ध्यान-गोचरम् आह---ध्यान-विषयत्वेनोपदिष्टवान् तद् ध्यायन्तीति । यदेव वासनान्तरानुसारेण ज्ञान-फलतयोपदिष्टं, तदेव हि स्व-वासनानुसारेण प्रेम-फलतयानुष्ठितम् इतिभावः । तथाप्यानुषङ्गिकतया ज्ञान-हेतुत्वम् अपि तस्यैव ज्ञेयम् ।श्रेयः-सृतिं भक्तिम् उदस्य\[भा।पु। १०.१४.४\] इत्यादेः ॥

तदानीन्तनीं तद्-अवस्थाम् आह---सार्धैस्त्रिभिः । तत्र निवृत्तेति सार्धकम् । जीवापत्तिर्लिङ्ग-शरीराध्यासः ॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** ततश् च हन्त हन्त विरहातुराया मम मनो भगवति पुत्र-भावं न जहाति, तद् अहं क्षणम् एकान्ते उपविश्य पुत्र-भावं विहाय मनः प्रणिधाय तद् उक्तंध्यानम् एवाभ्यस्यामीति सा दध्याव् इत्य् आह---ध्यायतीति । भगवद्-रूपं ध्यायन्ती ब्रह्मणि भगवत्य् अवस्थित-मतिर् आसीद् इत्य् अन्वयः । भक्तेः प्रवाह-रूपेण योगेन युक्तं समुचितं यद् अनुष्ठान-जातं तेन । यद् वा, गीता-सूक्तं---

> युक्ताहार-विहारस्य युक्त-चेष्टस्य कर्मसु । >
> युक्त-स्वप्नावबोधस्य योगो भवति दुःख-हा ॥ \[गीता ६.१७\] इति > ।

युक्तानुष्ठानं तस्माज् जातेन वैराग्येण तथा ज्ञानेन ब्रह्म-हेतुना ब्रह्मानुभवस्य हेतुना शुद्ध-भक्त्य्-उत्थेनेत्य् अर्थः । न तु ब्रह्म-रूपेण ऐक्य-पदार्थ-ज्ञानेनेत्य् अर्थः । अत एव निर्गुणत्वाद् विशुद्धेन तद् आत्मानं तस्य भगवत आत्मानं स्वरूपं विश्वतो दश-दिक्ष्व् एव मुखं यस्य तथा-भूतं स्फूर्ति-प्राप्तं स्वानुभूत्या स्वानुभवेन पश्यन्तीति शेषः तिरोभूता मायाया गुण-विशेषा यत्र तद् यथा स्यात् तथा पश्यन्ती, ब्रह्मणि भगवति आत्मनां जीवानां संश्रये परमात्मनीति क्रमेण ज्ञानिनां भक्तानां योगिनां च प्राप्ये वस्तुनि परिपूर्णेऽङ्गिनि स्वरूपे अवस्थिता मतिर् यस्या सा । तेन भक्ति-प्रवाह-योगेनेत्य् अनेन प्रवाह-पद-व्यञ्जिता मद्-गुण-श्रुति-मात्रेणेत्य् उक्त-लक्षणा भाव-भक्तिस् तस्या अभूद् एव । तथा ज्ञानिनां तृतीय-भूमिका-विना-भूतं यत् त्वं-पदार्थ-तत्-पदार्थयोर् ज्ञानं तद् भक्ति-मते उपासकोपास्ययोर् भक्त-भगवतोर् ज्ञानम् उपयुज्यत एव । यद् उक्तं ज्ञान-वैराग्ययोर् भक्ति-प्रवेशायोपयोगितेति तथैवाष्टाङ्ग-योगिनां यत् सप्तमं ध्यानं तन् नवाङ्ग-भक्तेस् तृतीयम् अङ्गं परमोपयुक्तम् एवेति देवहूत्या ज्ञानिनां तज् ज्ञानं योगिनां ध्यानं च सारङ्ग इव सार-भुगिति न्यायेन गृहीत्वा स्वानुष्ठेयायां भक्तावन्तर्-भावितम् । अत एवोक्तं ज्ञानेन ब्रह्म-हेतुनेति । यद् आह ध्यान-गोचरं सुत इति च ॥२३-२६॥

———————————————————————————————————————

**॥ ३.३३.२७ ॥**

**निवृत्त-जीवापत्तित्वात् क्षीण-क्लेशाप्त-निर्वृतिः ।**

**नित्यारूढ-समाधित्वात् परावृत्त-गुण-भ्रमा ।**

**न सस्मार तदात्मानं स्वप्ने दृष्टम् इवोत्थितः ॥**

**मध्वाचार्यः (भागवत-तात्पर्यम्) :**

जीवोपाधि-प्रभृतय आमुक्तेः सर्व-देहिनाम् ।

> नियमात् सन्त्य् अभावस् तु निष्फलत्वाद् उदीर्यते ॥ इति वराहे > ॥२७॥

———————————————————————————————————————

**श्रीधर-स्वामी (भावार्थ-दीपिका) :** ननु तथापि गुणानां विद्यमानत्वात् कथम् अस्मरणम् ?तत्राह---नित्यारूढो लब्ध-प्रतिष्ठः समाधिर् यस्यास् तस्या भावस् तत्त्वं तस्मात् । परावृत्तः शान्तो गुण-निमित्तो भ्रमो यस्याः सा ।

———————————————————————————————————————

**जीव-गोस्वामी (क्रम-सन्दर्भः) :** तस्या जीवन्-मुक्तिम् आह सार्धैस् त्रिभिः । तदा च निवृत्ता जीवापत्तिर् जीव-भावो यस्यास् तस्या भावस् तत्त्वं तस्मात् । विगत-क्लेशा प्राप्त-निर्वृतिश् च सत्यात्मानं देहं न सस्मारेत्य् उत्तरेणान्वयः ।**।**२७॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** ततश् च जरयत्य् आशु या कोषम् इत्य् उक्त-लक्षणं भक्तेर् आनुषङ्गिकं च फलं तस्याम् उद्भूतम् इत्य् आह---निवृत्ता जीवस्य जीवात्मनः आपत्तिर् आपद्-रूपा अविद्या यस्यास् तस्या भावस् तत्त्वं तस्मात् क्षीण-क्लेशा अत एवाप्त-निर्वृतिः । यद् वा, भगवन्-मातृत्वात् स्वरूपत एव या अविद्या-रहिता तद् अपि तथोकित्र् अयम् आत्मा अपहत-पाप्मेतिवत् । भक्तानां मते ध्यानानन्द-मोह परावृत्तः शान्तः गुणेषु विषयेषु भ्रमो भ्रमणं पर्यटनं यस्याः सा । आत्मानं देहम् ॥२७॥

———————————————————————————————————————

**॥ ३.३३.२८ ॥**

**तद्-देहः परतः पोषोऽप्य् अकृशश् चाध्य्-असम्भवात् ।**

**बभौ मलैर् अवच्छन्नः स-धूम इव पावकः ॥**

**श्रीधर-स्वामी (भावार्थ-दीपिका) :** परतः परभिर् एव कर्दम-सृष्ट-विद्याधरीभिः पोषः पोषणं यस्य । आधिर् मनो-ग्लानिस् तद् असंभवाद् अकृशः मलैर् अवच्छन्नोऽपि बभौ ।

———————————————————————————————————————

**जीव-गोस्वामी (क्रम-सन्दर्भः) :** न केवलम् एतावत्, किन्तु तद्-देहश्चाकृशोऽभूत् । कीदृशोऽपि ? तत्राह---परत इति । अकृशत्वे हेतुः । आध्य्-असम्भवादिति । भगवद्-आवेशानन्देनेति भावः । अत एव बभौ कीदृषोऽपि ? तत्राह---मलैरिति । अपीति योज्यम् । तत्र दृष्टान्तः---स-धूम इति ॥२८॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** तदानीन्तनीं तद्-अवस्थाम् आह---तस्या देहः परतः पराभिर् एव कर्दम-सृष्ट-विद्याधरीभिः पोषः पोषणं यस्य सः । आधिर् मानसी व्यथा तद्-असम्भवाद् भगवद्-आवेशानन्दाद् अकृशश् च---निर्वृतिर् अतिस्थूल-करणीइति वैद्यकोक्तेः ॥२८॥

———————————————————————————————————————

**॥ ३.३३.२९ ॥**

**स्वाङ्गं तपो-योगमयं मुक्त-केशं गताम्बरम् ।**

**दैव-गुप्तं न बुबुधे वासुदेव-प्रविष्ट-धीः ॥**

**श्रीधर-स्वामी (भावार्थ-दीपिका) :** दैव-गुप्तम् आरब्ध-कर्म-पालितम् ॥२९॥

———————————————————————————————————————

**जीव-गोस्वामी (क्रम-सन्दर्भः) :** दैवेन श्री-वासुदेवेनैव गुप्तं किम् अजितोऽवति नोपसन्नान्\[भा।पु। २.२.६\] इति न्यायेन ॥२९॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** दैव-गुप्तं भगवता रक्षितम् ॥२९॥

———————————————————————————————————————

**॥ ३.३३.३० ॥**

**एवं सा कपिलोक्तेन मार्गेणाचिरतः परम् ।**

**आत्मानं ब्रह्म-निर्वाणं भगवन्तम् अवाप ह ॥**

**श्रीधर-स्वामी (भावार्थ-दीपिका) :** निर्वाणं नित्यम् उक्तम् ॥३०॥

———————————————————————————————————————

**जीव-गोस्वामी (क्रम-सन्दर्भः) :** प्रकाश-विशेषेण परमात्माख्यं ब्रह्माख्यं च भगवन्तं महा-वैकुण्ठ-नाथम् अवाप । तं च निर्वाणं संसार-दुःख-निवृत्ति-पूर्वकं यथा स्यात्तथा अवापेत्यर्थः । तद्-आभासस्यापि तदानवस्थितेः ।*।*३०॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** परं श्रेष्ठम् आत्मानं भगवन्तं वैराग्य्कृत-नाथम् । ननु सा किं निर्वाणं न प्राप ? तत्राह---तस्या भगवान् एव ब्रह्म निर्वाण इत्य् आह---ब्रह्मेति । यद् वा, अधोक्षजालम्भम् इहेत्य् आदौ । तद् ब्रह्म-निर्वाण-सुखं विदुर् बुधाः\[भा।पु। ७.७.३७\] इति सप्तमोक्तेर् ब्रह्म-निर्वाण-पद-वाच्यं तं कपिलम् एव स्व-पुत्रं कपिल-वैराग्य्कृते प्राप ॥३०॥

———————————————————————————————————————

**॥ ३.३३.३१ ॥**

**तद् वीरासीत् पुण्यतमं क्षेत्रं त्रैलोक्य-विश्रुतम् ।**

**नाम्ना सिद्ध-पदं यत्र सा संसिद्धिम् उपेयुषी ॥**

**श्रीधर-स्वामी (भावार्थ-दीपिका) :** हे **वीर** विदुर ! **उपेयुषी** प्राप्ता ॥३१॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम् ।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** हे **वीर** विदुर ! ॥३१॥

———————————————————————————————————————

**॥ ३.३३.३२ ॥**

**तस्यास् तद् योग-विधुत- मार्त्यं मर्त्यम् अभूत् सरित् ।**

**स्रोतसां प्रवरा सौम्य सिद्धिदा सिद्ध-सेविता ॥**

**श्रीधर-स्वामी (भावार्थ-दीपिका) :** हे सौम्य, तस्यास् तन् मर्त्यं शरीरं सरिद् अभूत् । कथं-भूतम् ? योगेन विधूता विलीना मार्त्या दैहिका धातु-मला यस्य ॥३२॥

———————————————————————————————————————

**जीव-गोस्वामी (क्रम-सन्दर्भः) :** श्री-कपिल-देववद्रूपान्तरेण महा-वैकुण्ठ-स्थितापि लोक-निस्तारार्थं स्व-देहं सर्वत्र भ्रमयतीति लोक-प्रसिद्धं सरिद्-रूपम् आसाद्य स्वयं तद्-अधिष्ठात्री भूत्वा पृथिव्याम् अपि व्यूह्य स्थितेत्याह---तस्या इति ॥३२॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** हे सौम्य, तस्यास् तन् मर्त्यं शरीरं सरिद् अभूत् । कीदृशम् ? योगेन विधूता विलीना मार्त्या धातु-मला यस्य तत् ॥३२॥

———————————————————————————————————————

**॥ ३.३३.३३ ॥**

**कपिलोऽपि महा-योगी भगवान् पितुर् आश्रमात् ।**

**मातरं समनुज्ञाप्य प्राग्-उदीचीं दिशं ययौ ॥**

**श्रीधर-स्वामी (भावार्थ-दीपिका) :** कपिलोऽपि ययाव् इत्य् उक्तं तद् एव प्रपञ्चयति, कपिलोऽपीति त्रिभिः । समनुज्ञाप्यानुज्ञां संप्रार्थ्य ॥३३॥

———————————————————————————————————————

**जीव-गोस्वामी (क्रम-सन्दर्भः) :** प्राक् प्रथमं सदाचारादुदीचीम् एव दिशं ययौ । पश्चाद्गङ्गा-सागर-सङ्गम एव स्थिरताम् अवापेत्यर्थः ॥३३॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** कपिलो ययाव् इत्य् उक्तम् । तद् एव प्रपञ्चयति कपिलोऽपीति त्रिभिः । समनुज्ञाप्य अनुज्ञां प्रार्थ्य प्राक् प्रथमं सद्-आचाराद् उदीचीम् एव दिशं ययौ । पश्चाद्गङ्गा-सागर-सङ्गम एव स्थिरताम् अवापेत्यर्थः ॥३३॥

———————————————————————————————————————

**॥ ३.३३.३४ ॥**

**सिद्ध-चारण-गन्धर्वैर् मुनिभिश् चाप्सरो-गणैः ।**

**स्तूयमानः समुद्रेण दत्तार्हण-निकेतनः ॥**

**श्रीधर-स्वामी (भावार्थ-दीपिका) :** दत्तम् अर्हणम् अर्ध्यं निकेतनं च यस्मै ॥३४॥

———————————————————————————————————————

**जीव-गोस्वामी (क्रम-सन्दर्भः) :** सिद्धेति युग्मकम् ॥३४॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

———————————————————————————————————————

**॥ ३.३३.३५ ॥**

**आस्ते योगं समास्थाय साङ्ख्याचार्यैर् अभिष्टुतः ।**

**त्रयाणाम् अपि लोकानाम् उपशान्त्यै समाहितः ॥**

**श्रीधर-स्वामी (भावार्थ-दीपिका) :** उपशान्त्य् अर्हं समाहित आस्ते ॥३५॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम् ।*

———————————————————————————————————————

**॥ ३.३३.३६ ॥**

**एतन् निगदितं तात यत् पृष्टोऽहं तवानघ ।**

**कपिलस्य च संवादो देवहूत्याश् च पावनः ॥**

**श्रीधर-स्वामी (भावार्थ-दीपिका) :** प्रकरणार्थम् उपसंहरति---एतद् इति । तव त्वया ॥३६॥

———————————————————————————————————————

**जीव-गोस्वामी (क्रम-सन्दर्भः) :** एतदित्यत्र एवम् इतिपुण्यारण्यः ।*।*३६॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

———————————————————————————————————————

**॥ ३.३३.३७ ॥**

**य इदम् अनुशृणोति योऽभिधत्ते**

**कपिल-मुनेर् मतम् आत्म-योग-गुह्यम् ।**

**भगवति कृत-धीः सुपर्ण-केताव्**

**उपलभते भगवत्-पदारविन्दम् ॥**

**श्रीधर-स्वामी (भावार्थ-दीपिका) :** एतच् छ्रवण-कीर्तन-फलम् आह---य इति । **सुपर्ण-केतौ** गरुड-ध्वजे । **उपलभते** प्राप्नोति ॥३७॥

———————————————————————————————————————

**जीव-गोस्वामी (क्रम-सन्दर्भः) :** श्री-कपिल-देवोक्त-तात्पर्यं फलेन दर्शयन् श्री-देवहूत्यास्तादृशीं गतिम् एव द्रढयति---य इदम् इति । **योऽभिधत्ते** मात्रं, यो वा शृणोति मात्रं, किम् उतानुतिष्ठति यः, किम्-उततरां श्री-देवहूतिर् इवेत्य् अर्थः ॥३७॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** श्रीमत्-कपिल-देवोक्त-तात्पर्यं फलेन दर्शयन् देवहूत्यास् तादृशीं गतिम् एव द्रढयति---य इदम् इति । **योऽभिधत्ते** मात्रं, **यो वा शृणोति** मात्रं, किमुतानुतिष्ठति यः किमुततरां श्री-देवहूतिः । **उप** आधिक्येन प्रेमवत् पार्षदतया भगवत्-पदारविन्द-सेवार्थं प्राप्नोति ॥३७॥

———————————————————————————————————————

इति सारार्थ-दर्शिन्यां हर्षिण्यां भक्त-चेतसाम् ।

तृतीयस्य त्रयस्त्रिंशः सङ्गतः सङ्गतः सताम् ॥\*॥

श्रीमद्-भगवानस्यार्थम् अशास्त्रज्ञो न वेद्म्य् अहम् ।

टीकां कुर्वे तद् अप्य् आत्म-बुद्धेस् तत्-सङ्ग-वाञ्छया ॥

ब्रह्मादि-स्तम्ब-पर्यन्तं विश्वं नाथत्य् अयं जनः ।

प्रसादम् एव प्रणमन् क्षमयन् मन्तम् आत्मनः ॥

तृतीय-स्कन्ध-टीकेयम् अपूरि यमुना-तटे ।

श्री-वृन्दावन-कल्प-द्रुम-मूले ऐषाष्टमी-दिने ॥

———————————————————————————————————————

इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं संहितायां वैयासिक्यां तृतीय-स्कन्धे

विदुर-मैत्रेय-संवादे कपिलोपाख्यानं नाम

त्रयस्त्रिंशोऽध्यायः ।

॥३३॥