+++
title = "२३ नव-कन्यानाम् उत्पत्तिः"

+++

<details><summary>विषयः</summary>

समाधि-स्थितस्य कर्दमस्य देवहूति-कृता परिचर्या, कर्दम-द्वारा दिव्य-विमान-निर्माणम्, तत्र दम्पत्योर् विहारो नव-कन्यानाम् उत्पत्तिश् च 
</details>

**॥ ३.२३.१ ॥**

**मैत्रेय उवाच---**

**पितृभ्यां प्रस्थिते साध्वी पतिम् इङ्गित-कोविदा ।**

**नित्यं पर्यचरत् प्रीत्या भवानीव भवं प्रभुम् ॥**

**विश्रम्भेणात्म-शौचेन गौरवेण दमेन च ।**

**शुश्रूषया सौहृदेन वाचा मधुरया च भोः ॥**

**श्रीधर-स्वामी (भावार्थ-दीपिका) :**

त्रयो-विंशे ततो योग- निर्मिते सर्व-संपदि ।

विमाने कामगे चित्रातयो रतिर् उदीर्यते ॥

**प्रस्थिते** गमने कृते सति ॥१-२॥

———————————————————————————————————————

**जीव-गोस्वामी (क्रम-सन्दर्भः) :** विश्रम्भेणेति युग्मकम् ॥१-२॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :**

देवहूत्यां वरस् तस्या वाञ्छता दिव्य-सम्पदः ।

सृष्ट्वा रतिः कर्दमस्य त्रयोविंशे निरूप्यते ॥१-२॥

———————————————————————————————————————

**॥ ३.२३.३ ॥**

**विसृज्य कामं दम्भं च द्वेषं लोभम् अघं मदम् ।**

**अप्रमत्तोद्यता नित्यं तेजीयांसम् अतोषयत् ॥**

**श्रीधर-स्वामी (भावार्थ-दीपिका) : दम्भं** कपटम् । **अघं** निषिद्धाचरणम् । **तेजीयांसम्** अतितेजस्विनम् ॥३॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** **अघम्** अपराधम् ॥३॥

———————————————————————————————————————

**॥ ३.२३.४-५ ॥**

**स वै देवर्षि-वर्यस् तां मानवीं समनुव्रताम् ।**

**दैवाद् गरीयसः पत्युर् आशासानां महाशिषः ॥**

**कालेन भूयसा क्षामां कर्शितां व्रत-चर्यया ।**

**प्रेम-गद्गदया वाचा पीडितः कृपयाब्रवीत् ॥**

**श्रीधर-स्वामी (भावार्थ-दीपिका) : दैवाद् गरीयसो** दैवम् अप्य् अन्यथा कर्तुं समर्थाद् इत्य् अर्थः ॥ **व्रत-चर्यया कर्शितां** तत्रापि **भूयसा कालेनातिक्षामाम्** इत्य् अर्थः ॥४-५॥

———————————————————————————————————————

**जीव-गोस्वामी (क्रम-सन्दर्भः) :** स वै इति युग्मकम् । **महशिषस्** तादृश-सन्तति-पर्यवसानाः ।*।*४॥ **क्षामां** क्षीण-शक्तिं **कर्शितां** तनूकृत-देहां कर्दम उवाचेति क्वचित् ॥५॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** **दैवाद् गरीयसः** दैवाद् अपि गुरुतरात्, दैवम् अप्य् अन्यथा कर्तुं समर्थात् । यद् वा, विसृज्य काम (३.२३.३) इत्य् उक्तम्, तद् अपि कियत् समयानन्तरं दैवात् परमेश्वर-प्रेरण-वशात् **महाशिषः** कामान् **आशासानाम्** इच्छन्तीम् । **कृपया पीडितस्** तस्याः कार्श्य-दर्शनेन सन्तप्तः ॥४-५॥

———————————————————————————————————————

**॥ ३.२३.६ ॥**

**कर्दम उवाच---**

**तुष्टोऽहम् अद्य तव मानवि मानदायाः**

**शुश्रूषया परमया परया च भक्त्या ।**

**यो देहिनाम् अयम् अतीव सुहृत् स देहो**

**नावेक्षितः समुचितः क्षपितुं मद्-अर्थे ॥**

**श्रीधर-स्वामी (भावार्थ-दीपिका) : सुहृत्** प्रियः । **मद्-अर्थे क्षपयितुं नावेक्षितो** न गणितः । **समुचितः** श्लाघ्योऽपि मत्-सेवासक्तयोपेक्षित इत्य् अर्थः ॥६॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** **स देहो नावेक्षितः,** \"तिष्ठतु नश्यतु वा\" इत्य् एवं न गणित इत्य् अर्थः । परम-पतिव्रतायास् तवैतत् युक्तम् एवेति देहं विशिनष्टि---**मद्-अर्थे** मत्-सेवार्थे एव **क्षपयितुं** क्षीणी-कर्तुं **समुचितः** ॥६॥

———————————————————————————————————————

**॥ ३.२३.७-८ ॥**

**ये मे स्व-धर्म-निरतस्य तपः-समाधि-**

**विद्यात्म-योग-विजिता भगवत्-प्रसादाः ।**

**तान् एव ते मद्-अनुसेवनयावरुद्धान्**

**दृष्टिं प्रपश्य वितराम्य् अभयान् अशोकान् ॥**

**अन्ये पुनर् भगवतो भ्रुव उद्विजृम्भ-**

**विभ्रंशितार्थ-रचनाः किम् उरुक्रमस्य ।**

**सिद्धासि भुङ्क्ष्व विभवान् निज-धर्म-दोहान्**

**दिव्यान् नरैर् दुरधिगान् नृप-विक्रियाभिः ॥**

**श्रीधर-स्वामी (भावार्थ-दीपिका) : तपश्** च **समाधिश्** च **विद्या** च उपासना तासु य **आत्म-योगश्** चित्तैकाग्र्यं, तेन **विजिताः** प्राप्ता **भगवत्-प्रसादा** दिव्य-भोगाः, **तान् एव तेऽवरुद्धांस्** त्वयापि वशी-कृतान् **प्रपश्य** । ते दिव्यां **दृष्टिं वितरामि**, यथा दृष्ट्या द्रक्ष्यसि ॥७॥

**अन्ये पुनर्** भोगाः किम् ? न किम् अपि । अतितुच्छा इत्य् अर्थः । तत्र हेतुः---**भगवत उरुक्रमस्य** या **भ्रूः,** तस्या **उद्विजृम्भो** वक्री-भावः, तेन **विभ्रंशिता अर्थ-रचना** मनो-रथा येषु । **निज-धर्मेण** पाति-व्रत्येन **दुह्यन्त** इति तथा तान् । **दुरधिग्**आन् दुष्प्रापान् । **नृपा** वयम् इति या **विक्रियास्** तत्-तद्-भोग-विकृतयस् ताभिः ॥८॥

———————————————————————————————————————

**जीव-गोस्वामी (प्रीति-सन्दर्भः १३): तपश्** च **समाधिश्** च **विद्या** च उपासना, तासु य **आत्म-योगश्** चित्तैकाग्र्यम् । **अन्ये** पुनर्-भोगाः **किम् उरुक्रम**-सम्बन्धिनः । अपि तु नेत्य् अर्थः । अत एव **भगवतो** **भ्रुव** इत्य्-आदि ॥७-८॥

———————————————————————————————————————

**जीव-गोस्वामी (क्रम-सन्दर्भः) :** ये म इति । पूर्वं **स्व-धर्मः** तत्-प्रधण-पूजा, ततस् **तपः,** ततः **समाधिर्** एकाग्रता, ततो **विद्या** अनुभवः, ततः **आत्मना** भगवता शुक्लेन **योगः** संयोगः, तैर् **विजिता** इति स्व-धर्मादीम् अपि तत्-परत्वेन कृतिर् गम्यते ॥७॥ **नृपाणां विक्रियाभिः** सामाद्य्-उपायैः ॥८॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** तस्माद् एतन् निरुपाधि-सेवा ऋण-परिशोधनार्थम् अन्यत् किञ्चन तुभ्यं दातुं नोपयुज्यते किन्त्व् एतद् एव परम-दुर्लभं वस्त्व् इत्य् आह---ये इति । **समाधिर्** ध्यान-परिपाकः, **विद्या** उपासना, ताव् एव **आत्म-योगौ,** ताभ्यां **विजिताः** प्राप्ताः **अवरुद्धान्** त्वयापि वशीकृतान् न्यायतो लब्धान् एवेत्य् अर्थः । **प्रपश्य** **ते** दिव्यां **दृष्टिं वितरामि**, यया दृष्ट्या तान् एवाधुना साक्षाद् द्रक्ष्यसि । यद् वा, मत्-कृपया दृष्टिं प्रकर्षेण पश्य, अलम् अत्र लज्जयेति भावः । अत्र स्व-धर्म-तपो-मिश्र-भगवद्-ध्यानादिभिर् ये **भगवत्-प्रसादास्** तेभ्यो भोग-मोक्षाव् अबाधिताव् एव स्याताम् इत्य् अभिप्रायेणाह---**अभयान् अशोकान्** इति ॥७॥

**अन्ये** शच्य्-आदिभिर् अपि भुज्यमानाः स्वर्गीया अपि भोगा भय-शोक-व्याप्ता एवेत्य् आह---अन्ये इति । किं ? न किम् अपि, तुच्छा इत्य्-आदि । निज-धर्मेण पातिव्रत्येन दुह्यमानान् नृपोऽहं नृप-पत्नी चाहम् इति वा विक्रियास् ताभिर् दू**रधिगम्**आन् दुर्लभान् इत्य् अर्थः ॥८॥

———————————————————————————————————————

**॥ ३.२३.९ ॥**

**एवं ब्रुवाणम् अबलाखिल-योगमाया-**

**विद्या-विचक्षणम् अवेक्ष्य गताधिर् आसीत् ।**

**सम्प्रश्रय-प्रणय-विह्वलया गिरेषद्-**

**व्रीडावलोक-विलसद्-धसिताननाह ॥**

**श्रीधर-स्वामी (भावार्थ-दीपिका) : अखिला योग-मायाश्** च **विद्याश्** च तत्-तद्-उपासनाः, तासु **विचक्षणं** निपुणम् **एवं ब्रुवाणं** पतिम् **अवेक्ष्य** **गताधिर्** निश्चिन्ता जाता । **संप्रश्रयो** विनयः **प्रणयः** प्रेम ताभ्यां **विह्वला** गद्-गदा तया **गिरा ईषद्-व्रीडा**-सहितो योऽ**वलोकः,** तेन **विलसद्** विकसितं **हसितं** जात-हासं **चाननं** यस्याः सा । **आह** जगाद ॥९॥

———————————————————————————————————————

**जीव-गोस्वामी (क्रम-सन्दर्भः) :** एवम् इत्य् अत्र हसितस्यैव ईषद् इत्य् अपि विशेषणम् ॥९॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** **योगमाया** योगोत्थ-विभूतयः, **विद्या** उपासनाश् च, तासु च **विचक्षणं** मद्-भर्ता मत्-पार-लौकिकीर् भोग-मोक्ष-सम्पदो मह्यं ददाति, न त्व् ऐहिकीर् इति मनसि विमृशन्ती **सम्प्रश्रयो** विनयः **प्रणयः** प्रेम-विशेषः, ताव् एव **विह्वलं** यथा स्यात्, तथा यान्ती कर्दमं प्रति गच्छन्ती या **गीस्** तया । विह्वलयेति सोमपा-शब्दवत् । **ईषद्-व्रीडा**-युक्तोऽ**वलोक** एव **विलसद्-धसिताननं** यस्याः, सा **आह** ।

पत्यौ प्रकट-सम्भोग-प्रार्थनाया रसाभासत्वात् तस्या देवहूतेश् चोत्तमाङ्गना-मुकुट-मणित्वात् राद्धम् इत्य्-आदि पद्य-द्वयस्य मुखेन वक्तुम् अशक्यत्वात् तद्-वाचनार्थं लज्जा-हसित-म्रक्षितम् अवलोकम् एव मुखं चकार । तत्र व्यज्यमानौ विनय-प्रणयाव् एव गद्गद-वाणीं चकार तथा यथा राद्धम् (१०) इत्य्-आदि-पद्य-द्वयं स्पष्टम् उच्यमानं बभूव । मुखेन तु सा तुष्णीम् एव तदा तस्थाव् इत्य् अर्थः ॥९॥

———————————————————————————————————————

**॥ ३.२३.१० ॥**

**देवहूतिर् उवाच**---

**राद्धं बत द्विज-वृषैतद् अमोघ-योग-**

**मायाधिपे त्वयि विभो तद् अवैमि भर्तः ।**

**यस् तेऽभ्यधायि समयः सकृद् अङ्ग-सङ्गो**

**भूयाद् गरीयसि गुणः प्रसवः सतीनाम् ॥**

**श्रीधर-स्वामी (भावार्थ-दीपिका) : बतेति** हर्षे । **द्विज-वृष** ! द्विज-श्रेष्ठ ! हे **भर्तः** ! **त्वय्य्** एतत् सर्वं **राद्धं** सिद्धम् एव । तद् **अहम् अवैमि** जानामि । किन्तु यस् ते त्वया **समयो**ऽभिहितः स तावद् **भूयात्** । **सकृद्** इति गर्भ-संभव-मात्र-पर्यन्त इत्य् अर्थः । यस्माद् **गरीयसि** श्रेष्ठे भर्तरि हेतु-भूते स्त्रीणां **प्रसवो गुणो** महान् लाभः । समास-पाठे गरीयसि पत्यौ सति **सतीनां** यतो गुण-प्रसवो गुण-विस्तारो भवति । अतः पुत्रोत्पत्त्या मम गुण-विस्तारे जाते पश्चात् त्वद्-उक्तं सर्वं भवत्व् इति भावः ॥१०॥

———————————————————————————————————————

**जीव-गोस्वामी (क्रम-सन्दर्भः) : अङ्ग-सङ्ग** इत्य् अनेन प्राप्तां मदनोद्भव-द्योतन-जाम् लज्जां वारयति---**गरीयसीति** ॥१०॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** देवहूतिर् उवाचेति । नेत्रेङ्गितेनेति शेषः । हे **द्विज-वृष** ! ब्राह्मण-श्रेष्ठ ! **एतत् त्वयि राद्धं** सिद्धम् एव **तद्** अहम् एव **अवैमि** जानाम्य् एव । किन्तु **यस् ते** त्वया **समयोऽभ्यधायि** उक्तः, स **भूयात्** सकृद् गर्भ-सम्भव-मात्र-पर्यन्तोऽ**ङ्ग-सङ्ग** इत्य् अर्थः । यस्माद् **गरीयसि** श्रेष्ठ-पत्यौ हेतु-भूते **सतीनां** स्त्रीणां **गुणः** खलु **प्रसवो**ऽपत्योत्पत्तिर् एव यद्-अभावाद् बन्ध्येयम् इति स्त्रीषु निन्दैवेति भावः । निर्विसर्ग-पाठे गुणानां प्रसव इति समासेऽपत्य-मिषेण पत्युर् गुणा एव प्रसूयन्ते, ताभिर् इति मे त्वत्तः सद्-अपत्यानि भवन्त्व् इति भावः ॥१०॥

———————————————————————————————————————

**॥ ३.२३.११ ॥**

**तत्रेति-कृत्यम् उपशिक्ष यथोपदेशं**

**येनैष मे कर्शितोऽतिरिरंसयात्मा ।**

**सिद्ध्येत ते कृत-मनोभव-धर्षिताया**

**दीनस् तद् ईश भवनं सदृशं विचक्ष्व ॥**

**श्रीधर-स्वामी (भावार्थ-दीपिका) :** अङ्ग-सङ्गार्थं च प्रथमम् इति कर्तव्यतां संपादयेत्य् आह---हे **ईश**, **तत्र** अङ्ग-सङ्गे इति **कृत्यं** साधनं **यथोपदेशं** काम-शास्त्रानुसारेण **उपशिक्ष** सञ्जानीही, उपकल्पयेत्य् अर्थः । **येन** साधनेन अभ्यङ्ग-भोजन-पानादिनातीव **रन्तुम् इच्छया कर्शितो** दीनश् च ममैष **आत्मा** देहः **सिद्ध्येत** रति-समर्थो भवेत् । कथं-भूतायाः ? **ते** त्वयैव **कृतः** क्षोभितो यो **मनो-भवः,** तेन **धर्षितायाः** । **तत्** ततोऽनुरूपं **भवनं विचक्ष्व** वितर्कय, विचारयेति यावत् ॥११॥

———————————————————————————————————————

**जीव-गोस्वामी (क्रम-सन्दर्भः) : तत्र** सत्-पुत्रोत्पत्ति-कामनायाम् इति **कर्तव्यं** **शिक्षय** । **यथोपदेशं** त्वच्-छिक्षानुरूपं येन च तत्-कर्तव्येन हेतुना तत्-कृत-काम-धर्षिती-भवन्त्या **मे** मम **एष आत्मा** देहः तप-आदिना **अतिकर्शितो** दीनश् चापि **रिरंसया सिद्ध्येत,** तद्-योग्यः स्यात् तद्-अनन्तरं च ।*।*११॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** ननु तर्हि प्रविश पर्ण-शालां तत् ते वाञ्छितं करवाणीति चेत्, न, तद् ईदृश-मलिन-कृश-शरीरेण नैतादृश-पर्ण-शालायां नैतादृश-परिच्छदेन सिद्ध्येद् इत्य् आह---तत्रेति । **तत्र** अङ्ग-सङ्गे इति **कृत्यं** साधनं **यथोपदेशं** वात्स्यायनादि-शास्त्रोपदेशम् अनतिक्रम्य **उपशिक्ष**, स्वस्माद् एव जानीहि, काम-प्रक्रियायाः स्वैक-गम्यत्वात् । ज्ञात्वा च तत्-तत्-समुचित-वस्तु-जातं रसोद्दीपनादिकम् अभ्यङ्ग-भोजन-पानादिकं च साधु सम्पादय इत्य् अर्थः । येन **एष आत्मा** देहः **अतिरिरंसया** **कर्षितः** क्षोभितः सन् **सिद्ध्येत** रति-समर्थो भवेत् । मम कीदृश्याः ? **ते** त्वयैव **कृतः** स्व-दर्शनादिना जनितो यो **मनोभवह्,** तेन **धर्षितायाः** दीनः सम्प्रति तु दरिद्र एव **तत्** तस्मात् हे **ईश** ! योग-बलेन सर्वं स्रष्टुं समर्थः । सदृशं रत्य्-अनुरूपं **भवनं** च **विचक्ष्व** विचारय ॥११॥

———————————————————————————————————————

**॥ ३.२३.१२ ॥**

**मैत्रेय उवाच---**

**प्रियायाः प्रियम् अन्विच्छन् कर्दमो योगम् आस्थितः ।**

**विमानं काम-गं क्षत्तस् तर्ह्य् एवाविरचीकरत् ॥**

**श्रीधर-स्वामी (भावार्थ-दीपिका) : तर्हि** तत् क्षणम् एव **आविरचीकरद्** आविर्भावयां बभूव ॥१२॥

———————————————————————————————————————

**जीव-गोस्वामी (क्रम-सन्दर्भः) :** प्रियाया इति दशकम् ॥१२॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** तूष्णीं स्थितया देवहूत्या नेत्रेङ्गितेनैव एतद् यद् उक्तं कर्दमोऽपि तूष्णीं स्थित एव । तदैव तत् तत् सर्वं सम्पादयामासैव, न तु प्रत्युत्तरं ददाव् इत्य् आह---प्रियाया इत्य्-आदिना ॥१२॥

———————————————————————————————————————

**॥ ३.२३.१३ ॥**

**सर्व-काम-दुघं दिव्यं सर्व-रत्न-समन्वितम् ।**

**सर्व-र्द्ध्य्-उपचयोदर्कं मणि-स्तम्भैर् उपस्कृतम् ॥**

**श्रीधर-स्वामी (भावार्थ-दीपिका) :** तद् एव विशिनष्टि---सर्व-काम-दुघम् इति नवभिः । सर्वैश् च रत्नादिभिः समन्वितम् । **सर्व-र्द्धीनां** सर्व-संपदां य **उपचयः,** तस्योदर्क उत्तरोत्तराभिवृद्धिर् यस्मिन् । **उपस्कृतं** शोभितम् ॥१३॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** न च देव-मनुष्यादि-कृतम् इव तद्-अपूर्ण-सुख-मयम् इत्य् आह---सर्वेति । न च सामान्य-विमानम् इव उत्तरोत्तर-काल-कृतापचय एव उदर्कः उत्तरोत्तर-फलं यत्र तत् । उपस्करणं परिकरः, न चौष्ण्य-शैत्यादि-कालिक-दुःख-सहितम् इत्य् आह---सर्व-कालेति ॥१३॥

———————————————————————————————————————

**॥ ३.२३.१४ ॥**

**दिव्योपकरणोपेतं सर्व-काल-सुखावहम् ।**

**पट्टिकाभिः पताकाभिर् विचित्राभिर् अलङ्कृतम् ॥**

**श्रीधर-स्वामी (भावार्थ-दीपिका) : उपकरणं** परिकरः । **पट्टिका** अल्प-विस्तार-पट्ट-वस्त्र-विशेषाः, पताका विस्तृतास् ताभिः ॥१४॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** **पट्टिकाभिः** क्षुद्र-**पताकाभिः** पताकाभिर् बृहतीभिः ॥१४॥

———————————————————————————————————————

**॥ ३.२३.१५ ॥**

**स्रग्भिर् विचित्र-माल्याभिर् मञ्जु-शिञ्जत्-षड्-अङ्घ्रिभिः ।**

**दुकूल-क्षौम-कौशेयैर् नाना-वस्त्रैर् विराजितम् ॥**

**श्रीधर-स्वामी (भावार्थ-दीपिका) : विचित्राणि माल्यानि** पुष्पाणि यासु । **मञ्जु** यथा भवत्य् एवं **सिञ्जन्तः** कूजन्तः **षड्-अङ्घ्रयो** यासु ताभिः **स्रग्भिः** ॥१५॥

———————————————————————————————————————

**जीव-गोस्वामी (क्रम-सन्दर्भः) :** दुकूल-क्षौमे अतसी-तन्तु-सम्भवत्वेन समानेऽप्य् अवान्तर-भेदे ज्ञेये, दुकूलं क्षौमम् अस्त्रियाम् इत्य् अमरः ॥१५॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** स्रग्भिर् अतिपुष्ट-दीर्घाभिर् गोपानसी-लग्नाभिः । **विचित्राणि** रक्त-पीतादि-वर्णानि माल्यान्य् अन्तरा प्रोतानि यासु ताभिः । **दुकूलैः** क्षुद्र-कृमि-कोषोत्थ-पट्ट-वस्त्रैः **क्षौमैर्** अतसी-तन्तु-भवैः **कौशेयैर्** बृहत्-कृमि-कौषोत्थैर् **नाना-वस्त्रैर्** आङ्करैः कार्पासैश् च चतुष्किका वेद्यास् तरण-रूपैः ॥१५॥

———————————————————————————————————————

**॥ ३.२३.१६ ॥**

**उपर्य् उपरि विन्यस्त- निलयेषु पृथक् पृथक् ।**

**क्षिप्तैः कशिपुभिः कान्तं पर्यङ्क-व्यजनासनैः ॥**

**श्रीधर-स्वामी (भावार्थ-दीपिका) : उपर्य् उपरि** विरचित-गृहेषु । **कशिपुभिः** शय्याभिः **कान्तं** कमनीयम् । **पर्यङ्कादिभिश्** च कान्तम् ॥१६॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** **कशिपुभिः** शय्याभिः ॥१६॥

———————————————————————————————————————

**॥ ३.२३.१७ ॥**

**तत्र तत्र विनिक्षिप्त- नाना-शिल्पोपशोभितम् ।**

**महा-मरकत-स्थल्या जुष्टं विद्रुम-वेदिभिः ॥**

*न कतमेनापि व्याख्यातम्।*

———————————————————————————————————————

**॥ ३.२३.१८ ॥**

**द्वाःसु विद्रुम-देहल्या भातं वज्र-कपाटवत् ।**

**शिखरेष्व् इन्द्रनीलेषु हेम-कुम्भैर् अधिश्रितम् ॥**

**मध्वाचार्यः (भागवत-तात्पर्यम्) :** देहली-द्वार-बन्धः ॥१८॥

———————————————————————————————————————

**श्रीधर-स्वामी (भावार्थ-दीपिका) : द्वाःसु** द्वारेषु **विद्रुम**-निर्मिता **देहली** उदुम्बरः, तया **भातं** शोभितम् । **वज्र**-खचित-**कपाट**-युक्तम् । **इन्द्रनील**-मयेषु **शिखरेषु** प्रासादाग्र-भागेषु ॥१८॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** **विद्रुम**-मय्या **देहल्या** **भातं** द्वार्षु **वज्र-कवाटवत्** हीरक-कवाट-युक्तं **शिखरेषु** सर्वोर्ध्व-प्रासाद-चूडासु ॥१८॥

———————————————————————————————————————

**॥ ३.२३.१९ ॥**

**चक्षुष्मत् पद्मरागाग्र्यैर् वज्र-भित्तिषु निर्मितैः ।**

**जुष्टं विचित्र-वैतानैर् महार्हैर् हेम-तोरणैः ॥**

**श्रीधर-स्वामी (भावार्थ-दीपिका) : चक्षुष्मन्त** इव ये **पद्म-रागाग्र्यास्** तैः । यद् वा, चक्षुष्मद् इव । कैः ? पद्म-रागाग्र्यैः । **विचित्रैर् वैतानैर्** वितान-समूहैः ॥१९॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** हीरक-मय-भित्तिषु अर्पितैः **पद्मरागाग्र्य**-खण्डैश् **चक्षुष्मद्** इव **वैतानैर्** वितान-समूहैः **हेम्नस् तोरणैर्** वन्दन-माल्येति ख्यातैः ॥१९॥

———————————————————————————————————————

**॥ ३.२३.२० ॥**

**हंस-पारावत-व्रातैस् तत्र तत्र निकूजितम् ।**

**कृत्रिमान् मन्यमानैः स्वान् अधिरुह्याधिरुह्य च ॥**

**मध्वाचार्यः (भागवत-तात्पर्यम्) :** कृत्रिमान् शोभार्थ-कृतान् ॥२०॥

———————————————————————————————————————

**श्रीधर-स्वामी (भावार्थ-दीपिका) : कृत्रिमान्** अपि हंसादीन् स्वान् स-जातीयान् **मन्यमानैस्** **तत्र तत्र** **अधिरुह्याधिरुह्य** **निकूजितम्** ॥२०॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** **कृत्रिमान्** अपि हंसादीन् स्वान् स्व-जातीयान् **मन्यमानैस् तत्र तत्र** स्व-गण-मध्ये **अधिरुह्य** निर्भरं **कूजितम्** । विहार-स्थानं क्रीडा-प्रदेशः विश्रामः शयन-गृहं संवेशः सम्भोगान्तर्-निद्रा-गृहम् ॥२०॥

———————————————————————————————————————

**॥ ३.२३.२१ ॥**

**विहार-स्थान-विश्राम- संवेश-प्राङ्गणाजिरैः ।**

**यथोपजोषं रचितैर् विस्मापनम् इवात्मनः ॥**

**श्रीधर-स्वामी (भावार्थ-दीपिका) :** विहार-स्थानं क्रीडा-प्रदेशः, विश्रामः शयन-गृहम्, संविश उपभोग-स्थानम्, प्राङ्गणं गृहाद् बहिः, अजिरं प्राकाराद् बहिः, **यथा उपजोषं** यथा-सुखम् आत्मनः स्वस्य माया-विरोऽपि विस्मय-जनकम् इव ॥२१॥

———————————————————————————————————————

**जीव-गोस्वामी (क्रम-सन्दर्भः) :** आत्मन इति । विमानस्यापि विस्मापनम् **इव** इत्य् उत्प्रेक्षा-मात्रम् ॥२१॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** प्राङ्गणं गृहाद् बहिः अजिरं प्राचीराद् बहिः । यथोपजोषं यथा-सुखम् आत्मनः स्वस्य कर्दमस्यापि, इवेति स्व-निर्मितत्वात् स्वस्य वस्तुतो न विस्मापनम् इति ॥२१॥

———————————————————————————————————————

**॥ ३.२३.२२ ॥**

**ईदृग् गृहं तत् पश्यन्तीं नातिप्रीतेन चेतसा ।**

**सर्व-भूताशयाभिज्ञः प्रावोचत् कर्दमः स्वयम् ॥**

**श्रीधर-स्वामी (भावार्थ-दीपिका) :** नातिप्रीतेन मलिन-देहत्वात् परिचारिकाभावाच् च ॥२२॥

———————————————————————————————————————

**जीव-गोस्वामी (क्रम-सन्दर्भः) :** मलिन-देहादित्वेन भावानुद्दीप्तेर् नातिप्रीतेन स्वयम् इत्य् अत्र प्रियाम् इति क्वचित् ॥२२॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** नातिप्रीतेन मलिन-देहत्वात् परिचारिकाभावाच् चेति भावः ॥२२॥

———————————————————————————————————————

**॥ ३.२३.२३ ॥**

**निमज्ज्यास्मिन् ह्रदे भीरु विमानम् इदम् आरुह ।**

**इदं शुक्ल-कृतं तीर्थम् आशिषां यापकं नृणाम् ॥**

**श्रीधर-स्वामी (भावार्थ-दीपिका) :** अस्मिन् ह्रदे बिन्दु-सरसि । आरुहाधिरोह । शुक्लेन विष्णुना कृतम् आनन्द-बिन्दु-निपातनेन । यापकं प्रापकम् ॥२३॥

———————————————————————————————————————

**जीव-गोस्वामी (क्रम-सन्दर्भः) :** इति-कृत्यं शिक्षयति---निमज्ज्येति युग्मकम् । वेणी-भूतान् स्व-मूर्धजान् इति क्वचित् ॥२३॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** ह्रदे बिन्दु-सरसि यापकं प्रापकम् ॥२३॥

———————————————————————————————————————

**॥ ३.२३.२४ ॥**

**सा तद् भर्तुः समादाय वचः कुवलयेक्षणा ।**

**स-रजं बिभ्रती वासो वेणी-भूतांश् च मूर्धजान् ॥**

**श्रीधर-स्वामी (भावार्थ-दीपिका) : समादाय** आहृत्य । **स-रजं** मलिनम् । **वेणी-भूतान्** जटिलान् ॥२४॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** **समादाय** आहृत्य ॥२४॥

———————————————————————————————————————

**॥ ३.२३.२५ ॥**

**अङ्गं च मल-पङ्केन सञ्छन्नं शबल-स्तनम् ।**

**आविवेश सरस्वत्याः सरः शिव-जलाशयम् ॥**

**श्रीधर-स्वामी (भावार्थ-दीपिका) : शबलौ** विवर्णौ **स्तनौ** यस्मिंस् तत् । सरस्वत्याः शिवानि जलान्य् आशेरते यस्मिन्, शिवा जलाशया जल-चरा यस्मिन्न् इति वा ॥२५॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्*

———————————————————————————————————————

**॥ ३.२३.२६ ॥**

**सान्तः-सरसि वेश्म-स्थाः शतानि दश कन्यकाः ।**

**सर्वाः किशोर-वयसो ददर्शोत्पल-गन्धयः ॥**

**श्रीधर-स्वामी (भावार्थ-दीपिका) : सा** तत्र निमग्ना सती विस्मयं ददर्श । तम् आह---**सान्तः सरसि** इति दशभिः । **उत्पल-गन्धयः** कमला-गन्धीः ॥२६॥

———————————————————————————————————————

**जीव-गोस्वामी (क्रम-सन्दर्भः) : सान्तर्** इति युग्मकम् ॥२६॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** *न व्याख्यातम्**।***

———————————————————————————————————————

**॥ ३.२३.२७ ॥**

**तां दृष्ट्वा सहसोत्थाय प्रोचुः प्राञ्जलयः स्त्रियः ।**

**वयं कर्म-करीस् तुभ्यं शाधि नः करवाम किम् ॥**

**श्रीधर-स्वामी (भावार्थ-दीपिका) : तुभ्यं** तव **कर्म-करीः** परिचारिका **वयम्** अस्मान् आज्ञापयेति **स्त्रियः प्रोचुः** ॥२७॥

———————————————————————————————————————

**जीव-गोस्वामी (क्रम-सन्दर्भः) : कर्म-करीर् नः शाधि** । **वयं किं करवाम** इत्य् अन्वयः ॥२७॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** **तुभ्यं** तव **कर्म-करीः** किङ्कर्यः । यद् वा, तुभ्यं परिचरितुं त्वम् अस्मान् **शाधि** आज्ञापय ॥२७॥

———————————————————————————————————————

**॥ ३.२३.२८-२९ ॥**

**स्नानेन तां महार्हेण स्नापयित्वा मनस्विनीम् ।**

**दुकूले निर्मले नूत्ने ददुर् अस्यै च मानदाः ॥**

**भूषणानि परार्ध्यानि वरीयांसि द्युमन्ति च ।**

**अन्नं सर्व-गुणोपेतं पानं चैवामृतासवम् ॥**

**श्रीधर-स्वामी (भावार्थ-दीपिका) :** ततश् च **स्नानेन** स्नान-योग्य-तैलादिना ॥२८॥ **परर्ध्यान्य्** उत्कृष्टानि । **वरीयांसि** तत्-प्रियाणि **द्युमन्ति** दीप्तिमन्ति च । **पानं** पेयम् । **अमृतं** स्वादु । **आसवं** मादकम् ॥२९॥

———————————————————————————————————————

**जीव-गोस्वामी (क्रम-सन्दर्भः) :** स्नानेनेति युग्मकम् । **परार्ध्यानीति** पाठो बहुत्र ॥२८-२९॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** **स्नानेन** स्नान-योग्य-तैलादिना भूषणादीनि परिधातुं **ददुः** । **अन्न-पाने** च भोक्तुं ददुः ॥२८-२९॥

———————————————————————————————————————

**॥ ३.२३.३० ॥**

**अथादर्शे स्वम् आत्मानं स्रग्विणं विरजाम्बरम् ।**

**विरजं कृत-स्वस्त्ययनं कन्याभिर् बहु-मानितम् ॥**

**मध्वाचार्यः (भागवत-तात्पर्यम्) :** आदर्शे ददर्श ॥३०॥

———————————————————————————————————————

**श्रीधर-स्वामी (भावार्थ-दीपिका) : आदर्शे स्वम् आत्मानं** ददर्शेति शेषः । आत्मानं विशिनष्टि चतुर्भिः । **कृतं स्वस्त्य्-अयनं** मङ्गलं यस्य । पुंस्त्वम् आत्म-शब्द-सामानाधिकरण्यात् ॥३०॥

———————————————————————————————————————

**जीव-गोस्वामी (क्रम-सन्दर्भः) :** अथादर्श इति चतुष्कम् ॥३०॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** **स्वम् आत्मानं** ददर्शेति शेषः ॥३०॥

———————————————————————————————————————

**॥ ३.२३.३१ ॥**

**स्नातं कृत-शिरः-स्नानं सर्वाभरण-भूषितम् ।**

**निष्क-ग्रीवं वलयिनं कूजत्-काञ्चन-नूपुरम् ॥**

**श्रीधर-स्वामी (भावार्थ-दीपिका) :** विरजम् इत्य् अस्य प्रपञ्चः । **स्नातम्** उद्वर्त्य क्षालितम् । **कृतं शिरः-स्नानम्** अभ्यङ्गो येन । भूषितत्वम् एवह । **निष्कं** पदकं **ग्रीवायां** यस्य ॥३१॥

———————————————————————————————————————

**जीव-गोस्वामी (क्रम-सन्दर्भः) : कृत-शिरः-स्नानं** तैलादिना आशिर आरभ्य सर्वाङ्ग-स्नानम् ॥३१॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** काश्चित् पाश्चात्याः स्त्रियः शिरसा न स्नान्तीति तद्-वारणार्थम् आह---**कृत-शिरः-स्नानम्** इति ॥३१॥

———————————————————————————————————————

**॥ ३.२३.३२ ॥**

**श्रोण्योर् अध्यस्तया काञ्च्या काञ्चन्या बहु-रत्नया ।**

**हारेण च महार्हेण रुचकेन च भूषितम् ॥**

**श्रीधर-स्वामी (भावार्थ-दीपिका) : बहूनि रत्नानि** यस्यां तया । **रुचकेन** मङ्गल-द्रव्येण कुङ्कुमादिना । तद् उक्तं विश्व-प्रकाशे---रुचकं मङ्गल-द्रव्ये ग्रीवा-भरण-दन्तयोः इति ।

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** **श्रोण्योः** कट्योर् **अध्यस्तया** उपरि-विन्यस्तया **काञ्च्या रुचकेन** मङ्गल-द्रव्येण---रुचकं मङ्गल-द्रव्ये ग्रीवाभरण-दन्तयोः इति विश्वः ॥३२॥

———————————————————————————————————————

**॥ ३.२३.३३ ॥**

**सुदता सुभ्रुवा श्लक्ष्ण- स्निग्धापाङ्गेन चक्षुषा ।**

**पद्म-कोश-स्पृधा नीलैर् अलकैश् च लसन्-मुखम् ॥**

**श्रीधर-स्वामी (भावार्थ-दीपिका) : सुदता** **सुभ्रुवा** **चक्षुषेति** च जाताव् एक-वचनानि । एतैर् **लसच्** छोभमानं **मुखं** यस्य । कथं-भूतेन चक्षुषा ? श्लक्ष्णो मनो-हरः स्निग्धोऽपाङ्गो नेत्र-प्रान्तो यस्य । **पद्म-कोशेन स्पर्धत** इति पद्म-कोश-स्पृत्, तेन ॥३३॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** **सुदता सुभ्रुवो चक्षुषेति** जाताव् एक-वचनानि । **श्लक्ष्णो** मनोहरः । **स्निग्धोऽपाङ्गो** यत्र तेन । **पद्म-कोषेण** सह **स्पर्धत** इति पद्म-कोष-स्पृत्, तेन ॥३३॥

———————————————————————————————————————

**॥ ३.२३.३४ ॥**

**यदा सस्मार ऋषभम् ऋषीणां दयितं पतिम् ।**

**तत्र चास्ते सह स्त्रीभिर् यत्रास्ते स प्रजापतिः ॥**

**श्रीधर-स्वामी (भावार्थ-दीपिका) :** दृष्ट्वा च यदा **पतिं** **सस्मार** तदा **यत्र** असौ **तत्र** एव स्वयम् अप्य् **आस्ते** ॥३४॥

———————————————————————————————————————

**जीव-गोस्वामी (क्रम-सन्दर्भः) :** ततश् च भावो जात इत्य् आह---यदेति ॥३४॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

———————————————————————————————————————

**॥ ३.२३.३५ ॥**

**भर्तुः पुरस्ताद् आत्मानं स्त्री-सहस्र-वृतं तदा ।**

**निशाम्य तद्-योग-गतिं संशयं प्रत्यपद्यत ॥**

**श्रीधर-स्वामी (भावार्थ-दीपिका) : आत्मानं निशाम्य** दृष्ट्वा । तां च **तस्य योग-गतिं** योग-प्रभावं दृष्ट्वा । **संशयं** किम् इदम् इति विस्मयम् ॥३५॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** न तु जल-ह्रदात् पद-व्यापारेण यान्तम् इति तस्याद्भुतैव **योग-गतिः** । **निशाम्य** दृष्ट्वा तस्यैव योग-गतिं योग-प्रभावं च दृष्ट्वा **संशयं**---\"कथम् एतद् अभूत् ?\" इति विस्मयम् ॥३५॥

———————————————————————————————————————

**॥ ३.२३.३६ ॥**

**स तां कृत-मल-स्नानां विभ्राजन्तीम् अपूर्ववत् ।**

**आत्मनो बिभ्रतीं रूपं संवीत-रुचिर-स्तनीम् ॥**

**श्रीधर-स्वामी (भावार्थ-दीपिका) :** स मुनिर् विवाहात् प्राग् यद् **आत्मनो रूपं**, तद् एव पुनर् **बिभ्रतीम्** । **संवीतौ** प्रावृतौ **रुचिरौ स्तनौ** यस्याः । पाठान्तरे तु रूप-विशेषम् ॥३६॥

———————————————————————————————————————

**जीव-गोस्वामी (क्रम-सन्दर्भः) :** स ताम् इति युग्मकम् । अपूर्वत्वे हेतुः आत्मन इति टीकायां विवाहात् प्राग् इत्य्-आदिकम् अपूर्ववद् इति वति-प्रत्यय-स्वारस्याल् लभ्यते । अपूर्वत्वं हि तपो-मय-दशा-मात्रापेक्षया ।*।*३६॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** स मुनिर् **आत्मनो रूपं** विवाहात् प्राक् यादृशम् आसीत्, तद् एव पुनर् **बिभ्रतीम्** इत्य् अर्थः । **संवीतौ** प्रावृतौ **रुचिरौ स्तनौ** यस्यास् ताम् । नपुंसक-पाठे रूप-विशेषणम् ॥३६॥

———————————————————————————————————————

**॥ ३.२३.३७ ॥**

**विद्याधरी-सहस्रेण सेव्यमानां सुवाससम् ।**

**जात-भावो विमानं तद् आरोहयद् अमित्र-हन् ॥**

**श्रीधर-स्वामी (भावार्थ-दीपिका) :** शोभने **वाससी** यस्याः । **जातो भावः** प्रेम यस्य । हे **अमित्र-हन्** ! जित-काम ! ॥३७॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** हे **अमित्र-हन्** ! जित-काम ! ॥३७॥

———————————————————————————————————————

**॥ ३.२३.३८ ॥**

**तस्मिन्न् अलुप्त-महिमा प्रिययानुरक्तो**

**विद्याधरीभिर् उपचीर्ण-वपुर् विमाने ।**

**बभ्राज उत्कच-कुमुद्-गणवान् अपीव्यस्**

**ताराभिर् आवृत इवोडु-पतिर् नभः-स्थः ॥**

**मध्वाचार्यः (भागवत-तात्पर्यम्) :** उद्गुणवान् अवीच्यः उत्तमामृत-वीची-युक्तः ॥३८॥

———————————————————————————————————————

**श्रीधर-स्वामी (भावार्थ-दीपिका) : तस्मिन्** **विमाने** मुनिर् **बभ्राजे** । **न लुप्तो महिमा** स्वातन्त्र्यं यस्य । **उपचीर्णं** शुश्रूषितं **वपुर्** यस्य । विकसित-**कुमुद्-गणवान् अपीव्योऽ**तिसुन्दरः । पूर्ण-चन्द्र इव मुनिः, नभ इव विमानम्, तारा इव ताः स्त्रियः, कुमुदानीव तासां नेत्राणीति ज्ञेयम् ॥३८॥

———————————————————————————————————————

**जीव-गोस्वामी (क्रम-सन्दर्भः) : उडुपतिर्** इति उडुः रोहिणी, सा च प्रिया-स्थानीया ज्ञेया, प्रिया-शब्द एवोभयत्रोन्नीयते ॥३८॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** **तस्मिन्** **विमाने** मुनिर् **बभ्राजे** । **उपचीर्णं** शुश्रूषितं **वपुर्** यस्य सः । विकसित-**कुमुद्-गणवान् अपीव्यो**ऽतिसुन्दरः । पूर्ण-चन्द्र इव मुनिः, नभ इव विमानम्, तारा इव ताः स्त्रियः, कुमुदानीव तासां नेत्राणीति ज्ञेयम् ॥३८॥

———————————————————————————————————————

**॥ ३.२३.३९ ॥**

**तेनाष्ट-लोकप-विहार-कुलाचलेन्द्र-**

**द्रोणीष्व् अनङ्ग-सख-मारुत-सौभगासु ।**

**सिद्धैर् नुतो द्युधुनि-पात-शिव-स्वनासु**

**रेमे चिरं धनदवल् ललना-वरूथी ॥**

**श्रीधर-स्वामी (भावार्थ-दीपिका) :** तेन विमानेन । अष्ट-लोक-पालानां विहारो यस्मिन् कुलाचलेन्द्रे मेरौ तस्य द्रोणीषु दरीषु । अनङ्गस्य सखा यो मारुतः शीत-सुगन्धम् अन्दानिलस् तेन सौभगं सौन्दर्यं यासु । सिद्धैर् नुतः स्तुतः सन् । द्युधुनिर् गङ्गा तस्याः पातेन शिवः स्वनो यासु तासु रेमे । ललना-वरूथी स्त्री-रत्न-समूहवान् ॥३९॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** तेन विमानेन रेमे । कुलाचलेन्द्रो मेरुः द्युधुर् निर्गङ्गा तस्या ऊर्ध्वतः पातेन शिवः स्वनो यासु तासु ललना-समूहवान् ॥३९॥

———————————————————————————————————————

**॥ ३.२३.४० ॥**

**वैश्रम्भके सुरसने नन्दने पुष्पभद्रके ।**

**मानसे चैत्ररथ्ये च स रेमे रामया रतः ॥**

**श्रीधर-स्वामी (भावार्थ-दीपिका) :** वैश्रम्भकादिषु देवोद्यानेषु । मानसे च सरसि । रतः सन् ॥४०॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** वैश्रम्भकादिषु देवोद्यानेषु मानसे सरसि ॥४०॥

———————————————————————————————————————

**॥ ३.२३.४१ ॥**

**भ्राजिष्णुना विमानेन काम-गेन महीयसा ।**

**वैमानिकान् अत्यशेत चरल् लोकान् यथानिलः ॥**

**श्रीधर-स्वामी (भावार्थ-दीपिका) :** अत्यशेतातिक्रम्य स्थितः ॥४१॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** अत्यशेत अतिक्रान्तवान् ॥४१॥

———————————————————————————————————————

**॥ ३.२३.४२ ॥**

**किं दुरापादनं तेषां पुंसाम् उद्दाम-चेतसाम् ।**

**यैर् आश्रितस् तीर्थ-पदश् चरणो व्यसनात्ययः ॥**

**श्रीधर-स्वामी (भावार्थ-दीपिका) :** उद्दाम-चेतसां धीराणाम् । व्यसनं संसारस् तस्यात्ययो यस्मात् ॥४२॥

———————————————————————————————————————

**जीव-गोस्वामी (क्रम-सन्दर्भः) :** किम् इति । उद्दाम-चेतसाम् अपेक्षान्तर्-आबद्ध-चित्तत्वेन निजाश्रये धैर्यं गतानाम् । यद् वा, सर्वत्र कुण्ठता-रहित-चित्तानाम् इति तीर्थ-पद इति व्यसनात्यय इति च दुःसाध्यत्वम् एव व्यावर्तयति । सर्व-विघ्नात्यय-पूर्वकं सर्व-सम्पादनस्य विवक्षितत्वात् ॥४२॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** उद्दाम-चेतसां तच्-चरणाद् अन्यत्राबद्ध-मनसाम् ॥४२॥

———————————————————————————————————————

**॥ ३.२३.४३ ॥**

**प्रेक्षयित्वा भुवो गोलं पत्न्यै यावान् स्व-संस्थया ।**

**बह्व्-आश्चर्यं महा-योगी स्वाश्रमाय न्यवर्तत ॥**

**श्रीधर-स्वामी (भावार्थ-दीपिका) :** प्रेक्षयित्वा दर्शयित्वा । गोलं मण्डलम् । स्व-संस्थया द्वीप-वर्षादि-रचनया यावांस् तावन्तम् । बहून्य् आश्चर्याणि यस्मिंस् तम् ॥४३॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** गोलं मण्डलम् । स्व-संस्थया द्वीप-वर्षादि-रचनया यावांस् तावन्तम् ॥४३॥

———————————————————————————————————————

**॥ ३.२३.४४ ॥**

**विभज्य नवधात्मानं मानवीं सुरतोत्सुकाम् ।**

**रामां निरमयन् रेमे वर्ष-पूगान् मुहूर्तवत् ॥**

**श्रीधर-स्वामी (भावार्थ-दीपिका) :** नवधा विभज्य नव-भेदम् आत्मानं कृत्वा ॥४४॥

———————————————————————————————————————

**जीव-गोस्वामी (क्रम-सन्दर्भः) :** तत्-तद्-अपत्योत्पत्तौ तत्-तद्-गुणप्रधानत्वेन नवधा ।

———————————————————————————————————————

**विश्वनाथ-चक्रवर्ती (सारार्थ-दर्शिणी) :** नवधा नव-प्रभेदेनात्मानं कृत्वा ॥४४॥

———————————————————————————————————————

**॥ ३.२३.४५ ॥**

**तस्मिन् विमान उत्कृष्टां शय्यां रति-करीं श्रिता ।**

**न चाबुध्यत तं कालं पत्यापीच्येन सङ्गता ॥**

**मध्वाचार्यः (भागवत-तात्पर्यम्) :** प्राप्त-षोडश-वर्षः सन्न् आवीच्य इति कथ्यते इत्य् अभिधानम् ॥४५॥

———————————————————————————————————————

*अन्यैर्न व्याख्यातम्**।***

———————————————————————————————————————

**॥ ३.२३.४६ ॥**

**एवं योगानुभावेन दम्-पत्यो रममाणयोः ।**

**शतं व्यतीयुः शरदः काम-लालसयोर् मनाक् ॥**

**श्रीधर-स्वामी (भावार्थ-दीपिका) :** शरदः संवत्सराः । मनाग् ईषद् इव व्यतीयुः ॥४६॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** मनाक् ईषद् इव व्यतीयुः ॥४६॥

———————————————————————————————————————

**॥ ३.२३.४७ ॥**

**तस्याम् आधत्त रेतस् तां भावयन्न् आत्मनात्म-वित् ।**

**नोधा विधाय रूपं स्वं सर्व-सङ्कल्प-विद् विभुः ॥**

**श्रीधर-स्वामी (भावार्थ-दीपिका) :** आत्मना स्व-देहार्ध-रूपेणाति-प्रीत्या भावयन् । तथा सति सद्-अपत्यं भवेद् इति। नोधा नवधा । सर्व-सङ्कल्प-विद् इति तस्या बह्व्-अपत्य-सङ्कल्पं जानन्न् इत्य् अर्थः । विभुस् तथा कर्तुं समर्थश् च । आत्म-विद् इति च तस्याम् अनासक्तत्वात् स्त्रियो जाता इति भावः । पुमान् पुंसोऽधिके शुक्रे स्त्री भवत्य् अधिके स्त्रियाः इति स्मृतेः ॥४७॥

———————————————————————————————————————

**जीव-गोस्वामी (क्रम-सन्दर्भः) :** तस्याम् इति । सर्वेषां ब्रह्मणो मरीच्य्-आदि-प्रजापतीनां च सृष्टि-कामनया यः सङ्कल्पस् तद्-वित्, तथा आत्मानं भगवन्तं च निजोपदेशकं वेत्तीति, तथा या त आत्म-भृतं वीर्यं नवधा प्रसविष्यति,

> वीर्ये त्वदीये ऋषय आधास्यन्त्य् अञ्जसात्मनः । >
> सहाहं स्वांश-कलया त्वद्-वीर्येण महा-मुने! >
> तव क्षेत्रे देवहूत्यां प्रणेष्ये तत्त्व-संहिताम् ॥ \[भा।पु। > ३.२१.२९,३२\] इति हि तद्-उपदेशः ।

यद्यपीत्थं तथापि तद्-असमाप्तौ प्रवृजिष्यन्तम् इति ततोऽप्य् अग्रिम-तत्-प्रार्थनान्तरम् आशङ्क्येति गम्यते । श्री-देवहूत्या तु यावत् तेजो बिभृयाद् आत्मनो मे इत्य् अत्रार्थ-विशेषो नावगत इति ॥४७॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** तां स्त्रियं भावयन्न् इति आधान-काले स्त्री-ध्यानेन स्त्र्य्-अपत्यं स्याद् इति तस्याः स्त्र्य्-अपत्य-कामनां जानन्न् इत्य् अर्थः । आत्मना बुद्ध्या आत्म-विद् विरक्त इति तस्य कामाल्पत्वात् शुक्राल्पत्वम्, अतोऽपि स्त्र्य्-अपत्यं भवेत् । यद् उक्तं---पुमान् पुंसोऽधिके शुक्रे स्त्री भवत्य् अधिके स्त्रियाः इति नोधा नवधा सर्व-सङ्कल्प-विद् इति तस्या बह्व्-अपत्य-सङ्कल्पं जानन्न् इत्य् अर्थः, विभुः सर्वत्र समर्थः ॥४७॥

———————————————————————————————————————

**॥ ३.२३.४८ ॥**

**अतः सा सुषुवे सद्यो देवहूतिः स्त्रियः प्रजाः ।**

**सर्वास् ताश् चारु-सर्वाङ्ग्यो लोहितोत्पल-गन्धयः ॥**

**श्रीधर-स्वामी (भावार्थ-दीपिका) :** अतोऽनन्तरम् एव । सद्य एकस्मिन्न् एवाहनि । चारूणि सर्वाण्य् अङ्गानि यासाम् ॥४८॥

———————————————————————————————————————

**जीव-गोस्वामी (क्रम-सन्दर्भः) :** पतिम् इति युग्मकम् ॥४८॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** सदा एकस्मिन्न् एवाहनि ॥४८॥

———————————————————————————————————————

**॥ ३.२३.४९ ॥**

**पतिं सा प्रव्रजिष्यन्तं तदालक्ष्योशती बहिः ।**

**स्मयमाना विक्लवेन हृदयेन विदूयता ॥**

**श्रीधर-स्वामी (भावार्थ-दीपिका) :** प्रवृजिष्यन्तम् आलक्ष्य वितर्क्य स्मयमाना बहिः, अन्तस् तु विक्लवेन व्याकुलेन विदूयता सन्तप्यमानेन हृदा उवाचेत्य् उत्तरेणान्वयः ॥४९॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** स्मयमानेति पति-दर्शन-स्वाभावात्, वस्तुतस् तु विक्लवेन व्याकुलेन विदूयमानेन चित्ताभिर् इत्य् अर्थः ॥४९॥

———————————————————————————————————————

**॥ ३.२३.५० ॥**

**लिखन्त्य् अधो-मुखी भूमिं पदा नख-मणि-श्रिया ।**

**उवाच ललितां वाचं निरुध्याश्रु-कलां शनैः ॥**

**श्रीधर-स्वामी (भावार्थ-दीपिका) :** नखा एव मणयस् तैः श्रीः शोभा यस्य तेन पदा भुवं लिखन्तीति दुरन्त-चिन्ता-लक्षणाम् ॥५०॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

———————————————————————————————————————

**॥ ३.२३.५१ ॥**

**देवहूतिर् उवाच---**

**सर्वं तद् भगवान् मह्यम् उपोवाह प्रतिश्रुतम् ।**

**अथापि मे प्रपन्नाया अभयं दातुम् अर्हसि ॥**

**श्रीधर-स्वामी (भावार्थ-दीपिका) :** उपोवाह संपादितवान् । अभयम् इति भाविनो दैन्यात् संसाराच् च यद् भयं तन् निवर्तयेत्य् अर्थः ॥५१॥

———————————————————————————————————————

**जीव-गोस्वामी (क्रम-सन्दर्भः) :** अथ श्री-देवहूतिर् उवाचेति क्वचित् अभयं पुनः प्रार्थना-क्षमा-रूपम् ॥५१॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** उपोवाह सम्पादितवान् ॥५१॥

———————————————————————————————————————

**॥ ३.२३.५२ ॥**

**ब्रह्मन् दुहितृभिस् तुभ्यं विमृग्याः पतयः समाः ।**

**कश्चित् स्यान् मे विशोकाय त्वयि प्रव्रजिते वनम् ॥**

**श्रीधर-स्वामी (भावार्थ-दीपिका) :** तत्र दैन्यं निवेदयति । तुभ्यं तव दुहितृभिः स्वयम् एवात्मनः समा योग्याः पतयो विमृग्या इति दैन्यं प्राप्तम् । संसार-भयम् उररी-कृत्याह---कश्चिद् इति । विशोकाय ज्ञानोपदेशाय । स्त्रीभिर् ऋणान् अपाकरणात् कञ्चित् कालं त्वद्-अवस्थानेन ब्रह्म-वित् पुत्रः कश्चित् किं स्याद् इत्य् अर्थः ॥५२॥

———————————————————————————————————————

**जीव-गोस्वामी (क्रम-सन्दर्भः) :** प्रार्थनाम् एवाह---ब्रह्मन्न् इति । तुभ्यं त्वया दुहितृभिः समास् तासां योग्याः ॥५२॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** तुभ्यं तव स्वयम् एव विमृग्या इत्य् आसां विवाह-चिन्तापि मे नास्तीति भावः । विशोकाय शोक-दूरीकरणाय तेन कम् अपि योग्यं पुत्रम् अपि त्वत्तोऽहं प्राप्नुयाम् इति कृपया कतिचिद् दिनानि तिष्ठेति भावः ॥५२॥

———————————————————————————————————————

**॥ ३.२३.५३ ॥**

**एतावतालं कालेन व्यतिक्रान्तेन मे प्रभो ।**

**इन्द्रियार्थ-प्रसङ्गेन परित्यक्त-परात्मनः ॥**

**श्रीधर-स्वामी (भावार्थ-दीपिका) :** विषयान् भुङ्क्ष्व किं ब्रह्म-विद्ययेति चेत् तत्राह---एतावतालं पूर्यताम् । परित्यक्तः पर आत्मा यया तस्या मम ॥५३॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** ननु किम् एतद् उक्ति-भङ्ग्या पुनर् अपि मत्तो विषय-सुखं वाञ्छसीति तत्र सलज्जम् आह---एतावता कालेन, स इन्द्रियार्थ-प्रसङ्गस् तेनालं यतः परित्यक्तः पर आत्मा परमेश्वरो यया तस्या इति तेनैतावान् कालो मे व्यर्थ एव गत इति भावः ॥५३॥

———————————————————————————————————————

**॥ ३.२३.५४ ॥**

**इन्द्रियार्थेषु सज्जन्त्या प्रसङ्गस् त्वयि मे कृतः ।**

**अजानन्त्या परं भावं तथाप्य् अस्त्व् अभयाय मे ॥**

**श्रीधर-स्वामी (भावार्थ-दीपिका) :** स्व-कृतम् अनुशोचन्त्य् आह---इन्द्रियार्थेष्व् इति चतुर्भिः । मे मया । परं भावं त्वं ब्रह्म-विद् इति ॥५४॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** महा-भागवतस्य तव क्षणिकेनापि सङ्गेन लोका निसरन्ति । ममत्वेतावद्-वार्षिकेणापि यन् निस्तारो नाभूत् तत्रैतद् एव हेतु-द्वयम् इत्य् आह---इन्द्रियार्थेष्व् इति । परं भावं तवैवं महा-।विशेषं महा-भागवतत्वं च यत् क्षण-मात्रेणैव सर्वं ममतास्पदं त्यक्तुं प्रवृत्तोऽसीति भावः । तथापीति तद् अपि मय्य् अपराधिन्यां कृपां कुर्व् इति भावः ॥५४॥

———————————————————————————————————————

**॥ ३.२३.५५ ॥**

**सङ्गो यः संसृतेर् हेतुर् असत्सु विहितोऽधिया ।**

**स एव साधुषु कृतो निःसङ्गत्वाय कल्पते ॥**

**श्रीधर-स्वामी (भावार्थ-दीपिका) :** प्रसङ्गः कथम् अभयायास्तु तत्राह---सङ्ग इति । अधियाज्ञानेन ॥५५॥

———————————————————————————————————————

**सनातन गोस्वामी-** (ह।भ।वि। १०.२६१) **अधिया** विवेक-हीनेन जनेन असत्सु विहितो यः सम्षारस्य हेतुः सङ्ग-विषय-भोगादि-रूपः । अप्य्-अर्थे एव-शब्दः । सोऽपि साधुषु कृतश् चेत् तर्हि निःसङ्गताय संसार-नाशाय कल्पते, समर्थो भवति ॥५५॥

———————————————————————————————————————

**सनातन गोस्वामी (दिग्-दर्षिनी):** (बृ।भा। २.७.१४): **अधिया** अज्ञानेन हेतुना अबुद्धिना पुरुषेण वा असत्सु असाधु-लोकेषु विहितः **संसृतेर् हेतुर्** यः **सङ्गः** भोजन-पानादि-लक्षणः । **अधिया** इत्य् अस्य परार्धेन वा सम्बन्धः । अज्ञानेनापि कृत्वेत्य् अर्थः । अप्य्-अर्थे **एव**-शब्दः । सो\ऽपि **साधुषु कृतः** सन् **निःसङ्गो** विरक्तो प्रेम-युक्तो वा प्रेम्णि फलानुसन्धानाभाव-न्यायात् तद्-भावाय **कल्पते** समर्थो भवतीति । वाशिष्ठे च---

> सदा सन्तो\ऽभिगन्तव्या यद्यप्य् उपदिशन्ति न । >
> या हि स्वैर-कथास् तेषां उपदेशा भवन्ति ते ॥ >
> शून्यम् आपूर्णताम् एति मृतिर् अप्य् अमृतायते । >
> आपत् सम्पद् इवाभाति विद्वज्-जन-समागमात् ॥ इति ।

———————————————————————————————————————

**जीव-गोस्वामी (क्रम-सन्दर्भः) :** सङ्ग इति । स एव सोऽपि अज्ञान-पूर्वकोऽपीत्य् अर्थः ॥५५॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** किं च, वस्तु-शक्तिर् बुद्धिं नापेक्षत इत्य् अतो भवद्-विध-साधु-सङ्गो विफलो भवितुं सर्वथैव नार्हतीत्य् आह---सङ्ग इति । अधिया अज्ञानेनापीत्य् उभयत्राप्य् अन्वेति ॥५५॥

———————————————————————————————————————

**॥ ३.२३.५६ ॥**

**नेह यत् कर्म धर्माय न विरागाय कल्पते ।**

**न तीर्थ-पद-सेवायै जीवन्न् अपि मृतो हि सः ॥**

**श्रीधर-स्वामी (भावार्थ-दीपिका) :** स्वभावतः प्रवृत्तं यस्य कर्म धर्मार्थं न कल्पते धर्माभिमुखं न भवेत्, तत्रापि निष्काम-धर्म-द्वारा विरागाय न कल्पते । तद्-द्वारा च तीर्थ-पदस्य हरेः सेवार्थं न पर्यवस्येद् इत्य् अर्थः ॥५६॥

———————————————————————————————————————

**जीव-गोस्वामी (क्रम-सन्दर्भः) :** तीर्थ-पदाः साधवः । तीर्थी-कुर्वन्ति तीर्थानीत्य् आद्य् उक्तेः ॥५६॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** ननु किम् एवं निर्विद्यसे तवैतावती सम्पत्तिर् अतो विषयान् भुङ्क्ष्वेति तत्राह---नेहेति । यस्य कर्म देएन्द्रियादि-व्यापारो धर्माद्य्-अर्थं न भवेत् ॥५६॥

———————————————————————————————————————

**॥ ३.२३.५७ ॥**

**साहं भगवतो नूनं वञ्चिता मायया दृढम् ।**

**यत् त्वां विमुक्तिदं प्राप्य न मुमुक्षेय बन्धनात् ॥**

**श्रीधर-स्वामी (भावार्थ-दीपिका) :** न मुमुक्षेय मोक्तम् इच्छां न कृतवत्य् अस्मि ॥५७॥

———————————————————————————————————————

**जीव-गोस्वामी (क्रम-सन्दर्भः) :** सा यथा-कथञ्चित् कृत-भगवत्-सङ्गाप्य् अहं तन्-महिमा-ज्ञानांशेन वञ्चिता अतो भगवन्-मायैवात्र कारणम् इत्य् अर्थः ॥५७॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** तत्रोदाहरणम् अहम् एवेत्य् आह---साहं जीवन् मृता, न मुमुक्षेय मोक्तुम् इच्छा-मात्रम् अपि न कृतवत्य् अस्मीति साश्रु स-गद्गद-वाक्यम् ॥५७॥

———————————————————————————————————————

इति सारार्थ-दर्शिन्यां हर्षिण्यां भक्त-चेतसाम् ।

त्रयोविंशस् तृतीयस्य सङ्गतः सङ्गतः सताम् ॥\*॥

———————————————————————————————————————

इति श्रीमद्-भागवते महा-पुराणे ब्रह्म-सूत्र-भाष्ये

पारमहंस्यं संहितायां वैयासिक्यां तृतीय-स्कन्धे

विदुर-मैत्रेय-संवादे देवहूत्य्-अनुतापो नाम

त्रयोविंशोऽध्यायः ।

॥ ३.२३ ॥

(३.२४)


