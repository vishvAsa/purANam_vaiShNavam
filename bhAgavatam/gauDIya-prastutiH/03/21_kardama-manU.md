+++
title = "२१ कर्दम-मनू"

+++

<details><summary>विषयः</summary>

मनु-वंश-वर्णनं प्रस्तुत्य कर्दम-तपस्या, भगवद्-वर-प्रदानम्, कर्दमस्याश्रमे स्वायम्भुव-मनोर् आगमनं च ।
</details>

**॥ ३.२१.१ ॥**

**विदुर उवाच------**

**स्वायम्भुवस्य च मनोर् अंशः परम-सम्मतः ।**

**कथ्यतां भगवन् यत्र मैथुनेनैधिरे प्रजाः ॥**

**श्रीधर-स्वामी (भावार्थ-दीपिका) :**

एकविंशे तपो-विद्या-तोषितेन तु विष्णुना ।

कर्दमस्य मनोः पुत्र्या विवाह-घटनोच्यते ॥

**एधिरे** एधाञ्चक्रिरे ॥१॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :**

एकविंशे तपस्-तुष्टः कर्दमेन स्तुतो हरिः ।

विवाह-घटनाम् आह मनुस् तत्राजगाम च ॥

**एधिरे** एधाञ्चक्रिरे ॥१॥

———————————————————————————————————————

**॥ ३.२१.२ ॥**

**प्रियव्रतोत्तानपादौ सुतौ स्वायम्भुवस्य वै ।**

**यथा धर्मं जुगुपतुः सप्त-द्वीपवतीं महीम् ॥**

**श्रीधर-स्वामी (भावार्थ-दीपिका) : धर्मं** **महीं** च **यथा जुगुपतुः** ररक्षतुः, तन् मे वदेति तृतीयेन अन्वयः ॥२॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** **धर्मान्** अनतिक्रमेण **यथा जुगुपतुस्** तन् मे वदेति तृतीयेन अन्वयः ॥२॥

———————————————————————————————————————

**॥ ३.२१.३ ॥**

**तस्य वै दुहिता ब्रह्मन् देवहूतीति विश्रुता ।**

**पत्नी प्रजापतेर् उक्ता कर्दमस्य त्वयानघ ॥**

**श्रीधर-स्वामी (भावार्थ-दीपिका) :** तस्य मनोः ॥३॥

———————————————————————————————————————

**जीव-गोस्वामी (क्रम-सन्दर्भः) :** देवहूतिर् इति क्वचित् पाठः ॥३॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** देवहूतीति देवहूतिर् इत्य् अर्थः ॥३॥

———————————————————————————————————————

**॥ ३.२१.४ ॥**

**तस्यां स वै महा-योगी युक्तायां योग-लक्षणैः ।**

**ससर्ज कतिधा वीर्यं तन् मे शुश्रूषवे वद ॥**

**श्रीधर-स्वामी (भावार्थ-दीपिका) : योग-लक्षणैर्** यमादिभिर् **युक्तायाम्** । **कतिधा वीर्यं ससर्ज** ? कति पुत्रान् उत्पादयामासेत्य् अर्थः ॥४॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** **योग-लक्षणैर्** यम-नियमादिभिः । **कतिधा वीर्यं ससर्ज** ? कत्य् अपत्यान् उत्पादयामासेत्य् अर्थः ॥४॥

———————————————————————————————————————

**॥ ३.२१.५ ॥**

**रुचिर् यो भगवान् ब्रह्मन् दक्षो वा ब्रह्मणः सुतः ।**

**यथा ससर्ज भूतानि लब्ध्वा भार्यां च मानवीम् ॥**

**श्रीधर-स्वामी (भावार्थ-दीपिका) : मानवीं** मनोः कन्याम् आकूतिं च प्रसूतिं च **भार्यां लब्ध्वा** **यथा भूतानि ससर्ज,** तच् च वदेति च-कारस्यार्थः ॥५॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** **मानवीं** मनोः कन्याम् आकूतिं च प्रसूतिं च ॥५॥

———————————————————————————————————————

**॥ ३.२१.६ ॥**

**मैत्रेय उवाच---**

**प्रजाः सृजेति भगवान् कर्दमो ब्रह्मणोदितः ।**

**सरस्वत्यां तपस् तेपे सहस्राणां समा दश ॥**

**श्रीधर-स्वामी (भावार्थ-दीपिका) : सहस्राणां समा दश** दश-सहस्राणि संवत्सरान् इत्य् अर्थः ॥६॥

———————————————————————————————————————

**जीव-गोस्वामी (भक्ति-सन्दर्भ २२५)**: तद् एवम् ईदृशेन कर्मणा मिश्रा स-कामा भक्तिर् यथा---**प्रजा** इति । अत्र तद्-दर्शन-जात-भगवद्-अश्रु-पात-लिङ्गेन निष्कामस्याप्य् अस्य ब्रह्मादेश-गौरवेणैव कामना ज्ञेया ॥६-७॥

———————————————————————————————————————

**जीव-गोस्वामी (क्रम-सन्दर्भः) :** प्रजा इति । **दशानां समानां सहस्राणि** इति यदि स्यात्, तदा सम्बन्धस्योभयाश्रयत्वे सहस्राणाम् इत्य्-आद्य् अपि स्याद् इति भावः । सहस्राणां तु बहुत्वम् आर्षम् ॥६॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** **समा** वर्षाणि **दश-सहस्राणि** इति अर्थः ॥६॥

———————————————————————————————————————

**॥ ३.२१.७ ॥**

**ततः समाधि-युक्तेन क्रिया-योगेन कर्दमः ।**

**सम्प्रपेदे हरिं भक्त्या प्रपन्न-वर-दाशुषम् ॥**

**श्रीधर-स्वामी (भावार्थ-दीपिका) : ततस्** तस्मिंस् तपसि । **क्रिया-योगेन** पूजा-प्रकारेण । **संप्रपेदे** सिषेवे । **प्रपन्नेभ्यो** भक्तेभ्यो **वर-दातारम्** ॥७॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** **ततस्** तपश्-चरणानन्तरं तावतापि तपसा दर्शनम् अप्राप्येत्य् अर्थः । **समाधिश्** चित्तैकाग्र्यं, **क्रिया-योगेन** पूजा-प्रकारेण । **प्रपन्नेभ्यो** भक्तेभ्यो **वराणां दाशुषं** दातारम् ॥७॥

———————————————————————————————————————

**॥ ३.२१.८ ॥**

**तावत् प्रसन्नो भगवान् पुष्कराक्षः कृते युगे ।**

**दर्शयामास तं क्षत्तः शाब्दं ब्रह्म दधद् वपुः ॥**

**मध्वाचार्यः (भागवत-तात्पर्यम्) : शब्द**-विषयं **ब्रह्म** ॥८॥

———————————————————————————————————————

**श्रीधर-स्वामी (भावार्थ-दीपिका) :** शब्दैक-वेद्यं यद् **ब्रह्म** तन्-मयं **वपुर् दधत्**, **तं** प्रत्य् आत्मानं **दर्शयामास** ॥८॥

———————————————————————————————————————

**जीव-गोस्वामी (क्रम-सन्दर्भः) :** तावद् इति । यावता कालेन सम्यक् प्रपेदे, तावतेत्य् अर्थः । **शाब्दं** शब्द-ब्रह्म-प्रतिपाद्यं यत् परं **ब्रह्म** तत्-स्वरूपं **दधत्** प्रकाशयत् ॥८॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** तावद् इति । यावत् सम्प्रपेदे इति पूजायां सत्यां तत्-प्रसादे विलम्बाभावः सूचितः । **शाब्दं** शब्दैक-वेद्यं यद् **ब्रह्म**, तन्-मयं **वपुर् दधद्** इति श्री-स्वामि-चरणाः । सच्-चिद्-आनन्द-मयम् आकारं **दधत्** प्रकटयन् कर्दम-दत्त-गन्ध-माल्य-नैवेद्याद्य्-उपचारैः पूषन्न् इति वा ॥८॥

———————————————————————————————————————

**॥ ३.२१.९ ॥**

**स तं विरजम् अर्काभं सित-पद्मोत्पल-स्रजम् ।**

**स्निग्ध-नीलालक-व्रात- वक्त्राब्जं विरजोऽम्बरम् ॥**

**श्रीधर-स्वामी (भावार्थ-दीपिका) : स** कर्दमस् **तं** स्वेऽवस्थितं दृष्ट्वा मूर्ध्ना क्षिताव् अपतत् गीर्भिश् चाभ्यगृणाद् (१२) इति चतुर्णाम् अन्वयः । **पद्मोत्पले** दिन-रात्रि-विकासे । **सितानां** पद्मानाम् उत्पलानां च **स्रक्** यस्य तम् । **स्निग्धा नीलाश्** च येऽ**लकास्** तेषां **व्रातो वक्त्राब्जे** यस्य ॥९॥

———————————————————————————————————————

**जीव-गोस्वामी (क्रम-सन्दर्भः) :** स तम् इति चतुष्कम् । **स्निग्धश्** च **नीलश्** च **अलक-व्रातो** यत्र तादृशं **वक्त्राब्जं** यस्य ॥१०॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** *न व्याख्यातम्**।***

———————————————————————————————————————

**॥ ३.२१.१० ॥**

**किरीटिनं कुण्डलिनं शङ्ख-चक्र-गदा-धरम् ।**

**श्वेतोत्पल-क्रीडनकं मनः-स्पर्श-स्मितेक्षणम् ॥**

**श्रीधर-स्वामी (भावार्थ-दीपिका) : श्वेतोत्पलं क्रीडनकं** यस्य । **मनः-स्पर्शं** मनस्य् आनन्द-जनकं **स्मितम् ईक्षणं** च यस्य तम् ॥१०॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** **शङ्ख-चक्र-गदाधरम्** इत्य् उक्त्वा चतुर्थे हस्ते पद्म-स्थाने **श्वेतोत्पलम्** एव **क्रीडनार्थं** धृतवान् इत्य् आह---श्वेतेति । **मनः-स्पर्शं** द्रष्टृ-मनः-प्रमोद-जनकं **स्मितम् ईक्षणं** च यस्य तम् ॥१०॥

———————————————————————————————————————

**॥ ३.२१.११ ॥**

**विन्यस्त-चरणाम्भोजम् अंस-देशे गरुत्मतः ।**

**दृष्ट्वा खेऽवस्थितं वक्षः- श्रियं कौस्तुभ-कन्धरम् ॥**

**श्रीधर-स्वामी (भावार्थ-दीपिका) : वक्षसि श्रीर्** यस्य । **कौस्तुभः** **कन्धरायां** यस्य ॥११॥

———————————————————————————————————————

**जीव-गोस्वामी (क्रम-सन्दर्भः) :** विन्यस्त इति । **गरुत्मतो** विनता-पुत्रत्व-मात्रं निरस्तं, तदा विनताया जन्माभावात् ॥११॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** *न व्याख्यातम्**।***

———————————————————————————————————————

**॥ ३.२१.१२ ॥**

**जात-हर्षोऽपतन् मूर्ध्ना क्षितौ लब्ध-मनोरथः ।**

**गीर्भिस् त्व् अभ्यगृणात् प्रीति- स्वभावात्मा कृताञ्जलिः ॥**

**श्रीधर-स्वामी (भावार्थ-दीपिका) : प्रीतिर्** एव **स्वभावः** स्वतः-सिद्धो धर्मो यस्य, तथाविध **आत्मा** मनो यस्य ॥१२॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** **प्रीतिर्** एव **स्वभावः** स्वतः-सिद्धो धर्मो यस्य सः ॥१२॥

———————————————————————————————————————

**॥ ३.२१.१३ ॥**

**ऋषिर् उवाच---**

**जुष्टं बताद्याखिल-सत्त्व-राशेः**

**सांसिद्ध्यम् अक्ष्णोस् तव दर्शनान् नः ।**

**यद् दर्शनं जन्मभिर् ईड्य सद्भिर्**

**आशासते योगिनो रूढ-योगाः ॥**

**श्रीधर-स्वामी (भावार्थ-दीपिका) :**

त्वाम् ऋते परमानन्दं धिग् अन्य-वर-कामुकम् ।

अथापि कृपणं मानुगृहाण वर-दानतः ॥

**बतेति** हर्षे । हे **ईड्य** ! **नो**ऽस्माभिः समग्र-**सत्त्व**-निधेस् **तव दर्शनाद् अद्याक्ष्णोः सांसिद्ध्यं** साफल्यं **जुष्टं** सेवितम् । त्वद्-दर्शनम् एव महा-फलम् इत्य् उपपादयति । यस्य तव **दर्शनं** **सद्भिर्** उत्तरोत्तरम् आपादित-प्रकर्षैर् **जन्मभी** **रूढो** विरूढो **योगो** यैस् तेऽपि ॥१३॥

———————————————————————————————————————

**जीव-गोस्वामी (क्रम-सन्दर्भः) :** टीकायां कर्दम-वाक्य-वृन्दार्थं सङ्क्षेपेणाह---त्वाम् इति । अनुगृहाणेति। कार्पण्य-दोष-नाशार्थं वरं दत्त्वा पश्चाद् अनुगृहाणेत्य् अर्थः, प्रीति-स्वभावात्मा इत्य् उक्तत्वात् (१२) । **भव-सिन्धु-पोतम्** (१४) इत्य् अनेन लोकानां तादृशोपकर्तरि तस्मिन् प्रीतिर् एव समुचितेति सूचितम् ॥१३-१४॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** अहो मद्-भाग्यस्य प्रभोः कारुण्यस्य च परमा काष्ठा, यद् अचिरेणैव दर्शनं लब्धवान् अस्मित्य् आह---जुष्टम् इति । **बत** इति विस्मये । **तव दर्शनान् नो**ऽस्माकम् **अक्ष्णोः सांसिद्ध्यं** ममाक्षिणी **अद्यैव** सम्यक् सिद्धे सफले जाते, इतः-पूर्वम् अपि सिद्धे अक्षिणी अप्य् अनक्षिणी एवेत्य् आस्ताम् इति भावः । तव कीदृशस्य ? **अखिल-सत्त्वानाम्** अतिनिकृष्ट-सत्त्वानाम् इत्य् अर्थः । **राशेः** राशि-रूपस्येत्य् अर्थः । नैतद् अनुरूपं मया साधनं च कृतम् इत्य् आह---**यद्** इति । हे **ईड्य** ! **सद्भिर्** उत्तरोत्तर-श्रेष्ठैर् बहुभिर् अपि **जन्मभी रूढो योगो** यैस् तेऽपि **आशासते** एव, न तु लभन्ते ॥१३॥

———————————————————————————————————————

**॥ ३.२१.१४ ॥**

**ये मायया ते हत-मेधसस् त्वत्-**

**पादारविन्दं भव-सिन्धु-पोतम् ।**

**उपासते काम-लवाय तेषां**

**रासीश कामान् निरयेऽपि ये स्युः ॥**

**श्रीधर-स्वामी (भावार्थ-दीपिका) :** स-काम-भक्तान् विगर्हयन्न् आह---य इति । हे **ईश** ! **ये निरयेऽपि स्युः**, **तेषां कामानां लवाय** ये त्वन्-मायया नष्ट-बुद्धयः, **त एवोपासते** । त्वं तु तेषां तान् कामान् अपि **रासि** ददासि ॥१४॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** हन्त हन्त ! एवं कृपा-समुद्रम् अपि त्वां सकामतया भजन्तीत्य् अहो मौढ्यं लोकानां ! इत्य् आह---**ये** **तव** **मायया** **हत**-बुद्धयो भवन्ति, **ते** एव नान्ये **काम-लवाय** काम-लेशम् एव प्राप्तुम् **उपासते** । त्वं तु **तेषां** **कामान्** बहून् एव अकामितान् अपि **रासि** ददासि । अन्यथा भक्ति-सुखानभिज्ञास् ते त्वद्-भक्तिम् अपि त्यक्तुं नैव विलम्बेरन्न् इति भावः । भक्तेर् अत्यागे तु काले तेऽपि निष्कामा भवेयुर् एवेत्य् आशयेन ददासि, न तु तद्-दान एव तात्पर्यम् । यतस् ते कलत्र-पुत्र-कुटुम्बैश्वर्याद्याः कामा **निरये** नारक्याम् अपि योनौ **स्युः**, किन्तु स्वर्ग-नरकयोः कर्म-जन्यत्व-नियमनात् त्वद्-दत्तानां तु तादृशानाम् अपि भोगानां कर्म-जन्यत्वाभावात् बन्धकत्वाभावेन, नैव वस्तुतः । स्वर्ग-नरक-शब्द-व्यपदेशस् तद् अपि तत्-तुल्यत्वात् तथोक्तिर् इति ज्ञेयम् ॥१४॥

———————————————————————————————————————

**॥ ३.२१.१५ ॥**

**तथा स चाहं परिवोढु-कामः**

**समान-शीलां गृहमेध-धेनुम् ।**

**उपेयिवान् मूलम् अशेष-मूलं**

**दुराशयः काम-दुघाङ्घ्रिपस्य ॥**

**श्रीधर-स्वामी (भावार्थ-दीपिका) :** यः स-कामान् निन्दामि, सोऽहम् अपि तादृश एवेत्य् आह---तथेति । **गृह-मेधो** गृहाश्रमस् तत्र **धेनुं** त्रि-वर्ग-दोग्ध्रीं भार्यां **परिवोढु-कामः** परिणेतुम् इच्छन् **काम-दुघाङ्घ्रिपस्य** कल्प-द्रुमस्य तव **मूलम्** अङ्घ्रिम् **उपेयिवान्** उपागतोऽस्मि । ननु कामाद्य्-अर्थम् अन्यत् किम् अप्य् उपास्यताम् ? न, यतोऽ**शेषस्य** पुरुषार्थस्य **मूलम्** एतद् एव ॥१५॥

———————————————————————————————————————

**जीव-गोस्वामी (क्रम-सन्दर्भः) : अशेष-मूलम्** इति,

> स्वर्गापवर्गयोः पुंसां रसायां भुवि सम्पदाम् । >
> सर्वासाम् अपि सिद्धीनां मूलं तच्-चरणार्चनम् ॥ \[भा।पु। > १०.८१.१९\] इति ॥१५॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** योऽहं स-कामान् निन्दामि, स चाहम् एव सकामेषु मुख्य इत्य् आह---तथेति । **गृह-मेधो** गृहाश्रमस् तत्र **धेनुं** त्रि-वर्ग-दोग्ध्रीं भार्यां परिणेतुम् इच्छन् । धेनु-पदेन स्वस्य निर्बुद्धित्वाद् वृषत्वम् उक्तम् । किं च, सकामेष्व् अपि मध्ये अहं दुराशयः दुरभिप्रायत्वाद् इति निर्बुद्धिर् इत्य् अर्थः, यतः **परिवोढु-काम** एव **काम-दुघाङ्घ्रिपस्य** तव **मूलम्** अङ्घ्रिम् **उपेयिवान्** । **अशेषाः** सर्वे एव पदार्था **मूले** यस्य तत्, स्वर्गापवर्गयोः पुंसाम् \[भा।पु। १०.८१.१९\] इत्य्-आदि-उक्तेः ॥१५॥

———————————————————————————————————————

**॥ ३.२१.१६ ॥**

**प्रजापतेस् ते वचसाधीश तन्त्र्या**

**लोकः किलायं काम-हतोऽनुबद्धः ।**

**अहं च लोकानुगतो वहामि**

**बलिं च शुक्लानिमिषाय तुभ्यम् ॥**

**श्रीधर-स्वामी (भावार्थ-दीपिका) :** ननु तर्हि मुक्त्य्-अर्थम् एव किं न भजसि अनधिकारात् ? इत्य् आह---हे **अधीश** ! यस् त्वं प्रजापतिः, तस्य **तव वचसा** **तन्त्र्यायं** **काम-हतो लोकः** पशुवद् बद्धः । हे **शुक्ल** ! शुद्ध-धर्म-मूर्ते ! **अहं** **च किल लोकानुगतः**, अतस् तुभ्यं **बलिं वहामि**, कर्म-मयीं त्वद्-आज्ञाम् अनुवर्ते । **अनिमिषाय** कालात्मने । तद्-अर्थं भार्यां चेच्छामीति च-कारस्यार्थः । न केवलं लोकानुगतो बलिं वहामि, किन्तु ऋण-त्रयापाकरणार्थम् इति किलेत्य् उक्तम् ॥१६॥

———————————————————————————————————————

**जीव-गोस्वामी (क्रम-सन्दर्भः) :** तर्हि प्रीत्यैव केवलया किं भजसि ? तत्राह---प्रजेति । **ते** तवाधीनो यः प्रजापतिर् \[गीता ३.१०\] इत्य्-आदि-श्री-गीतोक्तः, सोऽपि त्वद्-आज्ञानुसारेणैव तथा वक्तीति भावः ।

ननु **काम-हतोऽनुबद्धो** भवतु नाम, त्वं न काम-हतः । कथं नारदादिवत् तन् नातिक्रामसि ? तत्राह---**लोकानुगतः,** तेषु लोकेषु प्रतिष्ठा-लिप्सुर् इत्य् अर्थः । प्रतिष्ठा-त्यागस् तु दुष्कर इति भावः । तस्माद् **अनिमिषाय** कालात्मकत्वात् सर्व-प्रवर्तकाय **तुभ्यं बलिं** पूजोपहारं च **वहामि** समर्पयामि । दुष्फले लब्धेऽप्य् आयत्यां तादृश-दुर्वासना निवर्त्यताम् इति विचिन्त्येति भावः । यद्यप्य् असौ चामल-स्वभावात् गुरु-लोकतः सङ्कोचेनैव तादृश-निज-दुःखम् अप्य् अङ्गीकरोति, न तु प्रतिष्ठादीच्छया, तथापि परमाश्चर्य-शिरोमणिः स्वस्मिन् तत्-तद्-दोषत्वेनैव पश्यतीति ज्ञेयम् ॥१६॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** नन्व् एवं चेद् अस्ति विवेकः, तर्हि निष्काम एव कथं न भजसि ? इत्य् अत आह---**प्रजापतेर्** ब्रह्मणस् **तव** त्वदीयस्य \"प्रजाः सृज\" इति **वचसा तन्त्र्या,** **लोको** मरीच्य्-आदिः ।

> सह-यज्ञाः प्रजाः सृष्ट्वा पुरोवाच प्रजापतिः । >
> अनेन प्रसविष्यध्वम् एष वोऽस्त्व् इष्ट-काम-धुक् ॥ \[गीता ३.१०\] इति > गीतोक्तेश् च ।

सोऽपि त्वद्-आज्ञानुसारेणैव वक्तीति न तस्यापि दोष इति ते पद-ध्वनिः

______


ननु **काम-हतो** लोकोऽ**नुबद्धो** भवतु नाम, त्वं त्व् अकाम-हतः कथं सनकादिवत् तन् नातिक्रमसि ? तत्राह---**अहं च** **लोकानुगतः** तद्-अनुगामि-बुद्धिः, न तु नारदादि-सदृशीभवितुं समर्थ इत्य् अर्थः । अतस् तन्त्र्या बद्धो वृष इव **बलिं वहामि**, कर्म-मयीं त्वद्-आज्ञाम् अनुवर्ते, तद्-अर्थम् एकां भार्याम् इच्छामीत्य् अर्थः । **च**-कारात् त्वद्-भक्तिं च करोम्य् आयत्यां त्वत्-प्राप्त्य्-अर्थम् इति भावः । हे **शुक्ल** ! **अनिमिषाय** काल-रूपं त्वां प्रसादयितुम् इत्य् अर्थः ॥१६॥

———————————————————————————————————————

**॥ ३.२१.१७ ॥**

**लोकांश् च लोकानुगतान् पशूंश् च**

**हित्वा श्रितास् ते चरणातपत्रम् ।**

**परस्परं त्वद्-गुण-वाद-सीधु-**

**पीयूष-निर्यापित-देह-धर्माः ॥**

**श्रीधर-स्वामी (भावार्थ-दीपिका) :** अनिमिषायेत्य् अनेन कालात्मकात् त्वत्तो भीतः कर्म करोमीत्य् उक्तम् । एतत् तु भयं त्वद्-भक्तानां नास्तीत्य् आह द्वाभ्याम् । **लोकान्** कामाभिभूतांस् **तान् अनुसृतान् पशूंश् च** । विवेके सत्य् अपि पुनः कर्म-जडान् मादृशान् **हित्वा** अनादृत्य ये **तव चरण**-रूपम् **आतपत्रं** श्रिताः, तान् एवाह---**त्वद्-गुणानां वादः** कथा, तद् एव **सीधु** मदिरा, संसार-विस्मारकत्वात् । **पीयूषं** रुचि-करत्वात् । तेन **निर्यापिता** विलापिता **देह-धर्माः** क्षुत्-पिपासादयो यैः, एषाम् इत्य् उत्तरेणान्वयः ॥१७॥

———————————————————————————————————————

**जीव-गोस्वामी (क्रम-सन्दर्भः) :** शुद्ध-भक्तानां तु लोक-सङ्कोच-हेतुकापि कामाद्य्-आसक्तिर् [निह्णूयेत्य्]{।मर्क्} अपि तथैवाह---लोकांश् चेति ॥१७॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** ननु लोकाः पित्र्-आदयः तद्-आज्ञानुवर्तिनः, पुत्र-भ्रात्रादयश् च लोकतो धर्मतश् च यशस्विनः सुखिनश् च दृश्यन्ते । किम् इति तान् सकामत्वान् निन्दसि ? पित्र्-आदीन् दुःखयतां निष्काम-भक्तानां निष्परिग्रहाणां किं सुखं, किं वा यशः, यतस् तान् अभिनिन्दसि ? इति तत्राह द्वाभ्यां---लोकान् इति ।

**पशून्** इति तेषां पशुत्वात् तत्-त्यागे दोषो नास्तीति भावः । यद् वा, **लोकान्** न्याय-मीमांसादि-शास्त्राभिज्ञान् तद्-**अनुगतांस्** तद्-उपदेश-वाक्येषु विश्वसतः शास्त्रानभिज्ञान्, तेषाम् उभयेषाम् अपि पशुत्वं, भक्ति-राहित्यात् । **चरणम् एवातपत्रम्** **आश्रिता** इति निरातपत्राः पशवस् तु जाज्वल्यन्त एवेति भावः । तेषां सुखम् अपरम् अप्य् आह---**त्वद्-गुणानां वादः** कथनम् एव संसार-विस्मारकत्वात् **सीधु** मृत्यु-दूरीकरणाद् अतिस्वादुत्वाच् च **पीयूषं**, तेनैव तत्-पानेनैव **निर्यापिता** **देह-धर्मा** बाल्य-पौगण्डादयः क्षुत्-पिपासादयो वा यैः, ते भवन्तीति क्रियया अन्वयः ॥१७॥

———————————————————————————————————————

**॥ ३.२१.१८ ॥**

**न तेऽजराक्ष-भ्रमिर् आयुर् एषां**

**त्रयोदशारं त्रि-शतं षष्टि-पर्व ।**

**षण्-नेम्य् अनन्त-च्छदि यत् त्रिणाभि**

**कराल-स्रोतो जगद् आच्छिद्य धावत् ॥**

**मध्वाचार्यः (भागवत-तात्पर्यम्) :** अनन्त-च्छदि अनन्तावयवम् । तृतीयोऽतिशय इति महा-व्याकरणे । मथनान् मिथिलो जातः इत्य्-आदिवच् च ॥१८॥

———————————————————————————————————————

**श्रीधर-स्वामी (भावार्थ-दीपिका) : तव** यत् **त्रिणाभि** काल-चक्रं, तज् **जगद्** **आच्छिद्य** आकृष्य **धावद्** अपि **एषां** त्वद्-भक्तानाम् **आयुर्** आच्छिद्य धावन् **न** भवति । कथं भूतम् ? **अजरं** ब्रह्म तस्मिन्न् **अक्ष**-रूपे **भ्रमिर्** भ्रमणम् । भ्रमद् इति वक्तव्येऽतिभ्रमण-शीलत्वाद् उपचारेण भ्रमिर् इत्य् अभेद-निर्देशः । अधिक-मासेन सह **त्रयोदश** मासा **अरा** यस्य । **त्रि-शतं षष्टिश्** चाहो-रात्राः पर्वाणि यस्य । **शत**-शब्दे विभक्तेर् अलुग् आर्षः । **षड्** ऋतवो **नेमयो** यस्य । **अनन्ताः** क्षण-लवादयश् **छदाः** पत्राणि पत्राकारा धाराः सन्ति यस्य । **त्रीणि** चातुर्मास्यानि **नाभय** आधार-भूतानि वलयानि यस्य । **कराल-स्रोतस्** तीव्र-वेगम् । एतैर् विशेषणैर् एव संवत्सरात्मकं चक्रम् उक्तम् इति द्रष्टव्यम् ॥१८॥

———————————————————————————————————————

**जीव-गोस्वामी (क्रम-सन्दर्भः) :** टीकायां त्रि-गुणेत्य् अधिकम् एवात्र भाति त्रिनाभि-शब्दस्यान्यथैव व्युत्पाद्यत्वात् । पाठस् तु त्रिनाभीत्य् एव सत्-पुस्तके ॥१८॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** त एव कालं जयन्ति, नान्ये इत्य् आह---न ते इति । **यत् त्रिनाभि** काल-चक्रं तज् **जगद् आच्छिद्य** संहृत्य **धावद्** अपि, **एषां** त्वद्-भक्तानाम् **आयुर्** आच्छिद्य धावन् **न** भवतीत्य् अन्वयः । कथं-भूतम् ? **अजरं** ब्रह्म तस्मिन्न् **अक्ष**-रूपे **भ्रमिः** । भ्रमद् इति वक्तव्ये अतिभ्रमण-शीलत्वात् उपचारेण भ्रमिर् इत्य् अभेद-निर्देशः । अधिमासेन **त्रयोदश** मासा **अरा** यस्य तत् । **शत**-शब्दे विभक्तेर् अलुग् आर्षः । **षट्** ऋतवो **नेमयो** यस्य । **अनन्ताः** क्षण-लवादयश् **छदाः** पत्राणि पत्राकारा धाराः सन्ति यस्य । त्रीणि चातुर्मास्यानि नाभय आधार-भूतानि वलयानि यस्य । **कराल-स्रोतस्** तीव्र-वेगम् । एतैर् विशेषणैर् एव संवत्सरात्मकं चक्रम् उक्तम् इति द्रष्टव्यम् ॥१८॥

———————————————————————————————————————

**॥ ३.२१.१९ ॥**

**एकः स्वयं सन् जगतः सिसृक्षया-**

**द्वितीययात्मन्न् अधि-योगमायया ।**

**सृजस्य् अदः पासि पुनर् ग्रसिष्यसे**

**यथोर्ण-नाभिर् भगवन् स्व-शक्तिभिः ॥**

**श्रीधर-स्वामी (भावार्थ-दीपिका) :** ननु निरुपाधिम् उदासीनं मां किं याचसे ? तथापि मायया विश्व-सृष्ट्य्-आदि-कर्तृत्वात् त्वम् एव याच्यः । इत्य् आह---स्वयम् एक एव सन्न् अप्य् आत्मन्य् अधिकृतया योग-मायया हेतु-भूतया याः स्वी-कृताः शक्तयः सत्त्वाद्याः, ताभिः । अदो विश्वम् । स्व-व्यतिरिक्त-साधनानपेक्षत्वे दृष्टान्तः---यथेति ॥१९॥

———————————————————————————————————————

**जीव-गोस्वामी (क्रम-सन्दर्भः) :** सकामैर् अपि सर्वात्मा भवान् एव प्रार्थ्य इत्य् अभिप्रायेणाह---एक इति । सिसृक्षया हेतुना आत्मन् आत्मन्य् अधिकृता या योगमाया तया चाधिकृता याः स्व-शक्तयः, ताभिः सर्वत्रैव विशेषाणम् अद्वितीययेति । अर्थ-वशाद् विभक्ति-विपरिणामः । भवान् इति क्वचित् पाठः ॥१९॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** नन्व् एवं निष्काम-भक्तान् एव धन्यान् ब्रूषे, अथ च निष्कामो भवितुं न शक्नोषि । तर्ह्य् अन्यस्माद् एव देवतान्तरात् शीघ्र-फल-प्रदात् कथं स्वकामं न साधयसि? तत्र त्वां विना जगत्य् अस्मिन्न् अन्यं कम् अपि न पश्यामि, इत्य् आह---स्वयम् एक एव सन्न् अपीच्छाया द्वितीयत्वाभावात् अद्वितीयया सिसृक्षया । यद् वा, तव सिसृक्षा ब्रह्मादि-सिसृक्षैव, नान्यानुरोधवतीत्य् अर्थः । आत्मनि स्वस्मिन्न् अधिगतः प्राप्तः ईक्षण-योगात् योगो यस्यास् तया मायया सृष्ट्य्-आदिकं करोषि । यद् वा, आत्मन्य् अधिकृतया योगमायया चिच्-छक्त्या हेतुना याः स्वीकृताः सन्त्वाद्याः शक्तयस् ताभिर् अदो विश्वं स्व-व्यतिरिक्त-साधनान् अपेक्षत्वे दृष्टान्तः । अतस् तद्-भिन्नस्य देवतान्तरस्याभावात् सकामेनापि मया त्वम् एव सेव्यसे इति भावः ॥१९॥

———————————————————————————————————————

**॥ ३.२१.२० ॥**

**नैतद् बताधीश पदं तवेप्सितं**

**यन् मायया नस् तनुषे भूत-सूक्ष्मम् ।**

**अनुग्रहायास् त्व् अपि यर्हि मायया**

**लसत्-तुलस्या भगवान्**[^८५] **विलक्षितः ॥**

[^८५]: तनुवा इति पाठान्तरः।


**श्रीधर-स्वामी (भावार्थ-दीपिका) :** यद्य् अपि मायिकत्वाद् भक्तेभ्यो विषय-सुखं दातुं नेच्छसि, तथाप्य् अस्मद्-अभिप्रायानुसारेण तत् संपादय, इत्य् आह---नैतद् इति । हे **अधीश** ! **नो**ऽस्माकं भजतां **भूत-सूक्ष्म**-रूपं **पदं** शब्दादि-विषय-सुखं **मायया तनुषे** विस्तारयसीति । **यद्** **एतत्** **तव** यद्य् अपि **ईप्सितं न** भवति, तथाप्य् अस्मद्-**अनुग्रहायास्** तु, ऋण-त्रयापाकरणानन्तरम् एवापवर्गाय भवत्व् इत्य् अर्थः । **यर्हि** यतो **मायया** परिच्छिन्न इव **लसन्त्या तुलस्या** युक्तस् त्वं **विलक्षितो**ऽसि । एवं-भूतस्य तव दर्शनं यतो भुक्ति-मुक्ति-प्रदम् इत्य् अर्थः ॥२०॥

———————————————————————————————————————

**जीव-गोस्वामी (क्रम-सन्दर्भः) :** अतः सकामत्वात् त्वत्तो बहिर्-मुख एव मादृशस् त्वं तु तत्रापि परम-कृपालुर् इत्य् आह---नैतद् इति । **यत्** शब्दादि-रूपं विषयम् अस्मभ्यं **तनुषे**, **एतत्** **तव** **ईप्सितं न** स्यात् । कथं तर्हि तनोमि ? तत्राह---**मायया** व्याजेनैव स्निग्धेनाग्रजेन स्वस्मिंस् तत्-स्नेह-वर्धनार्थम् इति बलानुजाय खण्ड-लड्डुक-दानवत् तद्-व्यजेनात्मनि स्नेहम् एव वर्धयितुम् इत्य् अर्थः । अतस् तद्-दानम् **अनुग्रहायास्** **तु** भवेत्

______


तत्र लिङ्गं---**यर्हि** यद् वर-दान-समये मायया कृपया हेतु-भूतया त्वं दृष्टोऽसि, तत्रापि **लसन्त्या** भक्त-जन-दृष्टेः परम-सुखदया **तुलस्या** युक्त इति **भगवान्** इति । अत्र तनुवेति पाठे तादृश-तुलसिकया तनुवेत्य् अर्थः, वर-दान-मात्रं पारोक्स्येणापि भवेद् इति भावः ॥२०॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** एवं चेत् तर्हि मत्-प्रसादात् तव कलत्रापत्य-भोगैश्वर्याणि परमोत्तमानि भवन्त्व् इति वरं ददानं भगवन्तं स-प्रणामम् आह---नैतद् इति द्वाभ्याम् । हे **अधीश**! **एतत् पदं** मत्-काम्यमानं वस्तु **तव** स्व-भक्त-मात्र-हित-कारिणो दातुम् **ईप्सितं न** भवति । न राति रोगिणोऽपथ्यं वाञ्छतोऽपि भिषक्तमः \[भा।पु। ६.९.५०\] इति त्वद्-उक्तेर् अवसीयत इति भावः । कथं तर्हि ददामि ? तत्राह---**यद्** यस्मान् **नो**ऽस्मभ्यं **भूत-सूक्ष्मं** शब्दादीन्द्रिय-भोग्यं विषय-सुखं **तनुषे** ददासि, तत् खलु **माययैव**, न त्व् अमायया अनभिज्ञ-भक्तोऽयम् अन्यथा विमनस्को भविष्यतीति मद्-अनुरोधेनैवेत्य् अर्थः । वासनामयं विषय-सुखम् अन्तः-करणे वरत एव, तद् एव वर-दानेन विस्तारयसीति तन्-धात्व्-अर्थः ।

नन्व् एवं चेति, तर्हि न ददामीति ? तत्राह---**अनुग्रहायास् तु** दीयमानम् एतद् अस्तु, किं त्व् अनुग्रहायापि । हन्त हन्त ! मयैव दत्तेन विषय-सुख-वरेण भक्तोऽयम् अन्धे तमसि पातितस् तद् इमम् उद्धरामीत्य् आयत्यां त्वत्-कृपा-प्राप्त्य्-अर्थम् अप्य् अस्त्व् इत्य् अर्थः ।

तत्र लिङ्गं---**यर्हि** वर-दान-समये सम्प्रति विलक्षितः विशेषेण त्वं दृष्टः, तर्हि **मायया** कृपया मनः-स्पर्श-स्मितेक्षणम् \[३.२१.१०\] इत्य् उक्तेः स्मित-द्योतित-कृपा-कटाक्षेण विशिष्ट एव दृष्टः । तत्रापि **लसन्त्या** भक्त-जनैः परिचर्यायां समर्पितया दृष्टेः परम-सुखदया **तुलस्या** **उपलक्षिता** चिद्-आनन्द-मयी या **तनुस्** तया युक्त इति भक्त-परिचरणीयत्वम् एव तनोर् अमायिकत्वे लिङ्गम् । अमायिक-तनु-दर्शन-प्रदानम् एव कृपायां लिङ्गम् । भगवान् इत्य् अप्य् अत्र पाठः ॥२०॥

———————————————————————————————————————

**॥ ३.२१.२१ ॥**

**तं त्वानुभूत्योपरत-क्रियार्थं**

**स्व-मायया वर्तित-लोक-तन्त्रम् ।**

**नमाम्य् अभीक्ष्णं नमनीय-पाद-**

**सरोजम् अल्पीयसि काम-वर्षम् ॥**

**श्रीधर-स्वामी (भावार्थ-दीपिका) :** तं त्वा त्वां भुक्ति-मुक्ति-प्रदं नमामि । मुक्ति-दत्वे हेतुः, अनुभूत्या ज्ञानेनोपरतः क्रियार्थः कर्म-फल-भोगो यस्मिन् । भोग-दत्वे हेतुः, स्व-मायया आवर्तितं लोक-तन्त्रं विश्वोपकरणं येन । अतः स-कामैर् निष्कामैश् च नमनीयं पाद-सरोजं यस्य तम् । तत्राल्पीयसि स-कामे पुंसि भजने वा कामान् वर्षतीति तथा तम् ॥२१॥

———————————————————————————————————————

**जीव-गोस्वामी (क्रम-सन्दर्भः) :** तं परम-प्रीतिदं तत्र हेतुः भक्तानां निजानुभवेन शिथिलित-कर्म-फल-भोगं तद्-अनुभवाद् अन्यत्र तु स्वेत्य्-आदि-रूपं तस्मान् महतां स्वभावत एव नमनीय-पदाब्जम् अतिक्षुद्र एव काम-वर्षित्वेन स्फुरन्तम् इति ॥२१॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** न त्व् एतत् त्वय्य् असम्भवम् इत्य् आह---तं त्वाम् अनुभूत्या उपरतः क्रियार्थः कर्म-फल-भोगो यस्मात् तं यदा कृपया स्व-माधुर्यानुभवं दास्यसि, तदैव भोगेच्छा स्वयम् एवापयास्यतीति भावः । स्व-मायया स्वीय-माया-शक्ति-प्रेरणयावर्तितं जनितं लोकानां देव-तिर्यग्-आदीनां तन्त्रं कर्म-फल-सुख-दुःख-सम्बन्धि परिच्छेदो येन तम् । यावद् अविद्यां प्रेरयसि तावद् भोगेच्छा भवत्य् एवेति भावः । तेन सम्प्रति सृष्टिं विवर्धयिषुर् अस्मान् काम-संवलितान् करोषीति सतापि विवेकेन कामांस् त्यक्तुं न शक्नुम इत्य् आह---अल्पीयस्य् अतिनिकृष्टेऽपि मद्-विधे जने कामान् वर्षसीति तथा तम् ॥२१॥

———————————————————————————————————————

**॥ ३.२१.२२ ॥**

**ऋषिर् उवाच---**

**इत्य् अव्यलीकं प्रणुतोऽब्ज-नाभस्**

**तम् आबभाषे वचसामृतेन ।**

**सुपर्ण-पक्षोपरि रोचमानः**

**प्रेम-स्मितोद्वीक्षण-विभ्रमद्-भ्रूः ॥**

**श्रीधर-स्वामी (भावार्थ-दीपिका) : अमृतेन** सुख-करेण । **प्रेम-स्मिताभ्याम् ईक्षणेन विभ्रमन्ती भ्रूर्** यस्य ॥२२॥

———————————————————————————————————————

**जीव-गोस्वामी (क्रम-सन्दर्भः) : प्रेम**-पूर्वकं यत् **स्मितं,** तत्-पूर्वकं यद् **वीक्षणं**, तस्य गरुडादिषु तत्-सौजन्य-व्यञ्जनाय **बिभ्रमन्त्यौ भ्रुवौ** यस्य ॥२३॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** **अव्यलीकं** निष्कपटम् ॥२२॥

———————————————————————————————————————

**॥ ३.२१.२३ ॥**

**श्री-भगवान् उवाच---**

**विदित्वा तव चैत्त्यं मे पुरैव समयोजि तत् ।**

**यद्-अर्थम् आत्म-नियमैस् त्वयैवाहं समर्चितः ॥**

**श्रीधर-स्वामी (भावार्थ-दीपिका) : चैत्त्यं** हार्दं भावम् । **मे** मया **समयोजि** सङ्घटितम् । **यद्-अर्थम्** **एवाहं समर्चितः,** **तत्** ॥२३॥

———————————————————————————————————————

**जीव-गोस्वामी (क्रम-सन्दर्भः) :** चैत्त्यं लोक-व्यवहारानुसृताव् अपि मत्-प्रीत्यैक-तात्पर्यम् अयं हार्दं तव ज्ञात्वा तद् उचितम् एव **समयोजि** पर्यवसानतः स्वयम् एव पुत्रः स्याम् इति । अतः स-कामत्वेऽपि मत्-प्रीत्यैक-तात्पर्यत्वात् **त्वयैवाहं सम्यग् अर्चितः**, तथा नान्यैर् निष्कामैर् अपीत्य् अर्थः ॥२३॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** **चैत्त्यं** चित्ताभिप्रायम् । दिग्-आदि-यद्-अन्तात् स्वार्थे\ऽण् \[पा। ४.३.५४\] । **मे** मया **समयोजि** सङ्घटितम् । **त्वयाहम्** एव नान्यः ॥२३॥

———————————————————————————————————————

**॥ ३.२१.२४ ॥**

**न वै जातु मृषैव स्यात् प्रजाध्यक्ष मद्-अर्हणम् ।**

**भवद्-विधेष्व् अतितरां मयि सङ्गृभितात्मनाम् ॥**

**श्रीधर-स्वामी (भावार्थ-दीपिका) : मयि सङ्गृभितः** सङ्गृहीत एकाग्री-कृत **आत्मा** चित्तं यैस् तेषां यन् **मद्-अर्हणम्**। त्वादृशेष्व् **अतितरां** सर्वथा **मृषा** निष्फलं **न स्यात्** ॥२४॥

———————————————————————————————————————

**जीव-गोस्वामी (क्रम-सन्दर्भः) :** तत्र कैमुत्येन हेतुः---न वा इति । सत्यं दिशत्य् अर्थितम् अर्थितो नृणां \[भा।पु। ५.१९.२७\] इत्य्-आदि-न्यायेन **मद्-अर्हण**-मात्रं **मृषैव** तुच्छ-फलदम् एव **न स्यात्**, किन्त्व् एतेषां परमार्थ-फलम् अपि स्यात् । **मयि सङ्गृभितात्मनां** मध्ये त्वादृशेषु त्व् **अतितराम्** इत्य् अर्थः ॥२४॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** न च मद्-भजनं कामं दत्त्वैव केवलम् उपक्षीयते, किन्तु मत्-पदम् अपि ददातीति समाश्वसिहीत्य् आह---सत्यं दिशत्य् अर्थितम् अर्थितो नृणां \[भा।पु। ५.१९.२७\] इत्य्-आदि-न्यायेन **मद्-अर्हण**-मात्रं **मृषैव** तुच्छ-फलदम् एव **न स्यात्**, किन्त्व् अन्ते मत्-पद-प्रदम् एव स्यात् । तत्रापि **मयि सङ्गृभितात्मनां** निहित-मनसां भक्तानां मध्ये त्वादृशेषु त्व् **अतितराम्** इत्य् अर्थः । हृ-गृअहोर् भश् छन्दसीति भ-कारः । ह्रस्वत्वम् आर्षम् ॥२४॥

———————————————————————————————————————

**॥ ३.२१.२५ ॥**

**प्रजापति-सुतः सम्राण् मनुर् विख्यात-मङ्गलः ।**

**ब्रह्मावर्तं योऽधिवसन् शास्ति सप्तार्णवां महीम् ॥**

**श्रीधर-स्वामी (भावार्थ-दीपिका) : विख्यातं मङ्गलम्** अभ्युदयः सद्-आचारादि-लक्षणं यस्य ॥२५॥

———————————————————————————————————————

**जीव-गोस्वामी (क्रम-सन्दर्भः) :** सप्तार्णवाम् इति । भाविनि भूतवद् उपचारः प्रियव्रत-रथखातत्त्वात् तेषाम् ॥२५॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** *न व्याख्यातम्**।***

———————————————————————————————————————

**॥ ३.२१.२६ ॥**

**स चेह विप्र राजर्षिर् महिष्या शतरूपया ।**

**आयास्यति दिदृक्षुस् त्वां परश्वो धर्म-कोविदः ॥**

**श्रीधर-स्वामी (भावार्थ-दीपिका) :** हे **विप्र** ! **महिष्या** सह ॥२६॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** हे **विप्र** ! ॥२६॥

———————————————————————————————————————

**॥ ३.२१.२७ ॥**

**आत्मजाम् असितापाङ्गीं वयः-शील-गुणान्विताम् ।**

**मृगयन्तीं पतिं दास्यत्य् अनुरूपाय ते प्रभो ॥**

**श्रीधर-स्वामी (भावार्थ-दीपिका) : प्रभो**! हे मद्-आराधन-भाव-युक्त! ॥२७॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** वयः-शीलादिभिर् **अनुरूपाय** ॥२७॥

———————————————————————————————————————

**॥ ३.२१.२८ ॥**

**समाहितं ते हृदयं यत्रेमान् परिवत्सरान् ।**

**सा त्वां ब्रह्मन् नृप-वधूः कामम् आशु भजिष्यति ॥**

**श्रीधर-स्वामी (भावार्थ-दीपिका) : यत्र** यस्यां भार्यायाम् । **समाहितम्** अभिसन्धानेन स्थितम् । **नृप-वधू** राज-कन्या ॥२८॥

———————————————————————————————————————

**जीव-गोस्वामी (क्रम-सन्दर्भः) : इमान्** एतान् **वत्सरान्** व्याप्य **समाहितं** मद्-अर्पितं यत् **तव हृदयं,** तद् **यत्र** वर्तते, यस्याम् एव स-धर्म-चारिणीत्व-योग्यं त्वदीय-हृदय-तुल्यं हृदयं वर्तते इत्य् अर्थः । वक्ष्यते च श्री-मनुना सर्वात्मनानुरूपां ते \[भा।पु। ३.२२.११\] इति ॥२८॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** **यत्र** यस्यां **तव हृदयं** **समाहितम्** आसक्तम् । **नृप-वधू** राज-कन्या ॥२८॥

———————————————————————————————————————

**॥ ३.२१.२९ ॥**

**या त आत्म-भृतं वीर्यं नवधा प्रसविष्यति ।**

**वीर्ये त्वदीये ऋषय आधास्यन्त्य् अञ्जसात्मनः ॥**

**श्रीधर-स्वामी (भावार्थ-दीपिका) :** ते **वीर्यम् आत्मनि भृतं** धृतं, या **प्रसविष्यति** सा भजिष्यति । **वीर्ये** वीर्य-प्रसूतासु कन्यासु । **अञ्जसा** आत्मने पुत्रान् **आधास्यन्ति** ॥२९॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** ते **वीर्यम् आत्मनि भृतं** धृतं **नवधा** नवापत्य-रूपेत्य् अर्थः । **वीर्ये** वीर्य-प्रसूतासु कन्यासु **अञ्जसा** **आत्मनो** वीर्यम् **आधास्यन्ति** ॥२९॥

———————————————————————————————————————

**॥ ३.२१.३० ॥**

**त्वं च सम्यग् अनुष्ठाय निदेशं म उशत्तमः ।**

**मयि तीर्थी-कृताशेष-क्रियार्थो मां प्रपत्स्यसे ॥**

**श्रीधर-स्वामी (भावार्थ-दीपिका) : निदेशम्** आज्ञाम् । **उशत्तमः** शुद्ध-सत्त्वः । **तीर्थं** पात्रं, तेन दानं लक्ष्यते, **मयि** समर्पित-सर्व-कर्म-फल इत्य् अर्थः ॥३०॥

———————————————————————————————————————

**जीव-गोस्वामी (क्रम-सन्दर्भः) :** अहं तावत् पात्रत्वात् **तीर्थं,** ततो मयि यत् समर्पितं तद् अपि मद्-अन्तः-पातातिशय-विवक्षया तीर्थम् एवोच्यते इति भावः ॥३०॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** अनुग्रहायास् त्व् इति यत् प्रार्थितं तत्राह---त्वं चेति द्वाभ्याम् । **तीर्थं** पात्रं, तेन दानं लक्ष्यते, मयि समर्पित-सर्व-कर्म-फल इत्य् अर्थः ॥३०॥

———————————————————————————————————————

**॥ ३.२१.३१ ॥**

**कृत्वा दयां च जीवेषु दत्त्वा चाभयम् आत्मवान् ।**

**मय्य् आत्मानं सह-जगद् द्रक्ष्यस्य् आत्मनि चापि माम् ॥**

**श्रीधर-स्वामी (भावार्थ-दीपिका) :** गार्हस्थ्येन **दयां कृत्वा,** सन्न्यासेन **अभयं** दत्त्वा, **मय्य् आत्मानं जगच् च** **सह** एकीभूतं **द्रक्ष्यसि** ॥३१॥

———————————————————————————————————————

**जीव-गोस्वामी (क्रम-सन्दर्भः) : मयि** परमाश्रये **आत्मानं द्रक्ष्यसि**, **आत्मनि** तद्-अधिष्ठाने **मां** तच् च **सह जगद्** यथा स्यात् तथैव जगद् अपि द्रक्ष्यसीत्य् अर्थः ॥३१॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** गार्हस्थे अन्नाच्छादनादि-दानैर् **जीवेषु दयां कृत्वा**, वैराग्ये **अभयं** यद् भक्त्य्-उपदेशेनेत्य् अर्थः । **मय्य्** अधिष्ठान-तत्त्वे परमेश्वरे सर्वं **जगद्** आत्म-सहितम् अस्तीति यत् शास्त्र-दृष्ट्या साम्प्रतं जानासि, तद् एव तदा साक्षाद् एव **द्रक्ष्यसि**, प्रथमम् आदि-पुरुषं कारणार्णव-शायिनं सहस्र-शीर्षादि-रूपं मां द्रक्ष्यसि । ततस् तस्यैव मम रोम-कूपेषु अनन्त-कोटि-ब्रह्माण्डान्य् आत्म-सहितानि साक्षाद् द्रक्ष्यसीत्य् अर्थः । तथा आत्मनि स्वस्मिन्न् अन्तर्यामिणं मां सन्तम् अधुना जानास्य् एव । तदा तु---

> केचित् स्व-देहान्तर्-हृदयावकाशे >
> प्रादेश-मात्रं पुरुषं वसन्तम् । >
> चतुर्-भुजं कञ्ज-रथाङ्ग-शङ्ख- >
> गदा-धरं धारणया स्मरन्ति ॥ \[भा।पु। २.२.८\]

इति द्वितीय-स्कन्धोक्तं तृतीय-पुरुषं क्षीरोद-नाथं माम् एव साक्षाद् द्रक्ष्यसीति सृज्यासृज्यं सर्वं वस्तु त्वाम् अहं दर्शयिष्यामीति फलितोऽर्थः ।

यद् वा, मयि पुत्र-भूते श्री-यशोदेव सह जगद् आत्मानं द्रक्ष्यसि, तथात्मनि चापि मां श्री-गोपीव,

> तं काचिन् नेत्र-रन्ध्रेण हृदि-कृत्य निमील्य च । >
> पुलकाङ्गुल्य्-उपगुह्यास् ते योगीवानन्द-सम्प्लुता ॥ \[भा।पु। १०.३२.८\]

इत्य्-उक्त-रीत्या द्रक्ष्यसीति ॥३१॥

———————————————————————————————————————

**॥ ३.२१.३२ ॥**

**सहाहं स्वांश-कलया त्वद्-वीर्येण महा-मुने ।**

**तव क्षेत्रे देवहूत्यां प्रणेष्ये तत्त्व-संहिताम् ॥**

**श्रीधर-स्वामी (भावार्थ-दीपिका) : त्वद्-वीर्येण सह देवहूत्याम्** अवतीर्येति शेषः ॥३२॥

———————————————————————————————————————

**जीव-गोस्वामी (क्रम-सन्दर्भः) : वीर्यं** प्रभावं, तेन **सह** व्यक्तीभूयेति शेषः । मद्-व्यक्तौ त्वत्-तपः-प्रभावो व्यक्तीभविष्यतीत्य् अर्थः । वक्ष्यते च प्रजापतिना, शुक्लो वितन्वन् मामकं यशः \[भा।पु। ३.२४.४\] इति ॥३२॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** किं चान्यां च काञ्चिद् आनन्दस्य वार्तां शृण्व् इत्य् आह---सहाहम् इति । **त्वद्-वीर्येण** त्वत्-कन्यापत्य-वृन्देन सह आविर्भूयेति शेषः ॥३२॥

———————————————————————————————————————

**॥ ३.२१.३३ ॥**

**मैत्रेय उवाच---**

**एवं तम् अनुभाष्याथ भगवान् प्रत्यग्-अक्षजः ।**

**जगाम बिन्दुसरसः सरस्वत्या परिश्रितात् ॥**

**श्रीधर-स्वामी (भावार्थ-दीपिका) :** प्रत्यग्-भूतेष्व् अक्षेषु जायते आविर्भवतीति **प्रत्यग्-अक्षजः** । **सरस्वत्या** नद्या **परिश्रितात्** परिवेष्टितात् ॥३३॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** **प्रत्यग्**-भूतेष्व् **अक्षेषु जायते** आविर्भवतीति सः । **सरस्वत्या** नद्या **परिश्रितात्** परिवेष्टितात् ॥३३॥

———————————————————————————————————————

**॥ ३.२१.३४ ॥**

**निरीक्षतस् तस्य ययाव् अशेष-**

**सिद्धेश्वराभिष्टुत-सिद्ध-मार्गः ।**

**आकर्णयन् पत्र-रथेन्द्र-पक्षैर्**

**उच्चारितं स्तोमम् उदीर्ण-साम ॥**

**श्रीधर-स्वामी (भावार्थ-दीपिका) : अशेषैस्** तपो-मन्त्रादि-**सिद्धेश्वरैर् अभिष्टुतः सिद्ध-मार्गो** वैकुण्ठ-मार्गो यस्य । यद् वा, अशेष-सिद्धेश्वराभिष्टुतश् चासौ सिद्धैर् मृग्यत इति सिद्ध-मार्गश् च **स ययौ** । **पत्र-रथेन्द्रो** गरुडस् तस्य **पक्षैर्** **उदीर्णम्** अभिव्यक्तं **साम आकर्णयन्**, बृहद्-रथान्तरे पक्षौ इति श्रुतेः । **उच्चारितं स्तोमं** च सामाधार-भूताणाम् ऋचां समुदायं शृण्वन् । स्तोम आत्मा इति श्रुतेः । समास-पाठे उच्चारितः स्तोमः स्तोत्रीय-समुदायो यस्य साम्न इति ॥३४॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** **तस्य** कर्दमस्य निरीक्ष्यमाणस्य सतः । **अशेषैः सिद्धेश्वरैर् अभिष्टुतः सिद्ध-मार्गो** वैकुण्ठ-मार्गो यस्य सः । **पत्र-रथेन्द्रो** गरुडस् तस्य **पक्षैर् उच्चारितं स्तोमम्** ऋक्-समुदायं शृण्वन् । कीदृशम् ? **उदीर्णम्** अभिव्यक्तं **साम** यत् तत् स्वरूपम् । समास-पाठे उच्चारितः स्तोमः स्तोत्रीय-समुदायो यस्य तथा-भूतं यद् उदीर्णं साम तत् बृहद्-रथान्तरे पक्षौ इति श्रुतेः ॥३४॥

———————————————————————————————————————

**॥ ३.२१.३५ ॥**

**अथ सम्प्रस्थिते शुक्ले कर्दमो भगवान् ऋषिः ।**

**आस्ते स्म बिन्दुसरसि तं कालं प्रतिपालयन् ॥**

**श्रीधर-स्वामी (भावार्थ-दीपिका), विश्वनाथ-चक्रवर्ती (सारार्थ-दर्शिणी) :** **तं कालं** परश्व इत्य् उक्तं प्रतीक्षमाणः ॥३५॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**॥ ३.२१.३६-३७ ॥**

**मनुः स्यन्दनम् आस्थाय शातकौम्भ-परिच्छदम् ।**

**आरोप्य स्वां दुहितरं स-भार्यः पर्यटन् महीम् ॥**

**तस्मिन् सुधन्वन्न् अहनि भगवान् यत् समादिशत् ।**

**उपायाद् आश्रम-पदं मुनेः शान्त-व्रतस्य तत् ॥**

**श्रीधर-स्वामी (भावार्थ-दीपिका) : शातकौम्भाः** सौवर्णाः परिकरा यस्मिंस् तं रथम् **आस्थाय,** **दुहितरं** च **आरोप्य,** वरान्वेषणार्थं **पर्यटन्** ॥३६॥ हे **सुधन्वन्** विदुर । **यद्** अहः ॥३७॥

———————————————————————————————————————

**जीव-गोस्वामी (क्रम-सन्दर्भः) :** मनुर् इति युग्मकम् ॥३६॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** **यद्** अहो भगवान् समादिशत् तस्मिन्न् **अहनि** **महीं पर्यटन्** **मुनेर् आश्रम-पदम् उपायाद्** इत्य् अन्वयः । हे **सुधन्वन्** ! हे विदुर ! ॥३६-३७॥

———————————————————————————————————————

**॥ ३.२१.३८-३९ ॥**

**यस्मिन् भगवतो नेत्रान् न्यपतन्न् अश्रु-बिन्दवः ।**

**कृपया सम्परीतस्य प्रपन्नेऽर्पितया भृशम् ॥**

**तद् वै बिन्दुसरो नाम सरस्वत्या परिप्लुतम् ।**

**पुण्यं शिवामृत-जलं महर्षि-गण-सेवितम् ॥**

**श्रीधर-स्वामी (भावार्थ-दीपिका) :** तत् प्रवेश-मात्रेण परमानन्दं प्राप्त इति दर्शयितुम् आश्रमं वर्णयति---यस्मिन्न् इत्य्-आदिभिः सप्तभिः श्लोकैः । **प्रपन्ने** कर्दमे ॥३८॥ **शिवम्** आरोग्यम् **अमृत**वत् स्वादु **जलं** यस्मिन् ॥३९॥

———————————————————————————————————————

**जीव-गोस्वामी (क्रम-सन्दर्भः) :** यस्मिन्न् इति सप्तकम् । **प्रपन्ने** प्रपन्न-मात्रे **अर्पितया** तद्-एक-सत्कृतयेत्य् अर्थः । यस्मिन्न् एव तद्-**अश्रु-बिन्दु**-वृन्द-स्वरूपं बिन्दु-सरो नाम सरोऽभूद् इत्य् अर्थः ॥३८॥ टीकायां शिवम् आरोग्यम् इति "आयुर् घृतम्" इतिवत् आरोग्य-जनकम् इत्य् अर्थः । अरोगम् इति क्वापि ॥३९॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** आश्रमं वर्णयति---यस्मिन्न् इति सप्तभिः श्लोकैः । **प्रपन्ने** कर्दमे ॥३८॥

———————————————————————————————————————

**॥ ३.२१.४० ॥**

**पुण्य-द्रुम-लता-जालैः कूजत्-पुण्य-मृग-द्विजैः ।**

**सर्व-र्तु-फल-पुष्पाढ्यं वन-राजि-श्रियान्वितम् ॥**

**श्रीधर-स्वामी (भावार्थ-दीपिका) : कूजन्तः** **पुण्या** **मृगा द्विजाश्** च येषु, तैः **पुण्य**-**द्रुम-लतानां जालैः** समूहैर् युक्तम् ॥४०॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** लता-जालैर् अन्वितम् ॥४०॥

———————————————————————————————————————

**॥ ३.२१.४१ ॥**

**मत्त-द्विज-गणैर् घुष्टं मत्त-भ्रमर-विभ्रमम् ।**

**मत्त-बर्हि-नटाटोपम् आह्वयन्-मत्त-कोकिलम् ॥**

**श्रीधर-स्वामी (भावार्थ-दीपिका) : घुष्टं** नादितम् । **मत्त-भ्रमराणां विभ्रमो** विनोदो यस्मिन् । **मत्ता बर्हिण** एव **नटास्** तेषाम् **आटोपो** नृत्य-संभ्रमो यस्मिन् । **आह्वयन्तो** मिथो **मत्ताः कोकिला** यस्मिन् ॥४१॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** **घुष्टं** नादितम् । **मत्ता बर्हिण** एव **नटास्** तेषाम् **आटोपो** नृत्य-सम्भ्रमो यस्मिंस् तं, मिथ **आह्वयन्तो मत्ता कोकिला** यस्मिंस् तम् ॥४१॥

———————————————————————————————————————

**॥ ३.२१.४२ ॥**

**कदम्ब-चम्पकाशोक- करञ्ज-बकुलासनैः ।**

**कुन्द-मन्दार-कुटजैश् चूत-पोतैर् अलङ्कृतम् ॥**

**श्रीधर-स्वामी (भावार्थ-दीपिका) :** कदम्बादिभिर् वृक्षैर् अलङ्कृतम् ॥४२॥

———————————————————————————————————————

**जीव-गोस्वामी (क्रम-सन्दर्भः), विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

———————————————————————————————————————

**॥ ३.२१.४३ ॥**

**कारण्डवैः प्लवैर् हंसैः कुररैर् जल-कुक्कुटैः ।**

**सारसैश् चक्रवाकैश् च चकोरैर् वल्गु कूजितम् ॥**

**श्रीधर-स्वामी (भावार्थ-दीपिका) : कारणडवादिभिः** पक्षिभिर् **वल्गु** यथा तथा **कूजितम्** ॥४३॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** तत्रत्यान् वृक्षान् उक्त्वा पक्षिण आह---कारण्डवैर् इत्य्-आदि ॥४३॥

———————————————————————————————————————

**॥ ३.२१.४४ ॥**

**तथैव हरिणैः क्रोडैः श्वाविद्-गवय-कुञ्जरैः ।**

**गोपुच्छैर् हरिभिर् मर्कैर् नकुलैर् नाभिभिर् वृतम् ॥**

**श्रीधर-स्वामी (भावार्थ-दीपिका) : हरिणादिभिर्** वृतम् । तत्र **क्रोडः** सूकरः । **श्वाविच्** छल्लकः । **मर्को** मर्कटः । तद्-विशेषो **गो-पुच्छः** । **हरिर्** वानरः सिंहो व । **नाभिः** कस्तूरी-मृगः ॥४४॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्*।

———————————————————————————————————————

**विश्वनाथ-चक्रवर्ती (सारार्थ-दर्शिणी) :** **मृगान्** आह---तथैवेति । **क्रोडः** सूकरः । **श्वावित्** शल्लकः । **मर्को** मर्कटः । **गो-पुच्छस्** तद्-विशेषः । **हरिः** सिंहः । **नाभिः** कस्तूरी-मृगः ॥४४॥

———————————————————————————————————————

**॥ ३.२१.४५ ॥**

**प्रविश्य तत् तीर्थ-वरम् आदि-राजः सहात्मजः ।**

**ददर्श मुनिम् आसीनं तस्मिन् हुत-हुताशनम् ॥**

**श्रीधर-स्वामी (भावार्थ-दीपिका) : हुतो हुताशनो** ब्रह्मचारि-योग्यो येन ॥४५॥

———————————————————————————————————————

**जीव-गोस्वामी (क्रम-सन्दर्भः) :** प्रविश्येति सार्ध-त्रिकम् ॥४५॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

———————————————————————————————————————

**॥ ३.२१.४६ ॥**

**विद्योतमानं वपुषा तपस्य् उग्र-युजा चिरम् ।**

**नातिक्षामं भगवतः स्निग्धापाङ्गावलोकनात् ॥**

**तद्-व्याहृतामृत-कला- पीयूष-श्रवणेन च ।**

**श्रीधर-स्वामी (भावार्थ-दीपिका) : उग्रा युक्** योगो यस्य तेन **वपुषा विद्योतमानम्** । तस्य **भगवतो** व्याहृतं भाषणम् एव **अमृत-कला** अमृत-मयस्य चन्द्रस्य कला तन्सयं **पीयूषं** तस्य **श्रवणेन** च **नातिक्षामं** तपसा कृशं सन्तम् अप्य् **अकृशम्** ॥४६॥

———————————————————————————————————————

**जीव-गोस्वामी (क्रम-सन्दर्भः) :** नातीति नैवेत्य् अर्थः ॥४६॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** **तपसि** तपो-मध्य एव **उग्रा युक्** योगो यत्र तेन । तद् अपि **न अतिक्षामम्** अनतिकृशं, तत्र कृपा-**अपाङ्गेति** तद् व्याहृतेति हेतु-द्वयं **तद्-व्याहृतम्** एव **अमृत-कलस्य** चन्द्रस्य **आ** सम्यक् **पीयूषं** तस्य **श्रवणेनेत्य्** अनेन तन्-मुख्यामृत-कलत्वम् उक्तम् ॥४६॥

———————————————————————————————————————

**॥ ३.२१.४७ ॥**

**प्रांशुं पद्म-पलाशाक्षं जटिलं चीर-वाससम् ।**

**उपसंश्रित्य मलिनं यथार्हणम् असंस्कृतम् ॥**

**श्रीधर-स्वामी (भावार्थ-दीपिका) : प्रांशुम्** उन्नतम् । **उपसंसृत्य** समीपं गत्वा **मलिनं** ददर्शेति पूर्वैव क्रिया । अर्ह्यतेऽनेनेत्य् **अर्हणं** महा-रत्नं तद् **असंस्कृतम्** अनिर्णिक्तं यथा मलिनं दृश्यते तद्वत् ॥४७॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** **प्रांशुम्** अष्ट-वितस्ति-प्रमाण-तनुम् **उपसंसृत्य** निकटं गत्वा **मलिनं** ददर्शेति पूर्वैव क्रिया । अर्ह्यतेऽनेनेत्य् **अर्हणं** महा-रत्नं, तत् **असंस्कृतं** यथा मलिनं दृश्यते, तद्वत् ॥४७॥

———————————————————————————————————————

**॥ ३.२१.४८ ॥**

**अथोटजम् उपायातं नृ-देवं प्रणतं पुरः ।**

**सपर्यया पर्यगृह्णात् प्रतिनन्द्यानुरूपया ॥**

**श्रीधर-स्वामी (भावार्थ-दीपिका) : उटजं** पर्ण-शालां प्रप्तं । **पुरः** पाद-समीपे **प्रणतम्** आशीर्भिर् अभिनन्द्य **सपर्यया** पूजया **प्रत्यगृह्णात्** सत्-कृतवान् ॥४८॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** **उटजं** पर्णशालां प्रप्तम् । **पुरः** पाद-समीपे **प्रणतम्** । पुनर् अपि पादौ गृह्णन्तम् अनुरूपया आतिथ्योचितया **सपर्यया** सहितः **प्रत्यगृह्णात्** भुजाभ्याम् उत्थाप्यालिलिङ्ग । किं कृत्वा ? **प्रतिनन्द्य**, \"अद्य मूर्तम् एव तपो-मयं तेजः साक्षात्-कृत्य कृत-कृत्योऽस्मि\" इत्य् अभिनन्दन्तं राजानं, \"राजन्न् अद्य भागवती विश्व-पालनी-शक्तिस् त्वम् अवलोक्यसे\" इति प्रत्यभिष्टुतेत्य् अर्थः ॥४८॥

———————————————————————————————————————

**॥ ३.२१.४९ ॥**

**गृहीतार्हणम् आसीनं संयतं प्रीणयन् मुनिः ।**

**स्मरन् भगवद्-आदेशम् इत्य् आह श्लक्ष्णया गिरा ॥**

**श्रीधर-स्वामी (भावार्थ-दीपिका), जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** क्षालित-चरणम् उचित-दर्भाद्य्-आसने **आसीनं** **गृहीतानि अर्हणानि** पुष्प-चन्दन-दूर्वा-दल-फलादीनि येन तम् । **संयतं** तूष्णीं स्थितम् ॥४९॥

———————————————————————————————————————

**॥ ३.२१.५० ॥**[^८६]

**नूनं चङ्क्रमणं देव सतां संरक्षणाय ते ।**

[^८६]: अत्र कर्दम उवाचेति क्वचित्।


**वधाय चासतां यस् त्वं हरेः शक्तिर् हि पालिनी ॥**

**श्रीधर-स्वामी (भावार्थ-दीपिका) : ते** **चङ्क्रमणं** पर्यटनम् । **हि** यस्मात् ॥५०॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** हे **देव** ! यस्य **चङ्क्रमणम्** इत्य्-आदि । स एव **त्वं हरेः पालनी-शक्तिर्** भवसि ॥५०॥

———————————————————————————————————————

**॥ ३.२१.५१ ॥**

**योऽर्केन्द्व्-अग्नीन्द्र-वायूनां यम-धर्म-प्रचेतसाम् ।**

**रूपाणि स्थान आधत्से तस्मै शुक्लाय ते नमः ॥**

**मध्वाचार्यः (भागवत-तात्पर्यम्) :**

स्वायम्भुवो मनुश् चैव पृथुश् चैवार्जुनाव् अपि ।

> ब्रह्म-शेषाधिपा रुद्र इन्द्र-ऋष्य्-आदयस् तथा । >
> विष्ण्व्-आवेश-युताः सर्वे न तु विष्णु-स्वरूपकाः ॥ इति तत्त्व-निर्णये > ॥५१॥

———————————————————————————————————————

**श्रीधर-स्वामी (भावार्थ-दीपिका) :** मनु-स्थं विष्णुं प्रणमति---य इति । **स्थाने** तत्-तत्-कार्यावसरे **शुक्लाय** विष्णवे ॥५१॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्।*

———————————————————————————————————————

**विश्वनाथ-चक्रवर्ती (सारार्थ-दर्शिणी) :** **अर्कादीनां** रूपाणि **स्थाने** युक्तम् एव **त्वम्** **आ** सम्यक् त्वया **धत्से**, तत्र प्रतापेन त्वम् **अर्कः**, यशसा **चन्द्रः**, अधृष्यत्वेन **अग्निः**, ऐश्वर्येण **इन्द्रः**, सर्वत्र प्रवेशवत्त्वेन **वायुः**, दुष्ट-निग्रहत्वेन च **प्रचेताः** । अत एव **तस्मै** मद्-अभीष्ट-देवाय त्वद्-रूपेण पुनर् अपि ममोटजम् आगताय **शुक्लाय** **तुभ्यं नमः** ॥५१॥

———————————————————————————————————————

**॥ ३.२१.५२-५४ ॥**

**न यदा रथम् आस्थाय जैत्रं मणि-गणार्पितम् ।**

**विस्फूर्जच्-चण्ड-कोदण्डो रथेन त्रासयन्न् अघान् ॥**

**स्व-सैन्य-चरण-क्षुण्णं वेपयन् मण्डलं भुवः ।**

**विकर्षन् बृहतीं सेनां पर्यटस्य् अंशुमान् इव ॥**

**तदैव सेतवः सर्वे वर्णाश्रम-निबन्धनाः ।**

**भगवद्-रचिता राजन् भिद्येरन् बत दस्युभिः ॥**

**श्रीधर-स्वामी (भावार्थ-दीपिका) :** न यदेति पञ्चानाम् अयम् अर्थः---यद्यपि धर्म-रक्षार्थं सर्वतः पर्यटतस् तव प्रसङ्गाद् अप्य् आगमनं संभवति तथापि विशेष-कार्यं चेद् अस्ति तत् कथ्यताम् इति । जैत्रं जय-प्रदं मणि-गणा अर्पिता यस्मिंस् तं रथम् आरुह्य त्वं यदा भुवो मण्डलं न पर्यटसि तदा सेतवो भिद्येरन्न् इति त्रयाणाम् अन्वयः । विस्फूर्जन्-नादं कुर्व-चण्डं कोदण्डं धनुर् यस्य । वर्णाश्रमाणां निबन्धनं यैः । बत अहो ॥५२-५४॥

———————————————————————————————————————

**जीव-गोस्वामी (क्रम-सन्दर्भः) :** न यदेति सार्ध-त्रिकम् । रथेन रथ-सान्निध्य-मात्रेण ॥५२॥ स्व-सैन्यस्य चरणैः क्षुण्णं सङ्घट्टितम् ॥५३॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** हे राजन् ! किम्-अर्थम् आयातोऽसीति त्वां कथं पृच्छामो यतस् तत्-कारणं जानाम्य् एवेति व्यतिरेकेणाह---न यदेति । यदा भुवो मण्डलं न पर्यटसि, तदा सेतवो भिद्येरन्न् इति त्रयाणाम् अन्वयः । मणि-गणानाम् अर्पितम् अर्पणं यत्र तं जैत्रं जय-शीलम् । जैत्रत्वम् एवाह---रथेन रथ-सान्निध्य-मात्रेण अघान् दुष्टान् ॥५२-५४॥

———————————————————————————————————————

**॥ ३.२१.५५ ॥**

**अधर्मश् च समेधेत लोलुपैर् व्यङ्कुशैर् नृभिः ।**

**शयाने त्वयि लोकोऽयं दस्यु-ग्रस्तो विनङ्क्ष्यति ॥**

**श्रीधर-स्वामी (भावार्थ-दीपिका) :** निरङ्कुशैर् नृभिर् निमित्त-भूतैः । शयाने निश्चिन्ते ॥५५॥

———————————————————————————————————————

**जीव-गोस्वामी (क्रम-सन्दर्भः) :** शयान इत्य् अर्धकम् । धर्माधर्मयोः पालन-संहारौ त्वद्-दृष्टाव् एव सम्यक् स्यातां दस्यु-निवारणं त्वद्-अनुसन्धान-मात्रेण स्याद् इति ॥५५॥

———————————————————————————————————————

**विश्वनाथ-चक्रवर्ती (सारार्थ-दर्शिणी) :** *न व्याख्यातम्**।***

———————————————————————————————————————

**॥ ३.२१.५६ ॥**

**अथापि पृच्छे त्वां वीर यद्-अर्थं त्वम् इहागतः ।**

**तद् वयं निर्व्यलीकेन प्रतिपद्यामहे हृदा ॥**

**श्रीधर-स्वामी (भावार्थ-दीपिका) : निर्व्यलीकेन** सहर्षेण । **प्रतिपद्यामहे** स्वीकुर्महे ॥५६॥

———————————————————————————————————————

**जीव-गोस्वामी (क्रम-सन्दर्भः) :** *न व्याख्यातम्**।***

———————————————————————————————————————

**विश्वनाथ-चक्रवर्ती (सारार्थ-दर्शिणी) :** **अथापि** यद्यपि सामान्यतो जानामि, तद् अपि **पृच्छे** पृच्छामि---**इह** मत्-पर्ण-शालायां **यद्-अर्थम्** इति नहि दुष्ट-निग्रहार्थं पर्यटनं मत्-पर्ण-शालायां सफली-भवतीति भावः । **निर्व्यलीकेन** निष्कपटेन सहर्षेण वा **हृदा प्रतिपद्यामहे** स्वीकुर्महे ॥५६॥

इति सारार्थ-दर्शिन्यां हर्षिण्यां भक्त-चेतसाम् ।

एकविंशस् तृतीयस्य सङ्गतः सङ्गतः सताम् ॥\*॥

———————————————————————————————————————

> इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं > संहितायां वैयासिक्यां तृतीय-स्कन्धे >
> विदुर-मैत्रेय-संवादे मनु-कर्दम-संवादो नाम >
> एकविंशोऽध्यायः ।

॥ ३.२१ ॥


