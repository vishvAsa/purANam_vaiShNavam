+++
title = "११ देवासुर-युद्धं नाम"

+++

**॥ ८.११.१ ॥**

**श्री-शुक उवाच—**

**अथो सुराः प्रत्युपलब्ध-चेतसः**

**परस्य पुंसः परयानुकम्पया ।**

**जघ्नुर् भृशं शक्र-समीरणादयस्**

**तांस् तान् रणे यैर् अभिसंहताः पुरा ॥**

**श्रीधरः :**

एकादशे तु देवेषु दैत्य-घातिषु नारदः ।

देवान् अवारयञ् छुक्रो मृतान् दैत्यान् अजीवयत् ॥

**क्रम-सन्दर्भः : _न व्याख्यातम्।_**

**विश्वनाथः :**

एकादशे स-कोपोक्तिर् इन्द्रो जम्भादिकान् अहन् ।

नारदोक्त्या युद्ध-भङ्गे शुक्रो दैत्यान् अजीवयत् ॥

—ओ)०(ओ—

**॥ ८.११.२ ॥**

**वैरोचनाय संरब्धो भगवान् पाक-शासनः ।**

**उदयच्छद् यदा वज्रं प्रजा हा हेति चुक्रुशुः ॥**

**श्रीधरः : **उदयच्छद् उन्निन्ये ॥२॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ८.११.३ ॥**

**वज्र-पाणिस् तम् आहेदं तिरस्कृत्य पुरः-स्थितम् ।**

**मनस्विनं सुसम्पन्नं विचरन्तं महा-मृधे ॥**

_न कतमेनापि व्याख्यातम्।_

—ओ)०(ओ—

**॥ ८.११.४ ॥**

**नटवन् मूढ मायाभिर् मायेशान् नो जिगीषसि ।**

**जित्वा बालान् निबद्धाक्षान् नटो हरति तद्-धनम् ॥**

**श्रीधरः : **निबद्धान्य् अक्षीणि येषां तान् बालाञ् जित्वा नटः कपट-वृत्तिर् यथा तेषां धनं हरति, तथा हे मूढ, मायेशान् अस्माञ् जेतुम् इच्छसि ॥४॥

**क्रम-सन्दर्भः : **हे मूढ! मायेशानप्य् अस्मान् नट-तुल्योऽपि नट-योग्याभिर् मायाभिः किं जिगीषसीत्य् अर्थः । नटस् तु तावन् निबद्धाक्षान् स्व-माययावृत-नेत्रान् बालान् तद्-विद्या-मिथ्यात्व-दर्शक-विद्याऽनभिज्ञान् एव जिगीषति, न तु मायेशान् इति । ततो मूढ इति भावः ॥४॥

**विश्वनाथः : **नटवद् इति सोक्तं विवृणोति । नटो हि बालान् निबद्धाक्षान् कृत्वा कपटेन जित्वा तद्-धनं हरति, तथैव किम् अस्मान् जिगीषसि ॥४॥

—ओ)०(ओ—

**॥ ८.११.५ ॥**

**आरुरुक्षन्ति मायाभिर् उत्सिसृप्सन्ति ये दिवम् ।**

**तान् दस्यून् विधुनोम्य् अज्ञान् पूर्वस्माच् च पदाद् अधः ॥**

**श्रीधरः : **मत्-प्रभावं शृण्व् इत्य् आह—आरुरुक्षन्त्य् आरोढुम् इच्छन्ति । ये चोत्सिसृप्सन्त्य् उल्लङ्घयितुम् इच्छन्ति । मोक्षम् इच्छन्तीत्य् अर्थः । अधो विधुनोमि पातयामि ॥५॥

**क्रम-सन्दर्भः : **उत्सिसृप्सन्तीत्य् अत्र मायाभिर् योग-बलैः, न तु भगवद्-आश्रयेणेति ज्ञेयम् ॥५॥

**विश्वनाथः :** उत्सिसृप्सन्ति दिवम् अप्य् उल्लङ्घयितुम् इच्छन्ति महर्-लोकादिष्व् अप्य् अधिकर्तुम् इच्छन्तीत्य् अर्थः । पूर्वस्मात् रसातलाद् अप्य् अधः पातयामि ॥५॥

—ओ)०(ओ—

**॥ ८.११.६ ॥**

**सोऽहं दुर्मायिनस् तेऽद्य वज्रेण शत-पर्वणा ।**

**शिरो हरिष्ये मन्दात्मन्घटस्व ज्ञातिभिः सह ॥**

**श्रीधरः, विश्वनाथः : _न व्याख्यातम्।_**

**क्रम-सन्दर्भः : **घटस्व युद्धाय युज्यस्व ॥६॥

—ओ)०(ओ—

**॥ ८.११.७ ॥**

**श्री-बलिर् उवाच—**

**सङ्ग्रामे वर्तमानानां काल-चोदित-कर्मणाम् ।**

**कीर्तिर् जयोऽजयो मृत्युः सर्वेषां स्युर् अनुक्रमात् ॥**

_न कतमेनापि व्याख्यातम्।_

—ओ)०(ओ—

**॥ ८.११.८ ॥**

**तद् इदं काल-रशनं जगत् पश्यन्ति सूरयः ।**

**न हृष्यन्ति न शोचन्ति तत्र यूयम् अपण्डिताः ॥**

**श्रीधरः : **काल-रशनं काल-यन्त्रितम् । अतो न हृष्यन्ति । तत्र एवं विवेके यूयम् अपण्डिता अनिपुणाः ॥८॥ 

**क्रम-सन्दर्भः : **काल एव रशना रज्जुर् यस्य तत् ॥८॥

**विश्वनाथः :** काल-रशनं काल-यन्त्रितं पश्यन्त्य् एव न तु हर्ष-शोकादिकं प्राप्नुन्वन्ति ॥८॥

—ओ)०(ओ—

**॥ ८.११.९ ॥**

**न वयं मन्यमानानाम् आत्मानं तत्र साधनम् ।**

**गिरो वः साधु-शोच्यानां गृह्णीमो मर्म-ताडनाः ॥**

**श्रीधरः : **तत्र कीर्ति-जयादाव् आत्मानं साधनं मन्यमानानां वो गिरो न गृह्णीमः । मर्मसु ताडनं याभिस् ताः ॥९॥

**क्रम-सन्दर्भः : _न व्याख्यातम्।_**

**विश्वनाथः : **तत्र कीर्ति-जयादाव् आत्मानं स्वं साधनम् अहङ्कार-मौढ्याद् एवेति भावः । साधुभिर् जीवन्तोऽपि यथा यूयं शोच्यध्वे, तथा वयं मृता अपि न शोच्यामहे इति भावः ॥९॥

—ओ)०(ओ—

**॥ ८.११.१० ॥**

**श्री-शुक उवाच—**

**इत्य् आक्षिप्य विभुं वीरो नाराचैर् वीर-मर्दनः ।**

**आकर्ण-पूर्णैरहनद् आक्षेपैर् आह तं पुनः ॥**

**श्रीधरः : **विभुम् इन्द्रम् । वीरो बलिः ॥१०॥

**क्रम-सन्दर्भः : **आकर्ण-पूर्णैः कर्ण-पर्यन्तं पूर्णतयाकृष्टैः ॥१०॥

**विश्वनाथः :_न व्याख्यातम्।_**

—ओ)०(ओ—

**॥ ८.११.११ ॥**

**एवं निराकृतो देवो वैरिणा तथ्य-वादिना ।**

**नामृष्यत् तद्-अधिक्षेपं तोत्राहत इव द्विपः ॥**

**श्रीधरः : **तोत्रम् अङ्कुशस् तेनाहत इव ॥११॥

**क्रम-सन्दर्भः : **निराकृतो नाराचैः पराहतः तद् अधिक्षेपं नाराच-प्रयोगानन्तरं पुनर् अधिक्षेपम् । तोत्रं वैणुकम् इत्य् अमरः ॥११॥

**विश्वनाथः :_न व्याख्यातम्।_**

—ओ)०(ओ—

**॥ ८.११.१२ ॥**

**प्राहरत् कुलिशं तस्मा अमोघं पर-मर्दनः ।**

**सयानो न्यपतद् भूमौ छिन्न-पक्ष इवाचलः ॥**

**श्रीधरः : **सयानो विमान-सहितः ॥१२॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ८.११.१३-१४ ॥**

**सखायं पतितं दृष्ट्वा जम्भो बलि-सखः सुहृत् ।**

**अभ्ययात् सौहृदं सख्युर् हतस्यापि समाचरन् ॥**

**स सिंह-वाह आसाद्य गदाम् उद्यम्य रंहसा ।**

**जत्राव् अताडयच् छक्रं गजं च सुमहा-बलः ॥**

_न कतमेनापि व्याख्यातम्।_

—ओ)०(ओ—

**॥ ८.११.१५ ॥**

**गदा-प्रहार-व्यथितो भृशं विह्वलितो गजः ।**

**जानुभ्यां धरणीं स्पृष्ट्वा कश्मलं परमं ययौ ॥**

**श्रीधरः, विश्वनाथः : _न व्याख्यातम्।_**

**क्रम-सन्दर्भः : “**स्पृष्ट्वा कश्मलं च परं ययौ” इति पाठो बहु-सम्मतः, श्लोक-लब्धश् च ॥१५॥

—ओ)०(ओ—

**॥ ८.११.१६ ॥**

**ततो रथो मातलिना हरिभिर् दश-शतैर् वृतः ।**

**आनीतो द्विपम् उत्सृज्य रथम् आरुरुहे विभुः ॥**

**श्रीधरः, क्रम-सन्दर्भः : _न व्याख्यातम्।_**

**विश्वनाथः :** हरिभिर् अश्वैः ॥१६॥

—ओ)०(ओ—

**॥ ८.११.१७-१८ ॥**

**तस्य तत् पूजयन् कर्म यन्तुर् दानव-सत्तमः ।**

**शूलेन ज्वलता तं तु स्मयमानोऽहनन् मृधे ॥**

**सेहे रुजं सुदुर्मर्षां सत्त्वम् आलम्ब्य मातलिः ।**

**इन्द्रो जम्भस्य सङ्क्रुद्धो वज्रेणापाहरच् छिरः ॥**

_न कतमेनापि व्याख्यातम्।_

—ओ)०(ओ—

**॥ ८.११.१९ ॥**

**जम्भं श्रुत्वा हतं तस्य ज्ञातयो नारदाद् ऋषेः ।**

**नमुचिश् च बलः पाकस् तत्रापेतुस् त्वरान्विताः ॥**

**श्रीधरः : **नमुचिर् बलः पाकश् चेति त्रय आजग्मुः ।

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ८.११.२० ॥**

**वचोभिः परुषैर् इन्द्रम् अर्दयन्तोऽस्य मर्मसु ।**

**शरैर् अवाकिरन् मेघा धाराभिर् इव पर्वतम् ॥**

_न कतमेनापि व्याख्यातम्।_

—ओ)०(ओ—

**॥ ८.११.२१ ॥**

**हरीन् दश-शतान्य् आजौ हर्यश्वस्य बलः शरैः ।**

**तावद्भिर् अर्दयाम् आस युगपल् लघु-हस्तवान् ॥**

**श्रीधरः : **त्रयाणां पृथग् विक्रमान् आह—हरीन् इति त्रिभिः । हर्यश्वस्येन्द्रस्य । तावद्भिर् दशभिः शतैः ॥२१॥

**क्रम-सन्दर्भः : _न व्याख्यातम्।_**

**विश्वनाथः : **हर्यश्वस्य पीतवर्णाश्वस्य । हरिर् ना कपिले त्रिष्व् इत्य् अमरः । तावद्भिर् दशभिः शतैः ॥२१॥

—ओ)०(ओ—

**॥ ८.११.२२ ॥**

**शताभ्यां मातलिं पाको रथं सावयवं पृथक् ।**

**सकृत् सन्धान-मोक्षेण तद् अद्भुतम् अभूद् रणे ॥**

**श्रीधरः :_न व्याख्यातम्।_**

**क्रम-सन्दर्भः : **नमुचिर् इति शोकाज् जातोऽमर्षोऽसहिष्णुता या रुट् जिघांसा, तया युक्तः ॥२२॥

**विश्वनाथः :** शताभ्याम् इति मातलिं शतेन रथं च शतेनेत्य् अर्थः ॥२२॥

—ओ)०(ओ—

**॥ ८.११.२३ ॥**

**नमुचिः पञ्च-दशभिः स्वर्ण-पुङ्खैर् महेषुभिः ।**

**आहत्य व्यनदत् सङ्ख्ये सतोय इव तोयदः ॥**

**श्रीधरः : **आहत्येन्द्रं विद्ध्वा ॥२३॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ८.११.२४ ॥**

**सर्वतः शर-कूटेन शक्रं सरथ-सारथिम् ।**

**छादयाम् आसुर् असुराः प्रावृट्-सूर्यम् इवाम्बुदाः ॥**

**श्रीधरः : **प्रावृट्-कालीनं सूर्यम् ॥२४॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ८.११.२५ ॥**

**अलक्षयन्तस् तम् अतीव विह्वला**

**विचुक्रुशुर् देव-गणाः सहानुगाः ।**

**अनायकाः शत्रु-बलेन निर्जिता**

**वणिक्-पथा भिन्न-नवो यथार्णवे ॥**

**श्रीधरः : **वणिक्-पथा वणिजः । भिन्ना नौर् येषां ते । भिन्न-नाव इत्य् अर्थः ॥२५॥

**क्रम-सन्दर्भः : _न व्याख्यातम्।_**

**विश्वनाथः : **वणिक्-पथा वणिजः । भिन्न-नावो भिन्ना नौकाः । ॥२५॥

—ओ)०(ओ—

**॥ ८.११.२६ ॥**

**ततस् तुराषाड् इषु-बद्ध-पञ्जराद्**

**विनिर्गतः साश्व-रथ-ध्वजाग्रणीः ।**

**बभौ दिशः खं पृथिवीं च रोचयन्**

**स्व-तेजसा सूर्य इव क्षपात्यये ॥**

**श्रीधरः : **तुराषाड् इन्द्रः । अश्वादि-सहितो विनिर्गतः । अग्रणीः सारथिः ॥२६॥

**क्रम-सन्दर्भः : _न व्याख्यातम्।_**

**विश्वनाथः : **तुराषाड् इन्द्रः । अग्रणीः सारथिः ॥२६॥

—ओ)०(ओ—

**॥ ८.११.२७-२८ ॥**

**निरीक्ष्य पृतनां देवः परैर् अभ्यर्दितां रणे ।**

**उदयच्छद् रिपुं हन्तुं वज्रं वज्र-धरो रुषा ॥**

**स तेनैवाष्ट-धारेण शिरसी बल-पाकयोः ।**

**ज्ञातीनां पश्यतां राजन् जहार जनयन् भयम् ॥**

_न कतमेनापि व्याख्यातम्।_

—ओ)०(ओ—

**॥ ८.११.२९ ॥**

**नमुचिस् तद्-वधं दृष्ट्वा शोकामर्ष-रुषान्वितः ।**

**जिघांसुर् इन्द्रं नृपते चकार परमोद्यमम् ॥**

**श्रीधरः : **शोकामर्षाभ्यां युक्त्या रुषा क्रोधेनान्वित इन्द्रं हन्तुं परमोद्योगं चकार ॥२९॥

**क्रम-सन्दर्भः : **नमुचिर् इति शोकाज् जातो योऽमर्षोऽसहिष्णुता, तस्माज् जाता या रुट् जिघांसा तयान्वितो युक्तः ॥२९॥

**विश्वनाथः : _न व्याख्यातम्।_**

—ओ)०(ओ—

**॥ ८.११.३० ॥**

**अश्मसार-मयं शूलं घण्टावद् धेम-भूषणम् ।**

**प्रगृह्याभ्यद्रवत् क्रुद्धो हतोऽसीति वितर्जयन् ॥**

**प्राहिणोद् देव-राजाय निनदन् मृग-राड् इव**

**श्रीधरः : **घण्टावद् घण्टाभिर् युक्तम् ॥३०॥

**क्रम-सन्दर्भः : **अश्मेति सार्धकम् ।प्राहिणोच् च ॥३०॥

**विश्वनाथः :** घण्टावद् घण्टा-युक्तम् ॥३०॥

—ओ)०(ओ—

**॥ ८.११.३१ ॥**

**तदापतद् गगन-तले महा-जवं**

**विचिच्छिदे हरिर् इषुभिः सहस्रधा ।**

**तम् आहनन् नृप कुलिशेन कन्धरे**

**रुषान्वितस् त्रिदश-पतिः शिरो हरन् ॥**

**श्रीधरः, क्रम-सन्दर्भः : _न व्याख्यातम्।_**

**विश्वनाथः :** शिरो हरन् हर्तुम् ॥३१॥

—ओ)०(ओ—

**॥ ८.११.३२ ॥**

**न तस्य हि त्वचम् अपि वज्र ऊर्जितो**

**बिभेद यः सुर-पतिनौजसेरितः ।**

**तद् अद्भुतं परम् अतिवीर्य-वृत्र-भित्**

**तिरस्कृतो नमुचि-शिरोधर-त्वचा ॥**

**श्रीधरः : **अतिवीर्यं वृत्रम् अभिनद् इति तथा ॥३२॥

**क्रम-सन्दर्भः : _न व्याख्यातम्।_**

**विश्वनाथः : **अतिवीर्यं वृत्रम् अप्य् अभिनद् यः सोऽपि वज्रः ॥३२॥

—ओ)०(ओ—

**॥ ८.११.३३ ॥**

**तस्माद् इन्द्रोऽबिभेच् छत्रोर् वज्रः प्रतिहतो यतः ।**

**किम् इदं दैव-योगेन भूतं लोक-विमोहनम् ॥**

**श्रीधरः :_न व्याख्यातम्।_**

**क्रम-सन्दर्भः : **भूतं लोकं विमोहयद् इत्य् एव पाठः ॥३३॥

**विश्वनाथः :** अबिभेत् भीतोऽभूत् । लोक-विमोहनं लोकं विमोहयद् इति च पाठः ॥३३॥

—ओ)०(ओ—

**॥ ८.११.३४ ॥**

**येन मे पूर्वम् अद्रीणां पक्ष-च्छेदः प्रजात्यये ।**

**कृतो निविशतां भारैः पतत्त्रैः पततां भुवि ॥**

**श्रीधरः : **तथा पतत्रैः पक्षैः ॥३४॥

**क्रम-सन्दर्भः : **पतत्रैः पतताम् उत्पततां भुवि[^८२] निर्विशमानानाम् ॥३४॥

[^८२]:
    भारैर् (ङ)


**विश्वनाथः : **पतत्रैः पक्षैः । निर्विशतां निर्विशमानानां प्रविशताम् इत्य् अर्थः । तथा भावैः स्वीयैः भुवि पतताम् ॥३४॥

—ओ)०(ओ—

**॥ ८.११.३५ ॥**

**तपः-सारमयं त्वाष्ट्रं वृत्रो येन विपाटितः ।**

**अन्ये चापि बलोपेताः सर्वास्त्रैर् अक्षत-त्वचः ॥**

**श्रीधरः : **सार-मयं वीर्याघिकं त्वाष्ट्रं तप एव वृत्रः स येन वज्रेण मया विपाटितः ॥३५॥

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

**॥ ८.११.३६ ॥**

**सोऽयं प्रतिहतो वज्रो मया मुक्तोऽसुरेऽल्पके ।**

**नाहं तद् आददे दण्डं ब्रह्म-तेजोऽप्य् अकारणम् ॥**

**श्रीधरः : **दण्डं लगुड-तुल्यं कुलिशम् । ब्रह्म-तेजो दधीचेः सामर्थ्यम् ॥३६॥

**क्रम-सन्दर्भः : **नाहम् इति । नाददे नादास्ये इत्य् अर्थः । “दद दाने” इत्य् अस्माल् लटि रूपम् ॥३६॥

**विश्वनाथः : **दण्डं लगुड-तुल्यम् ॥३६॥

—ओ)०(ओ—

**॥ ८.११.३७ ॥**

**इति शक्रं विषीदन्तम् आह वाग् अशरीरिणी ।**

**नायं शुष्कैर् अथो नार्द्रैर् वधम् अर्हति दानवः ॥**

_न कतमेनापि व्याख्यातम्।_

—ओ)०(ओ—

**॥ ८.११.३८ ॥**

**मयास्मै यद् वरो दत्तो मृत्युर् नैवार्द्र-शुष्कयोः ।**

**अतोऽन्यश् चिन्तनीयस् ते उपायो मघवन् रिपोः ॥**

**श्रीधरः : **आर्द्र-शुष्काभ्यां मृत्युर् नैवेति ॥३८॥

**क्रम-सन्दर्भः, विश्वनाथः :_न व्याख्यातम्।_**

—ओ)०(ओ—

**॥ ८.११.३९ ॥**

**तां दैवीं गिरम् आकर्ण्य मघवान् सुसमाहितः ।**

**ध्यायन् फेनम् अथापश्यद् उपायम् उभयात्मकम् ॥**

**श्रीधरः, विश्वनाथः :_न व्याख्यातम्।_**

**क्रम-सन्दर्भः : **फेनं जले दृश्यमानम् उभयात्मकं शुष्कत्वार्द्रत्वाद् विरोधाभाव-द्वयात्मकं जल-विकारत्वात् शुष्कत्वाभावेनानुमितेः रसानुपलम्भाद् आर्द्रत्वाभावेन प्रत्यक्षीकृतेश् च ॥३९॥

—ओ)०(ओ—

**॥ ८.११.४० ॥**

**न शुष्केण न चार्द्रेण जहार नमुचेः शिरः ।**

**तं तुष्टुवुर् मुनि-गणा माल्यैश् चावाकिरन् विभुम् ॥**

**श्रीधरः : **उभयात्मकत्वम् एवाह—न शुष्केण न चार्द्रेण फेनेन । तथा च श्रुतिः—अपां फेनेन नमुचेः शिर इन्द्रोदवतयत् [ऋ।वे। ८.१४.१६] इति ॥४०॥

**क्रम-सन्दर्भः : _न व्याख्यातम्।_**

**विश्वनाथः : **उभयात्मकत्वम् एवाह—नेति । तथा च श्रुतिः—अपां फेनेन नमुचेः शिर इन्द्रोदवतयत् [ऋ।वे। ८.१४.१६] इति ॥४०॥

—ओ)०(ओ—

**॥ ८.११.४१-४३ ॥**

**गन्धर्व-मुख्यौ जगतुर् विश्वावसु-परावसू ।**

**देव-दुन्दुभयो नेदुर् नर्तक्यो ननृतुर् मुदा ॥**

**अन्येऽप्य् एवं प्रतिद्वन्द्वान् वाय्व्-अग्नि-वरुणादयः ।**

**सूदयाम् आसुर् असुरान् मृगान् केसरिणो यथा ॥**

**ब्रह्मणा प्रेषितो देवान् देवर्षिर् नारदो नृप ।**

**वारयाम् आस विबुधान् दृष्ट्वा दानव-सङ्क्षयम् ॥**

_न कतमेनापि व्याख्यातम्।_

—ओ)०(ओ—

**॥ ८.११.४४ ॥**

**श्री-नारद उवाच—**

**भवद्भिर् अमृतं प्राप्तं नारायण-भुजाश्रयैः ।**

**श्रिया समेधिताः सर्व उपारमत विग्रहात् ॥**

_न कतमेनापि व्याख्यातम्।_

—ओ)०(ओ—

**॥ ८.११.४५ ॥**

**श्री-शुक उवाच—**

**संयम्य मन्यु-संरम्भं मानयन्तो मुनेर् वचः ।**

**उपगीयमानानुचरैर् ययुः सर्वे त्रिविष्टपम् ॥**

**श्रीधरः : **अनुचरैर् अनुगीयमाना इत्य् अर्थः । उपगीयमानैर् अनुचरैः सहेति वा ॥४५॥

**क्रम-सन्दर्भः : _न व्याख्यातम्।_**

**विश्वनाथः : **उपगीयमाना अनुचरैर् इति सन्धिर् आर्षः ॥४५॥

—ओ)०(ओ—

**॥ ८.११.४६ ॥**

**येऽवशिष्टा रणे तस्मिन् नारदानुमतेन ते ।**

**बलिं विपन्नम् आदाय अस्तं गिरिम् उपागमन् ॥**

**श्रीधरः, विश्वनाथः : _न व्याख्यातम्।_**

**क्रम-सन्दर्भः : **अस्तम् इति । तत्रैव तदानीं तेषां विग्रहात्[^८३] स च तत्रत्यानां सूर्यास्त-देशो ज्ञेयः ॥४६॥

[^८३]:
    गृहात् (ख)


—ओ)०(ओ—

**॥ ८.११.४७ ॥**

**तत्राविनष्टावयवान् विद्यमान-शिरोधरान् ।**

**उशना जीवयाम् आस संजीवन्या स्व-विद्यया ॥**

**श्रीधरः : **अविनष्टा अवयवा येषाम् । विद्यमाना शिरो-धरा येषां तान् ॥४७॥

**क्रम-सन्दर्भः : **अविनष्टावयवादीन् एव जीवयामासेति, तेषां मन्त्राणां प्रभावः सूचितः ॥४७॥

**विश्वनाथः :_न व्याख्यातम्।_**

—ओ)०(ओ—

**॥ ८.११.४८ ॥**

**बलिश् चोशनसा स्पृष्टः प्रत्यापन्नेन्द्रिय-स्मृतिः ।**

**पराजितोऽपि नाखिद्यल् लोक-तत्त्व-विचक्षणः ॥**

**श्रीधरः : **प्रत्यापन्नानि पुनः प्राप्तानीन्द्रियाणि स्मृतिश् च येन सः ।

**क्रम-सन्दर्भः, विश्वनाथः : _न व्याख्यातम्।_**

—ओ)०(ओ—

इति सारार्थ-दर्शिन्यां हर्षिण्यां भक्त-चेतसाम् ।

एकादशश् चाष्टमस्य सङ्गतः सङ्गतः सताम् ॥


> इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं संहितायां वैयासिक्याम् अष्टम-स्कन्धे   
> देवासुर-युद्धं नाम   
> एकादशोऽध्यायः ।

॥ ८.११ ॥

(८.१२)

