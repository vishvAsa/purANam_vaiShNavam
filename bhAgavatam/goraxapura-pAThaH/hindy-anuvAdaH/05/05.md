+++
title = "०५"

+++
[पञ्चमोऽध्यायः]



<details><summary>भागसूचना</summary>

ऋषभजीका अपने पुत्रोंको उपदेश देना और स्वयं अवधूतवृत्ति ग्रहण करना
</details>

#### श्लोक-१


<details open><summary>मूलम् (वचनम्)</summary>

ऋषभ उवाच
</details>

<details open><summary>विश्वास-प्रस्तुतिः</summary>

नायं देहो देहभाजां नृलोके  
कष्टान् कामानर्हते विड्भुजां ये।  
तपो दिव्यं पुत्रका येन सत्त्वं  
शुद्‍ध्येद्यस्माद् ब्रह्मसौख्यं त्वनन्तम्॥
</details>

<details><summary>मूलम्</summary>

नायं देहो देहभाजां नृलोके कष्टान् कामानर्हते विड्भुजां ये।  
तपो दिव्यं पुत्र[^m1]का येन सत्त्वं शुद्‍ध्येद्यस्माद् ब्रह्मसौख्यं त्वन[^m2]न्तम्॥ १ ॥

[^m1]: प्राचीने पाठे 'पुत्रका' पाठः खण्डितः ।

[^m2]: ह्यनन्तम् ।

</details>

<details><summary>अनुवाद (हिन्दी)</summary>

श्रीऋषभदेवजीने कहा—पुत्रो! इस मर्त्यलोकमें यह मनुष्यशरीर दुःखमय विषयभोग प्राप्त करनेके लिये ही नहीं है। ये भोग तो विष्ठाभोजी सूकर-कूकरादिको भी मिलते ही हैं। इस शरीरसे दिव्य तप ही करना चाहिये, जिससे अन्तःकरण शुद्ध हो; क्योंकि इसीसे अनन्त ब्रह्मानन्दकी प्राप्ति होती है॥ १॥
</details>

<details><summary>वीरराघवः</summary>

उक्तमेवाह ऋषभ इति । तद्वन्मुक्त्युपायत्वेन भगवदुपासनमुपदेक्ष्यमाणो वैराग्यं विना उपदिष्टोऽपि भक्तियोगो न सम्यक् प्रतितिष्ठतीति तदुत्पत्तये कामान्निन्दति नायमित्यर्द्धेन । देहभृतां मध्ये यो नृलोकः मनुष्यस्तस्मिन्सत्ययं मनुष्यदेहः कष्टान्कृच्छ्रसम्पाद्यानन्ततो दुःखरूपान् कामान् यज्ञादीन् प्रति नार्हति कामाननुभवितुं नार्हतीत्यर्थः, कामोपभोगार्थो नायं नृदेह इत्यर्थः । कुतः ये कामा विड्भुजामपि सूकरादीनामपि सन्ति किन्तु हे पुत्रकाः ! दिव्यं देवस्य विष्णोराराधनरूपं तपश्चर्तुमर्हति किं तत्तपः यदर्हति तत्राह । यस्मात्तपसः शुध्येन्निरस्तसंसारो भवेत् येन च ब्रह्मसुखमपारं भवेत् । कामोपभोगेन संसृतिः, एवं कामोपभोगः संसृतिहेतुः, भगवदुपासनं मोक्षहेतुरित्युक्तम् ॥ १ ॥
</details>

#### श्लोक-२


<details open><summary>विश्वास-प्रस्तुतिः</summary>

महत्सेवां द्वारमाहुर्विमुक्ते-  
स्तमोद्वारं योषितां सङ्गिसङ्गम्।  
महान्तस्ते समचित्ताः प्रशान्ता  
विमन्यवः सुहृदः साधवो ये॥
</details>

<details><summary>मूलम्</summary>

मह[^m3]त्सेवां द्वारमाहुर्विमुक्तेस्तमोद्वारं योषितां सङ्गिसङ्गम्।  
महान्तस्ते समचित्ताः प्रशान्ता विमन्यवः सुहृदः साधवो ये॥ २ ॥

[^m3]: महात्मनां ।

</details>

<details><summary>अनुवाद (हिन्दी)</summary>

शास्त्रोंने महापुरुषोंकी सेवाको मुक्तिका और स्त्रीसंगी कामियोंके संगको नरकका द्वार बताया है। महापुरुष वे ही हैं जो समानचित्त, परमशान्त, क्रोधहीन, सबके हितचिन्तक और सदाचारसम्पन्न हों॥ २॥
</details>

<details><summary>वीरराघवः</summary>

एवं भोगोपासनयोर्बन्धमोक्षहेतुत्वमभिधाय तयोर्निदानमाह । महतां सेवां विमुक्तेर्द्वारं मूलं कारणमाहुः तथा योषितां स्त्रीणां ये सङ्गिनः तेषां सङ्गं तमसः संसारस्य द्वारमाहुरित्यनुषङ्गः । के ते महान्तः यत्सेवा विमुक्तेर्द्वारं तत्राह सार्द्धेन । ये समचित्तत्वादिगुणयुक्तास्ते महान्त इत्यन्वयः । समचित्ताः सुखदुःखादिष्वविक्रियमाणचित्ताः सर्वस्य ब्रह्मात्मकत्वज्ञानात् प्रशान्ताः जितबाह्यान्तःकरणाः विमन्यवः तितिक्षवः सुहृदः सर्वभूतहितैषिणः साधवः परोपकारनिरताः ॥ २ ॥
</details>

#### श्लोक-३


<details open><summary>विश्वास-प्रस्तुतिः</summary>

ये वा मयीशे कृतसौहृदार्था  
जनेषु देहम्भरवार्तिकेषु।  
गृहेषु जायात्मजरातिमत्सु  
न प्रीतियुक्ता यावदर्थाश्च लोके॥
</details>

<details><summary>मूलम्</summary>

ये वा मयीशे कृतसौहृदार्था जनेषु देहम्भरवार्तिकेषु।  
गृहेषु जायात्मजरा[^m4]तिमत्सु न प्रीतियुक्ता यावदर्थाश्च लोके॥ ३ ॥

[^m4]: प्राचीने पाठे 'रा' पाठः खण्डितः ।

</details>

<details><summary>अनुवाद (हिन्दी)</summary>

अथवा मुझ परमात्माके प्रेमको ही जो एकमात्र पुरुषार्थ मानते हों, केवल विषयोंकी ही चर्चा करनेवाले लोगोंमें तथा स्त्री, पुत्र और धन आदि सामग्रियोंसे सम्पन्न घरोंमें जिनकी अरुचि हो और जो लौकिक कार्योंमें केवल शरीरनिर्वाहके लिये ही प्रवृत्त होते हों॥ ३॥
</details>

<details><summary>वीरराघवः</summary>

मयीशेऽस्मच्छरीरकेऽस्मदन्तरान्मनि सर्वेश्वरे शास्त्रदृष्ट्या स्वात्मनो भगवदात्मकत्वादेव मुक्तिः यथाह प्रह्लादः "सर्वगत्वादनन्तस्य स एवाहमवस्थितः" इति । यद्वा क्षेत्रज्ञशक्त्यभिभवाद्भगवदंशोद्भवादेव मुक्तिः कृतं सौहृदं प्रीतिरेवार्थः प्रयोजनं येषां ते देहंभरवार्तिकेषु देहधारणा वार्त्तैव न धर्मविषया वार्त्ता येषु जनेषु गृहेषु च । कथंभूतेषु जाया कलत्रमात्मजाः पुत्राः रातिर्मित्रं धनं वा तद्वत्सु प्रीतियुक्ता न भवन्ति, ये च लोके यावदर्थाः देहधारणापेक्षामात्रग्राहिणः देहनिर्वाहकाधिक्यार्थस्पृहाशून्या इत्यर्थः ॥ ३ ॥
</details>

#### श्लोक-४


<details open><summary>विश्वास-प्रस्तुतिः</summary>

नूनं प्रमत्तः कुरुते विकर्म  
यदिन्द्रियप्रीतय आपृणोति।  
न साधु मन्ये यत आत्मनोऽय-  
मसन्नपि क्लेशद आस देहः॥
</details>

<details><summary>मूलम्</summary>

नूनं प्रमत्तः कुरुते[^m5] विकर्म यदिन्द्रियप्रीतय आपृणोति।  
न साधु मन्ये यत आत्मनोऽयमसन्नपि क्लेशद आस[^m6] देहः॥ ४ ॥

[^m5]: कुरुते कर्म दीनोऽयमिन्द्रि ।

[^m6]: एष ।

</details>

<details><summary>अनुवाद (हिन्दी)</summary>

मनुष्य अवश्य प्रमादवश कुकर्म करने लगता है, उसकी वह प्रवृत्ति इन्द्रियोंको तृप्त करनेके लिये ही होती है। मैं इसे अच्छा नहीं समझता, क्योंकि इसीके कारण आत्माको यह असत् और दुःखदायक शरीर प्राप्त होता है॥ ४॥
</details>

<details><summary>वीरराघवः</summary>

कामान्नार्हतीति यदुक्तं तदुपपादयति नूनमिति । प्रमत्त आत्मभ्रान्त्या देहपरवशः अत एव दीनः यदिन्द्रियप्रीतये कर्म आपृणोति व्याप्रियते करोतीति यावत् तत् कर्म साधु समीचीनं न मन्यते कुतः यतः यस्मादिन्द्रियप्रीत्यर्थात्कर्मणः असन्नप्यस्थिरोऽप्ययं क्लेशदो देहः आस बभूव प्राप्त इति तस्यैव पुनः करणं साधु न मन्य इत्यर्थः ॥ ४ ॥
</details>

#### श्लोक-५


<details open><summary>विश्वास-प्रस्तुतिः</summary>

पराभवस्तावदबोधजातो  
यावन्न जिज्ञासत आत्मतत्त्वम्।  
यावत्क्रियास्तावदिदं मनो वै  
कर्मात्मकं येन शरीरबन्धः॥
</details>

<details><summary>मूलम्</summary>

पराभवस्तावदबोधजातो यावन्न जिज्ञासत आत्मतत्त्वम्।  
यावत्क्रियास्तावदिदं मनो वै कर्मात्मकं येन शरीरबन्धः॥ ५ ॥
</details>

<details><summary>अनुवाद (हिन्दी)</summary>

जबतक जीवको आत्मतत्त्वकी जिज्ञासा नहीं होती, तभीतक अज्ञानवश देहादिके द्वारा उसका स्वरूप छिपा रहता है। जबतक यह लौकिक-वैदिक कर्मोंमें फँसा रहता है, तबतक मनमें कर्मकी वासनाएँ भी बनी ही रहती हैं और इन्हींसे देहबन्धनकी प्राप्ति होती है॥ ५॥
</details>

<details><summary>वीरराघवः</summary>

ननु देहस्यास्थिरत्वात्कियानयमनर्थ इत्याशङ्क्याह पराभव इति । यावदात्मनः प्रकृतिविलक्षणस्यात्मनः तत्त्वं याथात्म्यम् यावन्न जिज्ञासते ज्ञातुं नेच्छति न जानातीत्यर्थः तावदबोधजातः आत्मस्वरूपतिरोभावः आत्मयाथात्म्याज्ञाननिमित्तपराभवः यावच्च पराभवस्तावदिन्द्रियप्रीतये क्रियाः प्रवर्तन्ते यावच्च क्रियास्तावदिदं मनः कर्मात्मकं कर्मप्रवणं न तु ज्ञानप्रवणं येन कर्मात्मकेन मनसा भूयोऽपि शरीरबन्धः, शरीराणां नश्वरत्वेऽपि पुनःपुनस्तत्सम्बन्धोऽविच्छिन्न इति तन्निमित्तानर्थपरम्पराप्यविच्छिन्नेति भावः ॥ ५ ॥
</details>

#### श्लोक-६


<details open><summary>विश्वास-प्रस्तुतिः</summary>

एवं मनः कर्मवशं प्रयुङ्क्ते  
अविद्ययाऽऽत्मन्युपधीयमाने।  
प्रीतिर्न यावन्मयि वासुदेवे  
न मुच्यते देहयोगेन तावत्॥
</details>

<details><summary>मूलम्</summary>

[^m7]एवं मनः कर्मवशं प्रयुङ्क्ते अविद्ययाऽऽत्मन्युपधीयमाने।  
प्रीतिर्न यावन्मयि वासुदेवे न मुच्यते देहयोगेन तावत्॥ ६ ॥

[^m7]: एनं मनः ।

</details>

<details><summary>अनुवाद (हिन्दी)</summary>

इस प्रकार अविद्याके द्वारा आत्मस्वरूपके ढक जानेसे कर्मवासनाओंके वशीभूत हुआ चित्त मनुष्यको फिर कर्मोंमें ही प्रवृत्त करता है। अतः जबतक उसको मुझ वासुदेवमें प्रीति नहीं होती, तबतक वह देहबन्धनसे छूट नहीं सकता॥ ६॥
</details>

<details><summary>वीरराघवः</summary>

एतदेवाह एवमिति । अविद्यया देवमनुष्याद्यौपाधिकदेहविशिष्टत्वेनाहङ्कारममकाररूपयोपधीयमाने कर्मवासनामूलया संसृत्यभाने सत्यात्मनि मनः कर्मवशं प्रयुङ्क्तं व्यापारयति पुरुषमिति शेषः । अतो यावद्वासुदेवे मयि प्रीतिः प्रीतिरूपा भक्तिर्न स्यात्तावद्देहयोगेन न मुच्यते ॥ ६ ॥
</details>

#### श्लोक-७


<details open><summary>विश्वास-प्रस्तुतिः</summary>

यदा न पश्यत्ययथा गुणेहां  
स्वार्थे प्रमत्तः सहसा विपश्चित्।  
गतस्मृतिर्विन्दति तत्र तापा-  
नासाद्य मैथुन्यमगारमज्ञः॥
</details>

<details><summary>मूलम्</summary>

यदा न पश्यत्ययथा गुणेहां स्वार्थे प्रमत्तः सहसा विपश्चित्।  
गतस्मृतिर्विन्दति तत्र तापानासाद्य मैथुन्यमगारमज्ञः॥ ७ ॥
</details>

<details><summary>अनुवाद (हिन्दी)</summary>

स्वार्थमें पागल जीव जबतक विवेक-दृष्टिका आश्रय लेकर इन्द्रियोंकी चेष्टाओंको मिथ्या नहीं देखता, तबतक आत्मस्वरूपकी स्मृति खो बैठनेके कारण वह अज्ञानवश विषयप्रधान गृह आदिमें आसक्त रहता है और तरह-तरहके क्लेश उठाता रहता है॥ ७॥
</details>

<details><summary>वीरराघवः</summary>

न केवलं देहयोगमात्रमपि त्वनर्थान्तरसत्त्वं चेत्याह । यदेति स्वार्थे स्वस्य पुरुषार्थभूते स्वात्मपरमात्मयाथात्म्यानुसंधानेऽप्रमत्तः सन् गुणेहां शब्दादिगुणविषयामिन्द्रियाणां प्रवृत्तिम् यथा आत्मनः स्वाभाविकी न भवति किं तु देहसंबन्धप्रयुक्तेति विपश्चिद्विवेकी सन् यदा सहसा न पश्यति तदासौ पुमान् गतस्मृतिः स्वात्मपरमात्मस्मृतिरहितः अत एवाज्ञः मैथुन्यं मैथुनसुखप्रधानं गृहं प्राप्य तत्र तापान् विन्दति प्राप्नोति । एतदुक्तं भवति अनादिकर्मवासनयाहङ्कारममकाररूपाविद्या, अविद्यया च देहसंबन्धः, देहसंबन्धेन पुनः पुनः कर्म कर्मणस्तापः, तापानुभवेन कर्मणो विनाशेऽपि तद्वासनाया अनिवृत्तौ पुनरविद्या, अविद्यया च देहसंबन्धद्वारा तापानुभव इत्येवं चक्रवत्परिवृत्तिरिति ॥ ७ ॥
</details>

#### श्लोक-८


<details open><summary>विश्वास-प्रस्तुतिः</summary>

पुंसः स्त्रिया मिथुनीभावमेतं  
तयोर्मिथो हृदयग्रन्थिमाहुः।  
अतो गृहक्षेत्रसुताप्तवित्तै-  
र्जनस्य मोहोऽयमहं ममेति॥
</details>

<details><summary>मूलम्</summary>

पुंसः स्त्रिया मिथुनीभावमेतं तयोर्मिथो हृदयग्रन्थिमाहुः।  
अतो गृहक्षेत्रसुताप्तवित्तैर्जनस्य मोहोऽयमहं ममेति॥ ८ ॥
</details>

<details><summary>अनुवाद (हिन्दी)</summary>

स्त्री और पुरुष—इन दोनोंका जो परस्पर दाम्पत्य-भाव है, इसीको पण्डितजन उनके हृदयकी दूसरी स्थूल एवं दुर्भेद्य ग्रन्थि कहते हैं। देहाभिमानरूपी एक-एक सूक्ष्म ग्रन्थि तो उनमें अलग-अलग पहलेसे ही है। इसीके कारण जीवको देहेन्द्रियादिके अतिरिक्त घर, खेत, पुत्र, स्वजन और धन आदिमें भी ‘मैं’ और ‘मेरे’ पनका मोह हो जाता है॥ ८॥
</details>

<details><summary>वीरराघवः</summary>

एवं रूपसंसारस्य निदानं वासनैव तन्निवृत्तिरेव मुक्तेर्निदानमिति प्रतिपादयितुं तावद्वासनापि मिथुनीभावमूलेत्याह पुंस इति । पुंसः स्त्रिया सह योऽयं मिथुनीभावस्तं प्रत्येकं तयोर्ह्लदयग्रन्थिमाहुः । हृन्मनः तद्गता कर्मवासना दुर्भेद्यत्वाद् ग्रन्थिरित्युच्यते । मिथुनीभावं हृदयग्रन्थिकारणमाहुरित्यर्थः । कोऽसौ हृदयमन्थिर्यं मिथुनीभावमाहुस्तत्राह । यतः हृदयग्रन्थिहेतोः गृहादिभिर्विषयभूतैरहं-ममेत्यविद्यारूपो मोहो जनस्य भवेत् ॥ ८ ॥
</details>

#### श्लोक-९


<details open><summary>विश्वास-प्रस्तुतिः</summary>

यदा मनोहृदयग्रन्थिरस्य  
कर्मानुबद्धो दृढ आश्लथेत।  
तदा जनः सम्परिवर्ततेऽस्माद्  
मुक्तः परं यात्यतिहाय हेतुम्॥
</details>

<details><summary>मूलम्</summary>

यदा [^m8]मनोहृदयग्रन्थिरस्य कर्मानुबद्धो दृढ आश्लथेत।  
तदा जनः सम्प[^m9]रिवर्ततेऽस्माद् मुक्तः परं यात्यतिहाय हेतुम्॥ ९ ॥

[^m8]: यदात्मनो ।

[^m9]: सम्प्रतिवर्त्तते ।

</details>

<details><summary>अनुवाद (हिन्दी)</summary>

जिस समय कर्मवासनाओंके कारण पड़ी हुई इसकी यह दृढ़ हृदय-ग्रन्थि ढीली हो जाती है, उसी समय यह दाम्पत्यभावसे निवृत्त हो जाता है और संसारके हेतुभूत अहंकारको त्यागकर सब प्रकारके बन्धनोंसे मुक्त हो परमपद प्राप्त कर लेता है॥ ९॥
</details>

<details><summary>वीरराघवः</summary>

हृदयग्रन्थिशैथिल्यमेव मुक्तिहेतुरित्याह यदेति । अस्य पुरुषस्य दृढो दार्ढ्ययुक्तः कर्मानुबन्धः कर्म अनुसृत्य बध्यते सम्बन्ध्यते इति कर्मानुबन्धः कर्मणि क्रियमाणे तत्पृष्ठभागेन प्राप्तमित्यर्थः । यद्वा कर्मानुबध्यते प्राप्यते येन स कर्मानुबन्धः यस्मिन् सति नान्तरीयकं कर्म स कर्मानुबन्ध इत्यर्थः, एवंभूतो मनोहृदयग्रन्थिः मनोरूपं यदन्तःकरणं हृदयशब्दस्य हृदयस्थानपरत्वशङ्कानिवृत्तये मन इत्युक्तं तद्गतो ग्रन्थिर्वासनारूपः । यद्वा हृदयग्रन्थिशब्दो वासनायां रूढः, मनसो यो हृदयग्रन्थिर्यदा श्लथेत शिथिलो भवेत्तदा जनः अस्मात्सम्परिवर्त्ततः संसारान्मुक्तेः हेतुं कर्मरूपहेतुमतिहाय पुण्यपापे विधूयेत्यर्थः । परं परमपुरुषं याति ॥ ९ ॥
</details>

#### श्लोक-१०


<details open><summary>विश्वास-प्रस्तुतिः</summary>

हंसे गुरौ मयि भक्त्यानुवृत्या  
वितृष्णया द्वन्द्वतितिक्षया च।  
सर्वत्र जन्तोर्व्यसनावगत्या  
जिज्ञासया तपसेहानिवृत्त्या॥
</details>

<details><summary>मूलम्</summary>

हंसे[^m10] गुरौ मयि [^m11]भक्त्यानुवृत्या वितृष्णया द्वन्द्वतितिक्षया च।  
सर्वत्र जन्तोर्व्यसनावगत्या जिज्ञासया तपसेहानिवृत्त्या॥ १० ॥

[^m10]: हरौ गुरौ मयि ।

[^m11]: भक्त्यानुवृद्धया ।

</details>

<details><summary>वीरराघवः</summary>

इदानीं हृदयग्रन्थिशैथिल्ये साधनान्याह चतुर्भिः । हंसेऽविद्यादोषगन्धरहिते गुरौ हितोपदेष्टरि मयि यद्वा मद्रूपे गुरौ भक्त्या गुरुभक्तेः प्रथमकारणत्वात् अनुवृत्त्या सेवया तत्परतया शब्दादिषु विगततृष्णया द्वन्द्वानां शीतोष्णादीनां तितिक्षया सर्वत्रेहामुत्र च जन्तोर्व्यसनावगत्या दुःखानुसन्धानेन जिज्ञासया हेयोपादेययोर्ज्ञानेच्छया तपसा नाशकेन तपसा ईहानिवृत्त्या वृथाकाङ्क्षानिवृत्त्या ॥ १० ॥
</details>

#### श्लोक-११


<details open><summary>विश्वास-प्रस्तुतिः</summary>

मत्कर्मभिर्मत्कथया च नित्यं  
मद्देवसङ्गाद् गुणकीर्तनान्मे।  
निर्वैरसाम्योपशमेन पुत्रा  
जिहासया देहगेहात्मबुद्धेः॥
</details>

<details><summary>मूलम्</summary>

मत्कर्मभिर्मत्कथया च नित्यं मद्देवसङ्गाद् गुणकीर्तनान्मे।  
निर्वैरसाम्योपशमेन पुत्रा जिहा[^m12]सया देहगेहात्मबुद्धेः॥ ११ ॥

[^m12]: जिज्ञासया ।

</details>

<details><summary>वीरराघवः</summary>

मत्कर्मभिर्मदाराधनरूपैर्वर्णाश्रमोचितकर्मभिः भगवत्कथया चाहमेव देवो येषां ते भागवतास्तेषां सङ्गात् मद्गुणकीर्त्तनात् निर्वैरादीनां समहारद्वन्द्वः निर्वैरादिभिः हे पुत्राः ! देहगेहयोरात्मीयबुद्धेर्जिहासया त्यागेच्छया ॥ ११ ॥
</details>

#### श्लोक-१२


<details open><summary>विश्वास-प्रस्तुतिः</summary>

अध्यात्मयोगेन विविक्तसेवया  
प्राणेन्द्रियात्माभिजयेन सध्र्यक्।  
सच्छ्रद्धया ब्रह्मचर्येण शश्व-  
दसम्प्रमादेन यमेन वाचाम्॥
</details>

<details><summary>मूलम्</summary>

अध्यात्मयोगेन विविक्तसेवया प्राणेन्द्रि[^m13]यात्माभिजयेन सध्र्यक्।  
सच्छ्रद्धया ब्रह्मचर्येण शश्वद् असम्प्रमादेन यमेन वाचाम्॥ १२ ॥

[^m13]: प्राचीने पाठे 'न्द्रि' अंशः खण्डितः ।

</details>

<details><summary>वीरराघवः</summary>

अध्यात्मयोगेन प्रकृतिविलक्षणात्मयाथात्म्यानुभवयोगेन विविक्तसेवया । विशुद्धाहारेण सम्यक् प्राणेन्द्रियमनसां जयेन सच्छ्रद्धया सदुपायविषयश्रद्धया ब्रह्मचर्येण स्त्रीसङ्गादिराहित्येन शश्वत् सर्वदासम्प्रमादेन कर्तव्यस्यापरित्यागेन वाचां यमेन नियमेन ॥ १२ ॥
</details>

#### श्लोक-१३


<details open><summary>विश्वास-प्रस्तुतिः</summary>

सर्वत्र मद‍्भावविचक्षणेन  
ज्ञानेन विज्ञानविराजितेन।  
योगेन धृत्युद्यमसत्त्वयुक्तो  
लिङ्गं व्यपोहेत्कुशलोऽहमाख्यम्॥
</details>

<details><summary>मूलम्</summary>

सर्वत्र मद‍्भावविचक्षणेन ज्ञानेन विज्ञान[^m14]विराजितेन।  
योगेन धृत्युद्यमसत्त्वयुक्तो लिङ्गं व्यपोहेत्कुशलोऽहमाख्यम्॥ १३ ॥

[^m14]: विज्ञानविस्फारितेन ।

</details>

<details><summary>अनुवाद (हिन्दी)</summary>

पुत्रो! संसारसागरसे पार होनेमें कुशल तथा धैर्य, उद्यम एवं सत्त्वगुणविशिष्ट पुरुषको चाहिये कि सबके आत्मा और गुरुस्वरूप मुझ भगवान‍्में भक्तिभाव रखनेसे, मेरे परायण रहनेसे, तृष्णाके त्यागसे, सुख-दुःख आदि द्वन्द्वोंके सहनेसे ‘जीवको सभी योनियोंमें दुःख ही उठाना पड़ता है’ इस विचारसे, तत्त्वजिज्ञासासे, तपसे, सकाम कर्मके त्यागसे, मेरे ही लिये कर्म करनेसे, मेरी कथाओंका नित्यप्रति श्रवण करनेसे, मेरे भक्तोंके संग और मेरे गुणोंके कीर्तनसे, वैरत्यागसे, समतासे, शान्तिसे और शरीर तथा घर आदिमें मैं-मेरेपनके भावको त्यागनेकी इच्छासे, अध्यात्मशास्त्रके अनुशीलनसे, एकान्त-सेवनसे, प्राण, इन्द्रिय और मनके संयमसे, शास्त्र और सत्पुरुषोंके वचनमें यथार्थ बुद्धि रखनेसे, पूर्ण ब्रह्मचर्यसे, कर्तव्यकर्मोंमें निरन्तर सावधान रहनेसे, वाणीके संयमसे, सर्वत्र मेरी ही सत्ता देखनेसे, अनुभवज्ञानसहित तत्त्वविचारसे और योगसाधनसे अहंकाररूप अपने लिंगशरीरको लीन कर दे॥ १०—१३॥
</details>

<details><summary>वीरराघवः</summary>

सर्वत्र भूतेषु मद्भावविचक्षणेन ब्रह्मात्मकत्वप्रदर्शनेन विज्ञानं शास्त्रं तेन विराजितेन उद्दीपितेन ज्ञानेन ध्यानात्मकेन योगेन समाधियोगेन न च धृत्युद्यमसत्त्वयुक्तो धैर्यप्रयत्नव्यवसायैर्युक्तः सत्त्वशब्दो व्यवसायपरः, उक्तसाधनकलापे तत्साध्ये च व्यवसायस्ततः प्रयत्नस्तत्र धैर्यमेवमुक्तेन साधनज्ञानेन कुशलः सन्नहमाख्यं देहाहङ्काराख्यं लिङ्गं बन्धहेतुं यद्वाहङ्कारगोचरं देहेऽहंशब्दो लक्षणया वर्ततेऽहंबुद्धिविषयं लिङ्गं देहं व्यपोहेदपनुद्यात् । उक्तसाधनकलापोपचितया भगवद्भक्त्या हृदयग्रन्थिशैथिल्यापादनद्वारा देहसम्बन्धं व्यपोहेदिति भावः ॥ १३ ॥
</details>

#### श्लोक-१४


<details open><summary>विश्वास-प्रस्तुतिः</summary>

कर्माशयं हृदयग्रन्थिबन्ध-  
मविद्ययाऽऽसादितमप्रमत्तः।  
अनेन योगेन यथोपदेशं  
सम्यग्व्यपोह्योपरमेत योगात्॥
</details>

<details><summary>मूलम्</summary>

कर्माशयं [^m15]हृदयग्रन्थि[^m16]बन्धमविद्ययाऽऽसादितमप्रमत्तः।  
अनेन योगेन यथोपदेशं सम्यग्व्यपोह्योपरमेत योगात्॥ १४ ॥

[^m15]: प्राचीने पाठे 'हृदय' अंशः खण्डितः ।

[^m16]: विध्वंसविद्यया ।

</details>

<details><summary>अनुवाद (हिन्दी)</summary>

मनुष्यको चाहिये कि वह सावधान रहकर अविद्यासे प्राप्त इस हृदयग्रन्थिरूप बन्धनको शास्त्रोक्त रीतिसे इन साधनोंके द्वारा भलीभाँति काट डाले; क्योंकि यही कर्मसंस्कारोंके रहनेका स्थान है। तदनन्तर साधनका भी परित्याग कर दे॥ १४॥
</details>

<details><summary>वीरराघवः</summary>

तदेवाह । कर्माशयं कर्मवासनारूपं हृदयग्रन्थिबन्धं कथम्भूतमविद्ययाहङ्कारादिरूपाविद्यया कर्मद्वारा आसादितं प्रमादरहितः यथोपदेशमुपदेशप्रकारमनतिक्रम्यानुष्ठितेन योगेन सम्यग्व्यपोह्य योगादुपरमेत् यावत्कर्माशयव्यपोहं योगोऽनुष्ठेय इत्यर्थः ॥ १४ ॥
</details>

#### श्लोक-१५


<details open><summary>विश्वास-प्रस्तुतिः</summary>

पुत्रांश्च शिष्यांश्च नृपो गुरुर्वा  
मल्लोककामो मदनुग्रहार्थः।  
इत्थं विमन्युरनुशिष्यादतज्ज्ञान्  
न योजयेत्कर्मसु कर्ममूढान्।  
कं योजयन्मनुजोऽर्थं लभेत  
निपातयन्नष्टदृशं हि गर्ते॥
</details>

<details><summary>मूलम्</summary>

पुत्रांश्च शिष्यांश्च नृपो गुरुर्वा मल्लोककामो मदनुग्रहार्थः।  
इत्थं विमन्युरनुशिष्यादतज्ज्ञान् न योजयेत्कर्मसु कर्ममू[^m17]ढान्।  
[^m18]कं योजयन्मनुजोऽर्थं लभेत निपातयन्नष्टदृशं हि गर्ते॥ १५ ॥

[^m17]: प्राचीने पाठे 'मूढान' अंशः खण्डितः ।

[^m18]: प्राचीने पाठे 'कं योजयन्' प्रभृति 'दृशं हि गर्ते' पर्यन्तोऽशो न ।

</details>

<details><summary>अनुवाद (हिन्दी)</summary>

जिसको मेरे लोककी इच्छा हो अथवा जो मेरे अनुग्रहकी प्राप्तिको ही परम पुरुषार्थ मानता हो—वह राजा हो तो अपनी अबोध प्रजाको, गुरु अपने शिष्योंको और पिता अपने पुत्रोंको ऐसी ही शिक्षा दे। अज्ञानके कारण यदि वे उस शिक्षाके अनुसार न चलकर कर्मको ही परम पुरुषार्थ मानते रहें, तो भी उनपर क्रोध न करके उन्हें समझा-बुझाकर कर्ममें प्रवृत्त न होने दे। उन्हें विषयासक्तियुक्त काम्यकर्मोंमें लगाना तो ऐसा ही है, जैसे किसी अंधे मनुष्यको जान-बूझकर गढ़ेमें ढकेल देना। इससे भला, किस पुरुषार्थकी सिद्धि हो सकती है॥ १५॥
</details>

<details><summary>वीरराघवः</summary>

एवं संसारैकभेषजं योगमुपदिश्य हितोपदेशस्तस्मिन्नेव योगे लोको नियोज्य इत्याह पुत्रांश्चेति । मल्लोकं मत्सारूप्यं कामयमानः मदनुग्रहो यस्यार्थः प्रयोजनतयाभिमतः स मदनुग्रहार्थः पिता पुत्रान् गुरुः शिष्यान्नृपः प्रजाः विमन्युः शिक्षितस्याकरणे कोपशून्यः अतज्ज्ञानुक्तयोगमज्ञातान् इत्थमनुशिक्षयेत् न तु कर्ममूढाननादिपुण्यापुण्यरूपकर्मणा मूढानज्ञान् पुनः कर्मसु योजयेत् ॥ १५ ॥
</details>

#### श्लोक-१६


<details open><summary>विश्वास-प्रस्तुतिः</summary>

लोकः स्वयं श्रेयसि नष्टदृष्टि-  
र्योऽर्थान् समीहेत निकामकामः।  
अन्योन्यवैरः सुखलेशहेतो-  
रनन्तदुःखं च न वेद मूढः॥
</details>

<details><summary>मूलम्</summary>

लोकः स्वयं श्रेयसि नष्ट[^m19]दृष्टिर्योऽर्थान् समीहेत निकामकामः।  
अन्योन्यवैरः सुखलेश[^m20]हेतोरनन्तदुःखं च न वेद मूढः॥ १६ ॥

[^m19]: प्राचीने पाठे 'नष्टदृष्टिर्योऽर्थान्' अंशः खण्डितः ।

[^m20]: प्राचीने पाठे 'लेशहेतोर' पाठः खण्डितः ।

</details>

<details><summary>अनुवाद (हिन्दी)</summary>

अपना सच्चा कल्याण किस बातमें है, इसको लोग नहीं जानते; इसीसे वे तरह-तरहकी भोग-कामनाओंमें फँसकर तुच्छ क्षणिक सुखके लिये आपसमें वैर ठान लेते हैं और निरन्तर विषयभोगोंके लिये ही प्रयत्न करते रहते हैं। वे मूर्ख इस बातपर कुछ भी विचार नहीं करते कि इस वैर-विरोधके कारण नरक आदि अनन्त घोर दुःखोंकी प्राप्ति होगी॥ १६॥
</details>

<details><summary>वीरराघवः</summary>

एतदेवोपपादयति लोक इति त्रिभिः । लोकः स्वयं श्रेयसि नष्टदृष्टिस्तत्साधनज्ञानशून्यः तत्र हेतुः यो लोकः निकाममतिशयेन कामो यस्य तथाभूतः सन्नर्थ न शब्दादिविषयानेव समीहतेऽनर्थावहार्थसाधनकर्माण्येव कुरुते, अतः श्रेयसि नष्टदृष्टिरिति भावः । अर्थानामनर्थगर्भत्वेन तत्प्रसाधनं श्रेयोऽनभिज्ञतामूलमित्याह अन्योऽन्येति । सुखलेशानां शब्दादीनामर्थहेतोः कर्मणः अन्योऽन्यवैरं ततः अनन्तदुःखं च न वेदातो मूढः श्रेयसि लोक इत्यर्थः ॥ १६ ॥
</details>

#### श्लोक-१७


<details open><summary>विश्वास-प्रस्तुतिः</summary>

कस्तं स्वयं तदभिज्ञो विपश्चिद्  
अविद्यायामन्तरे वर्तमानम्।  
दृष्ट्वा पुनस्तं सघृणः कुबुद्धिं  
प्रयोजयेदुत्पथगं यथान्धम्॥
</details>

<details><summary>मूलम्</summary>

कस्तं स्वयं तदभिज्ञो विपश्चिद् अविद्यायामन्तरे वर्तमानम्।  
दृष्ट्वा पुनस्तं सघृणः कुबुद्धिं प्रयोजयेदुत्पथगं यथान्धम्॥ १७ ॥
</details>

<details><summary>अनुवाद (हिन्दी)</summary>

गढ़ेमें गिरनेके लिये उलटे रास्तेसे जाते हुए मनुष्यको जैसे आँखवाला पुरुष उधर नहीं जाने देता, वैसे ही अज्ञानी मनुष्यको अविद्यामें फँसकर दुःखोंकी ओर जाते देखकर कौन ऐसा दयालु और ज्ञानी पुरुष होगा, जो जान-बूझकर भी उसे उसी राहपर जाने दे या जानेके लिये प्रेरणा करे॥ १७॥
</details>

<details><summary>वीरराघवः</summary>

एवमविद्यायामन्तरे वर्तमानमज्ञानान्तरे वर्तमानं कर्ममार्ग एव वर्तमानमिति वा तं श्रेयसि नष्टदृष्टिः पुरुषं दृष्ट्वा स्वयं तदभिज्ञः श्रेयस्तत्साधनाभिज्ञः अत एव विपश्चिद्धेयोपादेयविभागज्ञः सुहृच्चेत्कः पुमान् कुबुद्धिं तत्र कर्मणि पुनः प्रयोजयेत् शत्रुश्चेत्कर्मणि प्रयोजयेदित्यर्थः । तत्र दृष्टान्तः यथोत्पथेन गच्छन्तमन्धं तेनैव गच्छेति यो ब्रूयात्तद्वदिति ॥ १७ ॥
</details>

#### श्लोक-१८


<details open><summary>विश्वास-प्रस्तुतिः</summary>

गुरुर्न स स्यात्स्वजनो न स स्यात्  
पिता न स स्याज्जननी न सा स्यात्।  
दैवं न तत्स्यान्न पतिश्च स स्या-  
न्न मोचयेद्यः समुपेतमृत्युम्॥
</details>

<details><summary>मूलम्</summary>

गुरुर्न स स्यात्स्वजनो न स स्यात् पिता न स स्याज्जननी न सा स्यात्।  
दैवं[^m21] न तत्स्यान्न पतिश्च स स्यान्न मोचयेद्यः समुपेतमृत्युम्॥ १८ ॥

[^m21]: प्राचीने पाठे 'दैवं' अंशः खण्डितः ।

</details>

<details><summary>अनुवाद (हिन्दी)</summary>

जो अपने प्रिय सम्बन्धीको भगवद‍्भक्तिका उपदेश देकर मृत्युकी फाँसीसे नहीं छुड़ाता, वह गुरु गुरु नहीं है, स्वजन स्वजन नहीं है, पिता पिता नहीं है, माता माता नहीं है, इष्टदेव इष्टदेव नहीं है और पति पति नहीं है॥ १८॥
</details>

<details><summary>वीरराघवः</summary>

वस्तुक्तभक्तियोगोपदेशेन संसारान्न मोचयेत्तस्य गुरुत्वादिकमेव नास्तीत्याह गुरुरिति । यः गुर्वादिर्हिताद्युपदेष्टापि समुपेतः संप्राप्तो मृत्युः संसारो येन तं पुमांसं योगोपदेशेन संसारान्न मोचयेत्स गुर्वादिरेव न भवतीत्यर्थः ॥ १८ ॥
</details>

#### श्लोक-१९


<details open><summary>विश्वास-प्रस्तुतिः</summary>

इदं शरीरं मम दुर्विभाव्यं  
सत्त्वं हि मे हृदयं यत्र धर्मः।  
पृष्ठे कृतो मे यदधर्म आराद्  
अतो हि मामृषभं प्राहुरार्याः॥
</details>

<details><summary>मूलम्</summary>

इदं शरीरं मम दुर्विभाव्यं स[^m22]त्त्वं हि मे हृदयं यत्र धर्मः।  
पृष्ठे कृतो मे यदधर्म आराद् अतो हि मामृषभं प्राहुरार्याः॥ १९ ॥

[^m22]: तत्त्वं ।

</details>

<details><summary>अनुवाद (हिन्दी)</summary>

मेरे इस अवतार-शरीरका रहस्य साधारण जनोंके लिये बुद्धिगम्य नहीं है। शुद्ध सत्त्व ही मेरा हृदय है और उसीमें धर्मकी स्थिति है, मैंने अधर्मको अपनेसे बहुत दूर पीछेकी ओर ढकेल दिया है, इसीसे सत्पुरुष मुझे ‘ऋषभ’ कहते हैं॥ १९॥
</details>

<details><summary>वीरराघवः</summary>

एवं तावन्मोक्षधर्मानुपदिश्य भ्रातृशुश्रूषालक्षणं धर्मं स्पर्द्धादिनिवृत्तये तेषां जन्मकथनपूर्वकमाह द्वाभ्याम् । ममेदं शरीरं दुर्विभाव्यमितरसजातीयत्वेन विभावयितुमशक्यमित्यर्थः । कुतः हि यस्मात् सत्त्वं मे हृदयं हृद्यं सत्त्वप्रचुरं ममेदं शरीरं रजस्तमःप्रचुरमिति सजातीयत्वेन दुर्विभाव्यमित्यर्थः । किन्तत्सत्त्वं यद्धृदयं म इत्युक्तं तत्राह । यत्र सत्त्वे धर्मः अग्रे कृतः यत्र चाधर्म आरात् दूरात् पृष्ठे कृतः, भागवतधर्मरोचकं प्रवृत्तिधर्मारोचकं यत्तत्सत्त्वमित्यर्थः । यतः सत्त्वप्रचुरं मच्छरीरमतो मामार्या ऋषभं श्रेष्ठं प्राहुः ॥ १९ ॥
</details>

#### श्लोक-२०


<details open><summary>विश्वास-प्रस्तुतिः</summary>

तस्माद‍्भवन्तो हृदयेन जाताः  
सर्वे महीयांसममुं सनाभम्।  
अक्लिष्टबुद्‍ध्या भरतं भजध्वं  
शुश्रूषणं तद‍्भरणं प्रजानाम्॥
</details>

<details><summary>मूलम्</summary>

तस्माद‍्भवन्तो हृदयेन जाताः सर्वे महीयांसममुं सनाभम्।  
अक्लिष्टबुद्‍ध्या भरतं भजध्वं शुश्रूषणं तद‍्भरणं प्रजानाम्॥ २० ॥
</details>

<details><summary>अनुवाद (हिन्दी)</summary>

तुम सब मेरे उस शुद्ध सत्त्वमय हृदयसे उत्पन्न हुए हो, इसलिये मत्सर छोड़कर अपने बड़े भाई भरतकी सेवा करो। उसकी सेवा करना मेरी ही सेवा करना है और यही तुम्हारा प्रजापालन भी है॥ २०॥
</details>

<details><summary>वीरराघवः</summary>

हृदयेन सत्त्वप्रधानहृदयेनोपलक्षिताः तस्मात् मच्छरीराज्जाताः भवन्तः सर्वे सत्त्वप्रचुराः, अतः सनाभं सोदरं महीयांसं भवतां पूज्यममुं भरतमक्लिष्टबुद्ध्या निष्कपटभावेन भजध्वम् । ननु त्वत्पुत्रत्वात्वां वयं भजेम राजपुत्रत्वाच्च प्रजाश्च पालयाम इति तत्राह । तदेव मे शुश्रूषणं प्रजानां च पालनं भरतभजनेनैव तदुभयं कृतं स्यादिति भावः ॥ २० ॥
</details>

#### श्लोक-२१


<details open><summary>विश्वास-प्रस्तुतिः</summary>

भूतेषु वीरुद‍्भ्य उदुत्तमा ये  
सरीसृपास्तेषु सबोधनिष्ठाः।  
ततो मनुष्याः प्रमथास्ततोऽपि  
गन्धर्वसिद्धा विबुधानुगा ये॥
</details>

<details><summary>मूलम्</summary>

भूतेषु वीरुद‍्भ्य उदुत्तमा ये सरीसृपास्तेषु सबोध[^m23]निष्ठाः।  
ततो मनुष्याः प्रथमास्त[^m24]तोऽपि गन्धर्वसिद्धा विबुधानुगा ये॥ २१ ॥

[^m23]: निबोधनिष्ठाः ।

[^m24]: प्रमथास्तत्रापि ।

</details>

<details><summary>अनुवाद (हिन्दी)</summary>

अन्य सब भूतोंकी अपेक्षा वृक्ष अत्यन्त श्रेष्ठ हैं, उनसे चलनेवाले जीव श्रेष्ठ हैं और उनमें भी कीटादिकी अपेक्षा ज्ञानयुक्त पशु आदि श्रेष्ठ हैं। पशुओंसे मनुष्य, मनुष्योंसे प्रमथगण, प्रमथोंसे गन्धर्व, गन्धर्वोंसे सिद्ध और सिद्धोंसे देवताओंके अनुयायी किन्नरादि श्रेष्ठ हैं॥ २१॥
</details>

<details><summary>वीरराघवः</summary>

इदानीं भगवताश्च सेव्या इति वक्तुं तेषां सर्वेभ्यः श्रैष्ठ्यमाह पञ्चभिः । भूतेषु चेतनाचेतनेषु विरोहन्तीति वीरुधः वीरुद्भ्यः ये उत्तमाः सरीसृपा जङ्गमास्तेषु सबोधनिष्ठाः बोधेन सहिता स्थितिर्येषां पश्वादीनां ते कीटादिभ्यः उत्तमाः तेभ्यो मनुष्यास्तेभ्योऽपि प्रथमास्ततो गन्धर्वाः किन्नरादयः ॥ २१ ॥
</details>

#### श्लोक-२२


<details open><summary>विश्वास-प्रस्तुतिः</summary>

देवासुरेभ्यो मघवत्प्रधाना  
दक्षादयो ब्रह्मसुतास्तु तेषाम्।  
भवः परः सोऽथ विरिञ्चवीर्यः  
स मत्परोऽहं द्विजदेवदेवः॥
</details>

<details><summary>मूलम्</summary>

देवासुरेभ्यो मघवत्प्रधाना दक्षादयो ब्रह्मसुता[^m25]स्तु तेषाम्।  
भवः परः सोऽथ विरिञ्चवीर्यः स मत्परोऽहं द्विजदेवदेवः॥ २२ ॥

[^m25]: सुता हि तेषाम् ।

</details>

<details><summary>अनुवाद (हिन्दी)</summary>

उनसे असुर, असुरोंसे देवता और देवताओंसे भी इन्द्र श्रेष्ठ हैं। इन्द्रसे भी ब्रह्माजीके पुत्र दक्षादि प्रजापति श्रेष्ठ हैं, ब्रह्माजीके पुत्रोंमें रुद्र सबसे श्रेष्ठ हैं। वे ब्रह्माजीसे उत्पन्न हुए हैं, इसलिये ब्रह्माजी उनसे श्रेष्ठ हैं। वे भी मुझसे उत्पन्न हैं और मेरी उपासना करते हैं, इसलिये मैं उनसे भी श्रेष्ठ हूँ। परन्तु ब्राह्मण मुझसे भी श्रेष्ठ हैं, क्योंकि मैं उन्हें पूज्य मानता हूँ॥ २२॥
</details>

<details><summary>वीरराघवः</summary>

तेभ्यः असुरास्तेभ्योऽपि मघवत्प्रधाना इन्द्रप्रभृतयो देवाः । देवासुरेभ्य इत्यत्र सन्धिरार्षः । तेभ्योऽपि दक्षादयो ब्रह्मसुताः तेभ्योऽपि भवो रुद्रः परः श्रेष्ठः स भवः विरिञ्चवर्यः विरिञ्चः ब्रह्मावर्यः श्रेष्ठो यस्मात्तथा भवस्य जनको विरञ्चो भवाच्छ्रेष्ठ इत्यर्थः । विरिञ्चवीर्य इति पाठे विरिञ्चस्य वीर्यं शक्तिः कारणं यद्विरिञ्चवीर्यः तज्जनकत्वाद्विरिञ्चस्ततः पर इत्येवार्थः । स विरिञ्चः मत्परः अहं परो यस्य तथाभूतः । अहं द्विजदेवा ब्राह्मणश्रेष्ठा एव देवा यस्य तथाभूतः । उत्कर्षकाष्ठाभूता द्विजदेवा इति भावः ॥ २२ ॥
</details>

#### श्लोक-२३


<details open><summary>विश्वास-प्रस्तुतिः</summary>

न ब्राह्मणैस्तुलये भूतमन्यत्  
पश्यामि विप्राः किमतः परं तु।  
यस्मिन्नृभिः प्रहुतं श्रद्धयाह-  
मश्नामि कामं न तथाग्निहोत्रे॥
</details>

<details><summary>मूलम्</summary>

न ब्राह्मणैस्तुलये भूतमन्यत् पश्यामि विप्राः किमतः परं तु[^m26]।  
यस्मिन्नृभिः प्रहुतं श्रद्धयाहमश्नामि कामं न तथाग्निहोत्रे॥ २३ ॥

[^m26]: परं यत् ।

</details>

<details><summary>अनुवाद (हिन्दी)</summary>

[सभामें उपस्थित ब्राह्मणोंको लक्ष्य करके] विप्रगण! दूसरे किसी भी प्राणीको मैं ब्राह्मणोंके समान भी नहीं समझता, फिर उनसे अधिक तो मान ही कैसे सकता हूँ। लोग श्रद्धापूर्वक ब्राह्मणोंके मुखमें जो अन्नादि आहुति डालते हैं, उसे मैं जैसी प्रसन्नतासे ग्रहण करता हूँ वैसे अग्निहोत्रमें होम की हुई सामग्रीको स्वीकार नहीं करता॥ २३॥
</details>

<details><summary>वीरराघवः</summary>

तदेवाह नेति । हे विप्राः ! इति तत्रत्यब्राह्मणानां सम्बोधनं ब्राह्मणैरन्यद्भूतं न तुलये सममेव न पश्यामि अतो ब्राह्मणेभ्यः परमुत्कृष्टं भूतं किं पश्यामि न किञ्चित्समस्यैवाभावादधिकं कुत इत्यर्थः । तत्र हेतूनाह सार्द्धेन - यस्मिन् ब्राह्मणाग्नौ श्रद्धया प्रकर्षेण हुतमन्नादिकं कामं यथेच्छमहमश्नामि यथा ब्राह्मणान्तर्यामित्वेनाश्नामि तथाग्निहोत्रे नाश्नामि । अग्निहोत्रशब्दः कर्मनामधेयवैदिककर्मोपलक्षकः । तत्राग्निहोत्रे नाश्नामीत्यर्थः ॥ २३ ॥
</details>

#### श्लोक-२४


<details open><summary>विश्वास-प्रस्तुतिः</summary>

धृता तनूरुशती मे पुराणी  
येनेह सत्त्वं परमं पवित्रम्।  
शमो दमः सत्यमनुग्रहश्च  
तपस्तितिक्षानुभवश्च यत्र॥
</details>

<details><summary>मूलम्</summary>

धृ[^m27]ता तनूरुशती मे पुराणी येनेह सत्त्वं परमं पवित्रम्।  
शमो दमः सत्यमनुग्रहश्च तपस्तितिक्षानुभवश्च यत्र॥ २४ ॥

[^m27]: भूत्या ।

</details>

<details><summary>अनुवाद (हिन्दी)</summary>

जिन्होंने इस लोकमें अध्ययनादिके द्वारा मेरी वेदरूपा अति सुन्दर और पुरातन मूर्तिको धारण कर रखा है तथा जो परम पवित्र सत्त्वगुण, शम, दम, सत्य, दया, तप, तितिक्षा और ज्ञानादि आठ गुणोंसे सम्पन्न हैं—उन ब्राह्मणोंसे बढ़कर और कौन हो सकता है॥ २४॥
</details>

<details><summary>वीरराघवः</summary>

किं च तनूशब्दः शमादिगुणपरः वेदपरो वा पुराणी चिरन्तना मे तनूर्मूर्तिर्वेदाख्या येन ब्राह्मणेनेह लोके धृता शमादिगुणपरत्वे तु शमो दम इत्यादिस्तत्प्रपञ्चः यत्र ब्राह्मणे निरतिशयपवित्रं सत्त्वं प्रतिष्ठितमिति शेषः, तथा यत्र ब्राह्मणे शमादयः प्रतिष्ठितास्तत्र शमोऽन्तःकरणनिग्रहः बाह्येन्द्रियनिग्रहो दमः अनृतराहित्यं भूतहितं च सत्यम् अनुग्रहः भूतानुग्रहः तप अनशनादिस्तितिक्षा द्वन्द्वसहिष्णुता अनुभवः स्वात्मपरमात्मयाथात्म्यानुभवः ॥ २४ ॥
</details>

#### श्लोक-२५


<details open><summary>विश्वास-प्रस्तुतिः</summary>

मत्तोऽप्यनन्तात्परतः परस्मात्  
स्वर्गापवर्गाधिपतेर्न किञ्चित्।  
येषां किमु स्यादितरेण तेषा-  
मकिञ्चनानां मयि भक्तिभाजाम्॥
</details>

<details><summary>मूलम्</summary>

मत्तोऽप्यनन्तात्परतः परस्मात् स्वर्गापवर्गाधिपतेर्न किञ्चित्।  
येषां किमु स्यादितरेण तेषामकिञ्चनानां मयि भक्तिभाजाम्॥ २५ ॥
</details>

<details><summary>अनुवाद (हिन्दी)</summary>

मैं ब्रह्मादिसे भी श्रेष्ठ और अनन्त हूँ तथा स्वर्ग-मोक्ष आदि देनेकी भी सामर्थ्य रखता हूँ; किन्तु मेरे अकिंचन भक्त ऐसे निःस्पृह होते हैं कि वे मुझसे भी कभी कुछ नहीं चाहते; फिर राज्यादि अन्य वस्तुओंकी तो वे इच्छा ही कैसे कर सकते हैं?॥ २५॥
</details>

<details><summary>वीरराघवः</summary>

तथा च निःस्पृहा च यत्रास्तीत्याहमन्त इति । परस्माद् ब्रह्मादेरपि परतः परस्मात्स्वर्गापवर्गयोरधिपतेर्मत्तोऽपि प्रार्थनीयं येषां ब्राह्मणानां न किञ्चिदस्ति, एषामकिञ्चनानां नास्ति किञ्चन प्रार्थनीयं येषां तेऽकिञ्चनाः तेषामपि भक्तिं कुर्वताम् इतरेणैहिकपुरुषार्थेन किमु स्यान्न किमपीत्यर्थः ॥ २५ ॥
</details>

#### श्लोक-२६


<details open><summary>विश्वास-प्रस्तुतिः</summary>

सर्वाणि मद्धिष्ण्यतया भवद‍्भि-  
श्चराणि भूतानि सुता ध्रुवाणि।  
सम्भावितव्यानि पदे पदे वो  
विविक्तदृग्भिस्तदुहार्हणं मे॥
</details>

<details><summary>मूलम्</summary>

सर्वाणि मद्धिष्ण्यतया भवद‍्भिश्चराणि भूतानि सुता ध्रुवाणि।  
सम्भावितव्यानि पदे पदे वो विविक्तदृग्भिस्त[^m28]दुहार्हणं मे॥ २६ ॥

[^m28]: द्वग्भिस्तदिद्दार्पण मे ।

</details>

<details><summary>अनुवाद (हिन्दी)</summary>

पुत्रो! तुम सम्पूर्ण चराचर भूतोंको मेरा ही शरीर समझकर शुद्ध बुद्धिसे पद-पदपर उनकी सेवा करो, यही मेरी सच्ची पूजा है॥ २६॥
</details>

<details><summary>वीरराघवः</summary>

एवं भागवतभक्तिं विधायेदानीं सर्वभूतानां ब्रह्मात्मकत्वभावं विधत्ते सर्वाणीति । हे सुताः ! चराणि ध्रुवाणि स्थावराणि च सर्वाणि भूतानि मद्धिष्ण्यतया मच्छरीरतया प्रकृतिपुरुषेश्वराणां परस्परवैलक्षण्यबुद्धिमद्भिः भवद्भिः पदे पदे क्षणे क्षणे सम्माननीयानि तद्भूतसम्भावनमेव ममार्हणं मदाराधनम् ॥ २६ ॥
</details>

#### श्लोक-२७


<details open><summary>विश्वास-प्रस्तुतिः</summary>

मनोवचोदृक्‍करणेहितस्य  
साक्षात्कृतं मे परिबर्हणं हि।  
विना पुमान् येन महाविमोहात्  
कृतान्तपाशान्न विमोक्तुमीशेत्॥
</details>

<details><summary>मूलम्</summary>

मनोवचोदृक्‍करणेहितस्य साक्षात्कृतं मे परिवर्हणं हि।  
विना पुमान् येन महाविमोहात् कृतान्तपाशान्न विमोक्तुमीशेत्॥ २७ ॥
</details>

<details><summary>अनुवाद (हिन्दी)</summary>

मन, वचन, दृष्टि तथा अन्य इन्द्रियोंकी चेष्टाओंका साक्षात् फल मेरा इस प्रकारका पूजन ही है। इसके बिना मनुष्य अपनेको महामोहमय कालपाशसे छुड़ा नहीं सकता॥ २७॥
</details>

<details><summary>वीरराघवः</summary>

मदाराधनमेव निरतिशयफलसाधनमित्याह मन इति । मनोवचोदृशामन्येषां च करणानाम् ईहितस्य व्यापारस्य साक्षात्कृतं दृष्टं फलं मत्परिबर्हणं मदाराधनमेव । येन मत्परिबर्हणेन विना पुमान् कालपाशरूपात् महाविमोहात् विमोक्तुं नेशेत् न शक्नुयात् । मदाराधनमेव मुक्तिसाधनं मदाराधनं च सर्वभूतानां ब्रह्मात्मकतया सम्भावनमेवेति भावः ॥ २७ ॥
</details>

#### श्लोक-२८


<details open><summary>मूलम् (वचनम्)</summary>

[^m29]श्रीशुक उवाच

[^m29]: प्राचीने पाठे 'श्रीशुक उवाच' पाठो न ।

</details>

<details open><summary>विश्वास-प्रस्तुतिः</summary>

एवमनुशास्यात्मजान् स्वयमनुशिष्टानपि लोकानुशासनार्थं महानुभावः परमसुहृद‍्भगवानृषभापदेश उपशमशीलानामुपरतकर्मणां महामुनीनां भक्तिज्ञानवैराग्यलक्षणं पारमहंस्यधर्ममुपशिक्षमाणः स्वतनयशतज्येष्ठं परमभागवतं भगवज्जनपरायणं भरतं धरणिपालनायाभिषिच्य स्वयं भवन एवोर्वरितशरीरमात्रपरिग्रह उन्मत्त इव गगनपरिधानः प्रकीर्णकेश आत्मन्यारोपिताहवनीयो ब्रह्मावर्तात्प्रवव्राज॥
</details>

<details><summary>मूलम्</summary>

एवमनुशास्यात्मजान् स्वयमनुशिष्टानपि लोकानुशासनार्थं महानुभावः परमसुहृद‍्भगवानृषभापदेश उपशमशीलानामुपरतकर्मणां महामुनीनां भक्तिज्ञानवैराग्यलक्षणं पारमहंस्यधर्ममुपशिक्षमाणः स्वतनयशतज्येष्ठं परमभागवतं भगवज्जनपरायणं भरतं धरणिपालनायाभिषिच्य स्वयं भवन [^m30]एवोर्वरितशरीरमात्रपरिग्रह उन्मत्त इव गगनपरिधानः प्रकीर्णकेश आत्मन्यारोपिताहवनीयो ब्रह्मावर्तात्प्रवव्राज॥ २८ ॥

[^m30]: प्राचीने पाठे 'ए' खण्डितः ।

</details>

<details><summary>अनुवाद (हिन्दी)</summary>

श्रीशुकदेवजी कहते हैं—राजन्! ऋषभ-देवजीके पुत्र यद्यपि स्वयं ही सब प्रकार सुशिक्षित थे, तो भी लोगोंको शिक्षा देनेके उद्देश्यसे महाप्रभावशाली परम सुहृद् भगवान् ऋषभने उन्हें इस प्रकार उपदेश दिया। ऋषभदेवजीके सौ पुत्रोंमें भरत सबसे बड़े थे। वे भगवान‍्के परम भक्त और भगवद‍्भक्तोंके परायण थे। ऋषभदेवजीने पृथ्वीका पालन करनेके लिये उन्हें राजगद्दीपर बैठा दिया और स्वयं उपशमशील निवृत्तिपरायण महामुनियोंके भक्ति, ज्ञान और वैराग्यरूप परमहंसोचित धर्मोंकी शिक्षा देनेके लिये बिलकुल विरक्त हो गये। केवल शरीरमात्रका परिग्रह रखा और सब कुछ घरपर रहते ही छोड़ दिया। अब वे वस्त्रोंका भी त्याग करके सर्वथा दिगम्बर हो गये। उस समय उनके बाल बिखरे हुए थे। उन्मत्तका-सा वेष था। इस स्थितिमें वे आहवनीय (अग्निहोत्रकी) अग्नियोंको अपनेमें ही लीन करके संन्यासी हो गये और ब्रह्मावर्त देशसे बाहर निकल गये॥ २८॥
</details>

<details><summary>वीरराघवः</summary>

एवमिति । स्वयमनुशिष्टान् हेयोपादेयविभागज्ञानमप्यात्मजान् लोकानुशासनार्थं लोकस्य विविच्य ज्ञापनार्थमेवमनुशास्य स महाप्रभावः सर्वभूतसुहृद्भगवान् ऋषभ इत्यपदेशो व्यवहारो यस्य सः परमहंसाः ब्रह्मविदस्तेषां धर्मभक्त्यादिरूपमुपशिक्षयिष्यन् भरतं भूमण्डलपालनायाभिषिच्य ब्रह्मावर्तात् स्वदेशात्प्रवव्राजेत्यन्वयः । केषासुपशिक्षयिष्यन्मुनीनां शुभाश्रयमननशीलानां कथम्भूतानामुपरतकर्मणां निवृत्तप्रवृत्तिधर्माणामुपशमशीलानां बाह्यान्तःकरणनियमनशीलानां, कथंभूतं भरतं स्वस्य तनयानां पुत्राणां शतव्येष्टं भगवज्जना भागवतास्त एव परायणा भजनीया यस्य तमत एव परमभागवतं भागवतश्रेष्ठ भगवद्भक्तैः भागवतपर्यन्तत्व एव पूर्तेः, स्वयं कथम्भूतः प्रवव्राज गृह एव उर्वरितः अवशिष्टः शरीरमात्रपरिग्रहो यस्य सः परित्यक्तवस्त्रभूषणादिदेहानुबन्ध इत्यर्थः, उन्मत्त इवोपलक्षितः गगनमाकाश एव परिधानं यस्य सः दिगम्बर इत्यर्थः । प्रकीर्णाः विक्षिप्ताः केशा येन सः आत्मन्यारोपितः आहवनीयो वैदिकोऽग्निर्येन सः । उन्मत्त इवेत्यादिना न शास्त्रातिलङ्घित्वमुच्यते, किन्तु "जनेनावमतो योगी योग सिद्धिं विन्दति" इति न्यायेन योगवर्द्धकावमानादिफलकव्रतविशेषा उच्यन्ते ॥ २८ ॥
</details>

#### श्लोक-२९


<details open><summary>विश्वास-प्रस्तुतिः</summary>

जडान्धमूकबधिरपिशाचोन्मादकवदवधूतवेषोऽभिभाष्यमाणोऽपि जनानां गृहीतमौनव्रतस्तूष्णीं बभूव॥
</details>

<details><summary>मूलम्</summary>

जडान्धमूकबधिरपिशाचोन्मादकवदवधूतवेषोऽभिभाष्यमाणोऽपि जनानां गृहीतमौनव्रतस्तूष्णीं बभूव॥ २९ ॥
</details>

<details><summary>अनुवाद (हिन्दी)</summary>

वे सर्वथा मौन हो गये थे, कोई बात करना चाहता तो बोलते नहीं थे। जड, अंधे, बहरे, गूँगे, पिशाच और पागलोंकी-सी चेष्टा करते हुए वे अवधूत बने जहाँ-तहाँ विचरने लगे॥ २९॥
</details>

<details><summary>वीरराघवः</summary>

अभिभाष्यमाणोऽपि जनानां मध्ये जडादिवद्वर्तमानः अवधूतवेषः सर्वैः परिभाव्यो वेषो यस्य सः गृहीतं मौन व्रतं येन सः तूष्णीं बभूव जडाद्यारभ्य नाभाषतेत्यर्थः ॥ २९ ॥
</details>

#### श्लोक-३०


<details open><summary>विश्वास-प्रस्तुतिः</summary>

तत्र तत्र पुरग्रामाकरखेटवाटखर्वटशिबिरव्रजघोषसार्थगिरिवनाश्रमादिष्वनुपथमवनिचरापसदैः परिभूयमानो मक्षिकाभिरिव वनगजस्तर्जनताडनावमेहनष्ठीवनग्रावशकृद्रजःप्रक्षेपपूतिवातदुरुक्तैस्तदविगणयन्नेवासत्संस्थान एतस्मिन् देहोपलक्षणे सदपदेश उभयानुभवस्वरूपेण स्वमहिमावस्थानेनासमारोपिताहंममाभिमानत्वादविखण्डितमनाः पृथिवीमेकचरः परिबभ्राम॥
</details>

<details><summary>मूलम्</summary>

तत्र तत्र पुरग्रामाकरखेटवाटखर्वटशिबिरव्रजघोषसार्थगिरिवनाश्रमादिष्वनुपथमवनिचरापसदैः परिभूयमानो मक्षिकाभिरिव [^m31]वनगजस्तर्जनताडनावमेहनष्ठीवनग्रावशकृद्रजःप्रक्षेपपूतिवातदुरुक्तैस्तदविगणयन्नेवासत्संस्थान एतस्मिन् देहोपलक्षणे सदपदेश उभयानुभवस्वरूपेण स्वमहिमावस्थानेनासमारोपिताहंममाभिमानत्वादविखण्डितमनाः पृथिवीमेकचरः परिबभ्राम॥ ३० ॥

[^m31]: मदगज ।

</details>

<details><summary>अनुवाद (हिन्दी)</summary>

कभी नगरों और गाँवोंमें चले जाते तो कभी खानों, किसानोंकी बस्तियों, बगीचों, पहाड़ी गाँवों, सेनाकी छावनियों, गोशालाओं, अहीरोंकी बस्तियों और यात्रियोंके टिकनेके स्थानोंमें रहते। कभी पहाड़ों, जंगलों और आश्रम आदिमें विचरते। वे किसी भी रास्तेसे निकलते तो जिस प्रकार वनमें विचरनेवाले हाथीको मक्खियाँ सताती हैं, उसी प्रकार मूर्ख और दुष्टलोग उनके पीछे हो जाते और उन्हें तंग करते। कोई धमकी देते, कोई मारते, कोई पेशाब कर देते, कोई थूक देते, कोई ढेला मारते, कोई विष्ठा और धूल फेंकते, कोई अधोवायु छोड़ते और कोई खोटी-खरी सुनाकर उनका तिरस्कार करते। किन्तु वे इन सब बातोंपर जरा भी ध्यान नहीं देते। इसका कारण यह था कि भ्रमसे सत्य कहे जानेवाले इस मिथ्या शरीरमें उनकी अहंता-ममता तनिक भी नहीं थी। वे कार्य-कारणरूप सम्पूर्ण प्रपंचके साक्षी होकर अपने परमात्मस्वरूपमें ही स्थित थे, इसलिये अखण्ड चित्तवृत्तिसे अकेले ही पृथ्वीपर विचरते रहते थे॥ ३०॥
</details>

<details><summary>वीरराघवः</summary>

तत्र तत्र पुरादिष्वनुपदं मार्गे मार्गे अवनिचरापसदैः दुर्जनैस्तर्जनादिभिः परिभूयमानः मक्षिकाभिर्वनगज इव तदविगणयन्नेव एकचरः एकाकी सन्पृथिवीं परिबभ्रामेत्यन्वयः । तत्र पुरं पत्तनं ग्रामो हट्टरहितः आकरः खनिः खेटः कृषीवलग्रामः खर्वटः निषादादिग्रामः वाटी पुष्पादिवाटिका शिबिरं सेनाया आवासस्थानं व्रजो गोनिवासस्थानं घोषो गोपानामावासस्थानं सार्थो यात्रिकजनसङ्घातः आश्रमः ऋषीणामाश्रमस्थानं तर्जनं भयजनकव्यापारः ताडनं प्रहारः मेहनमुपरिमूत्रणं निष्ठीवनं स्वात्कृत्य श्लेष्मप्रक्षेपण ग्राव्णां पाषाणानां शकृतो मलस्य रजसश्च क्षेपः पूतिवातोऽपानवायुः दुरुक्तं शापः-एतैः अविगणने दृष्टान्तः-मक्षिकाभिरिव वनगज इति । तत्रैव हेतुः असत्संस्थाने सततपरिणामिनोऽचिद्द्रव्यस्य परिणामरूपे सन्निवेशे देहोपलक्षणे देहाकारे सदपदेशे देहात्मभ्रान्तिमतामात्मत्वव्यपदेशविषये शरीर इत्यर्थः, उभयानुभवः स्वात्मपरमात्मयाथात्म्यानुभवः स्वरूपेण स्वमहिम्नः अवस्थानेन स्वस्य स्वात्मनो महिमा स्वभावः तस्मिन्नवस्थानेन उभयानुभवरूप एव ह्यात्मनः स्वस्वभावत्वेनावस्थितिरित्येवमुक्तं स्वमहिमावस्थानेन हेतुना देहे तदनुबन्धिनि चानारोपिताहंममाभिमानो येन तस्य भावस्तत्त्वं तस्माद्देहविलक्षणस्वात्मयाथात्म्यानुभवरूपभावावस्थित्या निरस्तदेहात्माभिमानत्वादित्यर्थः, अत एवाखण्डितमनाः सर्वात्मब्रह्मसाक्षात्कारेणैकरूपा मतिर्यस्य ॥ ३० ॥
</details>

#### श्लोक-३१


<details open><summary>विश्वास-प्रस्तुतिः</summary>

अतिसुकुमारकरचरणोरःस्थलविपुलबाह्वंसगलवदनाद्यवयवविन्यासः प्रकृतिसुन्दरस्वभावहाससुमुखो नवनलिनदलायमानशिशिरतारारुणायतनयनरुचिरः सदृशसुभगकपोलकर्णकण्ठनासो विगूढस्मितवदनमहोत्सवेन पुरवनितानां मनसि कुसुमशरासनमुपदधानः परागवलम्बमानकुटिलजटिलकपिशकेश भूरिभारोऽवधूतमलिननिजशरीरेण ग्रहगृहीत इवादृश्यत॥
</details>

<details><summary>मूलम्</summary>

अतिसुकुमारकरचरणोरःस्थलविपुलबाह्वंसग[^m32]लवदनाद्यवयवविन्यासः प्रकृतिसुन्दरस्वभावहाससुमुखो नवनलिनदलायमानशिशिर[^m33]तारारुणायतनयनरुचिरः सदृशसुभगकपोलकर्णकण्ठनासो विगूढस्मितवदनमहोत्सवेन पुरवनितानां मनसि कुसुमशरासनमुपदधानः परागवलम्बमानकुटिलजटिल[^m34]कपिशकेशभूरिभारोऽवधूतमलिननिजशरीरेण ग्रहगृहीत इवादृश्यत॥ ३१ ॥

[^m32]: बाह्लसयुगल ।

[^m33]: शिशिरचार्वरुणायत ।

[^m34]: जटिलालक ।

</details>

<details><summary>अनुवाद (हिन्दी)</summary>

यद्यपि उनके हाथ, पैर, छाती, लम्बी-लम्बी बाँहे, कंधे, गले और मुख आदि अंगोंकी बनावट बड़ी ही सुकुमार थी; उनका स्वभावसे ही सुन्दर मुख स्वाभाविक मधुर मुसकानसे और भी मनोहर जान पड़ता था; नेत्र नवीन कमलदलके समान बड़े ही सुहावने, विशाल एवं कुछ लाली लिये हुए थे; उनकी पुतलियाँ शीतल एवं संतापहारिणी थीं। उन नेत्रोंके कारण वे बड़े मनोहर जान पड़ते थे। कपोल, कान और नासिका छोटे-बड़े न होकर समान एवं सुन्दर थे तथा उनके अस्फुट हास्ययुक्त मनोहर मुखारविन्दकी शोभाको देखकर पुरनारियोंके चित्तमें कामदेवका संचार हो जाता था; तथापि उनके मुखके आगे जो भूरे रंगकी लम्बी-लम्बी घुँघराली लटें लटकी रहती थीं, उनके महान् भार और अवधूतोंके समान धूलिधूसरित देहके कारण वे ग्रहग्रस्त मनुष्यके समान जान पड़ते थे॥ ३१॥
</details>

<details><summary>वीरराघवः</summary>

अतिसुकुमाराणां करचरणाद्यवयवानां विशिष्टो न्यासः सन्निवेशो यस्य सः तथा प्रकृत्यैव सुन्दरः स्वभावसिद्धो हासः तेन सुन्दरं मुखं यस्य नवनलिनवदाचरती शिशिरतारे तापहारिकनीनिके ययोस्ते अरुणे आयते नयने ताभ्यां रुचिरस्तथा सदृशा अन्यूनाधिकाः शोभना कपोलादयो यस्य तथा विगूढं स्मितं यद्वदनं तस्य महोत्सवेन विभ्रमेण पुराङ्गनानां मनसि कुसुमशरासनं काममुपदधानः उद्दीपयन्नेवम्भूतोऽपि पराक् परित अवलम्बमानाश्च ते कुटिलाश्च कपिशाश्च केशास्तेषां भूरिभारो यस्य अवमतं दुजनैरिति शेषः, अत एव मलिनं च यन्निजशरीरं तेन ग्रहगृहीत इव पिशाचग्रस्त इवादृश्यतालक्ष्यत जनैरिति शेषः ॥ ३१ ॥
</details>

#### श्लोक-३२


<details open><summary>विश्वास-प्रस्तुतिः</summary>

यर्हि वाव स भगवान् लोकमिमं योगस्याद्धा प्रतीपमिवाचक्षाणस्तत्प्रतिक्रियाकर्म बीभत्सितमिति व्रतमाजगरमास्थितः शयान एवाश्नाति पिबति खादत्यवमेहति हदति स्म चेष्टमान उच्चरित आदिग्धोद्देशः॥
</details>

<details><summary>मूलम्</summary>

यर्हि वाव स भगवान् लोकमिमं योगस्याद्धा प्रतीपमिवाचक्षाणस्तत्प्रतिक्रिया[^m35]कर्म बीभत्सितमिति व्रतमाजगरमास्थितः शयान एवाश्नाति पिबति खादत्यवमेहति हद[^m36]ति स्म चेष्टमान उच्चरित आदिग्धोद्देशः॥ ३२ ॥

[^m35]: प्रतिक्रियायां ।

[^m36]: प्राचीने पाठे 'हदति' पाठो न ।

</details>

<details><summary>अनुवाद (हिन्दी)</summary>

जब भगवान् ऋषभदेवने देखा कि यह जनता योगसाधनमें विघ्नरूप है और इससे बचनेका उपाय बीभत्सवृत्तिसे रहना ही है, तब उन्होंने अजगरवृत्ति धारण कर ली। वे लेटे-ही-लेटे खाने-पीने, चबाने और मल-मूत्र त्याग करने लगे। वे अपने त्यागे हुए मलमें लोट-लोटकर शरीरको उससे सान लेते॥ ३२॥
</details>

#### श्लोक-३३


<details open><summary>विश्वास-प्रस्तुतिः</summary>

तस्य ह यः पुरीषसुरभिसौगन्ध्यवायुस्तं देशं दशयोजनं समन्तात् सुरभिं चकार॥
</details>

<details><summary>मूलम्</summary>

तस्य ह यः पुरीषसुरभिसौगन्ध्यवायु[^m37]स्तं देशं दशयोजनं समन्तात् सुरभिं चकार॥ ३३ ॥

[^m37]: वायुस्तान्देशान् दशयोजनान् समन्तात्सुरभीश्चकार ।

</details>

<details><summary>अनुवाद (हिन्दी)</summary>

(किन्तु) उनके मलमें दुर्गन्ध नहीं थी, बड़ी सुगन्ध थी। और वायु उस सुगन्धको लेकर उनके चारों ओर दस योजनतक सारे देशको सुगन्धित कर देती थी॥ ३३॥
</details>

<details><summary>वीरराघवः</summary>

यर्हि यदा स भगवानृषभः लोकं जनं योगस्याद्धा साक्षात्प्रतीपं विरोधमाचरन्तमाचक्षाणः पश्यन् बभूव तस्य प्रतिकूलं प्रतिक्रियाकरणं च बीभत्सितं निन्दितमित्याचक्षाणः प्रतिक्रियाकरणस्य लोकानर्थावहत्वादिति भावः, तदा आजगरं व्रतमेकत्रस्थित्या प्रारब्धोपभोगरूपं व्रतमाश्रितः सन् शयान एवाश्नाति खादति अशनं भोजनं धानादिचर्वणं खादनं मेहति मूत्रयति स्म हदति पुरीषमुत्सृजति स्म उच्चरितमूत्रमलमुच्चरिते पुरीषे चेष्टमानो विलुठन् तेनैवादिग्धा आलिप्ताः तद्देशा देहप्रदेशा यस्य सः बीभत्सितमिदमित्याशङ्क्याह तस्येति । तस्य ऋषभस्य पुरीषस्य सुरभिणा गन्धेन सौगन्ध्यं यस्य स वायुः समन्ताद्दशयोजनं देशं सुरभीचकार । पुरीषस्य सौगन्ध्योक्तिः योगप्रभावातिशयज्ञापनार्था ॥ ३२-३३ ॥
</details>

#### श्लोक-३४


<details open><summary>विश्वास-प्रस्तुतिः</summary>

एवं गोमृगकाकचर्यया व्रजंस्तिष्ठन्नासीनः शयानः काकमृगगोचरितः पिबति खादत्यवमेहति स्म॥
</details>

<details><summary>मूलम्</summary>

एवं गोमृगकाकचर्यया व्रजंस्तिष्ठन्नासीनः शयानः काकमृगगोच[^m38]रितः पिबति खादत्यवमेहति स्म॥ ३४ ॥

[^m38]: काकमृगगोवञ्चरति । पिबत्यवमेहति स्म ।

</details>

<details><summary>अनुवाद (हिन्दी)</summary>

इसी प्रकार गौ, मृग और काकादिकी वृत्तियोंको स्वीकार कर वे उन्हींके समान कभी चलते हुए , कभी खड़े-खड़े, कभी बैठे हुए और कभी लेटे-लेटे ही खाने-पीने और मल-मूत्रका त्याग करने लगते थे॥ ३४॥
</details>

#### श्लोक-३५


<details open><summary>विश्वास-प्रस्तुतिः</summary>

इति नानायोगचर्याचरणो भगवान् कैवल्यपतिर्ऋषभोऽविरतपरममहानन्दानुभव आत्मनि सर्वेषां भूतानामात्मभूते भगवति वासुदेव आत्मनोऽव्यवधानानन्तरोदरभावेन सिद्धसमस्तार्थपरिपूर्णो योगैश्वर्याणि वैहायसमनोजवान्तर्धानपरकायप्रवेशदूरग्रहणादीनि यदृच्छयोपगतानि नाञ्जसा नृप हृदयेनाभ्यनन्दत्॥
</details>

<details><summary>मूलम्</summary>

इति नानायोगचर्याचरणो भगवान् कैवल्यपतिर्ऋषभोऽविरतपरममहानन्दानुभव आत्मनि सर्वेषां भूतानामात्मभूते भगवति वासुदेव आत्मनोऽव्यवधानानन्तरोदरभावेन सिद्धसमस्तार्थपरिपूर्णो योगैश्वर्याणि वैहायसमनोजवान्तर्धानपरकायप्र[^m39]वेशदूरग्रहणादीनि यदृच्छयोपगतानि नाञ्जसा नृप हृदयेनाभ्यनन्दत्॥ ३५ ॥

[^m39]: परकायावेशदूर ।

</details>

<details><summary>अनुवाद (हिन्दी)</summary>

परीक्षित्! परमहंसोंको त्यागके आदर्शकी शिक्षा देनेके लिये इस प्रकार मोक्षपति भगवान् ऋषभदेवने कई तरहकी योगचर्याओंका आचरण किया। वे निरन्तर सर्वश्रेष्ठ महान् आनन्दका अनुभव करते रहते थे। उनकी दृष्टिमें निरुपाधिकरूपसे सम्पूर्ण प्राणियोंके आत्मा अपने आत्मस्वरूप भगवान् वासुदेवसे किसी प्रकारका भेद नहीं था। इसलिये उनके सभी पुरुषार्थ पूर्ण हो चुके थे। उनके पास आकाशगमन, मनोजवित्व (मनकी गतिके समान ही शरीरका भी इच्छा करते ही सर्वत्र पहुँच जाना), अन्तर्धान, परकायप्रवेश (दूसरेके शरीरमें प्रवेश करना), दूरकी बातें सुन लेना और दूरके दृश्य देख लेना आदि सब प्रकारकी सिद्धियाँ अपने-आप ही सेवा करनेको आयीं; परन्तु उन्होंने उनका मनसे आदर या ग्रहण नहीं किया॥ ३५॥
</details>

<details><summary>अनुवाद (समाप्ति)</summary>

इति श्रीमद‍्भागवते महापुराणे पारमहंस्यां संहितायां पञ्चमस्कन्धे ऋषभदेवानुचरिते पञ्चमोध्यायः॥ ५॥
</details>

<details><summary>वीरराघवः</summary>

एवं गवादिचर्यया यानादि करोति स्म तदेवाह व्रजन्नित्यादिना । काकमृगगवामिवान्यदपि चरितं वृत्तिर्यस्य इतीत्थं नानायोगचर्याचरणः योगिभिरेवं कर्तव्यमिति प्रदर्शनाय नानाविधयोगवृत्तानि कुर्वाणः कैवल्याधिपतिः मोक्षाधिपतिः परमात्मदृष्टयेदं विशेषणं भगवानृषभः आत्मनि स्वात्मशरीरके तथा सर्वेषामात्मभूते च भगवति वासुदेवे परमात्मदृष्टयेदं वासुदेवे आत्मनि स्वस्मिन्नित्यव्यवधानानन्तरोदरभावेन व्यवधीयतेऽनेनेति व्यवधानं तिरोधायकं कर्म अव्यवधानेन तिरोधायकाभावेन निमित्तेनायमनन्तरोदरभावः तेनान्तरं भेदः उच्छब्दोत्राप्यर्थः अरशब्दोऽल्पे वर्त्तते ईषदपि भेद इत्यर्थः ततो नञ्समासः स्वरूपतिरोधायकाभावादभ्यन्तरभूतगणाद्भेदविरहेण तस्याब्रह्मात्मकस्वतन्त्रवस्तुभेदज्ञानस्य किंचिन्मात्रस्याप्यभावेनेति यावत्, आत्मनः स्वस्य सिद्धाः समस्तार्थाः तैः परिपूर्णः, अत एव यदृच्छयानिच्छयापि योगप्रभावादेवानुषङ्गिकतया प्राप्तान्यपि वैहायसादीनि खेचरत्वादीनि योगैश्वर्याणि हे नृप ! हृदयेन मनसा नाभ्यनन्दत् मनोजवो मनस इव देहस्य वेगो दूरदर्शनं दूरस्थवस्तुग्रहणं वैहायसादीनां संसृतिनिमित्तत्वेन मुक्तिविरोधित्वात्तानि न परिगृहीतवानित्यर्थः ॥ ३४-३५ ॥

इति श्रीमद्भागवते महापुराणे पञ्चमस्कन्धे श्रीमद्वीरराघवाचार्य्यकृतभागवतचन्द्रचन्द्रिकायां पञ्चमोऽध्यायः ॥ ५ ॥

</details>
