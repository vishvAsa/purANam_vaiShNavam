+++
title = "१४"

+++
[चतुर्दशोऽध्यायः]



<details><summary>भागसूचना</summary>

मनु आदिके पृथक्-पृथक् कर्मोंका निरूपण
</details>

#### श्लोक-१


<details open><summary>मूलम् (वचनम्)</summary>

[^m1]राजोवाच

[^m1]: A,B,G,J,M,Ma,T राजोवाच

</details>

<details open><summary>विश्वास-प्रस्तुतिः</summary>

मन्वन्तरेषु भगवन् यथा मन्वादयस्त्विमे।  
यस्मिन्कर्मणि ये येन नियुक्तास्तद्वदस्व मे॥
</details>

<details><summary>मूलम्</summary>

मन्वन्तरेषु भग[^m2]वन् यथा मन्वादय[^m3]स्त्विमे।  
यस्मिन्कर्मणि ये येन नियुक्तास्तद्वदस्व [^m4]नः॥ १ ॥

[^m2]: M,Ma वान्

[^m3]: W स्त्वमी

[^m4]: A,B,G,J,M,Ma,T मे

</details>

<details><summary>अनुवाद (हिन्दी)</summary>

राजा परीक्षित् ने पूछा—भगवन्! आपके द्वारा वर्णित ये मनु, मनुपुत्र, सप्तर्षि आदि अपने-अपने मन्वन्तरमें किसके द्वारा नियुक्त होकर कौन-कौन-सा काम किस प्रकार करते हैं—यह आप कृपा करके मुझे बतलाइये॥ १॥
</details>

<details><summary>वीरराघवः</summary>

एवं मन्वन्तरेषु कथितेषु प्रसङ्गाद् मन्वादीनां कृत्यं पृच्छति राजा - **मन्वन्तरेष्व्** इति । हे भगवन् ! मन्वन्तरेष्व् अमी उक्ता मन्वादयः, आदि-शब्द-ग्राह्यास् तत्-पुत्रादयः पञ्चमी मन्वादयः येन यस्मिन् कर्मणि ये नियुक्ताः तन् नो ऽस्मभ्यं वदस्व प्रत्येकं मन्वादीनां कृत्यं [^v1]वदेत्य् अर्थः ॥ १ ॥

[^v1]: A,B,T वदस्वेत्यर्थः

</details>

#### श्लोक-२


<details open><summary>मूलम् (वचनम्)</summary>

[^m5]ब्रह्मरात उवाच

[^m5]: A,B,G,J,M,Ma,T ऋषिरुवाच

</details>

<details open><summary>विश्वास-प्रस्तुतिः</summary>

मनवो मनुपुत्राश्च मुनयश्च महीपते।  
इन्द्राः सुरगणाश्चैव सर्वे पुरुषशासनाः॥
</details>

<details><summary>मूलम्</summary>

मनवो मनुपुत्राश्च मुनयश्च महीपते।  
इन्द्राः सुरगणाश्चैव सर्वे पुरुषशासनाः॥ २ ॥
</details>

<details><summary>अनुवाद (हिन्दी)</summary>

श्रीशुकदेवजी कहते हैं—परीक्षित्! मनु, मनुपुत्र, सप्तर्षि और देवता—सबको नियुक्त करनेवाले स्वयं भगवान् ही हैं॥ २॥
</details>

<details><summary>वीरराघवः</summary>

तत्र येनेति पृष्टं नियोक्तारं तावद् आह मुनिः - **मनव** इति । हे महीपते ! मन्वादयः पञ्चैते सर्वे पुरुषेणेश्वरेण यज्ञाद्यवतारैः शास्यन्ते नियुज्यन्ते इति तथा ॥ २ ॥
</details>

#### श्लोक-३


<details open><summary>विश्वास-प्रस्तुतिः</summary>

यज्ञादयो याः कथिताः पौरुष्यस्तनवो नृप।  
मन्वादयो जगद्यात्रां नयन्त्याभिः प्रचोदिताः॥
</details>

<details><summary>मूलम्</summary>

यज्ञादयो याः कथिताः पौरुष्यस्तनवो नृप।  
मन्वादयो जगद्यात्रां नयन्त्याभिः प्रचोदिताः॥ ३ ॥
</details>

<details><summary>अनुवाद (हिन्दी)</summary>

राजन्! भगवान‍्के जिन यज्ञपुरुष आदि अवतारशरीरोंका वर्णन मैंने किया है, उन्हींकी प्रेरणासे मनु आदि विश्व-व्यवस्थाका संचालन करते हैं॥ ३॥
</details>

<details><summary>वीरराघवः</summary>

तद् एवा ऽऽह - **यज्ञादय** इति । हे नृप । पौरुष्यः परम-पुरुषस्य सम्बन्धिन्यः तनवो ऽवताराः या यज्ञादयः कथिताः आभिस् तनुभिः प्रचोदिता नियुक्ता मन्वादयः जगद्यात्रां नयन्ति जगत्-पोषणं कुर्वन्तीत्य् अर्थः ॥ ३ ॥
</details>

#### श्लोक-४


<details open><summary>विश्वास-प्रस्तुतिः</summary>

चतुर्युगान्ते कालेन ग्रस्ताञ्छ्रुतिगणान्यथा।  
तपसा ऋषयोऽपश्यन्यतो धर्मः सनातनः॥
</details>

<details><summary>मूलम्</summary>

चतुर्युगान्ते कालेन ग्रस्ताञ्छ्रुतिगणान्यथा।  
तपसा ऋषयोऽपश्यन्यतो धर्मः सनातनः॥ ४ ॥
</details>

<details><summary>अनुवाद (हिन्दी)</summary>

चतुर्युगीके अन्तमें समयके उलट-फेरसे जब श्रुतियाँ नष्टप्राय हो जाती हैं, तब सप्तर्षिगण अपनी तपस्यासे पुनः उनका साक्षात्कार करते हैं। उन श्रुतियोंसे ही सनातनधर्मकी रक्षा होती है॥ ४॥
</details>

<details><summary>वीरराघवः</summary>

एवं भगवद्-अवतारो नियोक्ता, मन्वादयो नियोज्याः जगद्यात्रानयनं तेषां कर्मेत्य् उक्तम् । अथ कथं जगद्यात्रां नयन्तीत्य् अपेक्षायां तावद् ऋषीणां कर्मा ऽऽह - **चतुर्युगान्त** इति । पूर्व-पूर्व-मन्वन्तरावसाने कालेना ऽध्येत्र-भाव-युक्त-कालेन प्रस्तान् विप्लुतान् श्रुति-गणान् पुनर् यथावद् ऋषयः सप्त ऋषयः तपः-प्रभावेना ऽपश्यन् साक्षात्कृत्य प्रवर्तितवन्तः इत्य् अर्थः । श्रुति-गणान् विशिनष्टि - यतो येभ्यः श्रुति-गणेभ्यः सनातनो धर्मः, अवबुध्यते इति शेषः ॥ ४ ॥
</details>

#### श्लोक-५


<details open><summary>विश्वास-प्रस्तुतिः</summary>

ततो धर्मं चतुष्पादं मनवो हरिणोदिताः।  
युक्ताः सञ्चारयन्त्यद्धा स्वे स्वे काले महीं नृप॥
</details>

<details><summary>मूलम्</summary>

ततो धर्मं चतुष्पादं मनवो हरिणोदिताः।  
युक्ताः सञ्चारयन्त्यद्धा स्वे स्वे काले महीं नृप॥ ५ ॥
</details>

<details><summary>अनुवाद (हिन्दी)</summary>

राजन्! भगवान‍्की प्रेरणासे अपने-अपने मन्वन्तरमें बड़ी सावधानीसे सब-के-सब मनु पृथ्वीपर चारों चरणसे परिपूर्ण धर्मका अनुष्ठान करवाते हैं॥ ५॥
</details>

<details><summary>वीरराघवः</summary>

मनूनां कर्मा ऽऽह - **तत** इति । ततः ऋषिभिः यथावत् श्रुति-गण-दर्शनानन्तरं तद् अवबोधितं स्वं [^v2]स्वप्रवर्त्यं चतुष्पादं धर्मं हरिणा यज्ञादि-रूपिणा उदिता उक्ता नियुक्ता इत्य् अर्थः । संयतास् सन्तो मनवः अद्धा साक्षात् स्वे स्वे काले युगानुरूपं महीं मह्यां सञ्चारयन्ति उप[^v3]देशेन प्रवर्तयन्ति ॥ ५ ॥

[^v2]: A,T एवं

[^v3]: A,T शान्

</details>

#### श्लोक-६


<details open><summary>विश्वास-प्रस्तुतिः</summary>

पालयन्ति प्रजापाला यावदन्तं विभागशः।  
यज्ञभागभुजो देवा ये च तत्रान्विताश्च तैः॥
</details>

<details><summary>मूलम्</summary>

पालयन्ति प्रजापाला यावदन्तं विभागशः।  
यज्ञभागभुजो देवा [^m6]ये चाऽन्येऽत्रानुकीर्तिताः[^m6]॥ ६ ॥

[^m6]: A,B,G,J,T ये च तत्राऽन्विताश्च तैः ; M,Ma ये च तत्राऽनुकीर्तिताः

</details>

<details><summary>अनुवाद (हिन्दी)</summary>

मनुपुत्र मन्वन्तरभर काल और देश दोनोंका विभाग करके प्रजापालन तथा धर्मपालनका कार्य करते हैं। पंच-महायज्ञ आदि कर्मोंमें जिन ऋषि, पितर, भूत और मनुष्य आदिका सम्बन्ध है—उनके साथ देवता उस मन्वन्तरमें यज्ञका भाग स्वीकार करते हैं॥ ६॥
</details>

<details><summary>वीरराघवः</summary>

मनु-पुत्राणां कृत्यम् आह - **पालयन्तीति** । प्रजापाला मनु-पुत्राः तं धर्मं यावद् अन्तम् यावन्-मन्वन्तरावसानं विभागशः पुत्र-पौत्रादि-क्रमेण वर्णाश्रम-विभागेन च पालयन्ति । देवानां कर्मा ऽऽह - यज्ञेति । ये च ऋषि-पितृ-भूत-मनुष्याः यत्र पञ्च-महायज्ञादौ कर्मण्य् अन्विताः भोक्तृत्वेना ऽन्विताः तैस् सह देवा यज्ञ-भागभुजः तद्-भोक्तारः ॥ ६ ॥
</details>

#### श्लोक-७


<details open><summary>विश्वास-प्रस्तुतिः</summary>

इन्द्रो भगवता दत्तां त्रैलोक्यश्रियमूर्जिताम्।  
भुञ्जानः पाति लोकांस्त्रीन् कामं लोके प्रवर्षति॥
</details>

<details><summary>मूलम्</summary>

इन्द्रो भगवता दत्तां त्रैलोक्यश्रियमूर्जिताम्।  
भुञ्जानः पाति लोकांस्त्रीन् कामं लोके प्रवर्षति॥ ७ ॥
</details>

<details><summary>अनुवाद (हिन्दी)</summary>

इन्द्र भगवान‍्की दी हुई त्रिलोकीकी अतुल सम्पत्तिका उपभोग और प्रजाका पालन करते हैं। संसारमें यथेष्ट वर्षा करनेका अधिकार भी उन्हींको है॥ ७॥
</details>

<details><summary>वीरराघवः</summary>

इन्द्रस्य [^v4]कृत्यम् ऽऽह - **इन्द्र** इति । भगवता यज्ञादि-रूपिणा दत्तां अत एवोर्जितां प्रभूतां त्रैलोक्यश्रियम् अनुभवन् त्रीन् लोकान् पाति । कथं पातीत्य् अत्राह कामं यथेष्टं लोके ऽभिवर्षति वृष्ट्या पातीत्य् अर्थः ॥ ७ ॥

[^v4]: A,B,T कर्माऽऽह

</details>

#### श्लोक-८


<details open><summary>विश्वास-प्रस्तुतिः</summary>

ज्ञानं चानुयुगं ब्रूते हरिः सिद्धस्वरूपधृक्।  
ऋषिरूपधरः कर्म योगं योगेशरूपधृक्॥
</details>

<details><summary>मूलम्</summary>

ज्ञानं [^m7]चाऽनुयुगं ब्रूते हरिः [^m8]सिद्धस्वरूपधृत्[^m9]।  
ऋषिरूपधरः कर्म योगं योगेशरूपधृत्[^m10]॥ ८ ॥

[^m7]: M,Ma श्चातुर्युगं

[^m8]: H,V स्सिद्धेश

[^m9]: A,B,G,J,M,Ma,T क्

[^m10]: A,B,G,J,M,Ma,T क्

</details>

<details><summary>अनुवाद (हिन्दी)</summary>

भगवान् युग-युगमें सनक आदि सिद्धोंका रूप धारण करके ज्ञानका, याज्ञवल्क्य आदि ऋषियोंका रूप धारण करके कर्मका और दत्तात्रेय आदि योगेश्वरोंके रूपमें योगका उपदेश करते हैं॥ ८॥
</details>

<details><summary>वीरराघवः</summary>

अथा ऽवतारस्य कृत्यम् आह - **ज्ञानम्** इति । च-शब्देन मन्वादि-नियोजनं समुच्चीयते । हरिर् यज्ञाद्यवतार-रूपः सिद्ध-रूपधृत् कपिलादि-रूपधृत्[^v5] ज्ञानं युगानुरूपं ब्रूते उपदिशति ॥ ८ ॥

[^v5]: A,B,T क्

</details>

#### श्लोक-९


<details open><summary>विश्वास-प्रस्तुतिः</summary>

सर्गं प्रजेशरूपेण दस्यून्हन्यात् स्वराड्वपुः।  
कालरूपेण सर्वेषामभावाय पृथग्गुणः॥
</details>

<details><summary>मूलम्</summary>

[^m11]सर्गं प्रजेशरूपेण दस्यू[^m12]न्हन्यात् स्वराड्वपुः।  
कालरूपेण सर्वेषाम[^m13]भावाय पृथग्गुणः॥ ९ ॥

[^m11]: M,Ma सर्व

[^m12]: M,Ma हन्ति

[^m13]: H,M,Ma,V,W भ

</details>

<details><summary>अनुवाद (हिन्दी)</summary>

वे मरीचि आदि प्रजापतियोंके रूपमें सृष्टिका विस्तार करते हैं, सम्राट्के रूपमें लुटेरोंका वध करते हैं और शीत, उष्ण आदि विभिन्न गुणोंको धारण करके कालरूपसे सबको संहारकी ओर ले जाते हैं॥ ९॥
</details>

<details><summary>वीरराघवः</summary>

प्रजेश-रूपेण मरीच्यादि-रूपेण, सर्गं करोतीति शेषः । स्वराड्-वपुः राज-मूर्तिस् सन् तद्-अनुप्रवेशेने[^v6]त्य् अर्थः । दस्यून् दुष्ट-सत्त्वान् हन्यात् पुनः काल-रूपेण सर्वेषाम् अभावाय लयाय च भवति । कथम्भूतः ? पृथग्-गुणः सृष्ट्य्-आद्य्-उपयुक्त-गुण-विशिष्टः ॥ ९ ॥

[^v6]: W ति भावः

</details>

#### श्लोक-१०


<details open><summary>विश्वास-प्रस्तुतिः</summary>

स्तूयमानो जनैरेभिर्मायया नामरूपया।  
विमोहितात्मभिर्नानादर्शनैर्न च दृश्यते॥
</details>

<details><summary>मूलम्</summary>

स्तूयमानो जनैरेभिर्मायया नामरूपया।  
विमोहितात्मभिर्नानादर्शनैर्न च दृश्यते॥ १० ॥
</details>

<details><summary>अनुवाद (हिन्दी)</summary>

नाम और रूपकी मायासे प्राणियोंकी बुद्धि विमूढ़ हो रही है। इसलिये वे अनेक प्रकारके दर्शनशास्त्रोंके द्वारा महिमा तो भगवान‍्की ही गाते हैं, परन्तु उनके वास्तविक स्वरूपको नहीं जान पाते॥ १०॥
</details>

<details><summary>वीरराघवः</summary>

नाम-रूपया नाम-रूपभाजा मायया विमोहितानि मनांसि येषां तैः अत एव नाना-दर्शनैः ज्ञानैकाकारेषु आत्मसु देव-मनुष्यादि-नाना-बुद्धिं कुर्वद्भिर् एभिर् जनैः केवलं स्तूयमान एव शास्त्रेण निरूप्यमाण एव । न तु दृश्यते इत्य् अर्थः ॥ १० ॥
</details>

#### श्लोक-११


<details open><summary>विश्वास-प्रस्तुतिः</summary>

एतत् कल्पविकल्पस्य प्रमाणं परिकीर्तितम्।  
यत्र मन्वन्तराण्याहुश्चतुर्दश पुराविदः॥
</details>

<details><summary>मूलम्</summary>

एतत् कल्पविकल्पस्य प्रमाणं परिकीर्तितम्।  
यत्र मन्वन्तराण्याहुश्चतुर्दश पुराविदः॥ ११ ॥
</details>

<details><summary>अनुवाद (हिन्दी)</summary>

परीक्षित्! इस प्रकार मैंने तुम्हें महाकल्प और अवान्तर कल्पका परिमाण सुना दिया। पुराणतत्त्वके विद्वानोंने प्रत्येक अवान्तर कल्पमें चौदह मन्वन्तर बतलाये हैं॥ ११॥
</details>

<details><summary>अनुवाद (समाप्ति)</summary>

इति श्रीमद‍्भागवते महापुराणे पारमहंस्यां संहितायामष्टमस्कन्धे चतुर्दशोऽध्यायः॥ १४ ॥
</details>

<details><summary>वीरराघवः</summary>

प्रासङ्गिकं निरूप्य "मनवो ऽस्मिन् व्यतीताः स्युः कल्पे स्वायम्भुवादयः" (भाग ८-१-४) इति मन्वन्तर-कथनार्थतया प्रस्तुतं कल्पम् एवोपसंहरति - **एतद्** इति । कल्प-विकल्पस्य कल्प-भेदस्य अवान्तर-कल्पस्य, दैनन्दिन-कल्पस्येत्य् अर्थः । एतच् चतुर्दश-मन्वन्तरात्मकं प्रमाणं परिकीर्तितम्, को ऽसौ कल्प-विकल्पः पुराविदः कल्प-विकल्प-याथात्म्यविदः यत्र कल्प-विकल्पे मन्वन्तराणि चतुर्दश आहुर् ऊचुः ॥ ११ ॥

इति श्रीमद्-भागवते अष्टम-स्कन्धे श्री-वीर-राघव-विदुषा लिखितायां भागवत-चन्द्र-चन्द्रिकायां व्याख्यायां चतुर्दशो ऽध्यायः ॥ १४ ॥

</details>
