+++
title = "०१"

+++
[प्रथमोऽध्यायः]



<details><summary>भागसूचना</summary>

श्रीसूूतजीसे शौनकादि ऋषियोंका प्रश्न
</details>

<details><summary>विषय (हिन्दी)</summary>

मङ्गलाचरण
</details>

#### श्लोक-१


<details open><summary>विश्वास-प्रस्तुतिः</summary>

**जन्माद्य्**+++(=जन्म-स्थिति-भङ्गा)+++ अस्य +++(जगतो)+++ यतो,, ऽन्वयाद्+++(→उपादानत्वेन)+++, इतरतश्+++(→नियन्तृत्वेन)+++  
चार्थेष्व् +++(←कार्य-वस्तुषु)+++ **अभिज्ञः**+++(→सर्वज्ञः)+++ स्वराट्  
**तेने** ब्रह्म+++(=वेदादि)+++ हृदा य आदिकवये+++(=हिरण्यगर्भाय/ वाल्मीकये ऽपि)+++,  
**मुह्यन्ति** यत् +++(=यस्मात्)+++ सूरयः +++(अतस् तेने)+++।  
+++(मरीचि-तोये)+++ तेजो-वारि-मृदां यथा विनिमयो यत्र त्रि+++(गुण)+++-सर्गो ऽमृषा,  
धाम्ना स्वेन सदा निरस्त-कुहकं  
सत्यं **परं धीमहि**॥
</details>

<details><summary>मूलम्</summary>

जन्माद्यस्य यतोऽन्वयादितरतश्चार्थेष्वभिज्ञः स्वराट्  
तेने ब्रह्म हृदा य आदिकवये मुह्यन्ति [^m1]यत्सूरयः ।  
तेजोवारिमृदां यथा विनिमयो यत्र त्रिस[^m2]र्गोऽमृषा  
धाम्ना स्वेन सदा निरस्तकुहकं सत्यं परं धीमहि ॥ १ ॥

[^m1]: W यं सू

[^m2]: H,W र्गो मृषा

</details>

<details><summary>अनुवाद (हिन्दी)</summary>

जिससे इस जगत‍्की सृष्टि, स्थिति और प्रलय होते हैं—क्योंकि वह सभी सद‍‍्रूप पदार्थोंमें अनुगत है और असत् पदार्थोंसे पृथक् है; जड नहीं, चेतन है; परतन्त्र नहीं, स्वयंप्रकाश है; जो ब्रह्मा अथवा हिरण्यगर्भ नहीं, प्रत्युत उन्हें अपने संकल्पसे ही जिसने उस वेदज्ञानका दान किया है; जिसके सम्बन्धमें बड़े-बड़े विद्वान् भी मोहित हो जाते हैं; जैसे तेजोमय सूर्यरश्मियोंमें जलका, जलमें स्थलका और स्थलमें जलका भ्रम होता है, वैसे ही जिसमें यह त्रिगुणमयी जाग्रत्-स्वप्न-सुषुप्तिरूपा सृष्टि मिथ्या होनेपर भी अधिष्ठान-सत्तासे सत्यवत् प्रतीत हो रही है, उस अपनी स्वयंप्रकाश ज्योतिसे सर्वदा और सर्वथा माया और मायाकार्यसे पूर्णतः मुक्त रहनेवाले परम सत्यरूप परमात्माका हम ध्यान करते हैं॥ १॥
</details>

<details><summary>वीरराघवः</summary>

श्रीमते रामानुजाय नमः
**श्रीवीरराघवविदुषा लिखिता भागवतचन्द्रचन्द्रिका**

वन्दे वात्स्यम् अहोबलार्य-तनयं वात्सल्य-वारां निधिं  
श्रीशैलेशगुरुं श्रियः पतिम् अपि प्राचार्य-पारम्परीम् ।  
तुर्यं व्यूहम् अ-शेष-हेतुम् अजितस्याजं तद्-उत्सङ्गजं  
देव-र्षि-प्रवरं पराशर-सुतं व्यासं च वैयासकिम्+++(=शुकम्)+++ ॥ १ ॥

श्रीशैलपूर्णाद् अखिलेतिहास-  
पुराण-जालं **समवाप्य** येन।  
**प्रावर्ति सन्दर्शयतेव** शिष्य-  
भावं मुनिं लक्ष्मणम् **आश्रये** ऽहम् ॥ २ ॥

श्री-रामानुज-योगि--पूर्ण-करुणा--पात्रं महान्तं ततः  
सम्प्राप्ताखिल[^v1]-वेद-विद्यम्, अखिलान् यो द्राविडान् व्याकरोत् ।  
वेदान्तान् कुरुकेश्वरं गुणनिधिं, श्रीविष्णुचित्तं गुरुं,  
वात्स्यं तं वरदं च, वाग्-विजय-जं व्यासार्यम् ईडीमहि ॥ ३ ॥

[^v1]: B वेद्य

श्रीमद्-भागवतं पुराणम् अखिलं व्याख्यातृभिर् **व्याकृतं**  
व्यासार्यैर्, यति-राज-भाष्य-वचसाम् अर्हं बुधानां मुदे ।  
मन्दानाम् अपि मादृशाम् **अवगमायाहं**[^v2] [^v3]तदा दर्शितं  
पन्थानं **समुपाश्रितो विवृणुयां**, मत्-साहसं **क्षम्यताम्** ॥ ४ ॥

[^v2]: B च्चा

[^v3]: B तथा

तत्र [^v4]भगवान् पाराशर्यः सत्यवत्यां भगवदंशेनावतीर्णो बादरायणोऽखिलहेयप्रत्यनीक कल्याण[^v5]गुणगणेन परेण ब्रह्मणा विरचितेऽस्मिन् ब्रह्मादिस्तम्बपर्यन्ते देवमनुष्य [^v6]पशुपादप स्त्रीपुंस चातुर्वर्ण्य चातुराश्रम्यादि भेदभिन्ने जगति तदुपकल्पित तदाराधनोपयुक्त करणकलेवरान् चतुर्मुखादिपरम्पराप्रवर्तित[^v7] निःश्वसितरूप धर्मार्थकाममोक्ष पुरुषार्थचतुष्टयतत्साधनावबोध्यधीतवेदानपि स्वस्वकर्मवासनानुवर्ति बुद्ध्यनुगुण[^v8]प्रवृत्तं कर्मानुगुण गर्भजन्मजरामरणादि सांसारिकदुःखोपहतान् अनवगतवेदार्थान् जना नवलोक्यानुकम्पितमना स्तदुज्जिजीविषया तेषां दुरवबोधं प्रतिजन्म हितोपदेशेन मातापितृसहस्रे[^v9]भ्योऽपि अतिवत्सलतमं भागद्वयात्मकं वेदं व्याचिख्यासु स्तावत् स्वशिष्येण भगवता जैमिनिना महिर्षिणा पूर्वभागं व्याख्या[^v10]प्य, स्वयम् उत्तरभागं समीचीनैः शारीरकनयैर्व्याख्याय प्रायशः पूर्वभागोपबृंहणात्मकं पञ्चमवेदत्वेन प्रसिद्धं श्रीमहाभारताख्यमितिहासं निर्माय प्राधान्येन वेदान्तार्थोपबृंहणात्मकं श्रीमद्भागवताख्य-पुराण-रत्नं[^v11] चिकीर्षुस् तावदिष्टदेवतोपासनात्मकं मङ्गलम् आचरति प्रथमश्लोकेन जन्मादीत्यादिना ।

[^v4]: W भवान्

[^v5]: B° गुणेन परेण

[^v6]: B प्रति

[^v7]: B,W add तत् 

[^v8]: B,W प्रवृत्तकर्मा

[^v9]: A,B भ्यः प्रति

[^v10]: A,B ख्याय्य

[^v11]: B म् अलंचिकीर्षुः

यद्यपि केचिदिदं पुराणं शुककर्तृकमिति वदन्ति, यद्यपि च, उपनिषद्भागोपबृंहणपरेषु तत्रापि सात्विकतया प्रत्यक्षश्रुत्यनुगुणार्थतया च प्रबलेषु प्रबन्धेषु वाशिष्ठपौत्रप्रत्यक्षश्रुत्यभीष्टतम पञ्चमश्रुतिप्रवर्तक भगवदंशपाराशर्यतनय परमऋषिप्रणीतं पुराणं श्रीमद्भागवतमशेषजगत्प्रथितं परमंनिःश्रेयसाभ्यर्थिभिरत्यन्तमुपादेयं, यथा पाद्मे अम्बरीषं प्रति गौतमेनोक्तम् - "अम्बरीष शुकप्रोक्तं शृणु भागवतं सदा । पठस्व स्वमुखेनापि यदीच्छसि भवक्षयम्" (पद्म. पु.) इति, श्रीव्यासार्य[^v12]सूत्रैश्च शुककर्तृकत्वमवगम्यते; तथापि तत्र प्रणीत मित्यस्य प्रवर्तित मित्यर्थः, पाराशर्य्येत्यस्य कृतेति शेषः, तनयेत्यस्य तदित्यादिः । अन्यथा एतत्पुराणस्थ बहुवचनविरोधापत्तेः । तथाहि - तावदस्मिन्नेव ग्रन्थे तृतीयाध्याये 'उत्तमश्लोकचरितं चकार भगवानृषिः" (भाग. 1-3-40) । "निःश्रेयसाय लोकस्य धन्यं स्वस्त्ययनं महत् । तदिदं ग्राहयामास सुतमात्मविदां वरम्" (भाग 1-3-40,41) इति व्यासकर्तृकत्वं स्पष्टं प्रतीयते । तथा श्रीनारदस्याज्ञया एतत्पुराणनिर्माणं [^v13]तथाऽस्मिन्नेव स्कन्धे स्पष्टीभविष्यति "अनर्थोपशमं साक्षाद्भक्तियोग मधोक्षजे । लोकस्याजानतो [^v14]विद्वांश्चक्रे सात्वतसंहिताम्" (भाग 1-7-6) इति । तथा द्वितीये प्रथमेऽध्याये "इदं भागवतं नाम पुराणं ब्रह्मसम्मितम्। अधीतवान् द्वापरादौ पितुर्द्वैपायनादहम्" (भाग 2-1-8) इति शुकोक्तेरपि तदवगम्यते । तथा नवमे द्वाविंशेऽध्याये "यस्यां पराशरात् साक्षादवतीर्णो हरेः कला" (भाग 9-22-21) । "वेदगुप्तो मुनिः कृष्णो यतोऽहमिद मध्यगाम् । हित्वा स्वशिष्यान् पैलादीन् भगवान् बादरायणि:[^v15]" (भाग 9-22-22) । “मह्यं पुत्राय शान्ताय परं गुह्यमिदं जगौ” (भाग 9-22-23) इति शुकोक्तेरपि तदवगम्यते । उदाहृतव्यासार्य श्रीसूक्तिगतहेतुभि रेवास्य पुराणरत्नस्य प्रामाण्यम्, अत एवोपादेयत्वं च स्पष्टमवगम्यत इति न तत्रास्माभिः कार्यो यत्नः ।  
पुराणान्तर[^v16]संवादाच् च तद्-अनन्तरम् एव स्फुटी-भविष्यति ।  
अत्र गायत्र्य्-उपक्रमत्वं प्रतीयते -  
धीमहीति शब्दतः पदान्तरै[^v17]र्  
अर्थतश्च तद्-उपक्रमत्व-प्रत्यभिज्ञानात् । गायत्र्युपक्रमत्वं चास्य स्कान्दे पुराणे उत्तरखण्डे - "ग्रन्थोऽष्टादशसाहस्त्रो द्वादशस्कन्धसम्मितः । हयग्रीवब्रह्मविद्या यत्र वृत्रवधस्तथा ॥ गायत्र्या [^v18]च समारम्भो यत्र भागवतं विदुः" इति । तथाचोक्तं मात्स्ये - "आरभ्य यत्र गायत्रीं वर्ण्यते धर्मविस्तरः । वृत्रासुरवधश्चापि यत्र भागवतं विदुः" इति । तत्र "जन्माद्यस्य यतः" इति जगत्कारणत्वप्रतिपादनेन तदर्थक सवितृशब्दार्थ उक्तः । वेदान्तप्रसिद्धिं द्योतयता “यत" इति पदेन तच्छब्दार्थश्च सूचितः । "सूरय" इत्यनेन वरेण्य शब्दार्थ उक्तः । उक्तं हि सर्वज्ञैः सावित्रीविवरणे - "वरैर्नेयं वरेण्यं तु वराध्यातार ईरिता" इति । "तेन" इत्यादिना देवशब्दार्थ उक्तः, "द्योतनः सर्वभावानां द्योतमानः स्वयं सदा । अज्ञानमखिलं तु द्यन्" इति तत्रोक्तम् । द्यन् खण्डयन् “दो अवखण्डने" । द्योतनः प्रकाशकः । जन्मादीत्यनेन च देवशब्दार्थ उक्तः, जगद्व्यापारो हि तल्लीला । "धाम्ने" त्यादिना भर्गशब्दार्थ उक्तः, "भर्गस्तेजः समाख्यातं" "भर्जयत्यखिलं कष्टं" इति च तत्र ह्युक्तम् । स्वराट् स्वतन्त्रः । प्रेरकत्वेन धीप्रचोदनं द्योतनं धियो घीपूर्विकाश्चेष्टाः, "प्रेरणं तु प्रचोदनं" इति हि तत्रोक्तम् । एवं प्रदर्शितया दिशा गायत्र्युपक्रमत्वसिद्धिः । अथ पदानि योज्यन्ते - प्रबन्धस्य वेदान्तार्थोपबृंहणरूपतां दर्शितां द्योतयति - जन्मादीति । "यतो वा इमानि भूतानि जायन्ते" (तैत्ति. उ. 3-1) इति वेदान्तार्थप्रत्यभिज्ञानात् । शारीरकार्थसङ्ग्रहं चात्र द्योतयति शारीरकद्वितीयसूत्रस्यैवादावुपादानात् । श्रुत्यर्थ प्रत्यभिज्ञानादेव "परं धीमहि" इत्यत्र "ब्रह्म" इत्यध्याहारो बोध्यः । अस्य चिदचिन्मयस्य जगतो यतो जन्मादि तं सत्यं परं ब्रह्म धीमहीत्यन्वयः, "कारणं तु ध्येयः" (अथ. शिखा. उ. 3) इति श्रुतेरिति भावः । एवमन्येषामपि यच्छन्दानां जन्मादीति तद्गुणसंविज्ञानो बहुव्रीहिः, जन्मस्थितिलयं अन्यपदार्थः, अत एव नपुंसकत्वमेकवचनत्वं च । अतद्गुण संविज्ञानबहुवीहित्वे सृष्टिकारणत्वासिद्धिः । तथा स्थितिलययोरेवान्यपदार्थत्वेन जन्मादिशब्दस्य द्विवचनान्तत्वे "ईदूदेद्विवचनम्" (अष्टा 1-1-11) इति प्रगृह्यसंज्ञायां सन्ध्यभावप्रसङ्गः । तद्गुणसंविज्ञान बहुव्रीहित्वपक्षेऽपि जन्मादित्रयाणामसमुदिताना मन्यपदार्थत्वे जन्मादिशब्दस्य बहुवचनान्तत्वापत्तिः । जन्मन एवान्यपदार्थत्वं समस्यमानपदार्थत्वं च विरुद्धम् । जन्म प्रत्येव तस्यादित्वानुपपत्तिश्च । अतो जन्मस्थितिलयसमाहारमन्यपदार्थं विवक्षित्वा जन्मादीति तदुणसंविज्ञानबहुव्रीहिः प्रयुक्तः, तस्यान्यपदार्थस्य गुणा विशेषणानि समस्यमानपदार्था इति यावत् । तेषां समित्येकीकारे संविज्ञानं विशेष्यभूतान्यपदार्थान्तर्भावेन विज्ञानं यस्माद्बहुव्रीहेर्लम्बकर्णो गत इत्यादिः स तद्गुणसंविज्ञानो बहुव्रीहिः । तद्विपरीतश्चित्रगुरित्यादिस्त्वतद्गुणसंविज्ञानः । यतो जन्मादि तद्धीमहीत्यनेन जन्मादिकारणत्वं ब्रह्मणो लक्षणं विवक्षितम् । "यतो वा इमानि" इत्यादिश्रुतौ प्रतिवाक्यं तद् ब्रह्मेत्यनुक्तेरनेकलक्षणवैयर्थ्याच्च जन्मादिहेतुत्व[^v19]समुदाय एकं लक्षणं, न तु जन्मकारणत्वं स्थितिकारणत्वं लयकारणत्वं चेत्यनेकं[^v20] लक्षणम् । अत्र हि "सत्यं परं ब्रह्म धीमहि" इत्येतावन्मात्रोक्तौ ब्रह्मशब्दस्य बृहन्महदादि शब्दपर्यायत्वाभिधानेन प्रकृतिजीवादिपरत्वस्यापि सम्भवात् तेषामेवात्र ध्येयत्वं प्रसक्तं, तद्व्युदासायात्र ध्येयस्य ब्रह्मणो निरतिशयबृहत्त्वं [^v22]तदेव स्वरूपगुणबृहत्त्वं तदेव ब्रह्मशब्द प्रवृत्तिनिमित्तम् । [^v21]प्रकृत्यादिषु ब्रह्मशब्द स्तु औपचारिकश्चेति वक्तुमत्र लक्षणमुच्यते । तत्र चैकेनैव समुदायलक्षणेन ध्येयस्य ब्रह्मणो निरतिशयबृहत्त्वलाभात् तत एव प्रकृत्यादिव्युदासान्नानेकलक्षणत्वम् । अन्यथा सृष्टिकारणत्व[^v23]मात्रान्तरानुकूल ज्ञानशक्त्यादि[^v24]लाभेऽपि स्थित्याद्यनुकूल ज्ञानशक्त्याद्यलाभेन निरतिशय बृहत्त्वासिद्धिः । न च त्रितयोक्तावपि मोचकत्वोपयोगि ज्ञानशक्त्याद्यलाभ इति वाच्यम्; मोक्षस्य स्थितिलयान्यतरान्तर्भूतत्वेन तत्कारणत्वोक्त्यैव तल्लाभात् । स्थितिर्नाम अनिष्टपरिहारपूर्वकेष्टप्रापणरूपा । मोचकत्वं च तादृशमेव । यदि चायं मोक्ष आत्यन्तिकनाशरूप [^v25]इष्टः तर्हि लयान्तर्भूतः । यत इति हेतौ पञ्चमी । नतु "जनिकर्तुः प्रकृतिः" (अष्टा. 1-4-30) इत्यपादानसंज्ञायां पञ्चमी, तथा सति स्थितिलययोरनन्वयः स्यात् । “जनिकर्तुः प्रकृतिः" इति सूत्रे हि प्रकृतिशब्द उपादानकारणवाची; जायमानस्योपादान[^v26]मपादानसंज्ञकमिति तत्सूत्रार्थात् । अत्र तत्सूत्रविहितापादानसंज्ञा निमित्तपञ्चम्यभ्युपगमे जन्मकारणत्वस्य लक्षणत्वलाभेऽप्यादिशब्दग्राह्य स्थितिलयकारणत्वस्य लक्षणत्वा[^v27]भावात् तयोरनन्वयः स्फुट एव। हेत्वर्थपञ्चम्यां तु हेतुत्वस्य निमित्तोपादानसाधारण्यात्तदन्वय उपपन्नः, तत्र भाव्यवस्थाविशेषवतः प्रागवस्थायोगित्वमुपादानत्वम् । निमित्तत्वं नाम कर्तृत्वम् । एवं चात्र जगज्जन्मादि प्रत्युपादानत्व निमित्तत्व रूपोभयविध कारणत्वं ब्रह्मणो लक्षणं विवक्षितम् ।  

> ननु लोके मृत्-कुलालयोर् विभिन्नयोर् एवोपादानत्व-निमित्तत्व-दर्शनात्  
> कथम् एकस्योभयविध-कारणत्वम् 

इत्यत्राऽऽह - **अन्वयादितरतश् चार्थेष्व्** इति ।  
अर्थेषु कार्य-भूतेषु[^v28]देव-मनुष्यादिष्व् अन्वयाद् अनुवृत्तेर् उपादानत्वम्,  
इतरतो व्यतिरेकाद् अनन्वयात् प्रकृतिपुरुषाभ्यां विलक्षणत्वेन तन्नियन्तृतया पृथग् एवावस्थानान् निमित्तत्वं  
चैकस्यैव ब्रह्मण उपपन्नमित्यर्थः । कुलालस्यासर्वशक्तेर्घटादिषु मृत्कार्येष्वनन्वयान्नोपादानत्वम् । अचेतनाया मृदस्तु व्यतिरेकाभावान्निमित्तत्वं, ब्रह्मणस्तु प्रत्यक्षादिप्रमाणान्तरानवगतस्य केवलवेदान्तैकसमधिगम्यस्य चिदचिद्विलक्षणस्योभयविधकारणत्वोपयुक्त सार्वज्ञ्यसर्वशक्तियुक्त स्यान्वयव्यतिरेकयोः वेदान्तेभ्योऽवगतत्त्वात् उभयविधकारणत्वोपपत्तिरिति भावः । वेदान्ताश्च "सर्वं खल्विदं ब्रह्म" (त्रि. म. ना. उ. 1-3) "ऐतदात्म्यमिदं सर्वं" (छान्दो. उ. 6-8-7) "अयमात्मा ब्रह्म" (माण्डू उ. 2 ) "तत्त्वमसि" (छान्दो. उ. 6-8-7) इत्यादयोऽन्वयप्रतिपादकाः, "तदैक्षत" (छान्दो. उ. 6-2-3) "यः पृथिव्यां तिष्ठन् पृथिव्या[^v29]मन्तरोऽयं पृथिवी न वेद यस्य पृथिवी शरीरं यः पृथिवीमन्तरो यमयति य आत्मनि तिष्ठन्नात्मनोऽन्तरोऽयमात्मा न वेद यस्यात्मा शरीरं य आत्मानमन्तरो यमयति" (बृह. उ. 3-7-3) इत्याद्या व्यतिरेकप्रतिपादकाः । यद्वा, एवंविधानां उभयविधकारणत्व निर्वाहकान्वयव्यतिरेक प्रतिपादकानां उभयविधकारणत्व प्रतिपादकानां "सदेव सोम्येदमग्र आसीत्" (छान्दो. उ. 6-2-1) "एकमेवाद्वितीयम्" "तदैक्षत बहु स्यां प्रजायेय" (छान्दो. उ. 6-2-3) "सन्मूलाः सोम्येमाः सर्वाः प्रजा" (छान्दो. उ. 6-8-4) इत्यादीनां च वेदान्तानां ब्रह्मणि प्रतिपादकतयाऽन्वयात्, अर्थेषु इतरतोऽनन्वयात् प्रकृतिपुरुषादिषूभयविधकारणत्व प्रतिपादकत्वेनान्वयाभावाच्च ब्रह्मैवोभयविधकारणमित्यर्थः ।

[^v12]: W श्रीसूक्तेश्च

[^v13]: W तच्चा

[^v14]: W व्यास

[^v15]: W 'णः

[^v16]: w वादश्च

[^v17]: B रर्थश्च

[^v18]: W श्च

[^v19]: B omits हेतुत्व

[^v20]: W °त्येकैकं

[^v21]: B,W omit तदेव

[^v22]: B ष्टा

[^v23]: W त्तदनु

[^v24]: B, W 'दि'

[^v25]: B °दृष्टः

[^v26]: W adds कारण

[^v27]: W लाभात्

[^v28]: W adds अर्थेषु

[^v29]: W अ°

यथा ब्रह्मस्वरूपगुणादिकं शास्त्रैकसमधिगम्यं [^v30]तथा तदुभयविधकारणत्वं ब्रह्मण्येव शास्त्रेभ्योऽवगतं, न तु प्रकृत्यादिष्विति भावः । अस्मिन् पक्षे "अन्वया"दित्यनेन समन्वयाध्यायप्रथमपादार्थ उक्तः, "इतरत" इत्यनेन त्रिपाद्यर्थः, ब्रह्म कारणमेव, ब्रह्मैव कारणमि त्ययोगान्ययोगव्यवच्छेदेन कारणत्वं हि समन्वयाध्याये समर्थिम् । पूर्वव्याख्याने तु अनुवृत्त्यननुवृत्तिभ्यां उपादान[^v31]निमित्तत्व निर्वाहकाभ्यां तदुभयविधकारणत्वे प्रसाधिते अर्थादेव प्रकृत्यादीनामकारणत्वसिद्धेः अयोगान्ययोगव्यवच्छेदावर्थादेव सिध्यतः । यद्वा समन्वयादुभयविधकारणत्वस्य ब्रह्मण्येव सङ्गते रर्थेषु प्रकृत्यादिषु इतरतोऽसङ्गतेश्च ब्रह्मण [^v32]एव कारणत्वमित्यर्थः । “एकमेवाद्वितीयम्” (छान्दो. उ. 6-2-1) इत्यनेन हि [^v33]कृत्स्नस्य जगत एकमेवोभयविधकारणमवगतम् तत्र प्रकृत्यादिषूभयविधकारणत्वोपयुक्त सर्वज्ञत्वसर्वशक्तित्वाद्यभावस्य ब्रह्मणि [^v34]तत्सद्भावस्य च श्रुतिभ्य एव "यः सर्वज्ञः सर्ववित्" (मुण्ड. उ. 1-1-9 ) "सत्यकामः सत्यसङ्कल्पः" (छान्दो. उ. 8-1-5) “पराऽस्य शक्तिर्विविधैव श्रूयते स्वाभाविकी ज्ञानबलक्रिया च" (श्वेता. उ. 6-8) "[^v35]ज्ञाज्ञौद्वावजावीशानीशौ" (श्वेता. उ. 1-9) “अजामेकां लोहितशुक्लकृष्णाम्" (म. ना. 3. 8-4) इत्यादिभ्योऽवगमादुभयविधकारणं ब्रह्मैवेति भावः । अस्मिन् पक्षे सार्वज्ञ्यसर्वशक्तित्वादि गुणप्रतिपादकत्वेन वेदान्तानां ब्रह्मण्यन्वयात् तस्मिन्नुभयविधकारणत्वोपपत्तिः । तदुपपत्तेश्च जन्मादिकारणत्वस्य लक्षणत्वसिद्धिः अवगन्तव्या । अस्मिन्नपि पक्षे अयोगान्ययोगव्यवच्छेदौ शाब्दौ ।  
यद्वा, [^v36]ब्रह्म लक्षणेन प्रतिपत्तव्यम्,  
अनुमानेनाप्यवगन्तुं शक्यत्वात् ।  
अ-प्राप्ते हि शास्त्रम् अर्थवत् ।+++(5)+++  

शास्त्रैक-प्रमाणकत्वेऽपि वा  
तस्मिन् प्रवृत्ति-निवृत्त्य्-उभय[^v37]रूप-रहिते अ-पुरुषार्थ-स्वरूपे  
न वेदान्तानां बोधकत्वेनान्वयः,  
पुरुषार्थ-पर्यवसानासम्भवान्  
न शास्त्रं प्रमाणम्  

इत्य्-अत आह- **अन्वयाद् इतरतश्** चार्थेष्विति ।  
अत्र “अन्वयात्" इत्यनेन समन्वयाधिकरण-सिद्धान्तार्थ उक्तः ।  
शास्त्रयोन्य[^v38]धिकरण सिद्धान्तार्थस्तु अर्था दत्र विवक्षितः,  
शास्त्र-योन्य्-अधिकरणस्य लक्षणाक्षेप-परिहार-रूपत्वेन,  
लक्षण-कथनेनैव तद्-आक्षेप-परिहारयोर् अप्य् अत्र विवक्षितत्व-प्रतीतेः । समन्वयाधिकरणन्तु शास्त्रयोन्य[^v39]धिकरणाक्षेपपरिहाररूपमिति तत् "अन्वयादि"त्यनेन प्रदर्शितम् । अयम्भावः - न ताव दनुमानगम्यं ब्रह्म, तस्यासम्भवात् । यद्यपि घटादिवत् सावयवत्वादिना जगतः कार्यत्वमनुमीयते, कार्यं च तदभिज्ञकर्तृकमित्यनभिज्ञजीवव्यतिरिक्तः कृत्स्नजगन्निर्माणचतुर ईश्वरोऽनुमातुं शक्यते, तथापि लाघवात् कार्यत्वादिहेतुनाऽनुमीयमानो यः कश्चित् कर्ता जीव एव स्यात्, तस्य दृष्टत्वात्; तेन जीवक्लृप्तौ लाघवम्, ईश्वरक्लृप्तौ गौरवमिति नेश्वरसिद्धिः । ननु जीवानामल्पज्ञत्वात् कथं महीमहीधराद्यर्थकर्तृत्वमिति चेत् - न; तत्तद्विलक्षण पुण्यविशेषोपचित शक्तिविशेषाणां विश्वामित्रादीनामेव तत्सम्भवात् । [^v40]अस्त्वेकस्मिन्नण्डे विश्वामित्रोऽन्यत्र स नास्तीति चेत् — न; अन्यत्राप्यन्यस्य विद्यमानत्वा[^v41]द्भवद्भिरनन्ता एवं योगिनः कल्प्यन्ते, सर्वज्ञाः सर्वशक्तयश्चेति तैरेव तत्र विश्वसृष्टिः प्रवर्तताम्, किमनेन नित्यज्ञानचिकीर्षा प्रयत्नवत्तया विजातीयतया परिकल्पितेन ? तथा च अन्यथासिद्धिदूषि तानि कार्यत्वाद्यनुमानानि ईश्वरमनुमातुं न प्रभवन्ति । तर्हि [^v42]सर्वं कार्यं एक[^v43]कर्तृककार्यत्वादिति [^v44]साधयाम इति चेत्, तर्ह्यनेकर्तृकेषु [^v45]घटादिषु व्यभिचारः, अन्यथासिद्धिर्वा ? नह्येककर्तृकत्वाभावे कोऽपि विरोधः स्यात्, अनेककर्तृकं न भवति कार्यत्वादित्युक्तेऽप्ययमेव दोषः । तस्मादनुमानानां अनेकदोषदुष्टत्वात् वेदान्तवाक्याना[^v46]मप्राप्तत्वलक्षणं तात्पर्यलिङ्गमस्त्येवेति लक्षणमुपपन्नमिति । नापि प्रवृत्तिनिवृत्त्यन्वयविरहिणो ब्रह्मणोऽपुरुषार्थरूपत्वात् तत्र न पुरुषार्थपर्यवसायिनां वेदान्तानां च तात्पर्यमिति वाच्यम्; अन्वया द्वेदान्तानां निरतिशयपुरुषार्थरूपे ब्रह्मणि तत्स्वरूपरूपादितात्पर्यकतयान्वयादितरतस्तद्व्यतिरिक्तेष्वर्थेषु पुरुषार्थाभासेषु [^v47]"एवमेवामुत्र पुण्यचितो लोकः क्षीयते" (छान्दो. उ. 8-1-6) इत्यादिभिः [^v48]प्रतिषेधाच्च तत्र शास्त्रं प्रमाणमेवेति । ब्रह्मणः पुरुषार्थरूपत्वं तु "आनन्दो ब्रह्म[^v49]" (तैत्ति. 3. 3-6) "खं ब्रह्म," (बृह. उ. 5-1-1 ) "रसो वै सः[^v50] रसं ह्येवायं लब्ध्वाऽऽनन्दी भवति, यदेष आकाश आनन्दो न स्यात् एष ह्येवानन्दयाति" (तैत्ति. उ. 2-7) इत्यादिभिरवगतं, निरतिशयसुखस्यैव पुरुषार्थत्वात् । 

अ-योग-व्यवच्छेदिकां [^v51]सर्वज्ञादि-गुणवत्ताम् आह - **अभिज्ञ** इति ।  
अभितः सर्वदा सर्वत्र सर्वं जानातीत्यभिज्ञः, सर्वज्ञः ।  
इदं च सार्वज्ञ्यं, निमित्तकारणत्वोपयुक्तं, तच्-चोपादान-कारणत्वोपयुक्त-सर्व-शक्तित्वस्याप्य् उपलक्षणम् ।  
सर्वज्ञत्वात् सर्वशक्तित्वात् तस्योभयविधकारणत्वमुपपन्नमिति भावः । ननु सार्वज्ञ्यादिकं सुकृतहेतुकं स्यादित्येवं रूपं[^v52] कर्मवश्यत्वमध्येयत्वा[^v53]पादक माशङ्क्याऽऽह - स्वरा डिति । स्वराट् स्वतन्त्रः अकर्मवश्यः कर्मवश्याना प्रेरकः तस्मात् ध्येय एवेति भावः । यद्वा सार्वज्ञ्यादिकं सुकृतहेतुकं चेत् सुकृतस्य तन्मूलकसार्वज्ञ्यादेश्च परिमितत्वसम्भावनया कृत्स्नजगत्कारणत्वासिद्धिः, ततश्च "कारणं तु ध्येयः" (अथ. शिखा. उ. 3) इति श्रुतिविरुद्धम् । अकारणवस्तुध्यानमनुचितं इत्यत्राह - स्वरा डिति । स्वेनैव राजते प्रकाशते सर्वं विषयीकरोति, न तु कर्मणेति स्वराट् । अनेन सार्वज्ञ्यादिकं स्वरूपानुबन्ध्येव, न तु कर्ममूलकमित्युक्तम् । एवं सार्वज्ञ्यादिगुणवत्ताकथनेन ब्रह्मणोऽकारणत्वव्यवच्छेदरूपोऽयोगव्यवच्छेद उक्तः, स एव पुनराक्षिप्य परिह्रियते - तेने इत्यादिना । अत्रेयमाशङ्का - यद्यपीश्वरः प्राक् सृष्टेरेक एव सन् सकलेतरविलक्षणत्वेन सर्वार्थशक्तियुक्तः स्वयमेव विचित्रं जगत् स्रष्टुं शक्नोति, तथापीश्वरकारणत्वं न सम्भवति, [^v54]प्रयोजनवत्त्वात् विचित्रसृष्टेः, ईश्वरस्य च प्रयोजनाभावात् । बुद्धिपूर्वकारिणामारम्भे द्विविधं हि प्रयोजनम् - स्वार्थः परार्थो वा । न हि परस्य ब्रह्मणः स्वभावत एवावाप्तसमस्तकामस्य जग[^v55]त्सर्गेण किञ्चित् प्रयोजनमनवाप्तमवाप्यते । नापि परार्थः; अवाप्तसमस्तकामस्य परार्थता हि परानु[^v56]ग्रहणेन भवति; न चेदृशगर्भजन्मजरामरणनरकादि नानाविधानन्तदुःखबहुलं जगत् करुणावान् सृजति; प्रत्युत, सुखैकतानमेव जनये ज्जगत्करुणया हि सृजन् । अतः प्रयोजनाभावान्न ब्रह्मणः कारणत्वमुपपद्यते, इतीमा माशङ्कामर्थादेवापनयन्नाह - तेन इत्यादिना । हृदा सङ्कल्पेनादिकवये[^v57] चतुर्मुखाय ब्रह्मधर्मादिपुरुषार्थतत्साधनादिकंनिरतिशयपुरुषार्थ[^v58] स्वरूपगुणादिकंचावेदयतीति तथा तं वेदं तेने विस्तृतवान् प्रकाशितवान्, प्रादादिति यावत् । "यो ब्रह्माणं विदधाति पूर्वं यो वै वेदांश्च प्रहिणोति तस्मै" (श्वेता. उ. 6-18) इति श्रुत्यर्थोऽत्रानुसन्धेयः । शास्त्रप्रवर्त्तनं हितार्थम् । एवं च तुल्यन्यायतया जगत्सृष्टिरपि हिता[^v59]र्थैवेति सूचितम् । ततश्च कारुण्यात् चेतनानामपवर्गोपयुक्तज्ञानप्रवृत्तिनिष्पादककरणकलेवरप्रदानाय जगत्सृष्टिः; तदपि परिपूर्णत्वादिति च फलितम् । गर्भजन्मादिदुःखानुभवस्तु स्वस्वकर्ममूलक इति नेश्वरस्य दोष इति भावः । "तेन" इत्यादिना नामप्रपञ्चसृष्टिरुच्यते इति केचित् । [^v60]तत्र; नामकल्पनस्य सृष्ट्यन्तर्भावेण पृथगुक्तश्चनपेक्षत्वात् । नामरूपव्याकरणं हि सृष्टिः, "नामरूपे व्याकरवाणि" (छान्दो. उ. 6-3-2) “तन्नामरूपाभ्यां [भ्यामेव] व्याक्रियत" (बृह. उ. 1-4-7) इति श्रुतेः, ब्रह्मशब्दस्य नामधेयपर्यायत्वाभावाच्च । स हि वेदपर्यायशब्दः ब्रह्म च स एव "मूलं कृष्णो ब्रह्म च ब्राह्मणाश्च" (भार. 1-1-66) इति प्रयोगाच्चेति, “कवय” इत्यस्यानन्वयापत्तेश्च । 

यच्छास्त्रप्रवर्तनेन चिकीर्षितं हितं तद्दर्शयितुं तत्प्रवर्तनाभावेऽनर्थं दर्शयन् विशिनष्टि - **मुह्यन्ति यत् सूरय** इति । सूरयो ज्ञानवन्तः उपासका यं प्रति **मुह्यन्ति** अपरिच्छेद्यवैभवत्वात् व्याकुलीभवन्तीत्यर्थः । अपरिच्छिन्नब्रह्मानुसन्धानं हि शास्त्रप्रवर्तनस्य परमं प्रयोजनम् । शास्त्रप्रवर्तनाभावे अपरिच्छेद्य स्वरूपरूपगुणविभूत्यादीन् मानान्तरानव[^v61]गम्यान् निरतिशयपुरुषार्थरूपा नवगन्तुमशक्ताः सूरयो मुह्येयुः । अत एषां मोहो मा भूदित्येतदर्थं ब्रह्म तेने इत्यर्थः । यदिति पाठे **यत्** यस्मात् शास्त्रप्रवर्तनाभावे **मुह्यन्ति** । अतो **ब्रह्म तेने** इत्यन्वयः । यद्वा "आशीर्नमस्क्रिया वस्तुनिर्देशो वाऽपि तन्मुखम्" (काव्या. 1-14) इत्यभियुक्तोक्तेः चिकीर्षितकृत्स्नप्रबन्धार्थरूपवस्तुनः शारीरकाध्यायचतुष्टयार्थरूपस्यात्र प्रबन्धादौ निर्देष्टव्यत्वेन, तत्र तावत् "कवय" इत्यन्तेन समन्वयाध्यायार्थरूप वस्तु निर्दिष्टम् । मुह्यन्तीत्यादिना विनिमय इत्यन्तेन द्वितीयाध्यायार्थरूपं वस्तु निर्दिश्यते ।  
"सूरय" इत्यनेन द्वितीयाध्यायाद्यधिकरणार्थानां "तेजोवारिमृदां यतो विनिमय" इत्यनेन तदा अध्यायान्त्यस्य संज्ञा मूर्तिकप्त्यधिकरणस्य चात्र प्रत्यभिज्ञानात् । एवं चायमर्थः - सूरयः कपिलहिरण्यगर्भकणभक्षाक्षपादक्षपणकपशुपत्यादयः साङ्ख्ययोगादितन्त्रप्रणेतारः प्रकृत्याद्युपादानत्वनिमित्तमात्रेश्वरवादिनो यं प्रति **मुह्यन्ति**, ईश्वरस्य सूक्ष्मचिदचिद्विशिष्टस्य जगद्रूपेण परिणामं तदुपयुक्तसर्वशक्त्यादिगुणयोगं चाजानन्तः प्रधानस्योपादानत्वं वदन्तस्तन्निर्वोढुं चासमर्था व्याकुलीभवन्तीत्यर्थः । "यत" इति पाठे यस्मिन् विषयभूते ब्रह्मणि मुह्यन्तीत्यर्थः । "तेने ब्रह्म हृदा य आदिकवये" इत्येतदपि द्वितीयाध्यायार्थनिर्देशपरमिति कश्चित्सम्प्रदायः; तत्र न प्रयोजनवत्त्वाधिकरणार्थप्रत्यभिज्ञानात् । यद्वा, प्रतिपिपादयिषितार्थ प्रामाण्यजिज्ञासायां वेदान्तानामेव तत्र तत्प्रमापकत्वं वक्तुं, कृत्स्नस्य वेदस्य अनादिनिधनाविच्छिन्न सम्प्रदायासम्भा[^v62]व्यदोषगन्धतां पूर्वतन्त्रनिर्णीतां स्मारयितुं, "तेने ब्रह्म हृदा य आदिकवये" इत्युक्तम्; एवं कारणत्वासम्बन्धव्यवच्छेद[^v63]रूपोऽयोगव्यवच्छेद उक्तः । 

अथान्येषु प्रधानादिषु कारणत्व-सम्बन्ध-व्यवच्छेद-रूपान्य-योग-व्यवच्छेदाक्षेप-परिहारौ सूचयन्  
ध्येयं परमात्मानं विशिनष्टि -  
"तेजोवारिमृदां यतो विनिमय" इति । [^v64]  
अत्रैवं आशङ्कते तावत् पुरुषस्याकारणत्वं नोपपद्यते, कारणत्वावगमात् ।  
तथा हि तावत् 

> "हन्ताहम् इमास् तिस्रो देवता  
> अनेन जीवेन आत्मनानुप्रविश्य  
> नामरूपे व्याकरवाणि,  
> तासां [^v65]त्रिवृते त्रिवृतम् एकैकां करवाणि”  
> (छान्दो. उ. 6-3-2) 

इति त्रिवृत्-करण--नाम-रूप-व्याकरणे समान-कर्तृके प्रतीयेते ।  
त्रिवृत्-करणं च हिरण्यगर्भरूप-समष्टि-जीव-कर्तृकं चतुर्-मुख-सृष्टेष्व् अण्डान्तर्-वर्त्यम्यादिषु+++(=??)+++ उपदेशात्  
"यदग्ने रोहितं रूपं तेजसस् तद्-अ[^v66]पाम्" (छान्दो. उ. 6-4-1) इत्यादिभिः त्रिवृत्-करणम् अन्यादित्य-चन्द्र-विद्युत्सु ।  
एवं च त्रिवृत्कर्त्रैककर्तृकं नामरूपव्याकरणम् अप्य् अण्डाधिपति-चतुर्मुख-कर्तृकम् एवेति तम् इमम् आक्षेपम् अभिप्रेत्य समाधत्ते -  
**तेजोवारिमृदां यतो विनिमय** इति ।  

**विनिमयः** परस्परं मिश्रीकरणं  
**तेजोवारिमृदां** तेजोऽबन्नानां विनिमयः,  
यतो ब्रह्मणः [^v67]चतुर्मुखादेरित्यर्थः ।  
अयम् भावः -   
तावत् त्रिवृत्करणं हि अण्डसृष्ट्यर्थम् ।  

> “नानावीर्याः पृथग्-भूतास्  
ततस् ते संहतिं विना नाशक्नुवन् प्रजाः स्नष्टुम्  
असमागत्य[^v68] कृत्स्नशः" । (विष्णु. पु. 1-2-52) 

“समेत्यान्योऽन्यसंयोगं परस्परसमाश्रयाः" (विष्णु. पु. 1-2-53) । "महदाद्या विशेषान्ताह्यण्डमुत्पादयन्ति ते" (विष्णु. पु. 1-2-54) इत्यादिभिः वैष्णवादिवचनैः तस्यावगमात् ।  
अण्डसृष्ट्य्-अनन्तरं चतुर्मुखोत्पत्तिः  
“तदण्डमभवद्धैमं तस्मिन् जज्ञे स्वयं ब्रह्मा" (मनु. स्पृ. 1-9) इति स्मरणात् ।  
एवं चाण्डोत्पत्तेः प्राक्तनं त्रिवृत्करणं  
परमात्म-कर्तृकम् एवेति  
तत्-कर्त्रीक-कर्तृकं+++(=??)+++ नाम-रूप-व्याकरणम् अपि परमात्म-कर्तृकम् एवेति,  
तस्यैव जगत्-कारणत्वं, न तु जीव-प्रधानयोर् इति ।  

> तर्हि "यदग्ने रोहितं रूपम्" (छान्दो. उ. 6-4-1) इत्यादि त्रिवृत्-करणोपदेश-पर-श्रुति-विरोध 

इति चेत् - मैवम्; तत्र ह्यण्डान्तर्वर्तिष्वम्न्यादिषु न[^v69] त्रिवृत्कृत भूतकार्यत्वप्रदर्शनाय अम्न्यादीनां भूतत्रयात्मकत्वमात्रं उपदिश्यते । 

**यथा** इति पाठे **यथा विनिमयः** यथायथं विनिमयः ।  
यत इति पूर्वस्मादनुषङ्गः नन्वेव[^v70]मपि न ब्रह्मण्युपादानकारणत्वं तद्धि "अथ परा यया तदक्षरमधिगम्यते" (मुण्ड. 3. 1-5) "निष्क्रियं निष्कलं शान्तं निरवद्यं निरञ्जनम्” (श्वेता. उ. 6-19) इत्यादिभिः निर्विकारमवगतम् । 

> उपादान-कारणत्वं च [^v71]भाव्य-व्यवस्था-विशेषवतः प्राग्-अवस्थायोगित्व-रूपं;  
तच् च ब्रह्मणि नोपपद्यते,  
तथा सति ब्रह्मणो विकाराश्रयत्वापत्तेर् उक्त-श्रुति-विरोध-प्रसङ्गाद् 

इत्याशङ्कामभिप्रेत्याह - **यत्र त्रिसर्गो मृषेति** ।  
त्रयाणां सत्त्वरजस्तमसां सर्गः; सृज्यत इति सर्गः । कर्मणि घञ् ।  
गुणत्रयसृष्टः प्रपञ्चो  
**यत्र** यस्मिन् यत्-स्वरूपेण[^v72]  
**मृषा** मिथ्या, नास्तीति यावत्।  
त्रि-सर्गस्य सत्त्वादि-गुण-गतत्वेन  
न तस्य ब्रह्म-स्वरूप-गतत्वम्  
इति विकाराभावात्  
न [^v73]निर्विकार-श्रुति-विरोध इति भावः ।

[^v30]: W तद्वदुभय

[^v31]: W दानत्व

[^v32]: W एक

[^v33]: W कृत्स्न

[^v34]: B तद्भाव

[^v35]: A,B ज्ञातौ

[^v36]: B ब्रह्मणो; w ब्रह्म न

[^v37]: B omits रूप

[^v38]: A करणार्थादत्र B करणार्थस्तु अर्थादत्र

[^v39]: w करणस्य लक्षणाक्षेप

[^v40]: B अस्मिनेकस्मि

[^v41]: B द्भगवद्भिरनन्ता योगिनः कल्पिताः

[^v42]: A, B सर्व

[^v43]: W कर्तृकं

[^v44]: B साध्या

[^v45]: W घटपटादिषु

[^v46]: B मप्राप्तत्वात्

[^v47]: W adds स्वर्गादिषु

[^v48]: W adds पुरुषार्थत्व

[^v49]: B,W add कं ब्रह्म

[^v50]: A,B षः

[^v51]: W कारणत्वोपयुक्तसार्वज्ञ्यादि

[^v52]: W adds कर्मवश्यः

[^v53]: B त्वादिक

[^v54]: B अप्रयोजन

[^v55]: B सर्गे

[^v56]: B, W ग्रहेण

[^v57]: B adds ब्रह्मणे

[^v58]: W adds "रूप स्व"

[^v59]: W तार्थमे

[^v60]: W तन्न

[^v61]: B गमान्

[^v62]: W भाव्यमान

[^v63]: A omits 'रूपो ... व्यवच्छेद

[^v64]: W अत्रेदं

[^v65]: B त्रिवृत्तं त्रिवृत्त; W त्रिवृतं त्रिवृत

[^v66]: w द्रूपम्

[^v67]: W न तत् चतुर्मुखादित्यर्थः

[^v68]: W गम्य

[^v69]: 

    W adds त्रिवृत्करणप्रदर्शनं किन्तु श्वेतकेतोः शुश्रूषोः अण्डान्तर्वर्तित्वेन तस्य बहिष्ठवस्तुषु त्रिवृत्करणप्रदर्शनायोगात् । त्रिवृत्कृतानां भूतानां कार्यभूतेष्वग्न्यादिषु

[^v70]: w मपि ब्रह्मोपादानकारणं

[^v71]: B,W भाव्यवस्था

[^v72]: B,W रुपे

[^v73]: B निर्गुण

ननु विकाराश्रयत्वरूपं कारणत्वं निर्विकारत्वं चेत्युभयं परस्परविरुद्धं कथमेकस्मिन्नुच्यते ? इति चेत् — शृणु तावत्; ईश्वरप्रधानयोः स्वरूपभेदः सर्वसिद्धान्तसम्प्रतिपन्नः । तथा जीवेश्वरयोरपि "क्षरं प्रधानममृताक्षरं हरः " "[^v74]क्षरात्मानावीशते देव एकः" (श्वेता. उ. 1-10) “प्रधानक्षेत्रज्ञपतिर्गुणेशः" (श्वेता. उ. 6-16) "सकारणं करणाधिपाधिपो न चास्य कश्चिज्जनिता न चाधिपः" (श्वेता. उ. 6-9) "पतिं विश्वस्यात्मेश्वरं शाश्वतं शिवमच्युतम्" (म.ना.उ. 9-3) "[^v75]ज्ञाज्ञौ द्वावजावीशानीशौ” (श्वेता. उ. 1-9) "नित्यो नित्यानां चेतनश्चेतनानाम् एको बहूनां यो विदधाति कामान्" (कठ. उ. 5-13 ) । "भोक्ता भोग्यं प्रेरितारं च मत्वा" (श्वेता. उ. 1-12) "तयोरन्यः पिप्पलं स्वाद्वत्त्यनश्नन्नन्यो अभिचाकशीति" (मुण्ड, उ, 3-1-1) “पृथगात्मानं प्रेरितारं च मत्वा जुष्ट स्ततस्तेनामृतत्व[^v76]मेति" (श्वेता. उ. 1-6) “अजामेकां लोहितशुक्लकृष्णाम्" (म. ना. उ. 8-4) इत्यादिभिः [^v77]स्वरूपस्वभावभेदः श्रावितः । एवं स्वरूपतः स्वभावतश्चात्यन्तविलक्षणयोः कार्यकारणोभयावस्थयोः प्रकृतिपुरुषयोः परमात्मानं प्रति शरीरत्वम् "यः पृथिव्यां तिष्ठन् य आत्मनि तिष्ठन् योऽव्यक्तमन्तरे सञ्चरन् यस्याव्यक्तं शरीरं योऽक्षरमन्तरे सञ्चरन् यस्याक्षरं शरीरम्" (बृह. उ. 3-7-3) इत्यादिभिः श्रावितम् । एवं सर्वावस्थावस्थित चिदचिद्वस्तुशरीरतया तत्प्रकारः परमपुरुष एव कार्यावस्थ कारणावस्थ जगद्रूपेणावस्थितः इतीममर्थं ज्ञापयितुं काश्चन श्रुतयः कार्यावस्थं [^v78]कारणावस्थं जगत् स एवेत्याहुः ।

[^v74]: B त्मनि विशते

[^v75]: A ज्ञातौ

[^v76]: B मत्ति

[^v77]: W adds श्रुतिभिः

[^v78]: W adds च

"सदेव सोम्येदमग्र आसीत्" (छान्दो. उ. 6-2-1) "एकमेवाद्वितीयं" (छान्दो. उ. 6-2-1) "तदैक्षत बहुस्यां प्रजायेयेति तत्तेजोऽसृजत" (छान्दो. उ. 6-3-2) इत्यारभ्य “सन्मूलाः सोम्येमाः सर्वाः प्रजाः सदायतनाः सत्प्रतिष्ठा:" (छान्दो. उ. 6-8-4) "ऐतदात्म्यमिदं सर्वं तत्सत्यं स आत्मा तत्त्वमसि श्वेतकेतो" (छान्दो. उ. 6-8-7) इति, तथा "सोऽकामयत बहुस्यां प्रजायेयेति । स तपोऽतप्यत । स तपस्तप्त्वा । इदं सर्वमसृजत" (तैत्ति. उ. 2-6) इत्यारभ्य "सत्यं चानृतं च सत्यमभवत्" (तैत्ति. उ. 2-6) इत्याद्याः । तदेवं भोक्तभोग्य[^v79]नियन्तृत्वेन विभक्तस्वभावान् प्रतिपाद्य भोग्यगतमुत्पत्त्यादिकं भोक्तरि जीवे प्रतिषिध्य, तस्य नित्यतां च प्रतिपाद्य, भोम्यभूतप्रधानगतं उत्पत्त्यादिकं भोत्त्कृगतं च अपुरुषार्थाश्रयत्वं नियन्तरि प्रतिषिद्ध्य, तस्य नियन्तृत्वं[^v80] सर्वदा सर्वज्ञत्वं सत्यसङ्कल्पत्वं करणाधिपाधिपत्वं विश्वस्य पतित्वं च प्रतिपाद्य, सर्वावस्थावस्थितयोः चिदचितोः तं प्रति शरीरत्वं च तस्य चाऽऽत्मत्वं प्रतिपादितम् । अतः सर्वदा चिदचिद्वस्तुशरीरतया तत्प्रकारं ब्रह्म । तत् कदाचित् स्वस्मात् विभक्तव्यपदेशानर्हातिसूक्ष्मदशापन्न चिदचिद्वस्तु[^v81]शरीरं तिष्ठति । तत् कारणावस्थं ब्रह्म कदाचिच्च विभक्तनामरूपस्थूलचिद्वस्तु[^v82]शरीरम् तच्च कार्यावस्थं, तत्र कारणावस्थस्य कार्यावस्थापत्तावचिदंशस्य कारणावस्थायां शब्दादिविहीनस्य भोग्यत्वाय शब्दादि[^v83]सत्तया स्वरूपान्यथाभावरूपविकारो भवति । चिदंशस्य च सङ्कुचितज्ञानस्य कर्मफलविशेषभोक्तृत्वाय तदनुरूपज्ञान [^v84]सङ्कोचावकाशात्मक स्वभावान्यथाभावरूपविकारो[^v85] भवति [^v86]उभयप्रकारविशिष्टे नियन्त्रंशे तदवस्थतदुभयविशिष्टतारूपविकारो भवति । कारणावस्थाया अवस्थान्तरापत्तिरूपो विकारः प्रकारद्वये प्रकारिणि च समानः । अत एव एकस्यावस्थान्तरापत्तिरूप विकारापेक्षया "येनाश्रुतम् श्रुतं" (छान्दो. उ. 6-1-3) इत्येकविज्ञानेन सर्वविज्ञानं प्रतिज्ञाय मृदादिदृष्टान्तः "यथा सोम्यैकेन" (छान्दो. उ. 6-1-6) इत्यादिना दर्शितः । ईदृशज्ञान[^v87]सङ्कोच[^v88]विनाशक तत्तद्देहसम्बन्धवियोगाभिप्रायाः जीवस्योत्पत्तिमरणवादिन्यः "प्रजापतिः प्रजा असृजत" (तैत्ति. सं. 2-2-1) इत्याद्याः श्रुतयः अचिदंशवत् स्वरूपान्यथात्वा[^v89]भावाभिप्रायाः उत्पत्तिप्रतिषेधवादिन्यो नित्यत्ववादिन्यश्च । “न जायते म्रियते" (कठ. उ. 1-18) इत्याद्या "नित्यो नित्यानाम्" (कठ. उ. 5-13) इत्याद्याश्च श्रुतयः स्वरूपान्यथात्वज्ञान सङ्कोचविकासरूपोभयविधानिष्टविकाराभावाभिप्रायाः । “निष्क्रियं [^v90]निष्कलं" (श्वेता. उ. 6-19) "स वा एष महानज आत्मा अजरोऽमृतो ब्रह्म[^v91]" (बृह. उ. 4-4-25) "नित्यो नित्यानाम्” (कठ. उ. 5-13) इत्याद्याः परमात्मविषयाः श्रुतयः । अतः स्थूलसूक्ष्मचिद[^v92]चिद्वस्तुशरीरकं ब्रह्मैव कार्यं कारणं चेति ब्रह्मोपादानं जगत्सूक्ष्मचिदचिद्वस्तुशरीरकम् ब्रह्मैव कारणमिति ब्रह्मोपादानत्वेऽपि, संघातस्योपादानत्वेन चिदचितोर्ब्रह्मणश्च स्वभावासङ्करोऽप्युपपन्नतरः । यथा शुक्लकृष्णरक्ततन्तुसङ्घातोपादानत्वेऽपि चित्रपटस्य तत्तत्तन्तुप्रदेश एव तत्तच्छौवल्यादिसम्बन्ध इति कार्यावस्थायामपि न सर्वत्र वर्णसङ्करः । तथा चिदचिदीश्वरसङ्घातोपादानत्वेऽपि जगतः कार्यावस्थायामपि भोक्तृत्वभोग्यत्वनियन्तृत्वाद्यसङ्करः ।

[^v79]: w नियन्तृृन

[^v80]: B, W add निरवद्यत्वं

[^v81]: B शरीरे

[^v82]: B,W चिदचिद्वस्तु

[^v83]: W मत्तया

[^v84]: B सङ्कोचविकाशा; W विकासात्मक

[^v85]: B रोऽन्यथा

[^v86]: W उभयत्र

[^v87]: B,W omit ज्ञान

[^v88]: B विकाशकर; W विकासकर 

[^v89]: A,B भावाभावाभिप्राया

[^v90]: A,B निष्फलं

[^v91]: W omits ब्रह्म

[^v92]: w चिदचित्प्रकारकं

इयांस्तु विशेषः - तन्तूनां पृथक्स्थिति[^v93]योम्यानामेव पुरुषेच्छया कदाचित्संहतानां कारणत्वं कार्यत्वं च । इह तु चिदचितोः सर्वावस्थयोः परमपुरुषशरीरत्वेन तत्प्रकारतयैव पदार्थत्वात् तत्प्रकारः परमपुरुषः सर्वदा सर्वशब्दवाच्य इति स्वभावभेदः । तदसङ्करश्च दृष्टान्तदार्ष्टान्तिकयोः तुल्यः । एवञ्च सति परस्य ब्रह्मणः कार्यानुप्रवेशेऽपि स्वरूपान्यथाभावाभावात् अविकृतत्वं उपपन्नतरम् । स्थूलावस्थस्य नामरूपविभागविभक्तस्य चिदचिद्वस्तुन आत्मतयावस्थानात् कार्यत्वं उपपन्नतरम् । अवस्थान्तरापत्तिरेव हि कार्यतेति सर्वमनवद्यमिति । तत्र जन्मादीत्यादिना जगदुपादानत्वं, सूक्ष्मचिदचिद्विशिष्टब्रह्मनिष्ठं, "तेने" इत्यादिना "मृषे"त्यन्तेन निमित्तकारणत्वं, विशेष्यभूतशुद्धस्वरूपनिष्ठमिति च सूचितं; शास्त्रप्रवर्तन त्रिवृत्करण नामरूपव्याकरण त्रिसर्गस्रष्टृत्वादेः विशेष्यनिष्ठत्वप्रतीतेः । एवमेकस्यैव ब्रह्मणो विशिष्टाकारेण जगदुपादानत्वं शुद्धस्वरूपेण निमित्तकारणत्वं चेत्युभयविधकारणत्वं समर्थितम् । एवञ्च जन्मादिकारणत्वं विशिष्टब्रह्मणो विशेषणभूतं लक्षणं विशुद्धस्वरूपस्य तु [^v94]उपलक्षणतया लक्षणमित्यवगन्तव्यं; तस्य शुद्धस्वरूपनिष्ठत्वाभावस्य "यत्र त्रिसर्गो मृषे" त्यनेनावगतत्वात् । न च तदनिष्ठस्य कथं लक्षणत्वं, तदसाधारणधर्मस्यैव लक्षणत्वादिति वाच्यम् । इतरव्यावृत्तवस्तुप्रत्यायकत्वस्यैव अत्रोपलक्षणत्वेन विवक्षितत्वात्, जगत्कारणत्वस्य शुद्धस्वरूप[^v95]निष्ठस्यापि तदुपलक्षणतया सकलेतरव्यावृत्तत्वेन ब्रह्मप्रत्यायकत्वसम्भवात् । न च तस्य शुद्धस्वरूपोपलक्षण[^v96]त्वमपि न सम्भवति, तस्य तदवृत्तित्वादिति वाच्यम् । तटस्थस्यापि शाखाग्रत्वस्य चन्द्रोपलक्षकत्वदर्शनात् विशेष्यनिष्ठत्वानिष्ठत्वाभ्यां विशेषणत्वोपलक्षणत्वयोः भेदः । ततश्च कारणत्वस्य ब्रह्मनिष्ठतया विशेषणत्वं, प्रपञ्चगतजन्मादेस्तु ब्रह्मस्वरूपानिष्ठतया उपलक्षणत्वमिति विभावनीयम्। "यत्र त्रिसर्गो मृषा" इत्यनेनोपादानत्व[^v97]प्रयुक्ताचिद्गतदोषो निवारितः । अथ चेतनगतं भ्रान्त्यादिकमन्यच्च सर्वमवद्यं नेति वदन् चिदचिद्व्यावृत्तं ब्रह्मस्वरूपं शोधयन् विशिनष्टि - धाम्नेति । ननु जगज्जन्मादिकारणत्वलक्षणेनैव सकलेतरवस्तुव्यावृत्तिः सिद्धेति किमनेन प्रयत्नेनेति चेत् न । जगज्जन्मादिकारणत्वैः अकारणत्वव्यावृत्तिसिद्धावपि जीवजडजातीयत्वशङ्कास्यादेव, कम्बुग्रीवादिमत्त्वरूप संस्थानविशेषक्त्त्वादिना पटादिव्याकृतघटादेः गन्धवत्त्वादिना तज्जातीयत्वदर्शनात्, अबादेः तदभावेन तच्छङ्कनिवृत्तिदर्शनात् । अतः तन्निवृत्यर्थं धाम्नेत्यादिविशेषणानि । ननु संस्थानविशेषो हि घटपटादिभ्य एव व्यावर्तयति, न तु पृथिवीमात्रात् पटस्यापि पृथिवीत्वात् । एवञ्च संस्थानादिकं येभ्यः पटादिभ्यो व्यावर्तयति तद्विजातीयत्वमपि तेनैव सिद्धम्; अबादेरपि पृथिवीमात्रव्यावर्तकाप्त्वादियोगादेव हि[^v98] पृथिवीजातीयात् संस्थानादिना वैजात्यं न सिध्यति, तस्मात् व्यावर्तकत्वमपि संस्थानादेर्नास्ति; प्रकृते तु कारणत्वं जीवादिभ्यो ब्रह्म व्यावर्तयतीति कथं तेनाकारणेभ्यो जीवादिभ्यो वैजात्यं तदन्तर्भावायोग्यत्वा[^v99]दिस्वरूपं न सिध्येत् ? तदनिष्ठजातियोगित्वं तु धाम्ना निरस्तकुहकत्वादिना लक्षणान्तरेणापि न सिध्यति, कारणत्ववन्निरुपाधिकधामनिरस्तकुहकत्वादेरपि अजातिरूपत्वात् । तस्माद्धाम निरस्तकुहकत्वादिवत् कारणत्वमपि स्वेतरसर्वव्यावर्तकमिति चेत् - उच्यते; वैजात्यं हि तद्वृत्तिधर्मयोगराहित्यम् । तच्च व्यावृत्तिबोधककारणत्वबलान्न सिध्यति । न हि [^v100]धर्मभेदग्राहकसामग्र्येव तद्धर्माभावग्राहिका, किन्तु सूक्ष्मचिदचिद्विशिष्टस्य ब्रह्मणो लक्षणमिदं जगज्जन्मादिकारणत्वमिति । ततो विशिष्टस्येतरव्यावृत्ति तद्वैजात्यसिद्धावपि केवले विशेष्यस्य [^v101]विशेषणभूतचिदचित्साजात्यशङ्कायां तद्वारणार्थं धाम निरस्तकुहकत्वादिकं स्वरूपलक्षणम् । वस्तुतस्तु "यतो वा" (तैति. उ. 3-1) इत्यादि श्रुत्या ब्रह्मण्युपादानत्वस्याप्यवगमात् तस्य च मृदादौ विकारादौ दोषसहचरितत्वदर्शनात् ब्रह्मण्यपि तत्प्रयुक्तदोष[^v102]शङ्कावारणार्थं निरुपाधिक-धाम-निरस्तकुहकत्वादि विशेषणत्रयमिति न तद्वैयर्थ्यशङ्केति ।

[^v93]: w विस्थतानामेव

[^v94]: B उभयल

[^v95]: B,W पा

[^v96]: W क

[^v97]: W omits त्व

[^v98]: B,W add पृथिवी वैजात्यं यस्मात्

[^v99]: B त्वरूपं निषिद्धयेत्

[^v100]: W धर्मि

[^v101]: W विशेष

[^v102]: B सङ्कोच

अत्र "धाम्ने" त्यादिविशेषणत्रयेण "सत्यं ज्ञानमनन्तम्" (तैत्ति. उ. 2-1) इति श्रुत्युक्तं विशेषणत्रयं प्रत्यभिज्ञाप्यते; "धाम" पदेन ज्ञानपदस्य "पर" पदेनाधिक्यवाचिनाऽनन्तपदस्य "सत्य" पदेन तस्य च प्रत्यभिज्ञानात् । धाम्ना तेजसा नित्यासङ्कुचितज्ञानरूपेण स्वेन स्वाभाविकेन निरुपाधिकेनेति यावत् । [^v103]निरस्तकुहकं वञ्चक[^v104]विषयभूतं वस्त्विति यावत् । तद्यस्य तं नित्यनिरुपाधिकासङ्कुचित धर्मभूतज्ञानेनावगतवस्तुरहितमित्यर्थः । अनेन मुक्तजीवा व्यावृत्ताः । तेषां [^v105]भक्तिदशायां असङ्कचितज्ञानत्वेऽपि तस्य परमात्मप्रसादायत्तत्वेन सोपाधिकत्वात् बद्धदशायां अभावेन नित्यत्वाभावाच्च "सत्य" पदं निरुपाधिकसत्ता[^v106]योगिकं परमपुरुषमाह । तेन विकारास्पदमचेतनं तत्संसृष्टचेतनश्च व्यावृत्तः, नामान्तर[^v107]भजनार्हावस्थान्तरयोगेन तयोर्निरुपाधिक[^v108]सत्तायोगरहितत्वात् । परशब्दोऽधिकवाची संस्थानप्रमाणादपरिच्छिन्नाधिक्यपरः, अनन्तमित्यर्थः । आनन्त्यं चात्र देशकालवस्तुपरिच्छेदरहितत्वरूपम् । तच्च सगुणत्वात् स्वरूपस्य स्वरूपेण गुणैश्चाभिप्रेतम् । अनेन पूर्वपदद्वयव्यावृत्त कोटिद्वयविलक्षणाः सातिशयस्वरूपस्वगुणा नित्यसिद्धा व्यावृत्ताः ; विशेषणानां व्यावर्तकत्वात् । सत्यादिवाक्यस्यात्र प्रत्यभिज्ञानादेव विशेष्यसमर्पकं ब्रह्मपदमध्याह्रियते । एवं च जगज्जन्मादिना लक्षणेनावगतस्वरूपं ब्रह्म सकलेतरवस्तुविजातीयमिति लब्धम् । तत्र देशपरिच्छेदो नाम सर्वदेशावर्तित्वरूपः । इदमत्र भवति, अत्र तु न भवतीत्येवंविधः । कालपरिच्छेदस्त्विदमिदानीं भवति इदनीं तु न भवतीत्येवंविधः । वस्तुपरिच्छेदो नाम सर्ववस्तु[^v109]सामानाधिकरण्याभावः; स्वापेक्षया उत्कृष्टवस्तुसद्भावो वा तदभावो वस्तुपरिच्छेदराहित्यम् । तत्राऽऽद्ये वस्तुपरिच्छेदयहित्यं ब्रह्मस्वरूपस्यैव, न तु तदुणानां; तत्स्वरूपस्य सर्ववस्तुशरीरकत्वेन सर्ववस्तुसामानाधिकरण्यसत्त्वेऽपि तद्गुणानामसम्भवात् । द्वितीये [^v110]तदुणानामपि तत्संभवति, ब्रह्मगुणापेक्षया उत्कृष्टगुणानां अभावात् - इति विवेकः । सामानाधिकरण्यश्च द्विविधं - शब्दसामानाधिकरण्यं अर्थसामानाधिकरण्यं चेति । तत्र शब्दसामानाधिकरण्यं नाम भिन्नप्रवृत्तिनिमित्तानामेकस्मिन् विशेष्ये पर्यवसान[^v111]मभिधानमित्यर्थः ; यथा नीलोत्पलशब्दयोः । अर्थसामानाधिकरण्यं तु भिन्नार्थानामेकस्मिन्नर्थे वृत्तिः ; यथा [^v112]नीलत्वोत्पलत्वादीनाम् । अत्र विशेष्यसमर्पणायाध्याहृतो ब्रह्मशब्दः स्वभावतो निरस्तनिखिलदोषं अनवधिकातिशयासंख्येय कल्याणगुणगणं पुरुषोत्तममाह । तथा च अभाषि भगवद्भिः श्रीरामानुजमुनिभिः - "ब्रह्मशब्देन च स्वभावतो निरस्तनिखिलदोषोऽनवधिकातिशयासंख्येय कल्याणगुणगणः पुरुषोत्तमोऽभिधीयते । [^v113]बृहत्त्वगुणयोगेन हि ब्रह्मशब्दः । [^v114]बृहत्त्वञ्च स्वरूपेण गुणैश्च यत्राऽनवधिकातिशयं सोऽस्य मुख्योऽर्थः” (श्रीभाष्यं 1-1-1. अवतारिकायां) इति । तत्र स्वरूपेण गुणैश्च निरतिशय[^v115]बृहत्त्वं ब्रह्मशब्दप्रवृत्तिनिमित्तं ; "स्वभावत" इत्यादिविशेषणद्वयं तु "ब्रह्म" शब्दस्य पुरुषोत्तमपरत्वप्रतिपादनोपयोगितयोक्तं, न तु प्रवृत्तिनिमित्तत्तया । बृहत्त्वस्य निरतिशयत्वं नाम आनन्त्यम् । ननु "[^v116]बृहति बृंहयति तस्मादुच्यते परं ब्रह्म" "बृहत्वाद् बृंहणत्वाच्च तद्ब्रह्येत्यभिधीयते" (विष्णु पु 3-3-22) इति श्रुतिस्मृतिभ्यां बृहत्त्वबृंहणत्वे उभे च प्रवृत्तिनिमित्ततयावगते, कथमिह बृहत्वमात्रं प्रवृत्तिनिमित्तमुच्यते ? गुणतो बृहत्त्वे बृंहणत्वस्याप्यन्तर्गतत्वादिति भावः । “स चाऽऽनन्त्याय कल्पते" (श्वेता. उ. 5-9) इति श्रुतिप्रसिद्धं सकलसङ्कोचनिवृत्तिपूर्वक निरवधिकज्ञान विकासरूपानन्त्यावहत्वं हि बृंहणत्वं, तद्धि सकलहेवप्रत्यनीकत्व क्षान्तिकारुण्यादि मोक्षप्रदत्वौपयिकगुणवत्त्वं, ब्रह्मशब्दश्च योगरूढिभ्यां श्रीनिवासमभिधत्ते । तथा च स्मर्यते श्रीमति गारुडे पुराणे - "वेदे भूरिप्रयोगाच्च गुणयोगाच्च [^v117]शार्ङ्गिणि। तस्मिन्नेव ब्रह्मशब्दो मुख्यवृत्तो महामुने ।" इत्यारभ्य "यस्मिन् प्रयुज्यमाने तु गुणयोगः सुपुष्कलः । तत्रैव मुख्यवृत्तोऽयमन्यत्रह्युपचारतः" इति । अनेन जगत्कारणभूतवस्तुविशेषजिज्ञासायां देवताविशेषावगमश्च सिद्धः । उक्तप्रकारेण सर्वविलक्षणं श्रियः पतिं धीमहि उपासिषीमहीत्यर्थः । धियं कुर्या[^v118]मेति विग्रहे धीशब्दात् "तत्करोति" (चुरादि. गणसूत्रं. 204) इति णिचीष्ठवद्भावात् । "प्रकृत्यैकाच्" (अष्टा. 6-4-163) इति प्रकृतिभावात् टिलोपाभावे तस्मादाशिषि लिङि “णिचश्च" (अष्टा. 1-3-74) इत्यात्मनेपदे आगमशास्त्रस्य अनित्यत्वात् आर्षत्वाद्वा सीयुडिटोर[^v119]भावे "णेरनिटि” (अष्टा, 6-4-51) इति णिलोपे च "धीमही" ति रूपम् । वेदनोपासन ध्रुवानुस्मृति चिन्तास्मृतिभक्त्यादिशब्दपर्यायस्य धीशब्दस्य ध्यानमर्थः, लिङस्तु, अलभ्यलिप्सारूपा आशीः । अनेन "आशीर्नमस्क्रिया वस्तुनिर्देशोवा" (काव्या. 1-14) इत्यभियुक्तोक्ताशीश्च कृता भवति । अत्र उक्तविशेषणविशिष्टस्य ध्येयस्य ब्रह्मणो ध्यातुः स्वस्मादुत्कृष्टत्वावगमात् स्वस्य च ततोऽपकृष्टत्वावगमात् प्रह्वीभावावगमात् नमस्क्रियाऽपि कृता भवति । पूर्वद्विकप्रतिपाद्यार्थरूप वस्तुसङ्ग्रहस्तु "जन्मादी" त्यादिना “विनिमय" इत्यन्तेन कृतः पुरस्तादेव दर्शितः । "यत्र त्रिसर्गो मृषे" त्यनेन प्रकृतिपुरुषगतदोषप्रसङ्गपरिहारपरेण जीवदोषकीर्तनपर तार्तीयप्रथमपादार्थः, "तेन सत्य" मित्यादिविशेषणेन च उभयलिङ्गपादार्थश्च निर्दिष्टः । धामनिरस्तकुहकत्वाद्यनेक गुणविशिष्टब्रह्मणो ध्येयत्वोक्त्या गुणोपसंहारपादार्थश्च सूचितः । “धीमही" त्युक्तस्य उपासनस्य अनेकसाधनत्वापेक्षत्वप्रसिद्ध्या अङ्गपादार्थश्च सूचितः । अध्याहृत ब्रह्मशब्दप्रवृत्तिनिमित्तभूत बृहत्त्वान्तर्भूत बृंहणत्वेन अभिप्रेतेन तुरीयफलाध्यायार्थश्च सूचितः । एवमभियुक्ताभिमतं त्रिविधं मङ्गलं [^v120]मनसाऽपि कर्तुं शक्यमपि शिष्यशिक्षायै ग्रन्थादौ शब्दतोऽपि कृतमित्यवगन्तव्यम् । "यत्र त्रिसर्गो मृषा धाम्ने" त्यादिना "परम्" इत्यन्तेन निरस्तनिखिलदोषत्व कल्याणगुणाकरत्व कीर्तनात् सगुणनिर्गुणश्रुत्योः विषयभेदश्च दर्शितः ॥ १ ॥

[^v103]: B निरस्तं

[^v104]: W मविषय

[^v105]: B,W मुक्ति

[^v106]: B योगिनं

[^v107]: W भजनावस्था

[^v108]: B साक्षि

[^v109]: B समानाधिकरण

[^v110]: W adds तु

[^v111]: B सायिना अभि

[^v112]: W नीलोत्पलादीनाम्

[^v113]: B ब्रह्मत्व

[^v114]: B ब्रह्मत्वञ्च

[^v115]: B "ब्रह्मत्वं

[^v116]: A,B बृंहति

[^v117]: B शार्ङ्गिणा

[^v118]: B,W स्मेति

[^v119]: W भावात्

[^v120]: W मनसा
</details>

#### श्लोक-२


<details open><summary>विश्वास-प्रस्तुतिः</summary>

धर्मः प्रोज्झितकैतवोऽत्र परमो  
निर्मत्सराणां सतां  
वेद्यं वास्तवमत्र वस्तु शिवदं  
तापत्रयोन्मूलनम्।  
श्रीमद‍्-भागवते महामुनिकृते  
किं वा परैरीश्वरः  
सद्यो हृद्यवरुध्यतेऽत्र कृतिभिः  
शुश्रूषुभिस्तत्क्षणात्॥
</details>

<details><summary>मूलम्</summary>

धर्मः प्रोज्झितकैतवोऽत्र परमो निर्मत्सराणां सतां  
वेद्यं वास्तवमत्र वस्तु शिवदं तापत्रयोन्मूलनम्।  
श्रीमद‍्भागवते महामुनिकृते किं वा परैरीश्वरः  
सद्यो हृद्यवरुध्यतेऽत्र कृतिभिः शुश्रूषुभिस्तत्क्षणात्॥ 2 ॥
</details>

<details><summary>अनुवाद (हिन्दी)</summary>

महामुनि व्यासदेवके द्वारा निर्मित इस श्रीमद‍्भागवतमहापुराणमें मोक्षपर्यन्त फलकी कामनासे रहित परम धर्मका निरूपण हुआ है। इसमें शुद्धान्तःकरण सत्पुरुषोंके जाननेयोग्य उस वास्तविक वस्तु परमात्माका निरूपण हुआ है, जो तीनों तापोंका जड़से नाश करनेवाली और परम कल्याण देनेवाली है। अब और किसी साधन या शास्त्रसे क्या प्रयोजन। जिस समय भी सुकृती पुरुष इसके श्रवणकी इच्छा करते हैं, ईश्वर उसी समय अविलम्ब उनके हृदयमें आकर बन्दी बन जाता है॥ २॥
</details>

<details><summary>वीरराघवः</summary>

अथ विषयप्रयोजन सम्बन्धाधिकारिरूपं अनुबन्धचतुष्टयमाह द्वितीयश्लोकेन "धर्म: प्रोज्झितकैतव" इत्यादिना । विषयो नाम प्रधानप्रतिपाद्यवस्तुरूपः । स चात्र धर्मः । सोऽपि साध्यः सिद्धश्चेति द्विविधः । सिद्धरूपे वस्तुनि धर्मशब्दप्रयोगो महाभारते दृष्टः । यथा “ये च वेदविदो विप्रा ये चाध्यात्मविदो जनाः । ते वदन्ति महात्मानं कृष्णं धर्म सनातनम्" (भार. 3-86-22) इति । तथाऽभियुक्तैश्च अलौकिकत्वे सति श्रेयसाधनत्वं धर्मशब्दप्रवृत्तिनिमित्तं मन्वानैः सिद्धरूपेऽर्थे धर्मशब्दः प्रयुक्तः । "द्रव्यक्रियागुणादीनां धर्मत्वं स्थापयिष्यते । तेषामैन्द्रियकत्वेऽपि न तद्रूपेण धर्मता" इति । तत्र सिद्धधर्मः परमात्मा "अमृतस्यैष सेतुः" (मुण्ड. उ. 2-2-5) इत्यादिशास्त्रेण तस्यालौकिकत्वे सति श्रेयस्साधनत्वावगमात् । साध्यधर्मस्तु परमात्माराधनात्मिका भक्तिः । तत्र 'सतां' इत्यन्तेन साध्यधर्म उच्यते । 'वेद्य' मित्यादिना 'तापत्रयोन्मूलन' मित्यन्तेन सिद्धधर्मः । 'ईश्वर' इत्यादिना प्रयोजनमुच्यते । तच्चापि द्विविधं व्यवहितं अव्यवहितं चेति । तत्रायत्नेन हृदि ईश्वरावस्थापनं अव्यवहितं फलम् । तापत्रयनिवृत्तिस्तु भगवदनुभवपरम्परया व्यवहितं फलम् । सम्बन्धोऽपि द्विविधः - साध्यसाधनभावरूपः, प्रतिपाद्यप्रतिपादकभावरूपः चेति । तत्र प्रयोजनोक्त्या साध्यसाधनभावरूपः, विषयोक्त्या प्रतिपाद्यप्रतिपादकभावरूप[^v121]श्चाऽऽर्थो विवक्षितः । एवं सिषाधयिषुः प्रतिपिपत्सुरूपो मुमुक्षुरधिकारी अर्थतो विवक्षितो वेदितव्यः । तत्र साध्यधर्ममाह – धर्म इति । अत्रास्मिन् पुराणे प्रोज्झितकैतवः परमो निर्मत्सराणां सतां धर्मः साध्यतयोच्यते इत्यर्थः । कैतवं वञ्चनं; प्रोज्झितं नितरां त्यक्तं कैतवं यस्मिन् । अनेन विप्रलिप्सामूल बाह्यागमोक्त चैत्यवन्दनादिव्यावृत्तिः । “निर्मत्सराणां सताम्” इति सम्बन्धसामान्ये षष्ठी । निर्मत्सराणां सतां सम्बन्धी धर्मोऽत्र साध्यतयोच्यत इत्यर्थः । सम्बन्धश्चानुष्ठेयानुष्ठानभावरूपः । "निर्मत्सराणां सतां धर्म" इत्यनेन वेदोक्ताभिचारादि व्यावृत्तिः अभिचारादयो हि मत्सरादिमतां अनुष्ठेयाः । परमः सर्वोत्कृष्टः । अनेन क्षुद्रफलप्रदकाम्यकर्मव्यावृत्तिः । यद्वा, 'मत्सर' शब्दः कामादीनां प्रदर्शनार्थः शमदमाद्युपेतानां मुमुक्षूणां धर्मः । अनेन स्वर्गाद्यर्थ कर्म व्यावृत्तिः । परमः "सर्वेषामेव धर्माणामुत्तमो वैष्णवो विधिः" इत्युक्तप्रकारेण भगवत्सन्तोषैकफलत्वात् परमः । एवं साध्यधर्मरूपो विषय उक्तः । अथ एवंविधमोक्षैकप्रयोजनक[^v122]साध्यधर्मसमाराध्यमेतत्पुराणवेद्यं परब्रह्मात्मकं सिद्धधर्मरूपं विषयमाह - वेद्यमिति । सतामित्येतत् काकाक्षिन्यायात् अत्रापि सम्बध्यते । अत्रास्मिन् महामुनिकृते श्रीमद्भागवताख्ये पुराणे । अन्वर्थमिदं नाम - भगवतः स्वरूपरूपगुण विभूतिप्रतिपादकत्वेन भगवत इदं भागवतमिति व्युत्पत्तेः । सतां वेद्यं वस्तु वास्तवं शिवदं तापत्रयोन्मूलनं वास्तवत्वादि गुणविशिष्टमित्यन्वयः । महामुनिना श्रीबादरायणेन कृते । मुनेः महत्त्वम् अत्र असम्भाव्यमान पौरुषेयदोषगन्धापौरुषेयप्रत्यक्ष श्रुतिवाक्येन, "सहोवाच व्यासः पाराशर्यः" (तैत्ति. उ. 1-9-2) इत्यनेन आप्ततमतया श्रावितत्वरूपं विवक्षितम् । अनेनास्य पुराणस्य वक्तृवैलक्षण्यवत्त्वं सिद्धम् । अत एव प्रमाणतमत्वं च इतरदेवतानाम् असद्गुणारोपेण स्तोतव्यत्वात् तद्व्यावृत्त्यर्थं वास्तवमित्युक्तम् । वस्तुनो भावो वास्तवम्, युवादित्वात् "हायनान्तयुवादिभ्योऽण्" (अष्टा. 5-1-130) इत्यण्, ततो मत्वर्थीयोऽच् । स्वाभाविकधर्मयुक्तमित्यर्थः । शिवदं मङ्गलदं मोक्षानन्दप्रदम् । अनेनेष्टप्रापकत्वं उक्तम् । तापत्रयोन्मूलनम् आध्यात्मिकादितापत्रयोच्छित्तिकरम् । अनेन अनिष्टनिवर्तकत्वमुक्तम् । यद्वा, 'वास्तव' शब्देन शास्त्रान्तराभ्युपेताब्रह्मात्मक स्वतन्त्रप्रधानादेः वैलक्षण्यमभिप्रेतम् । अब्रह्मात्मकप्रधानादीनां अप्रामाणिकत्वात् इतरविशेषणद्वयेन क्षुद्रोपद्रवशतोपप्लुत परिमितसुखप्रददेवतान्तरव्यावृत्तिः । एवं मोक्षसाधनधर्मः तत्समाराध्यपरदेवता चास्य प्रबन्धस्य विषय इत्युक्तम् । यत एवेदमीदृशविशिष्टविषयकम् तत एव न शास्त्रान्तरैः प्रयोजन मस्तीत्याह - किं वाऽपरैरिति । अपरैः शास्त्रजालैः किं वा ? न किञ्चिदपि प्रयोजनमस्तीत्यर्थः । अथ प्रयोजनमाह - ईश्वर इत्यादिना । शुश्रूषुभिः श्रवणेछामात्रवद्भिः । अत एव तत्क्षणात् कृतिभिः धन्यैः सद्य एतत्पुराणश्रवणानन्तरमेव हृदि ईश्वरोऽवरुध्यते । श्रुतिपथेन हृदयं प्रविशतीत्यर्थः । "यत्नेन चित्ते विनिवेशयन्ति" इति न्यायेन दुर्ग्रहस्य ईश्वरस्य अयत्नेन हृद्यवस्थानं अव्यवहितं फलम् । तापत्रयनिवृत्तिश्च भगवदनुभवपरम्परया फलमित्युक्तं भवति । प्रयोजनेन साध्यसाधनभावरूपः विषयेण प्रतिपाद्यप्रतिपादकभावरूपश्च सम्बन्धः । अधिकारी च अर्थसिद्ध इति पुरस्तादेवोक्तम् ॥ २ ॥ 

[^v121]: W श्चार्थतो

[^v122]: A,B omit क

</details>

#### श्लोक-३


<details open><summary>विश्वास-प्रस्तुतिः</summary>

निगमकल्पतरोर्गलितं फलं  
शुकमुखादमृतद्रवसंयुतम्।  
पिबत भागवतं रसमालयं  
मुहुरहो रसिका भुवि भावुकाः॥
</details>

<details><summary>मूलम्</summary>

निगमकल्पतरोर्गलितं फलं शुकमुखादमृतद्रव[^m3]संयुतम्।  
पिबत भागवतं रसमालयं मुहुरहो रसिका भुवि भावुकाः॥ 3 ॥

[^m3]: V सम्मि

</details>

<details><summary>अनुवाद (हिन्दी)</summary>

रसके मर्मज्ञ भक्तजन! यह श्रीमद‍्भागवत वेदरूप कल्पवृक्षका पका हुआ फल है। श्रीशुकदेवरूप तोतेके* मुखका सम्बन्ध हो जानेसे यह परमानन्दमयी सुधासे परिपूर्ण हो गया है। इस फलमें छिलका, गुठली आदि त्याज्य अंश तनिक भी नहीं है। यह मूर्तिमान् रस है। जबतक शरीरमें चेतना रहे, तबतक इस दिव्य भगवद् रसका निरन्तर बार-बार पान करते रहो। यह पृथ्वीपर ही सुलभ है॥ ३॥
</details>

<details><summary>पादटिप्पनी</summary>

* यह प्रसिद्ध है कि तोतेका काटा हुआ फल अधिक मीठा होता है।
</details>

<details><summary>वीरराघवः</summary>

एवं विषयप्रयोजनकथनेऽपि प्रामाण्यनिश्चयं विना श्रवणं नोपपद्यत इत्याशङ्क्य वेदान्तमूलत्वं वदन् चेतना नभिमुखयति तृतीयश्लोकेन - **निगमकल्पतरोः** इत्यादिना। हे! रसिकाः! रसज्ञाः भावुकाः! भगवत्संशीलनपराः! निगमो वेदः स एव कल्पतरुस्तस्य फलं फलरूपमिदं श्रीभागवतं पुराणं आलयमामरणं [^v123]पुनः पिबत | निगमस्य कल्पतरुत्व[^v124]निरूपणं धर्मार्थकाममोक्ष पुरुषार्थचतुष्टयतत्साधन[^v125]द्वारा धर्मादिफलजनकत्वात्, भागवतस्य तत्फलत्व[^v126]निरूपणं निगमसारांशरूपत्वात् । 'खादत' इत्यनुक्त्वा 'पिबत' इति वदन्नेतत्सूचयति । आम्रादिफलेष्विव अनुपादेयांशस्त्वग्बीजादिरूपः कल्पतरुफले नास्ति, किन्तु केवलं पेयः कृत्स्नो रस एव, सन्नपि त्वग्बीजादिरप्युपादेय एव । एवमस्मिन्नपि पुराणे नानुपादेयांशो विद्यते । अपि तु सर्वोऽप्युपादेय एवेति । निगमद्रुमफलत्वं चास्य पुराणस्य स्वप्रधानप्रतिपाद्य निरतिशयानन्तब्रह्मानन्द साधनभूतभक्तिद्वाराऽवगन्तव्यम् । एवं 'अमृतद्रवसंयुतम्' इत्यादीन्यपि विशेषणानि । [^v127]निगमफलत्वं स्वर्गादितत्साधनावबोधि वेदपूर्वभागोपबृंहणात्मक कल्पसूत्रादेरप्यस्तीति तद्व्युदासायाऽऽह - असृतद्रवसंयुतमिति । अमृतं मोक्षः । "मुक्तिः कैवल्यनिर्वाणश्रेयोनिःश्रेयसामृतम्” (अम. को 1-146) इति मुक्त्यादिशब्दपर्यायत्वस्मरणात्, स एव द्रवः सारांशस्तेन संयुतं रसं रसवत्, "गुणवचनेभ्यो मतुपो लुगिष्टः (वार्तिकम् 2561. अष्टा, 1-4-19 सूत्रस्य अधस्तात्) इति लुक्; भगवदनुभवानन्दवत् । अनेन भक्तिरूपत्वं सिद्धम् । भक्तिर्नाम "स्नेहपूर्वमनुध्यानं भक्तिरित्यभिधीयते" इति स्मरणात्, प्रीतिमद्भगवत्स्मरणम्। फलमत्र सम्यज्ज्ञानात्मकं विवक्षितम्, "शुकमुखात् गलितं" [^v128]इत्युच्चस्थं फलं शुकाख्यपक्षिमुखपातितं सुग्रहं स्यात् तद्वद्वेदवृक्षशाखाग्रगतं ज्ञानफलं शुकमुखसम्बन्धात् सुलभमित्यर्थः । “द्वा सुपर्णा सयुजा सखाया समानं वृक्षं परिषस्वजाते” (मुण्ड. उ. 3-1-7) इति श्रुत्यनुसारेण बादरायणेः शुकाख्य[^v129]पक्षिस्वरूपिणः । 'आ लया'दिति पाठे आमरणात् इत्यर्थः । निगमद्रुमफलत्वरूपणेन वेदमूलत्वं 'शुकमुखाद्गलित'मित्यनेन केवलनिवृत्तिधर्मपरायणास्वादितत्वप्रतीत्या शिष्टपरिगृहीतत्वं अत एव प्रामाण्यं मुमुक्षुभिरतीवोपादेयत्वं चेत्यादि फलितम् । यद्यप्येतत्प्रबन्धनिर्माणोपक्रमदशायामस्य शुकमुखास्वादितत्वं न विद्यते, तथाऽपि भविष्यदभिप्रायेण त्रैकाल[^v130]ज्ञस्य निर्मातुरेव मुक्तिः ॥ ३ ॥

[^v123]: w मुहुः पुनःपुन

[^v124]: w रूपणं

[^v125]: B,W नावबोधनद्वारा

[^v126]: w रूपणं 

[^v127]: w निगमद्रुम

[^v128]: B,W अ

[^v129]: W पक्षित्वरूपण

[^v130]: W ल्य

</details>

<details><summary>विषय (हिन्दी)</summary>

कथाप्रारम्भ
</details>

#### श्लोक-४


<details open><summary>विश्वास-प्रस्तुतिः</summary>

नैमिषेऽनिमिषक्षेत्रे ऋषयः शौनकादयः।  
सत्रं स्वर्गाय लोकाय सहस्रसममासत॥
</details>

<details><summary>मूलम्</summary>

नैमिषे[^m4]ऽनिमिषक्षेत्रे [^m5]ऋषयः शौनकादयः।  
सत्त्रं स्वर्गाय लोकाय सहस्रसममासत॥ ४ ॥

[^m4]: H,V,W शे

[^m5]: H,V,W मुनयः

</details>

<details><summary>अनुवाद (हिन्दी)</summary>

एक बार भगवान् विष्णु एवं देवताओंके परम पुण्यमय क्षेत्र नैमिषारण्यमें शौनकादि ऋषियोंने भगवत्प्राप्तिकी इच्छासे सहस्र वर्षोंमें पूरे होनेवाले एक महान् यज्ञका अनुष्ठान किया॥ ४॥
</details>

<details><summary>वीरराघवः</summary>

तदेवमनुष्ठितत्रिविध[^v131]मङ्गलप्रदर्शितानुबन्धचतुष्टयप्रामाण्यो भगवान् बादरायणस्त्रैकाल[^v132]ज्ञोऽस्य चिकीर्षितस्य वेदान्तार्थोपबृंहणरूपस्य पुराणस्य परीक्षिच्छौनकशुक[^v133]सूताद्यष्टप्रतिवक्तृप्रश्नोत्तरमुखेन भाविनीं प्रवृत्तिमालोच्य तत्र तेषां प्रश्नोत्तररूपान् श्लोकान् स्वयमेव तत्र तत्र निर्मित्सुः तावदुपोद्वातरूपेऽस्मिन् प्रथमस्कन्धे प्रथमप्रष्टुः परीक्षितः प्रतिवक्तुः शुकस्य चैकत्र समावेशः[^v134] । प्रतिवक्तुः शुकस्य समागमं [^v135]परीक्षित्प्रश्नोद्योग[^v136]हेतुप्रायोपवेशं तन्निमित्तविप्रशापं च विवक्षुः प्रायोपवेशात् प्राक्तनं जन्मावधिकं पारीक्षितं वृत्तान्तं, ततः प्राक्तनं तत्पित्रादिवृत्तान्तं तथैव तत्प्रबन्धकर्तुः स्वस्यैव तन्निर्माणनिमित्तदर्शनसमागतदेवर्षैश्च संवादे[^v137] तदाज्ञयैतत्प्रबन्धनिर्माणं च शौनकसूतप्रश्नोत्तरमुखेन 
विवक्षुस्तावच्छौनकादीनां प्रश्नप्रकारं वक्तुं तदुपोद्वातमाह - **नैमिष** इति । अत्र केचिच्छौनकादिप्रश्नरूपाः श्लोकास्तदर्वाचीनैः निर्मायात्र तत्र तत्र निबद्धाः, परीक्षिदादिप्रश्नादिरूपास्तु सूतेनेति वदन्ति - तदसारम् । त्रैकाल[^v138]ज्ञस्य प्रबन्धप्र[^v139]बन्धुरेव तन्निर्माणोपपत्तेः । न हि, सद्विद्यानन्दवल्लीप्रतर्दनविद्यादिषु "श्वेतकेतुहरुिणेय आस । तं ह पितोवाच[^v140]” (छान्दो. उ. 6-1-1) "भृगुर्वै वारुणिः । वरुणं पितरमुपससार । अधीहि भगवो ब्रह्मेति" । (तैत्ति. उ. 3-1) "प्रतर्दनो ह वै दैवोदासिरिन्द्रस्य प्रियं धामोपजगाम" (कौषी. उ. 3-1) इत्यादीनां [^v141]प्रेश्नोत्तररूपाणां श्रौतवचसामाधुनिकत्वं वक्तुं युक्तम् । ननु वेदे कर्तुरभावा[^v142]द्वेद एव प्रश्नोत्तर[^v143]रूपे प्रतिपिपादयिषितानर्थान् प्रतिपादयति । अत्र तु पौरुषेयेऽन्यकर्तृकाणामपि वचसां सन्दर्भस्तत्र तत्र न दोषावह इति चेत्[^v144], एवमपि कृत्स्त्नप्रबन्धस्यैककर्तृकत्वासिद्धेः कृत्स्नस्य पुराणप्रपञ्चस्य प्रश्नोत्तररूपत्वेन कानि ग्रन्थकर्तुर्वचांसि कानि चेतरेषामिति विभागस्याशक्यत्वाच्च तस्माद्यथोक्तमेव युक्तम् । शौनक आदि येषां ते मुनयः । ब्रह्मणा विसृष्टस्य चक्रस्य नेमिः शीर्यते कुण्ठीभवति [^v145]यत्रेदं तन्नेमिशं तदेव नैमिशम् । तच्च वायुपुराणे प्रसिद्धम् । “नैविश" इति पाठे निविशन्त्यत्र महर्षय इति निविशं, तदेव नैविशं इत्यन्वर्थं नाम । नैविशाख्येऽनिमिषक्षेत्रे "[^v146]भगवत्सान्निध्यवतीति भावः । स्वर्गाय लोकाय स्वर्गो निरतिशयानन्दः तादृशो लोकः [^v147]परं पदं तस्मै तत्प्राप्तये तत्साधनं सत्त्रं सहस्र[^v148]समं [^v149]सहस्र संवत्सरमासत, अनुष्ठितवन्तः । स्वर्गो लोकोऽत्र परमपदमेव । "अनन्ते स्वर्गे लोकेऽजय्ये प्रतितिष्ठति" (केन. उ. 4-9) इति, "स्वर्गे लोकेऽमृतत्वं भजन्ते " ([स्वर्गलोका] कठ. उ. 1-13) इति श्रुत्यनुरोधेनास्य निर्देशात् । अन्यथा शौनकादय इति न घटते । "दशाश्वमेधी पुनरेति जन्म कृष्णप्रणामी न पुनर्भवाय" (भार. 12-94-3) इति वदतः परमभागवतस्य शौनकस्य प्रसिद्धस्वर्गाद्यर्थित्वायोगात् । ऋत्विज एव यत्र यजमानास्तत्सत्त्रम् । यद्वा[^v150], 'सत्त्र' शब्देन भगवद्गुणानुभवात्मकं ब्रह्मसत्त्रं विवक्षितम् । तथा च तल्लक्षणं वक्ष्यति दशमे श्रुति[^v151]गीतायां “तुल्यश्रुततपःशीलास्तुल्यस्वीयारिमध्यमाः । अपि चक्रुः प्रवचनमेकं शुश्रूषवोऽपरे" (भाग 10-87-11) इति । अत एवासीना दीर्घसत्त्रेणेति वक्ष्यमाणोपपत्तिः ॥ ४ ॥

[^v131]: w मङ्गलः

[^v132]: w ल्य

[^v133]: w सूतादिप्रष्टृ

[^v134]: w शं

[^v135]: w परीक्षितः प्रष्टुः

[^v136]: w हेतु

[^v137]: W दं

[^v138]: W ल्य

[^v139]: A,B बद्धु

[^v140]: W adds श्वेतकेतो

[^v141]: W प्रश्नप्रतिवचनादि

[^v142]: w वात् स्वयमेव वेदः प्रश्नो

[^v143]: W रूपेण

[^v144]: W adds ने

[^v145]: A,B यत्र तन्नेमिषं तदेव नैमिषम्

[^v146]: W adds देवक्षेत्रे

[^v147]: W परमपदं

[^v148]: A,B सहस्रं

[^v149]: A,B omit सहस्र

[^v150] A,B add अत्र

[^v151]: W गीताध्याये

</details>

#### श्लोक-५


<details open><summary>विश्वास-प्रस्तुतिः</summary>

त एकदा तु मुनयः प्रातर्हुतहुताग्नयः।  
सत्कृतं सूतमासीनं पप्रच्छुरिदमादरात्॥
</details>

<details><summary>मूलम्</summary>

त एकदा तु मुनयः प्रातर्हुत[^m6]हुताग्नयः।  
सत्कृतं सूतमासीनं पप्रच्छुरिदमा[^m7]दरात्॥

[^m6]: H,M हुताशनाः

[^m7]: M दृताः

</details>

<details><summary>अनुवाद (हिन्दी)</summary>

एक दिन उन लोगोंने प्रातःकाल अग्निहोत्र आदि नित्यकृत्योंसे निवृत्त होकर सूतजीका पूजन किया और उन्हें ऊँचे आसनपर बैठाकर बड़े आदरसे यह प्रश्न किया॥ ५॥
</details>

<details><summary>वीरराघवः</summary>

**त** इति । ते शौनकादयो मुनयः कदाचित् प्रातर्हतहुताग्नयः । हुतेत्यर्हार्थेक्तः । हुतेन होमार्हद्रव्येण पयस्सर्पिरादिना साधनेन हुता अग्रयः आहवनीयादयो यैस्तथाभूताः । सत्कृतं यथोचितं बहुमतमासीनमुपविष्टं च सूतमिदं वक्ष्यमाणमादरादादरपूर्वकं पप्रच्छुः ॥ ५ ॥
</details>

#### श्लोक-६


<details open><summary>मूलम् (वचनम्)</summary>

ऋषय ऊचुः
</details>

<details open><summary>विश्वास-प्रस्तुतिः</summary>

त्वया खलु पुराणानि सेतिहासानि चानघ।  
आख्यातान्यप्यधीतानि धर्मशास्त्राणि यान्युत॥
</details>

<details><summary>मूलम्</summary>

त्वया[^m8] खलु पुराणानि सेतिहासानि चानघ!  
आख्यातान्यप्यधीतानि धर्मशास्त्राणि [^m9]यान्युत॥ ६ ॥

[^m8]: W याऽखिल

[^m9]: M ता

</details>

<details><summary>अनुवाद (हिन्दी)</summary>

ऋषियोंने कहा—सूतजी! आप निष्पाप हैं। आपने समस्त इतिहास, पुराण और धर्मशास्त्रोंका विधिपूर्वक अध्ययन किया है तथा उनकी भलीभाँति व्याख्या भी की है॥ ६॥
</details>

<details><summary>वीरराघवः</summary>

प्रश्नमेवाह - **त्वयेत्यादिना** यावदध्यायसमाप्ति । तावद्युष्मत्प्रश्नोत्तरं वक्तुं नाहं समर्थ इत्याशङ्कां निराकुर्वन्त आहुः, त्वयेति[^v152] । हे अनघ ! शास्त्रार्थाज्ञाननिमित्तकर्मरूपपापरहित! जातिप्रयुक्तावमत्वरूपाघरहित! इति वा । त्वयेतिहाससहितानि सर्वपुराणानि उत अपि च यानि धर्मशास्त्राणि मानवादीनि तानि सर्वाण्यधीतान्याख्यातानि[^v153] च ॥ ६ ॥

[^v152]: W adds त्रिभि:

[^v153]: W adds कथितानि श्रावितानि

</details>

#### श्लोक-७


<details open><summary>विश्वास-प्रस्तुतिः</summary>

यानि वेदविदां श्रेष्ठो भगवान् बादरायणः।  
अन्ये च मुनयः सूत परावरविदो विदुः॥
</details>

<details><summary>मूलम्</summary>

यानि वेदविदां श्रेष्ठो भगवान् बादरायणः।  
अन्ये च मुनयः स्सूत परा[^m10]वरविदो विदुः॥ ७ ॥

[^m10]: H,M,V पर

</details>

<details><summary>वीरराघवः</summary>

कानि तानि पुराणधर्मशास्त्राणीत्यत [^v154]आहुः - **यानीति** । [^v155]वेदविदां स्वरूपतोऽनुष्ठानपर्यन्तार्थतश्च वेदं विदन्तीति तथा, तेषां मध्ये श्रेष्ठो भगवान् बादरायणः तथाविधा अन्ये च मुनयः पराशरादयो मन्वादयश्च परावरविदः परं परमात्मतत्त्वमवरं प्रकृतिपुरुषत्तत्त्वं तद्विदः । [^v156]तत्त्वज्ञा याथात्म्यविदः यानि पुराणानि धर्मशास्त्राणि च विदुस्तान्यधीतान्याख्यातानि चेति पूर्वेणान्वयः । वेदविच्छ्रेष्ठो बादरायणः अन्ये च मुनयो यानि विदुरित्यनेन स्मृतीतिहासपुराणानां वेदमूलत्वम् । अत एव प्रामाण्यं च दर्शितम् ॥ ७ ॥

[^v154]: w ह

[^v155]: W adds हे सूत!

[^v156]: B,W तत्त्वत्रय

</details>

#### श्लोक-८


<details open><summary>विश्वास-प्रस्तुतिः</summary>

वेत्थ त्वं सौम्य तत्सर्वं तत्त्वतस्तदनुग्रहात्।  
ब्रूयुः स्निग्धस्य शिष्यस्य गुरवो गुह्यमप्युत॥
</details>

<details><summary>मूलम्</summary>

वेत्थ त्वं सौम्य तत्सर्वं तत्त्वत[^m11]स्तदनुग्रहात्।  
ब्रूयुः स्निग्धस्य शिष्यस्य गुरवो गुह्यमप्युत॥ ८ ॥

[^m11]: W स्स

</details>

<details><summary>अनुवाद (हिन्दी)</summary>

वेदवेत्ताओंमें श्रेष्ठ भगवान् बादरायणने एवं भगवान‍्के सगुण-निर्गुण रूपको जाननेवाले दूसरे मुनियोंने जो कुछ जाना है—उन्हें जिन विषयोंका ज्ञान है, वह सब आप वास्तविक रूपमें जानते हैं। आपका हृदय बड़ा ही सरल और शुद्ध है, इसीसे आप उनकी कृपा और अनुग्रहके पात्र हुए हैं। गुरुजन अपने प्रेमी शिष्यको गुप्त-से-गुप्त बात भी बता दिया करते हैं॥ ७-८॥
</details>

<details><summary>वीरराघवः</summary>

नन्वपशूद्राधिकरणन्यायेन अनधिकृतशारीरकोऽहं इतिहासपुराणा[^v157]ध्ययनजापातप्रतीतिमान् [^v158]कथं [^v159]भवत्प्रश्नस्योत्तरं वक्तुं प्रभुरितीमां शङ्कां वारयन्त आहुः - **वेत्थेति** । हे! सौम्य! सदनुग्रहात्सतो व्यासस्यानुग्रहात् [^v160]हेतोः तत्सर्वं इतिहासपुराणादिप्रधानप्रतिपाद्यं वस्तु, तत्त्वतस्त्वं वेत्थ जानासि । अनधिकृतशारीरकोऽपि त्वं सदनुग्रहादितिहासपुराणाद्यर्थरूपं वस्तु यथावद्वेत्सि[^v161]नत्वापातत इति भावः । सदनुग्रहादपि कथं शारीरकाध्ययनं निर्णेतव्यं वस्तुतत्त्वमहं [^v162]विद्यामित्यत आहुः, ब्रूयुरिति । स्निग्धस्यानुरक्तस्य त्वादृशस्य शिष्यस्य गुरवो बादरायणादयो गुह्यमपि[^v163] ब्रूयुः, शारीरकमुखेनानुक्त्वा केवलमुपदिशेयुरिति भावः ॥ ८ ॥

[^v157]: w णाद्यध्ययन

[^v158]: W adds ब्रह्मविदां

[^v159]: W युष्माकंप्रश्न

[^v160]: A,B omit हेतोः...दितिहास

[^v161]: w त्थ

[^v162]: W वदामीत्यत

[^v163]: W adds उत गुह्यमपि

</details>

#### श्लोक-९


<details open><summary>विश्वास-प्रस्तुतिः</summary>

तत्र तत्राञ्जसाऽऽयुष्मन् भवता यद्विनिश्चितम्।  
पुंसामेकान्ततः श्रेयस्तन्नः शंसितुमर्हसि॥
</details>

<details><summary>मूलम्</summary>

तत्र तत्राञ्जसाऽऽयुष्मन् भवता यद्विनिश्चितम्।  
पुंसामेकान्ततः श्रेयस्तन्नः शंसितुमर्हसि॥ ९ ॥
</details>

<details><summary>अनुवाद (हिन्दी)</summary>

आयुष्मन्! आप कृपा करके यह बतलाइये कि उन सब शास्त्रों, पुराणों और गुरुजनोंके उपदेशोंमें कलियुगी जीवोंके परम कल्याणका सहज साधन आपने क्या निश्चय किया है॥ ९॥
</details>

<details><summary>वीरराघवः</summary>

एवं तस्य प्रतिवचनसामर्थ्यमाविष्कृत्य प्रष्टव्यं पृच्छन्ति - **तत्रेति** । हे! आयुष्मन् ! पुंसामेकान्ततो नियमेन निरतिशयं श्रेयः [^v164]यत् यतः साधनाच्छ्रेयो भवेत् तत् भवता तत्र तत्र पुराणादिषु निश्चितं निर्णीतं नोऽस्मभ्यं शंसितुं प्रस्तोतुमर्हसि । [^v165]एवमुक्तसाधनभूतो धर्मः पृष्टः किं निरतिशयं श्रेयः ? को वा तत्साधनभूतो धर्मः ? इति प्रश्नार्थः ॥ ९ ॥

[^v164]: w इति वा

[^v165]: W एवं मुक्ति

</details>

#### श्लोक-१०


<details open><summary>विश्वास-प्रस्तुतिः</summary>

प्रायेणाल्पायुषः सभ्य कलावस्मिन् युगे जनाः।  
मन्दाः सुमन्दमतयो मन्दभाग्या ह्युपद्रुताः॥
</details>

<details><summary>मूलम्</summary>

प्रायेणाल्पायुषः [^m11]सभ्य! कलावस्मिन् युगे जनाः।  
मन्दाः सुमन्दमतयो मन्दभाग्या ह्युपद्रुताः॥ १० ॥

[^m11]: H साधो! M मर्त्याः ; v सर्वे

</details>

<details><summary>अनुवाद (हिन्दी)</summary>

आप संत-समाजके भूषण हैं। इस कलियुगमें प्रायः लोगोंकी आयु कम हो गयी है। साधन करनेमें लोगोंकी रुचि और प्रवृत्ति भी नहीं है। लोग आलसी हो गये हैं। उनका भाग्य तो मन्द है ही, समझ भी थोड़ी है। इसके साथ ही वे नाना प्रकारकी विघ्न-बाधाओंसे घिरे हुए भी रहते हैं॥ १०॥
</details>

<details><summary>वीरराघवः</summary>

अथ त्रिवर्गसाधनानामश्रोतव्यत्वं सूचयन्तस्तन्निष्ठानां दौर्भाग्यं तैः श्रोतव्यानां बहुत्वं च वदन्तः सर्वशास्त्रार्थसारभूतं मुक्तिसाधनमेव पृच्छन्ति - **प्रायेणेति** सार्धाभ्याम् । सभ्य! अस्मिन् कलौ युगे जना मानवाः प्रायेणाल्पायुषः । अनियतशतवर्षायुषः । अनेन कृतादियुगेष्विव यथेष्टं भोगानन्तरं मुमुक्षोदयासम्भव उक्तः । मन्दाः मन्दप्रकृतयः[^v166] नितरां मन्दबुद्धयः, उपद्रुताः तापत्रयवर्गत्रयतृष्णाभ्यामिति शेषः । 'सुमन्दमतय' इत्यनेन झटिति श्रेयस्तत्साधनानवगमः सूचितः । 'मन्दा' इत्यनेन श्रेयस्साधनोपसंहारासामार्थ्यं सूचितम् । 'उपद्रुता' इत्यनेन क्वचिच्छ्रेयस्साधनोद्योगस्यानेकान्तरायविहतत्वम् । अत एव ते जना मन्दभाग्या दुर्भगा इत्यर्थः ॥ १० ॥

[^v166]: W adds सुमन्दमतयः

</details>

#### श्लोक-११


<details open><summary>विश्वास-प्रस्तुतिः</summary>

भूरीणि भूरिकर्माणि श्रोतव्यानि विभागशः।  
अतः साधोऽत्र यत्सारं समुद्‍‍‍धृत्य मनीषया।  
ब्रूहि नः श्रद्दधानानां येनात्मा सम्प्रसीदति॥
</details>

<details><summary>मूलम्</summary>

भूरीणि भूरिकर्माणि श्रोतव्यानि विभागशः।  
अतः साधोऽत्र यत्सारं समुद्‍‍‍धृ[^m12]त्य मनीषया।  
ब्रूहि [^m13]नः श्रद्दधानानां येनात्मा [^m14]सम्प्रसीदति॥ ११ ॥

[^m12]: H,V द्रा

[^m13]: H,I,V भद्राय भूतानां

[^m14]: H,I सु ; M ऽऽशु

</details>

<details><summary>अनुवाद (हिन्दी)</summary>

शास्त्र भी बहुत-से हैं। परन्तु उनमें एक निश्चित साधनका नहीं, अनेक प्रकारके कर्मोंका वर्णन है। साथ ही वे इतने बड़े हैं कि उनका एक अंश सुनना भी कठिन है। आप परोपकारी हैं। अपनी बुद्धिसे उनका सार निकालकर प्राणियोंके परम कल्याणके लिये हम श्रद्धालुओंको सुनाइये, जिससे हमारे अन्तःकरणकी शुद्धि प्राप्त हो॥ ११॥
</details>

<details><summary>वीरराघवः</summary>

हि यस्मात्, उपद्रुता अत एव तैर्विभागशः स्वस्वापेक्षितधर्मादिसाधनभेदेन श्रोतव्यानि भूरिकर्माण्यायासबहुलानि कर्माणि[^v167] बहूनि सन्तीति पौण्डरीकवाजपेयादिभेदेन भूरीणि एकैकस्मिन्ननेकेतिकर्तव्यता कलापवत्त्वेन भूरिकर्माणीति[^v168] । यत एवमतोऽत्र श्रोतव्येषु मध्ये यत्सारमनिष्टनिवर्तकमिष्टप्रायकं सारं साधनं तन्मनीषया सूक्ष्मया धिया समुद्धृत्य दध्नो घृतमिवोद्धृत्य श्रद्दधानानां[^v169] नोऽस्माकं ब्रूहि । सारं विशिंषन्ति - येनेति । येन सारेण आत्मा चित्तं सम्प्रसीदति रागादिभिरकलुषं[^v170] स्यात्, तत्सारं ब्रूहीत्यन्वयः । प्रायेणेत्य[^v171]ल्पायुरादिभिः प्रत्येकं सम्बध्यते, प्रायेण[^v172] मन्दा [^v173]इत्यादिना । तेन "मनुष्याणां सहस्रेषु कश्चिद्यतति सिद्धये" (भ.गी. 7-3) इति भगवद्वचनार्थः स्मारितः । 'येनात्मा सम्प्रसीदती' त्यने नात्मप्रसादार्थमेव तावन्मुमुक्षुभिर्व[^v174]र्तितव्यम् । सति चाऽऽत्मप्रसादे "प्रसादे सर्वदुःखानां हानि रस्योपजायते । प्रसन्नचेतसो ह्याशु बुद्धिः पर्यवतिष्ठति" (भा. गी. 2-65) इत्युक्तरीत्या दुःखहान्यादि रर्थादेव भवतीति सूचितम् । यद्वा येन सारभूतेन साधनेनाऽऽत्मा[^v175] सम्प्रसीदति प्रसन्नो भवतीत्यर्थः । एवं च "किं मलभ्यं भगवति प्रसन्ने श्रीनिकेतने" (भाग. 10-39-2) इति वक्ष्यमाणरीत्या ततः सर्वं सम्प[^v176]द्यत एवेति भावः । भूरीणि[^v177] श्रोतव्यानि विभागशः सन्ति, तत्र सारं ब्रूहीत्यनेन भूरिकर्माणि न श्रोतव्यानि [^v178]प्रतीयन्ते । यद्यपि कर्माण्यपि फलद्वारा हानाय स्वरूपेणोपादानाय च श्रोतव्यान्येव । अन्यथा सांसारिकफलनिर्वेदासम्भवेन निश्श्रेय[^v179]ससाधनाव[^v180]बोध्याध्यात्मशास्त्रशुश्रूषाया एवासम्भवात् परमात्मोपासनस्यानभिसंहितफलकर्मोपकार्यत्वज्ञानाभावप्रसङ्गाच्च, तथाप्येकयैवोक्त्या सर्वाणि[^v181] फलतस्त्याज्यान्युपासनाङ्गतया यथाशक्त्यनुष्ठेयान्येतावदेव श्रोतव्यं [^v182]मुमुक्ष्वभिप्रायेणैवमुक्तम् ॥ ११ ॥

[^v167]: w adds भूरीणि

[^v168]: W adds वा

[^v169]: W adds श्रद्धां कुर्वतां

[^v170]: W षित

[^v171]: W त्येत्तद

[^v172]: w adds अल्पायुषःप्रायेण

[^v173]: W इत्येतेन मनुष्या

[^v174]: w र्यति

[^v175]: W adds परमात्मा

[^v176]: W त्स्य

[^v177]: W adds भूरिकर्माणि

[^v178]: W इति प्रतीयते

[^v179]: A,B यस्सा

[^v180]: W बोध्य

[^v181]: W adds कर्माणि

[^v182]: W मुमुक्षुभिरित्यभि

</details>

#### श्लोक-१२

<details open><summary>विश्वास-प्रस्तुतिः</summary>

सूत जानासि भद्रं ते भगवान् सात्वतां पतिः।  
देवक्यां वसुदेवस्य जातो यस्य चिकीर्षया॥
</details>

<details><summary>मूलम्</summary>

सूत जानासि [^m15]भद्रं ते भगवान् सात्वतांम्पतिः।  
देवक्यां वसुदेवस्य जातो [^m16]यस्य चिकीर्षया॥

[^m15]: H तत्सर्वं

[^m16]: H यत्र

</details>

<details><summary>अनुवाद (हिन्दी)</summary>

प्यारे सूतजी! आपका कल्याण हो। आप तो जानते ही हैं कि यदुवंशियोंके रक्षक भक्तवत्सल भगवान् श्रीकृष्ण वसुदेवकी धर्मपत्नी देवकीके गर्भसे क्या करनेकी इच्छासे अवतीर्ण हुए थे॥ १२॥
</details>

<details><summary>वीरराघवः</summary>

एवं मुक्तिसाधनं **पृष्ट्राऽथ** तदनुग्राहकेषु प्रधानतमं "श्रवणं कीर्तनं विष्णोः स्मरणम्" (भाग. 7-5-23) इत्यादिषु प्रथमोपात्तं भगवच्चरित्रश्रवणं चिकीर्षवस्तत्रापि साधुपरित्राणायावतीर्ण[^v183]समनन्तरं श्रीकृष्णावतारचरितं **पृच्छन्ति - सूत** इत्यादि षड्भिः । हे! सृत! तुभ्यं भद्रं कल्याणमस्तु । सात्वतां भक्तानां पतिः पालयिता भगवान् वसुदेवस्य, अपादानस्य सम्बन्धविवक्षया षष्ठी, वसुदेवात्तद्भार्यायां देवक्यां यस्य चिकीर्षया यत्कर्म कर्तुमिच्छया जातोऽवतीर्णः । तत्सर्वं त्वं जानासीति ॥ १२ ॥

[^v183]: B,W समनन्तर

</details>

#### श्लोक-१३


<details open><summary>विश्वास-प्रस्तुतिः</summary>

तन्नः शुश्रूषमाणानामर्हस्यङ्गानुवर्णितुम्।  
यस्यावतारो भूतानां क्षेमाय च भवाय च॥
</details>

<details><summary>मूलम्</summary>

तन्नः शुश्रूषमाणानामर्हस्यङ्गानुवर्णितुम्।  
यस्यावतारो भूतानां क्षेमाय [^m17]च भवाय च॥ १३ ॥

[^m17]: M वि

</details>

<details><summary>अनुवाद (हिन्दी)</summary>

हम उसे सुनना चाहते हैं। आप कृपा करके हमारे लिये उसका वर्णन कीजिये; क्योंकि भगवान‍्का अवतार जीवोंके परम कल्याण और उनकी भगवत्प्रेममयी समृद्धिके लिये ही होता है॥ १३॥
</details>

<details><summary>वीरराघवः</summary>

तस्माद्वक्तु मर्हसीत्याहुः - **तदिति** । तच्छ्रीकृष्णचरितं श्रोतुमिच्छतां नोऽस्माकं वर्णितुं अङ्ग! हे सूत! अर्हसि[^v184] । 'अर्हसी' त्यनेन सदनुगृहीतः कार्त्स्न्येन तच्चरित्रवेदी त्वं वक्तुं प्रभुरिति सूचितम् । महोपकर्तृत्वात्तदवतारचरित्रमवश्यं शुश्रूषितव्यमित्यभिप्रायेण तदवतारं विशिंषन्ति यस्येति । यस्य भगवतोऽवतारः श्रीकृष्णरूपो भूतानां विभवाय योगापरपर्यायेष्टोदयाय क्षेमाय तत्पालनाय च । भक्तानामित्यनुक्त्या[^v185] भूतानामिति वदतामयमभिप्रायः । शत्रूणामपि दमनपूर्वकमपवर्गदायित्वेन महोपकर्तेति किमु वक्तव्यम् तदवतारो भूतानां योगक्षेमार्थ इति ॥ १३ ॥

[^v184]: W adds जानासि

[^v185]: W क्त्वा

</details>

#### श्लोक-१४


<details open><summary>विश्वास-प्रस्तुतिः</summary>

आपन्नः संसृतिं घोरां यन्नाम विवशो गृणन्।  
ततः सद्यो विमुच्येत यद‍्बिभेति स्वयं भयम्॥
</details>

<details><summary>मूलम्</summary>

आपन्नः संसृतिं घोरां यन्नाम विवशो गृणन्।  
ततः सद्यो विमुच्येत य[^m18]द‍्बिभेति स्वयं [^m19]भयम्॥ १४ ॥

[^m18]: A त ; M यं बि

[^m19]: M,W भव

</details>

<details><summary>अनुवाद (हिन्दी)</summary>

यह जीव जन्म-मृत्युके घोर चक्रमें पड़ा हुआ है—इस स्थितिमें भी यदि वह कभी भगवान‍्के मंगलमय नामका उच्चारण कर ले तो उसी क्षण उससे मुक्त हो जाय; क्योंकि स्वयं भय भी भगवान‍्से डरता रहता है॥ १४॥
</details>

<details><summary>वीरराघवः</summary>

[^v186]यतस्तन्नामैवानिष्टपरिहारेष्टप्रापणक्षममेवेत्यभिप्रायेण नामप्रभावमाहुः **आपन्न** इति । घोरां गर्भजन्मजरामरणादिरूपां संसृतिमापन्नः प्राप्तः पुमान् शत्रुरपि विवश: पारवश्येनापीत्यर्थः । यस्य श्रीकृष्णस्य यच्छब्दानां[^v187] को वा भगवतस्तस्येत्युत्तरेणान्वयः । नाम गृणन्नुच्च[^v188]रन् देहावसान इति शेषः । ततः संसृतेः सद्य एव विमुच्येत मुक्तो भवेत् । कथं पारवश्येनाप्युच्चारणमात्रेणापि शत्रुरपि मुच्येतेत्यत्रोच्चारणं विशिंषन्ति यद्बिभेति स्वयं भव इति । यन्नामोच्चारणं प्रति भवः संसारः स्वयं बिभेति । 'भय' मिति पाठेऽपि जन्ममरणादिभयहेतुत्वाद्भव एव भयशब्देन विवक्षितः । देहावसानकालिकभगवन्नामोच्चारणस्याव्यवधानेन मुक्तिसाधनत्वं इतर कालिकस्य तु कर्मज्ञानयोगादिवद्भक्तियोगानुग्राहकत्वेन तद्द्वारेति विवेकः । एतच्च षष्ठेऽजामिलोपाख्याने प्रपञ्चयिष्यते ॥ १४ ॥

[^v186]: w अ

[^v187]: A,B त्मको

[^v188]: च्चैरादे

</details>

#### श्लोक-१५


<details open><summary>विश्वास-प्रस्तुतिः</summary>

यत्पादसंश्रयाः सूत मुनयः प्रशमायनाः।  
सद्यः पुनन्त्युपस्पृष्टाः स्वर्धुन्यापोऽनुसेवया॥
</details>

<details><summary>मूलम्</summary>

यत्पादसंश्रयाः सूत! मुनयः प्रशमायनाः।  
सद्यः पुनन्त्युपस्पृष्टाः स्वर्धुन्या[^m20]पोऽनुसेवया॥ १५ ॥

[^m20]: M नीवा

</details>

<details><summary>अनुवाद (हिन्दी)</summary>

सूतजी! परम विरक्त और परम शान्त मुनिजन भगवान‍्के श्रीचरणोंकी शरणमें ही रहते हैं, अतएव उनके स्पर्शमात्रसे संसारके जीव तुरन्त पवित्र हो जाते हैं। इधर गंगाजीके जलका बहुत दिनोंतक सेवन किया जाय, तब कहीं पवित्रता प्राप्त होती है॥ १५॥
</details>

<details><summary>वीरराघवः</summary>

आस्तां तावदवताराणां नाममाहात्म्यं तदीयानां माहात्म्यमेव वाङ्मन[^v189]सागोचरमित्यभिप्रायेणाऽऽहुः **यदिति** । हे! सूत! यस्य भगवतः पादसंश्रयाः पादावेव प्राप्यत्वेन प्रापकत्वेन संश्रयन्त इति तथा। मुनय स्तत्पदारविन्दमननशीलाः प्रशमायनाः शमदमादिगुणानामाश्रयाः तदीयाः स्पृष्टाः, [^v190]पादयोरिति शेषः । पादस्पर्शमात्रेणापीति भावः । सद्य एव पुनन्ति, [^v191]स्पृष्टानिति शेषः । एवं तत्पादसम्बन्धिन्याः स्वर्धुन्या गङ्गाया आपोऽप्यनुसेवया स्नानपानादिरूपया सेवया[^v192] पुनन्ति स्वर्धुन्यापस्त्वनुसेवया पुनन्ति मुनयस्तदीयास्तूपस्पर्शमात्रेणापि पुनन्तीति केचिद् व्याचक्षते । यथा स्वर्धुन्यापोऽनुसेवया पुनन्ति तथा मुनयोऽप्युपस्पृष्टाः पुनन्तीति दृष्टान्तो वाऽभिप्रेतः ॥ १५ ॥

[^v189]: A सामगो

[^v190]: W adds उप

[^v191]: W स्प्रष्टृ

[^v192]: W कान्

</details>

#### श्लोक-१६


<details open><summary>विश्वास-प्रस्तुतिः</summary>

को वा भगवतस्तस्य पुण्यश्लोकेड्यकर्मणः।  
शुद्धिकामो न शृणुयाद्यशः कलिमलापहम्॥
</details>

<details><summary>मूलम्</summary>

को वा भगवतस्तस्य पुण्यश्लोकेड्यकर्मणः।  
शुद्धिकामो न शृणुयाद्यशः कलिमलापहम्॥ १६ ॥
</details>

<details><summary>अनुवाद (हिन्दी)</summary>

ऐसे पुण्यात्मा भक्त जिनकी लीलाओंका गान करते रहते हैं, उन भगवान‍्का कलिमलहारी पवित्र यश भला आत्मशुद्धिकी इच्छावाला ऐसा कौन मनुष्य होगा, जो श्रवण न करे॥ १६॥
</details>

<details><summary>वीरराघवः</summary>

उक्तैरन्यैश्च गुणैस्तं [^v193]विशेषतस्तच्चरित्रमव[^v194]श्यात्मशुद्धिमिच्छद्धिः श्रोतव्यमित्यभिप्रायेणाऽऽहुः **को वेति** । तस्योक्तविधस्य [^v195]पुण्यस्य शृण्वतां वदतां च पुण्यावहः । श्लोक्यत इति श्लोको यशो यस्य । अत एव सचासावीड्यं स्तुत्यं कर्म चरित्रं यस्य तस्य भगवतो यशः कलिमलापहं कलिप्रयुक्तपापहन्तृ चित्तशुद्धिकामः को वा पुमान्न शृणुयात् ? सर्वोऽपि शृणुया देवेत्यर्थः ॥ १६ ॥

[^v193]: W शिषंन्त

[^v194]: B,W श्यमा

[^v195]: W ण्य

</details>

#### श्लोक-१७


<details open><summary>विश्वास-प्रस्तुतिः</summary>

तस्य कर्माण्युदाराणि परिगीतानि सूरिभिः।  
ब्रूहि नः श्रद्दधानानां लीलया दधतः कलाः॥
</details>

<details><summary>मूलम्</summary>

तस्य कर्माण्युदाराणि परिगीतानि सूरिभिः।  
ब्रूहि नः श्रद्दधानानां लीलया दधतः कलाः॥ १७ ॥
</details>

<details><summary>अनुवाद (हिन्दी)</summary>

वे लीलासे ही अवतार धारण करते हैं। नारदादि महात्माओंने उनके उदार कर्मोंका गान किया है। हम श्रद्धालुओंके प्रति आप उनका वर्णन कीजिये॥ १७॥
</details>

<details><summary>वीरराघवः</summary>

**तस्येति** । अतो लीलया न तु कर्मणेति भावः । कलाः मूर्तीरवतारान्तररूपाः दधतः तस्योदाराणि विपुलानि सूरिभिः नारदपराशरपाराशर्यादिभिः परिगीतानि च कर्माणि चरितानि श्रद्दधानानां नोऽस्मभ्यं ब्रूहीति । लीलयेत्यनेनावताराणां अकर्ममूलत्वमुक्तम् । "कलाः दधत" इत्यनेन श्रीकृष्णस्यावता[^v196]रित्वप्रतीत्या पूर्णावतारत्वं सूचितं; तेनैवावतायन्तरकथाप्रश्नश्च कृत इत्यर्थः ॥ १७ ॥

[^v196]: W र

</details>

#### श्लोक-१८


<details open><summary>विश्वास-प्रस्तुतिः</summary>

अथाख्याहि हरेर्धीमन्नवतारकथाः शुभाः।  
लीला विदधतः स्वैरमीश्वरस्यात्ममायया॥
</details>

<details><summary>मूलम्</summary>

अथाख्याहि हरेर्धीमन्नवतारकथाः शुभाः।  
लीला विदधतः स्वैरमीश्वरस्यात्ममायया॥ १८ ॥
</details>

<details><summary>अनुवाद (हिन्दी)</summary>

बुद्धिमान् सूतजी! सर्वसमर्थ प्रभु अपनी योगमायासे स्वच्छन्द लीला करते हैं। आप उन श्रीहरिकी मंगलमयी अवतार-कथाओंका अब वर्णन कीजिये॥ १८॥
</details>

<details><summary>वीरराघवः</summary>

लीलयेत्यनेनावताराणामकर्ममूलत्वमुक्तम् । अथावतारचेष्टितानाम[^v197]कर्ममूलत्वं वदन्तः कार्त्स्न्येन तदवतारचरित्राणि पृच्छन्ति **अथेति** । हे धीमन् आत्ममायया आत्मनः स्वस्य मायया आश्चर्यशक्ति[^v198]युक्तेन । आश्चर्यत्वं मायाशब्दप्रवृत्तिनिमित्तं सङ्कल्परूपज्ञानेन वा । “माया वयुनम्" (व्रे.नि. 3-9) इति नैघण्टुकाः । "मायया सततं वेत्ति प्राणिनां च शुभाशुभम्" (भार. App. 15. 2085 pr.) इति [^v199]ज्ञानेऽभियुक्तप्रयोगः । स्वैरं यथा तथा लीलाश्चेष्टा विदधतः कुर्वत ईश्वरस्य सर्वनियन्तुर्हरेराश्रितदुरितहरस्य भगवतः शुभाः शृण्वतां वदतां च शुभावहाः अवतारकथाः । अथ कार्त्स्न्येनाऽऽख्याहि कथय । “मङ्गलानन्तरारम्भ प्रश्नकार्त्स्न्येष्वथो अथ" (अम. को. 3-248) इति नैघण्टुकाः । आत्ममायया स्वैरं लीला विदधत इत्यनेन देवमनुष्यादि[^v200]जातीयानां अवतारचेष्टानां आत्मीयसङ्कल्पमूलत्वं अकर्मवश्यत्वप्रयुक्तत्वं च सूचितम् ॥ १८ ॥

[^v197]: W मप्य

[^v198]: W योगेन

[^v199]: W अभियुक्तैः ज्ञानपर्यायत्वेन मायाशब्द प्रयुक्तः

[^v200]: W दिस

</details>

#### श्लोक-१९


<details open><summary>विश्वास-प्रस्तुतिः</summary>

वयं तु न वितृप्याम उत्तमश्लोकविक्रमे।  
यच्छृण्वतां रसज्ञानां स्वादु स्वादु पदे पदे॥
</details>

<details><summary>मूलम्</summary>

वयं तु न वितृप्याम उत्तमश्लोक[^m21]विक्रमे।  
यच्छृण्वतां रसज्ञानां स्वादु स्वादु पदे पदे॥ १९ ॥

[^m21]: H,M मै:

</details>

<details><summary>अनुवाद (हिन्दी)</summary>

पुण्यकीर्ति भगवान‍्की लीला सुननेसे हमें कभी भी तृप्ति नहीं हो सकती; क्योंकि रसज्ञ श्रोताओंको पद-पदपर भगवान‍्की लीलाओंमें नये-नये रसका अनुभव होता है॥ १९॥
</details>

<details><summary>वीरराघवः</summary>

ननु, आभीक्ष्ण्येन श्रुता एव भगवदवतारकथा भवद्भिः, अतस्ताः किमर्थं [^v201]पृच्छ्यन्ते ? तत्राऽऽहुः **वयन्त्विति** । [^v202]वयं यदुत्तमश्लोकचरितं शृण्वतामपि रसज्ञानां पदे पदे क्षणे क्षणे पुनः पुनर्वा स्वादु[^v203] रुचिजनकं भवति [^v204]पूर्वश्रवणापेक्षयो[^v205]त्तरश्रवणेऽतीव रुचिकरमेव भवति इति श्रुतमपि पुनः पुनः नवमेव भवतीति भावः । यत् यस्मात्पदे पदे स्वादुतः स्वादु तदुत्तमश्लोकविक्रमे न वितृप्याम इत्यन्वयः ॥ १९ ॥

[^v201]: W पृच्छथ इति

[^v202]:

    W adds उत्तमैः ब्रह्मादिभिः श्लोक्यत इत्युत्तमः श्लोको यस्येति वा तस्य विक्रमे चरित्रविषये न वयं तृप्याम । अतृप्तौ हेतु वदन्तः चरित्रं विशिंषन्ति यदिति ।

[^v203]: W adds स्वादु

[^v204]: B,W add पूर्व

[^v205]: W adds त्तरो

</details>

#### श्लोक-२०


<details open><summary>विश्वास-प्रस्तुतिः</summary>

कृतवान् किल वीर्याणि सह रामेण केशवः।  
अतिमर्त्यानि भगवान् गूढः कपटमानुषः॥
</details>

<details><summary>मूलम्</summary>

कृतवान् किल [^m22]वीर्याणि सह रामेण केशवः।  
अतिमर्त्यानि भगवान् गूढः कपटमानुषः॥ २० ॥

[^m22]: B,I कर्माणि

</details>

<details><summary>अनुवाद (हिन्दी)</summary>

भगवान् श्रीकृष्ण अपनेको छिपाये हुए थे, लोगोंके सामने ऐसी चेष्टा करते थे मानो कोई मनुष्य हों। परन्तु उन्होंने बलरामजीके साथ ऐसी लीलाएँ भी की हैं, ऐसा पराक्रम भी प्रकट किया है, जो मनुष्य नहीं कर सकते॥ २०॥
</details>

<details><summary>वीरराघवः</summary>

युक्तंचैतदित्यभिप्रायेणाऽऽहुः - **कृतवान्** इति । कपटमानवः छद्ममानवः । मनुष्यवत् प्रतीयमान इत्यर्थः । एवमपि भगवान् पूर्णषाड्गुण्यः तथाऽपि गूढः तत्त्वतोऽयमीश्वर इति केनापि न ज्ञातः । केशवः "क इति ब्रह्मणो नाम ईशोऽहं सर्वदेहिनाम् । आवां [^v206]त्वदङ्गसम्भूतौ तस्मात् केशवनामवान्” (हरिवंशे) इति रुद्रनिरुक्तकेशवपदपुष्कलप्रवृत्तिनिमित्ताश्रयः श्रीकृष्णो [^v207]बलरामसहितः अतिमर्त्यान्यतिमानुषाणि मनुष्यैः कर्तुमशक्यानीति यावत् । वीर्याणि चेष्टितानि कृतवा[^v208]नेवेति प्रसिद्धिः । मानुषाणि हि कर्माणि सकृत् श्रुतानि पुनः पुनः शुश्रूषां न जनयेयुः, भगवद्वीर्याण्यतिमानुषत्वाद्विलक्षणविषयत्वादेव स्वविषयां शुश्रूषामप्युत्तरोत्तराधिकां विलक्षणां जनयन्ति, तत्र किमु वक्तव्यमित्यर्थः । अत स्तत्र न वितृप्याम इति भावः । अतो भगवत्कर्मश्रवणे श्रद्धावतां नः तानि कथयेत्यर्थः ॥ २० ॥

[^v206]: W तवाङ्गे

[^v207]: W रामेण बलरामेण सहित

[^v208]: W वान् किले

</details>

#### श्लोक-२१


<details open><summary>विश्वास-प्रस्तुतिः</summary>

कलिमागतमाज्ञाय क्षेत्रेऽस्मिन् वैष्णवे वयम्।  
आसीना दीर्घसत्रेण कथायां सक्षणा हरेः॥
</details>

<details><summary>मूलम्</summary>

कलिमागतमाज्ञाय क्षेत्रेऽस्मिन् वैष्णवे वयम्।  
आसीना दीर्घसत्त्रेण कथायां सक्षणा हरेः॥ २१ ॥
</details>

<details><summary>अनुवाद (हिन्दी)</summary>

कलियुगको आया जानकर इस वैष्णवक्षेत्रमें हम दीर्घकालीन सत्रका संकल्प करके बैठे हैं। श्रीहरिकी कथा सुननेके लिये हमें अवकाश प्राप्त है॥ २१॥
</details>

<details><summary>वीरराघवः</summary>

ननु भगवद्वीर्याणि बहूनि महता कालेन श्रोतव्यानि, भवतां तु नित्यं तपञ्चरतां कोऽवसर इत्याहुः -
**कलिं** इति । कलिं तपोविघ्नकरं कलियुगमागतं प्रवृत्तं विज्ञायाऽऽलक्ष्य वयं उपायान्तरेण कलिं जेतुमशक्ता हरेः कलिकृतदोषहरस्य भगवतः कथायां निमित्तभूतायां कथाश्रवणार्थमित्यर्थः । सक्षणाः सावसराः लब्धावसरा इति यावत् । अस्मिन् वैष्णवे विष्णोः सम्बन्धिनि तत्सान्निध्यवति क्षेत्रे नैमिषाख्ये दीर्घसत्त्रेण सहस्रवत्सरपर्यन्तेन ब्रह्मसत्त्रेण । "अध्ययनेन वस" तीतिवत् हेत्वर्थे तृतीया । दीर्घसत्तार्थमित्यर्थः । आसीना उपविष्टा वयं भवामः ॥ २१ ॥
</details>

#### श्लोक-२२


<details open><summary>विश्वास-प्रस्तुतिः</summary>

त्वं नः संदर्शितो धात्रा दुस्तरं निस्तितीर्षताम्।  
कलिं सत्त्वहरं पुंसां कर्णधार इवार्णवम्॥
</details>

<details><summary>मूलम्</summary>

त्वं नः सन्दर्शितो धात्रा दुस्तरं निस्तितीर्षताम्।  
कलिं सत्त्वहरं पुंसां कर्णधार इवार्णवम्॥ २२ ॥
</details>

<details><summary>अनुवाद (हिन्दी)</summary>

यह कलियुग अन्तःकरणकी पवित्रता और शक्तिका नाश करनेवाला है। इससे पार पाना कठिन है। जैसे समुद्रसे पार जानेवालोंको कर्णधार मिल जाय, उसी प्रकार इससे पार पानेकी इच्छा रखनेवाले हम लोगोंसे ब्रह्माने आपको मिलाया है॥ २२॥
</details>

<details><summary>वीरराघवः</summary>

किञ्च पुंसां सत्त्वहरं तपआदिसारहरमत एव दुस्तरमुपायान्तरैस्तर्तुं जेतुमशक्यं कलिं निस्तितीर्षतां[^v209] तर्तुमिच्छतां नोऽस्माकं अर्णवं सागरं निस्तितीर्षतां जनानां कर्णधार इव त्वं धात्रा ईश्वरेण सन्दर्शितः, उपायत्वेनेति शेषः । दैववशादिदं सम्पन्नमिति भावः ॥ २२ ॥

[^v209]: W adds नितरां

</details>

#### श्लोक-२३


<details open><summary>विश्वास-प्रस्तुतिः</summary>

ब्रूहि योगेश्वरे कृष्णे ब्रह्मण्ये धर्मवर्मणि।  
स्वां काष्ठामधुनोपेते धर्मः कं शरणं गतः॥
</details>

<details><summary>मूलम्</summary>

ब्रूहि [^m23]योगेश्वरे कृष्णे ब्रह्मण्ये धर्म[^m24]वर्मणि।  
स्वां काष्ठामधुनोपेते धर्मः कं शरणं गतः॥ २३ ॥

[^m23]: H गी

[^m24]: M क

</details>

<details><summary>अनुवाद (हिन्दी)</summary>

धर्मरक्षक, ब्राह्मणभक्त, योगेश्वर भगवान् श्रीकृष्णके अपने धाममें पधार जानेपर धर्मने अब किसकी शरण ली है—यह बताइये॥ २३॥
</details>

<details><summary>वीरराघवः</summary>

स्वस्ववर्णाश्रमधर्मेणैव कलिं तरतः किं हरिकथाश्रवणेनेति इमां शङ्कां निराकुर्वन्त प्रश्नमुपसंहरन्ति - **ब्रूहीति** । ब्रह्मणि ब्रह्मकुले साधुः ब्रह्मण्यः तस्मिन् धर्मवर्मणि धर्मस्य वर्मवत्कवचवत् पालके योगेश्वरे भक्तियोगाराध्ये श्रीकृष्णेऽधुना स्वां काष्ठामभियोगप्रकर्षं स्वां दिशं वा वैकुण्ठलोकमिति यावत् । उपेते गते सति धर्मः वर्णाश्रमानुकूलः कं कृष्णादन्यं कं शरणं रक्षितारं गतः गच्छेत् न कमपीत्यर्थः । अधुना धर्मगोप्तुरभावात् कलिनाऽभिभूतो धर्मस्तं जेतुमप्रभुः । अतः केवलं कलिघ्नं भगवच्चरितमेव ब्रूहि इत्यर्थः ॥ १३ ॥

इति श्रीवत्सान्वयपयःपारावार राकासुधाकरस्य सर्वविद्यानिधेश्चक्रवर्तिनः श्रीशैलगुरोः सुतेन तच्चरणकमलपरिचर्याप्रसादित तत्सूक्तिसमधिगत श्रीमद्भागवतार्थहृदयेन श्रीवैष्णवदासेन, श्रीवीरराघवविदुषा लिखितायां श्रीमद्भागवतचन्द्रचन्द्रिकायां श्रीमद्भागवतव्याख्यायां प्रथमस्कन्धे प्रथमोऽध्यायः ॥ १ ॥
</details>

<details><summary>अनुवाद (समाप्ति)</summary>

इति श्रीमद‍्भागवते महापुराणे पारमहंस्यां संहितायां प्रथमस्कन्धे नैमिषीयोपाख्याने प्रथमोऽध्यायः॥ १॥
</details>
