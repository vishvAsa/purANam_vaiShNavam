+++
title = "१८"

+++
[अष्टादशोऽध्यायः]



<details><summary>भागसूचना</summary>

पृथ्वी-दोहन
</details>

#### श्लोक-१


<details open><summary>मूलम् (वचनम्)</summary>

मैत्रेय उवाच
</details>

<details open><summary>विश्वास-प्रस्तुतिः</summary>

इत्थं पृथुमभिष्टूय रुषा प्रस्फुरिताधरम्।  
पुनराहावनिर्भीता संस्तभ्यात्मानमात्मना॥
</details>

<details><summary>मूलम्</summary>

इत्थं पृथुमभिष्टूय रुषा प्रस्फुरिताधरम्।  
पुनराहावनिर्भीता संस्तभ्यात्मानमात्मना॥ १ ॥
</details>

<details><summary>अनुवाद (हिन्दी)</summary>

श्रीमैत्रेयजी कहते हैं—विदुरजी! इस समय महाराज पृथुके होठ क्रोधसे काँप रहे थे। उनकी इस प्रकार स्तुति कर पृथ्वीने अपने हृदयको विचारपूर्वक समाहित किया और डरते-डरते उनसे कहा॥ १॥
</details>

<details><summary>वीरराघवः</summary>

एवं सर्वकारणत्वेन विचित्र[^v1]शक्तित्वेन च पृथुं प्रस्तूय तदभिमतौषधिबीजनिर्गमोपायं विवक्षन्ती तत्र तं विश्वासयितुं प्रसादयन्त्याह मही इत्याह मुनिः । इत्थं पूर्वोक्तप्रकारेण पृथुमभिष्टूय ततोप्यनिवृत्तरुषा प्रस्फुरितः नितरां चलितः अधरोष्ठो यस्य तं, दृष्ट्वेति शेषः, भीता सती अवनिः मही आत्मानं मन आत्मना बुद्ध्या संस्तभ्य निर्भयं कृत्वा आह ॥ १ ॥

[^v1]: A,B,T शक्तिमत्त्वेन

</details>

#### श्लोक-२


<details open><summary>विश्वास-प्रस्तुतिः</summary>

संनियच्छाभिभो मन्युं निबोध श्रावितं च मे।  
सर्वतः सारमादत्ते यथा मधुकरो बुधः॥
</details>

<details><summary>मूलम्</summary>

सन्निय[^m1]च्छाऽभि भो मन्युं निबोध श्रावितं च मे।  
सर्वतः सारमादत्ते यथा मधुकरो बुधः॥ २ ॥

[^m1]: M,Ma,Ms च्छ विभो

</details>

<details><summary>अनुवाद (हिन्दी)</summary>

‘प्रभो! आप अपना क्रोध शान्त कीजिये और मैं जो प्रार्थना करती हूँ, उसे ध्यान देकर सुनिये। बुद्धिमान् पुरुष भ्रमरके समान सभी जगहसे सार ग्रहण कर लेते हैं॥ २॥
</details>

<details><summary>वीरराघवः</summary>

उक्तमेवाह - भो हे पृथो ! अभि अभितः कार्त्स्न्येन मन्युं क्रोधं सन्नियच्छ उपसंहर | मे मया श्रावितं विज्ञापितं निबोध जानीहि । किं तदित्यत्राह । बुधः सारासारविभागज्ञः यथा मधुकरः भृङ्गः तथा सर्वतः सर्वेभ्यो वस्तुभ्यः सारमादत्ते गृह्णाति । वक्ष्यमाणरीत्या मत्तः सारभूतक्षीरादानेनैवेष्टसिद्धौ किं वृथा मह्यं क्रुध्यसीति भावः ॥ २ ॥
</details>

#### श्लोक-३


<details open><summary>विश्वास-प्रस्तुतिः</summary>

अस्मिँल्लोकेऽथवामुष्मिन्मुनिभिस्तत्त्वदर्शिभिः।  
दृष्टा योगाः प्रयुक्ताश्च पुंसां श्रेयःप्रसिद्धये॥
</details>

<details><summary>मूलम्</summary>

अस्मिंल्लोकेऽथवामुष्मिन् मुनिभिस्तत्त्वदर्शिभिः।  
दृष्टा योगाः प्रयुक्ताश्च पुंसां श्रेयः प्रसिद्धये॥ ३ ॥
</details>

<details><summary>अनुवाद (हिन्दी)</summary>

तत्त्वदर्शी मुनियोंने इस लोक और परलोकमें मनुष्योंका कल्याण करनेके लिये कृषि, अग्निहोत्र आदि बहुत-से उपाय निकाले और काममें लिये हैं॥ ३॥
</details>

<details><summary>वीरराघवः</summary>

मया गीर्णा ओषधीरुपायेन गृहाणेति वक्तुमुपायेन सर्वं सिध्यति नान्यथेत्याह - **अस्मिन्निति** त्रिभिः । पुंसां कामिनां श्रेयसः पुरुषार्थस्य प्रसिद्धये निष्पत्तये तत्त्वदर्शिभिः मुनिभिरस्मिंल्लोके ये उपायाः कृषिगो[^v2]रक्षवाणिज्यादयः जीवनोपाया दृष्टा विज्ञाता निर्णीता इति यावत्, ये चामुष्मिन् परस्मिन् लोके स्वर्गसाधनभूता अग्निहोत्रादयः उपायाः प्रयुक्ता अनुष्ठिता[^v3]श्च, चशब्दात् दृष्टाश्च ॥ ३ ॥

[^v2]: W रक्षा

[^v3]: A,B,T omit च

</details>

#### श्लोक-४


<details open><summary>विश्वास-प्रस्तुतिः</summary>

तानातिष्ठति यः सम्यगुपायान् पूर्वदर्शितान्।  
अवरः श्रद्धयोपेत उपेयान् विन्दतेऽञ्जसा॥
</details>

<details><summary>मूलम्</summary>

तानातिष्ठति यः सम्यगुपायान् पूर्वदर्शितान्।  
अ[^m2]वरः श्रद्धयोपेत उ[^m3]पायान् विन्दतेऽञ्जसा॥ ४ ॥

[^m2]: M,Ma,Ms प

[^m3]: A,G,I,J,T,W पे

</details>

<details><summary>अनुवाद (हिन्दी)</summary>

उन प्राचीन ऋषियोंके बताये हुए उपायोंका इस समय भी जो पुरुष श्रद्धापूर्वक भलीभाँति आचरण करता है, वह सुगमतासे अभीष्ट फल प्राप्त कर लेता है॥ ४॥
</details>

<details><summary>वीरराघवः</summary>

तानेव पूर्वैर्मुनिभिर्दर्शितान् उपायान् योऽवरोऽर्वाचीनः सम्यक् श्रद्धया कर्तव्येषु त्वरया उपेतः युक्तस्सन् आतिष्ठति स एवाञ्जसा सुखेनोपायानुपायसाध्यान् विन्दते लभते ॥ ४ ॥
</details>

#### श्लोक-५


<details open><summary>विश्वास-प्रस्तुतिः</summary>

ताननादृत्य यो विद्वानर्थानारभते स्वयम्।  
तस्य व्यभिचरन्त्यर्था आरब्धाश्च पुनः पुनः॥
</details>

<details><summary>मूलम्</summary>

ताननादृत्य यो विद्वानर्थानारभते स्वयम्।  
तस्य व्यभिचरन्त्यर्थाः [^m4]आरब्धाश्च पुनः पुनः॥ ५ ॥

[^m4]: M,Ma प्रायशश्च; Ma,V प्रारब्धाश्च

</details>

<details><summary>अनुवाद (हिन्दी)</summary>

परन्तु जो अज्ञानी पुरुष उनका अनादर करके अपने मनःकल्पित उपायोंका आश्रय लेता है, उसके सभी उपाय और प्रयत्न बार-बार निष्फल होते रहते हैं॥ ५॥
</details>

<details><summary>वीरराघवः</summary>

अन्यस्तु न विन्दत इत्याह - **तानिति** । यो विद्वानविद्वान् वा तान् पूर्वदर्शितानुपायान् अनादृत्य, [^v4]स्वयमर्थान् स्वबुद्धिमात्रे[^v5]णैव पुरुषार्थसाधनत्वेनावधारणीयान् [^v6]अर्थान् पुरुषार्थोपायाभासानारभते । तस्यार्थास्ते उपायाभासाः पुनः पुनः प्रारब्धाश्च[^v7] अन्तरायविहतौ पुनः पुनरनुष्ठिता अपि व्यभिचरन्ति, न फलजनका भवन्तीत्यर्थः ॥ ५ ॥

[^v4]: A,B,T add स्वबुद्ध्या

[^v5]: A,B,T omit एव

[^v6]: W omits अर्थान्

[^v7]: W adds अन्तरा

</details>

#### श्लोक-६


<details open><summary>विश्वास-प्रस्तुतिः</summary>

पुरा सृष्टा ह्योषधयो ब्रह्मणा या विशाम्पते।  
भुज्यमाना मया दृष्टा असद‍्भिरधृतव्रतैः॥
</details>

<details><summary>मूलम्</summary>

पुरा सृष्टा [^m5]ह्योषधयो ब्रह्म[^m6]णा या विशाम्पते।  
भुज्यमाना मया दृष्टा असद‍्भिरधृतव्रतैः॥ ६ ॥

[^m5]: M, Ma श्चौ; Ms,V स्त्वो

[^m6]: Ms णाऽथ

</details>

<details><summary>अनुवाद (हिन्दी)</summary>

राजन्! पूर्वकालमें ब्रह्माजीने जिन धान्य आदिको उत्पन्न किया था, मैंने देखा कि यम-नियमादि व्रतोंका पालन न करनेवाले दुराचारीलोग ही उन्हें खाये जा रहे हैं॥ ६॥
</details>

<details><summary>वीरराघवः</summary>

नन्वस्त्वेवं, कोऽसावोषधिबीजनिर्गमोपायः, किमर्थं च तानि त्वग्रसः इत्यत्राह - **पुरेति** । हे विशाम्पते ! ब्रह्मणा पुरा या ओषधयः सृष्टाः इह जीवनार्थत्वेन यज्ञानुष्ठानद्वारा परत्र लोके स्वर्गाद्यर्थत्वेन च सृष्टाः, ता ओषधयः अधृतव्रतैः लोकपालन[^v8]यज्ञाद्यनुष्ठान[^v9]रूपव्रतरहितैः, अत एवासद्भिः भुज्यमानाः मया दृष्टाः असद्भिर्भुज्यमाना इमा ओषधयः समू[^v10]लं नश्येयुरिति आलोचिता इत्यर्थः ॥ ६ ॥

[^v8]: A,B,T यज्ञानु

[^v9]: A,B,T omit रूप

[^v10]: A,B,T ला

</details>

#### श्लोक-७


<details open><summary>विश्वास-प्रस्तुतिः</summary>

अपालितानादृता च भवद‍्भिर्लोकपालकैः।  
चोरीभूतेऽथ लोकेऽहं यज्ञार्थेऽग्रसमोषधीः॥
</details>

<details><summary>मूलम्</summary>

अपालितानादृ[^m7]ता च भवद‍्भिर्लोकपालकैः।  
चोरीभूतेऽथ लोकेऽहं यज्ञार्थेऽग्रसमोषधीः॥ ७ ॥

[^m7]: M,Ma,Ms तास्ताः

</details>

<details><summary>अनुवाद (हिन्दी)</summary>

लोकरक्षक! आप राजालोगोंने मेरा पालन और आदर करना छोड़ दिया; इसलिये सब लोग चोरोंके समान हो गये हैं। इसीसे यज्ञके लिये ओषधियोंको मैंने अपनेमें छिपा लिया॥ ७॥
</details>

<details><summary>वीरराघवः</summary>

अहं च भवद्भिः भवादृशैः लोकपालैरपालिता अनादृत्ता च सती, लोके सर्वस्मिन् चौरीभूते चौरप्राये सति, यज्ञार्थे यज्ञनिमित्तम् ओषधीरग्रसं गिलितवती । असद्धिर्भुज्यमाना न रोक्ष्यन्ति, ततश्च यज्ञादयो न सिध्येयुरित्यालोच्याग्रसमित्यर्थः ॥ ७ ॥
</details>

#### श्लोक-८


<details open><summary>विश्वास-प्रस्तुतिः</summary>

नूनं ता वीरुधः क्षीणा मयि कालेन भूयसा।  
तत्र योगेन दृष्टेन भवानादातुमर्हति॥
</details>

<details><summary>मूलम्</summary>

नूनं ता वीरुधः क्षीणा मयि कालेन भूयसा।  
तत्र योगेन दृष्टेन भवानादातुमर्हति॥ ८ ॥
</details>

<details><summary>अनुवाद (हिन्दी)</summary>

अब अधिक समय हो जानेसे अवश्य ही वे धान्य मेरे उदरमें जीर्ण हो गये हैं; आप उन्हें पूर्वाचार्योंके बतलाये हुए उपायसे निकाल लीजिये॥ ८॥
</details>

<details><summary>वीरराघवः</summary>

ता मया गीर्णा वीरुधः ओषधयः भूयसा महता कालेन मयि क्षीणाः जीर्णाः, नूनं निश्चये [^v11]तत्र जीर्णानां पुनर्निर्गमने दृष्टेन निश्चितेन योगेनोपायेन आदातुं ग्रहीतुमर्हति ॥ ८ ॥

[^v11]: A,B,T omit तत्र

</details>

#### श्लोक-९


<details open><summary>विश्वास-प्रस्तुतिः</summary>

वत्सं कल्पय मे वीर येनाहं वत्सला तव।  
धोक्ष्ये क्षीरमयान् कामाननुरूपं च दोहनम्॥
</details>

<details><summary>मूलम्</summary>

वत्सं कल्पय मे वीर येनाहं वत्सला तव।  
धोक्ष्ये क्षीरमयान् कामाननुरूपं च दोहनम्॥ ९ ॥
</details>

#### श्लोक-१०


<details open><summary>विश्वास-प्रस्तुतिः</summary>

दोग्धारं च महाबाहो भूतानां भूतभावन।  
अन्नमीप्सितमूर्जस्वद‍्भगवान् वाञ्छते यदि॥
</details>

<details><summary>मूलम्</summary>

दोग्धारं च महाबाहो भूतानां भूतभावन।  
अन्नमीप्सित[^m8]मूर्जस्वद‍्भगवान् वाञ्छते यदि॥ १० ॥

[^m8]: M,Ma,Ms मोजस्व

</details>

<details><summary>अनुवाद (हिन्दी)</summary>

लोकपालक वीर! यदि आपको समस्त प्राणियोंके अभीष्ट एवं बलकी वृद्धि करनेवाले अन्नकी आवश्यकता है तो आप मेरे योग्य बछड़ा, दोहनपात्र और दुहनेवालेकी व्यवस्था कीजिये; मैं उस बछड़ेके स्नेहसे पिन्हाकर दूधके रूपमें आपको सभी अभीष्ट वस्तुएँ दे दूँगी॥ ९-१०॥
</details>

<details><summary>वीरराघवः</summary>

कोऽसौ दृष्टो योगस्तत्राह - **वत्समिति** त्रिभिः । हे वीर ! महाबाहो ! हे भूतभावन ! यदि भवान् भूतानामूर्जस्वद्वलप्रदमन्नं वाञ्छति, तर्हि मे गोरूपाया ममानुरूपं वत्सं दोहने, दुहन्त्यस्मिन्निति दोहनं पात्रं, दोग्धारं चोपकल्पय, येन वत्सादिसामग्रीसम्पादनेन अहं तव वत्सला त्वद्विषये वात्सल्यवती क्षीरमयान् क्षीरविकारान् [^v12]मत्क्षीरप्रकृतिकान् कामान्, काम्यन्त इति कामाः, ओषधीः छन्दस्सोमवीर्यौजोबलासवादयस्तान् धोक्ष्ये क्षीररूपेण प्रपूरयिष्यामि ॥ ९, १० ॥

[^v12]: A,B,T मत्तः क्षीर

</details>

#### श्लोक-११


<details open><summary>विश्वास-प्रस्तुतिः</summary>

समां च कुरु मां राजन्देववृष्टं यथा पयः।  
अपर्तावपि भद्रं ते उपावर्तेत मे विभो॥
</details>

<details><summary>मूलम्</summary>

समां च कुरु [^m9]मां राजन् देव[^m10]वृष्टं यथा पयः।  
अपर्तावपि भद्रं ते उपावर्तेत [^m11]मे विभो॥ ११ ॥

[^m9]: Ms मे

[^m10]: Ms दृष्टं; V सृष्टं

[^m11]: M,Ma,Ms मां

</details>

<details><summary>अनुवाद (हिन्दी)</summary>

राजन्! एक बात और है; आपको मुझे समतल करना होगा, जिससे कि वर्षा-ऋतु बीत जानेपर भी मेरे ऊपर इन्द्रका बरसाया हुआ जल सर्वत्र बना रहे—मेरे भीतरकी आर्द्रता सूखने न पावे। यह आपके लिये बहुत मंगलकारक होगा’॥ ११॥
</details>

<details><summary>वीरराघवः</summary>

हे वीर ! [^v13]मां पर्वतादिभिः निम्नोन्नतां पृथ्वीं समां कुरु, किं त्वत्समीकरणसाध्यं तत्राह । देववृष्टं वर्षासु [^v14]देवेन पर्जन्येन वृष्टं पयः जलमपर्तावपि [^v15]वर्षर्त्वपगमेऽपि[^v15] मे मम यथा उपावर्तेत सर्वतो वर्तेत । [^v16]इत्थं समीकरणाभावे क्वापि [^v17]मयि जलं न तिष्ठेदतः समाहं कर्तव्येत्यर्थः । हे प्रभो ! ते तुभ्यं भद्रं दोहनसमीकरणाभ्यां भद्रं भूयादित्यर्थः ॥ ११ ॥

[^v13]: A,B,T omit मां

[^v14]: T omits देवेन

[^v15]: T omits

[^v16]: W तदर्थं

[^v17]: A,B,T omit मयि

</details>

#### श्लोक-१२


<details open><summary>विश्वास-प्रस्तुतिः</summary>

इति प्रियं हितं वाक्यं भुव आदाय भूपतिः।  
वत्सं कृत्वा मनुं पाणावदुहत्सकलौषधीः॥
</details>

<details><summary>मूलम्</summary>

इति प्रि[^m12]यहितं वाक्यं भुव आदाय भूपतिः।  
[^m13]वत्सं कृत्वा मनुं पाणावदुहत्सकलौषधीः॥ १२ ॥

[^m12]: A,B,G,I,J,T,V यं

[^m13]: This half verse is the first half of 13th verse in M,Ma,Ms

</details>

<details><summary>अनुवाद (हिन्दी)</summary>

पृथ्वीके कहे हुए ये प्रिय और हितकारी वचन स्वीकार कर महाराज पृथुने स्वायम्भुव मनुको बछड़ा बना अपने हाथमें ही समस्त धान्योंको दुह लिया॥ १२॥
</details>

<details><summary>वीरराघवः</summary>

एवं धरित्र्याऽभिहितः पृथुः तथैवाकरोदित्याह मुनिः । इति उक्तविधं प्रियं हितं च भूमेर्वाक्यमादाय ओमिति [^v18]अनुमन्य मनुं स्वायम्भुवं वत्सं कृत्वा पाणौ दोहनपात्रे स्वयं दोग्धा भूत्वा सकलौषधीः अदुहत्, सकलौषधिप्रकृतिभूतं क्षीरमदुहत् । क्षीरं प्रदुह्य धरित्र्यां तद्विकिरन् ओषधीः प्रादुर्भावयामासेत्यर्थः । एवमग्रेऽपि बोध्यम् ॥ १२ ॥

[^v18]: अनुमत्य इति भाव्यम्

</details>

#### श्लोक-१३


<details open><summary>विश्वास-प्रस्तुतिः</summary>

तथा परे च सर्वत्र सारमाददते बुधाः।  
ततोऽन्ये च यथाकामं दुदुहुः पृथुभाविताम्॥
</details>

<details><summary>मूलम्</summary>

[^m14]तथा [^m15]परे च सर्वत्र सारमाददते बुधाः।  
ततोऽ[^m16]न्ये च यथाकामं दुदुहुः पृथुभाविताम्॥ १३ ॥

[^m14]: This half verse is the second half of the 12th verse in M,Ma,Ms

[^m15]: M,Ma,Ms चकार

[^m16]: M,Ma,Ms ऽपरे य

</details>

<details><summary>अनुवाद (हिन्दी)</summary>

पृथुके समान अन्य विज्ञजन भी सब जगहसे सार ग्रहण कर लेते हैं, अतः उन्होंने भी पृथुजीके द्वारा वशमें की हुई वसुन्धरासे अपनी-अपनी अभीष्ट वस्तुएँ दुह लीं॥ १३॥
</details>

<details><summary>वीरराघवः</summary>

यथा पृथुः एवमपरे च बुधाः सारासारविवेककुशलाः सर्वत्र सर्वेषु [^v19]पदार्थेषु सारमाददते । गोरूपाया धरित्र्याः क्षीरं प्रदुह्य सर्ववस्तुषु सारं निहितवन्त इत्यर्थः, [^v20]एतदेवाह अन्ये ऋषिप्रभृतयः यथाकामं स्वस्वकामानुरूपं पृथुभावितां पृथुना वशीकृतां [^v21]गां 
दुदुहुः ॥ १३ ॥

[^v19]: T omits पदार्थेषु

[^v20]: A,B,T तदेवाह

[^v21]: A,B,T omit गां

</details>

#### श्लोक-१४


<details open><summary>विश्वास-प्रस्तुतिः</summary>

ऋषयो दुदुहुर्देवीमिन्द्रियेष्वथ सत्तम।  
वत्सं बृहस्पतिं कृत्वा पयश्छन्दोमयं शुचि॥
</details>

<details><summary>मूलम्</summary>

ऋषयो दुदुहुर्देवीमिन्द्रियेष्वथ सत्तम।  
वत्सं बृहस्पतिं कृत्वा पयश्छन्दोमयं [^m17]शुचि॥ १४ ॥

[^m17]: W भुवि

</details>

<details><summary>अनुवाद (हिन्दी)</summary>

ऋषियोंने बृहस्पतिजीको बछड़ा बनाकर इन्द्रिय (वाणी, मन और श्रोत्र) रूप पात्रमें पृथ्वीदेवीसे वेदरूप पवित्र दूध दुहा॥ १४॥
</details>

<details><summary>वीरराघवः</summary>

के के किं किम् अदुहन् ? तत्राह - **ऋषय** इति । ऋषयो वसिष्ठादयः बृहस्पतिं वत्सं कृत्वा देवीं धरित्रीमिन्द्रियेषु पात्रभूतेषु, वाङ्मनश्श्रवणैः वेदग्रहणादिन्द्रियाणां पात्रत्वम् । हे सत्तम ! विदुर ! शुचि पवित्रं छन्दोमयं छन्दः प्रचुरं छन्दः प्रकृतित्वेन तत्प्राचुर्यमात्र विवक्षितं, पयः क्षीरं दुदुहुः दुग्धवन्तः ॥ १४ ॥
</details>

#### श्लोक-१५


<details open><summary>विश्वास-प्रस्तुतिः</summary>

कृत्वा वत्सं सुरगणा इन्द्रं सोममदूदुहन्।  
हिरण्मयेन पात्रेण वीर्यमोजो बलं पयः॥
</details>

<details><summary>मूलम्</summary>

कृत्वा वत्सं सुरगणा इन्द्रं सोममदूदुहन्।  
हिरण्मयेन पात्रेण वीर्यमोजो बलं पयः॥ १५ ॥
</details>

<details><summary>अनुवाद (हिन्दी)</summary>

देवताओंने इन्द्रको बछड़ेके रूपमें कल्पना कर सुवर्णमय पात्रमें अमृत, वीर्य (मनोबल), ओज (इन्द्रियबल) और शारीरिक बलरूप दूध दुहा॥ १५॥
</details>

<details><summary>वीरराघवः</summary>

तदा सुरगणाः इन्द्रं वत्सं कृत्वा हिरण्मयेन पात्रेण वीर्यं मनश्शक्तिः, ओजः इन्द्रियशक्तिः, बलं देहशक्तिः, एतत्त्रयसम्पादकं सोमममृ[^v22]तं तदात्मकं पयः अदूदुहन् ॥ १५ ॥

[^v22]: W तापरात्मकं

</details>

#### श्लोक-१६


<details open><summary>विश्वास-प्रस्तुतिः</summary>

दैतेया दानवा वत्सं प्रह्रादमसुरर्षभम्।  
विधायादूदुहन् क्षीरमयःपात्रे सुरासवम्॥
</details>

<details><summary>मूलम्</summary>

दैतेया दानवा वत्सं प्रह्लादमसुरर्षभम्।  
विधा[^m18]यं दुदुहुः क्षीरम[^m19]यः पात्रे सुरासवम्॥ १६ ॥

[^m18]: A,B,G,I,J,T,W यादुदुहन्

[^m19]: W यस्पा

</details>

<details><summary>अनुवाद (हिन्दी)</summary>

दैत्य और दानवोंने असुरश्रेष्ठ प्रह्लादजीको वत्स बनाकर लोहेके पात्रमें मदिरा और आसव (ताड़ी आदि) रूप दूध दुहा॥ १६॥
</details>

<details><summary>वीरराघवः</summary>

दितेरपत्यानि, दानवाः, दोग्धारः असुरश्रेष्ठं प्रह्लादं वत्सं विधाय कृत्वा [^v23]अयस्पात्रे “गौडी पैष्टी च माध्वी च विज्ञेया त्रिविधा सुरा" (मनु. स्मृ. 11-94) इति त्रिविधां सुरामासवं च तालादिमद्यं पयः दुदुहुः । कार्यकारणयोरभेदोपचारेण सुरासवं पयो दुदुहुरित्यभेदनिर्देशः, एवमग्रेऽपि ॥ १६ ॥

[^v23]: A,B,T अयः पात्रे

</details>

#### श्लोक-१७


<details open><summary>विश्वास-प्रस्तुतिः</summary>

गन्धर्वाप्सरसोऽधुक्षन् पात्रे पद्ममये पयः।  
वत्सं विश्वावसुं कृत्वा गान्धर्वं मधु सौभगम्॥
</details>

<details><summary>मूलम्</summary>

गन्धर्वाप्सरसोऽधुक्षन् पात्रे पद्ममये पयः।  
वत्सं विश्वावसुं कृत्वा गान्धर्वं मधु सौभगम्॥ १७ ॥
</details>

<details><summary>अनुवाद (हिन्दी)</summary>

गन्धर्व और अप्सराओंने विश्वावसुको बछड़ा बनाकर कमलरूप पात्रमें संगीतमाधुर्य और सौन्दर्यरूप दूध दुहा॥ १७॥
</details>

<details><summary>वीरराघवः</summary>

गन्धर्वाः अप्सरसश्च दोग्धारः विश्वावसुं वत्सं कृत्वा पद्ममये पद्मात्मके पात्रे [^v24]गान्धर्वं गन्धर्वाणां सम्बन्धि [^v25]मधु वाङ्माधुर्यं, सौभगम् अप्सरसां सम्बन्धि[^v25] सौन्दर्यं च पयः अधुक्षन् दुदुहुः ॥ १७ ॥

[^v24]: A,B,T omit गान्धर्वं

[^v25]: A,B,T omit

</details>

#### श्लोक-१८


<details open><summary>विश्वास-प्रस्तुतिः</summary>

वत्सेन पितरोऽर्यम्णा कव्यं क्षीरमधुक्षत।  
आमपात्रे महाभागाः श्रद्धया श्राद्धदेवताः॥
</details>

<details><summary>मूलम्</summary>

वत्सेन पितरोऽर्यम्णा कव्यं क्षीरमधुक्षत।  
आमपात्रे महाभा[^m20]गं श्रद्धया श्राद्धदेवताः॥ १८ ॥

[^m20]: A,B,G,I,J,T गाः श्रः

</details>

<details><summary>अनुवाद (हिन्दी)</summary>

श्राद्धके अधिष्ठाता महाभाग पितृगणने अर्यमा नामके पित्रीश्वरको वत्स बनाया तथा मिट्टीके कच्चे पात्रमें श्रद्धापूर्वक कव्य (पितरोंको अर्पित किया जानेवाला अन्न) रूप दूध दुहा॥ १८॥
</details>

<details><summary>वीरराघवः</summary>

श्राद्धदेवताः पितरः पित्रादिपितृगणाः दोग्धारः अर्यम्णा वत्सेन अर्यमणं वत्सं कृत्वेत्यर्थः । आमपात्रे अपक्वे मृण्मये पात्रे श्रद्धया कव्यं पितॄणामन्नं क्षीरमधुक्षत दुदुहुः, आर्षत्वात् व्यत्ययेनादादेशः । कव्यस्य विशेषेण श्रद्धया देयत्वज्ञापनाय श्रद्धया अधुक्षतेत्युक्तं, यद्यपि श्रद्धयादेयं श्राद्धं (सा अस्य) "तस्य देवता" (अष्टा. 4-2-24) इत्यवयवार्थादेव कव्यस्य श्रद्धापूर्वकत्वं प्रतीयते, तथापि गच्छतीति गौः "गमेर्डोः" (उणादि सू. 2-68) गौर्गच्छतीत्यत्र प्रकृत्युपात्तगमनस्येव प्रकृत्युपात्तश्रद्धाया अविवक्षणात् श्रद्धयेत्युक्तम् ॥ १८ ॥
</details>

#### श्लोक-१९


<details open><summary>विश्वास-प्रस्तुतिः</summary>

प्रकल्प्य वत्सं कपिलं सिद्धाः सङ्कल्पनामयीम्।  
सिद्धिं नभसि विद्यां च ये च विद्याधरादयः॥
</details>

<details><summary>मूलम्</summary>

प्रकल्प्य वत्सं कपिलं सिद्धाः सङ्कल्पनामयीम्।  
सिद्धिं नभसि विद्यां च ये च विद्याधरादयः॥ १९ ॥
</details>

<details><summary>अनुवाद (हिन्दी)</summary>

फिर कपिलदेवजीको बछड़ा बनाकर आकाशरूप पात्रमें सिद्धोंने अणिमादि अष्टसिद्धि तथा विद्याधरोंने आकाशगमन आदि विद्याओंको दुहा॥ १९॥
</details>

<details><summary>वीरराघवः</summary>

सिद्धा दोग्धारः कपिलं मुनिं वत्सं प्रकल्प्य [^v26]विधाय नभसि आकाशे पात्रे सङ्कल्पनामयीं सङ्कल्पप्रचुरामणिमादेः सङ्कल्पानु[^v27]सारभावित्वात् सङ्कल्पनामयीमित्युक्तम् । सिद्धिमणिमादिसिद्धिम् अधुक्षन्त । तथा ये च विद्याधरादयस्ते दोग्धारः ते पितरमेव वत्सं कपिलं प्रकल्प्य नभस्येव पात्रे खेचरत्वादिरूपां विद्यां क्षीरात्मना दुदुहुः ॥ १९ ॥

[^v26]: A,B,T omit विधाय

[^v27]: A,B,T सारित्वात्

</details>

#### श्लोक-२०


<details open><summary>विश्वास-प्रस्तुतिः</summary>

अन्ये च मायिनो मायामन्तर्धानाद‍्भुतात्मनाम्।  
मयं प्रकल्प्य वत्सं ते दुदुहुर्धारणामयीम्॥
</details>

<details><summary>मूलम्</summary>

अन्ये च मायिनो मायामन्तर्धा[^m21]नाद‍्भुतात्मनाम्।  
मयं प्रकल्प्य [^m22]वत्सत्वे ते दुदुहुर्धारणामयीम्॥ २० ॥

[^m21]: M,Ma नगतात्मना; Ms नगतात्मनाम्

[^m22]: A,B,G,I,J,T वत्सं ते

</details>

<details><summary>अनुवाद (हिन्दी)</summary>

किम्पुरुषादि अन्य मायावियोंने मयदानवको बछड़ा बनाया तथा अन्तर्धान होना, विचित्र रूप धारण कर लेना आदि संकल्पमयी मायाओंको दुग्धरूपसे दुहा॥ २०॥
</details>

<details><summary>वीरराघवः</summary>

अथान्ये च मायिनः आश्चर्यरूपधारिणः किम्पुरुषादयो दोग्धारः वत्सत्वे वत्सभावे [^v28]मयं प्रकल्प्य[^v28], मयं वत्सं कृत्वेत्यर्थः । धारणामयीं धारणाप्रचुरां मनोव्यापारविशेषधारणाख्ययोगानुसारित्वाद्धारणामयीमित्युक्तम्, एतच्चैकादशस्कन्धे स्फुटीभविष्यति, अन्तर्धानमद्भुतरूपं चेत्येतदुभयकारित्वेन तदात्मिकां मायां विचित्ररूपसर्गकारिणीं शक्तिं दुदुहुः ॥ २० ॥

[^v28]: W omits

</details>

#### श्लोक-२१


<details open><summary>विश्वास-प्रस्तुतिः</summary>

यक्षरक्षांसि भूतानि पिशाचाः पिशिताशनाः।  
भूतेशवत्सा दुदुहुः कपाले क्षतजासवम्॥
</details>

<details><summary>मूलम्</summary>

यक्षरक्षांसि भूतानि पिशाचाः पिशिताशनाः।  
भूतेशवत्सा दुदुहुः कपाले क्षतजासवम्॥ २१ ॥
</details>

<details><summary>अनुवाद (हिन्दी)</summary>

इसी प्रकार यक्ष-राक्षस तथा भूत-पिशाचादि मांसाहारियोंने भूतनाथ रुद्रको बछड़ा बनाकर कपालरूप पात्रमें रुधिरासवरूप दूध दुहा॥ २१॥
</details>

<details><summary>वीरराघवः</summary>

पिशिताशना मांसभक्षा यक्षादयो दोग्धारः भूतेशो रुद्रो वत्सो येषां ते । भूतेशं वत्सं विधायेत्यर्थः । कपाले पात्रे क्षतजं रुधिरं, तदेवासवम् आसववन्मादकत्वात् आसवमित्युक्तं दुदुहः ॥ २१ ॥
</details>

#### श्लोक-२२


<details open><summary>विश्वास-प्रस्तुतिः</summary>

तथाहयो दन्दशूकाः सर्पा नागाश्च तक्षकम्।  
विधाय वत्सं दुदुहुर्बिलपात्रे विषं पयः॥
</details>

<details><summary>मूलम्</summary>

तथाहयो दन्दशूकाः सर्पा नागाश्च तक्षकम्।  
विधाय वत्सं दुदुहुर्बिलपात्रे विषं पयः॥ २२ ॥
</details>

<details><summary>अनुवाद (हिन्दी)</summary>

बिना फनवाले साँप, फनवाले साँप, नाग और बिच्छू आदि विषैले जन्तुओंने तक्षकको बछड़ा बनाकर मुखरूप पात्रमें विषरूप दूध दुहा॥ २२॥
</details>

<details><summary>वीरराघवः</summary>

अहयो निष्फणा, दन्दशूकाः दंशनस्वभावाः, सर्पाः सफणाः, त एव कद्रूसन्ततिजाता नागाः, दोग्धारः तक्षकं वत्सं विधाय बिलान्येव पात्राणि तेषु विषं पयः दुदुहुः ॥ २२ ॥
</details>

#### श्लोक-२३


<details open><summary>विश्वास-प्रस्तुतिः</summary>

पशवो यवसं क्षीरं वत्सं कृत्वा च गोवृषम्।  
अरण्यपात्रे चाधुक्षन्मृगेन्द्रेण च दंष्ट्रिणः॥
</details>

<details><summary>मूलम्</summary>

पशवो यवसं क्षीरं वत्सं कृत्वा च गोवृषम्।  
अरण्यपात्रे चाधुक्षन्मृगेन्द्रेण च दंष्ट्रिणः॥ २३ ॥
</details>

<details><summary>वीरराघवः</summary>

तदा पशवो दोग्धारः गोवृषं गोषु वृषं श्रेष्ठं रुद्रवाहनं वृषभं बत्सं कृत्वा अरण्यमेव पात्रं तस्मिन् [^v29]तृणं क्षीरम् अधुक्षन्, मृगेन्द्रेणेत्युत्त[^v30]रेणान्वयः ॥ २३ ॥

[^v29]: T omits तृणं

[^v30]: W रत्रा

</details>

#### श्लोक-२४


<details open><summary>विश्वास-प्रस्तुतिः</summary>

क्रव्यादाः प्राणिनः क्रव्यं दुदुहुः स्वे कलेवरे।  
सुपर्णवत्सा विहगाश्चरं चाचरमेव च॥
</details>

<details><summary>मूलम्</summary>

क्रव्यादाः प्राणिनः क्रव्यं दुदुहुः [^m23]स्वकले[^m24]बरे।  
सुपर्णवत्सा विहगाश्चरं चाचरमेव च॥ २४ ॥

[^m23]: A,B,G,I,J,T स्वे

[^m24]: A,B,G,I,J,M,Ma,T वरे

</details>

<details><summary>अनुवाद (हिन्दी)</summary>

पशुओंने भगवान् रुद्रके वाहन बैलको वत्स बनाकर वनरूप पात्रमें तृणरूप दूध दुहा। बड़ी-बड़ी दाढ़ोंवाले मांसभक्षी जीवोंने सिंहरूप बछड़ेके द्वारा अपने शरीररूप पात्रमें कच्चा मांसरूप दूध दुहा तथा गरुडजीको वत्स बनाकर पक्षियोंने कीट-पतंगादि चर और फलादि अचर पदार्थोंको दुग्धरूपसे दुहा॥ २३-२४॥
</details>

<details><summary>वीरराघवः</summary>

क्रव्यादा मांसाशिनः दंष्ट्रिणो व्याघ्रादयः प्राणिनः दोग्धारः मृगेन्द्रेण सिंहेन वत्सेन स्वकले[^v31]बरे पात्रे क्रव्यं मांसं दुदुहः । विहगाः पक्षिणः सुपर्णो गरुडः येषां ते चरं कीटादिकम् अचरं फलादिकं च दुदुहुः ॥ २४ ॥

[^v31]: A,B,T वरे

</details>

#### श्लोक-२५


<details open><summary>विश्वास-प्रस्तुतिः</summary>

वटवत्सा वनस्पतयः पृथग्रसमयं पयः।  
गिरयो हिमवद्वत्सा नानाधातून् स्वसानुषु॥
</details>

<details><summary>मूलम्</summary>

वटवत्सा वन[^m25]स्पतयः पृथ[^m26]ग्रसमयं पयः।  
गिरयो हिमवद्वत्सा नानाधातून् स्वसानुषु॥ २५ ॥

[^m25]: V स्पत्यः

[^m26]: V ग्रोह

</details>

<details><summary>अनुवाद (हिन्दी)</summary>

वृक्षोंने वटको वत्स बनाकर अनेक प्रकारका रसरूप दूध दुहा और पर्वतोंने हिमालयरूप बछड़ेके द्वारा अपने शिखररूप पात्रोंमें अनेक प्रकारकी धातुओंको दुहा॥ २५॥
</details>

<details><summary>वीरराघवः</summary>

वनस्पतयः वृक्षाः वटो वत्सो येषां तथाभूतास्सन्तः पृथक् कट्वाम्लमधुरादिभिन्नं रसमयं पयः दुदुहः । गिरयः पर्वता दोग्धारः हिमवान् वत्सो येषां तथाभूतास्सन्तः स्वसानुषु पात्रभूतेषु नानाधातून् गैरिकादीन् दुदुहः ॥ २५ ॥
</details>

#### श्लोक-२६


<details open><summary>विश्वास-प्रस्तुतिः</summary>

सर्वे स्वमुख्यवत्सेन स्वे स्वे पात्रे पृथक् पयः।  
सर्वकामदुघां पृथ्वीं दुदुहुः पृथुभाविताम्॥
</details>

<details><summary>मूलम्</summary>

सर्वे स्वमुख्यवत्सेन स्वे स्वे पात्रे पृथक् [^m27]पयः।  
सर्वकामदुधां पृथ्वीं दुदुहुः पृथुभावि[^m28]ताम्॥ २६ ॥

[^m27]: M,Ma पृथक् ।

[^m28]: M,Ma,Ms मुदुहन्

</details>

<details><summary>अनुवाद (हिन्दी)</summary>

पृथ्वी तो सभी अभीष्ट वस्तुओंको देनेवाली है और इस समय वह पृथुजीके अधीन थी। अतः उससे सभीने अपनी-अपनी जातिके मुखियाको बछड़ा बनाकर अलग-अलग पात्रोंमें भिन्न-भिन्न प्रकारके पदार्थोंको दूधके रूपमें दुह लिया॥ २६॥
</details>

<details><summary>वीरराघवः</summary>

अनुक्तसङ्ग्रहार्थमाह । सर्वे स्वजातौ यो मुख्यस्तेन वत्सेन स्वे स्वे पात्रे सर्वान् स्वापेक्षितान् कामान् दोग्धीति तां सर्वकामदुघां पृथ्वीं पृथक् [^v32]पृथक् पयः दुदुहुः ॥ २६ ॥

[^v32]: T omits पृथक्

</details>

#### श्लोक-२७


<details open><summary>विश्वास-प्रस्तुतिः</summary>

एवं पृथ्वादयः पृथ्वीमन्नादाः स्वन्नमात्मनः।  
दोहवत्सादिभेदेन क्षीरभेदं कुरूद्वह॥
</details>

<details><summary>मूलम्</summary>

एवं पृथ्वादयः पृथ्वी[^m29]मन्नादाः स्वन्नमात्मनः।  
दोहवत्सादिभेदेन क्षीरभेदं कुरूद्वह॥ २७ ॥

[^m29]: M,Ma,Ms मुदुहन्

</details>

<details><summary>अनुवाद (हिन्दी)</summary>

कुरुश्रेष्ठ विदुरजी! इस प्रकार पृथु आदि सभी अन्न-भोजियोंने भिन्न-भिन्न दोहन-पात्र और वत्सोंके द्वारा अपने-अपने विभिन्न अन्नरूप दूध पृथ्वीसे दुहे॥ २७॥
</details>

<details><summary>वीरराघवः</summary>

उपसंहरति - **एवमिति** । एवमन्नादाः [^v33]अन्नाकाङ्क्षिणः पृथ्वादय आत्मनः स्वस्य स्वन्नं समीचीनमन्नं स्वाभीष्टमन्नमित्यर्थः । तदेव क्षीरभेदं दोहः पात्रं दोहादिभेदेन दुदुहुः । हे कुरूद्वह ! ॥ २७ ॥

[^v33]: A,B,T अन्न

</details>

#### श्लोक-२८


<details open><summary>विश्वास-प्रस्तुतिः</summary>

ततो महीपतिः प्रीतः सर्वकामदुघां पृथुः।  
दुहितृत्वे चकारेमां प्रेम्णा दुहितृवत्सलः॥
</details>

<details><summary>मूलम्</summary>

[^m30]ततो महीपतिः प्रीतः सर्वकामदुघां पृथुः।  
दुहितृत्वे चकारेमां प्रेम्णा दुहितृवत्सलः॥ २८ ॥

[^m30]: W एवं

</details>

<details><summary>अनुवाद (हिन्दी)</summary>

इससे महाराज पृथु ऐसे प्रसन्न हुए कि सर्वकामदुहा पृथ्वीके प्रति उनका पुत्रीके समान स्नेह हो गया और उसे उन्होंने अपनी कन्याके रूपमें स्वीकार कर लिया॥ २८॥
</details>

<details><summary>वीरराघवः</summary>

ततो महीपतिः पृथुः प्रीत[^v34]स्सन् सर्वकामदुघामिमां पृथ्वीं प्रेम्णा दुहितृत्वे चकार दुहितरममन्यतेत्यर्थः । यतोऽयं दुहितृवत्सलः ॥ २८ ॥

[^v34]: W omits सन्

</details>

#### श्लोक-२९


<details open><summary>विश्वास-प्रस्तुतिः</summary>

चूर्णयन् स्वधनुष्कोट्या गिरिकूटानि राजराट्।  
भूमण्डलमिदं वैन्यः प्रायश्चक्रे समं विभुः॥
</details>

<details><summary>मूलम्</summary>

चूर्णयन् स्वध[^m31]नुष्कोट्या गिरिकूटानि राजराट्।  
भूमण्डलमिदं वैन्यः प्रायश्चक्रे समं विभुः॥ २९ ॥

[^m31]: M,Ma,Ms,V,W नुः को

</details>

<details><summary>अनुवाद (हिन्दी)</summary>

फिर राजाधिराज पृथुने अपने धनुषकी नोकसे पर्वतोंको फोड़कर इस सारे भूमण्डलको प्रायः समतल कर दिया॥ २९॥
</details>

<details><summary>वीरराघवः</summary>

ततो राजराट् राज्ञां राजा विभुः समर्थः वैन्यः पृथुः स्व[^v35]धनुष्कोट्या स्वधनुषोऽग्रेण गिरिकूटानि गिरिशृङ्गाणि चूर्णयन् भूमण्डलं प्रायशः समं चक्रे । प्रायोग्रहरणात्तेनासमीकृतमपि क्वचित् क्वचित् दृश्यत इत्यभिप्रेतम् ॥ २९ ॥

[^v35]: W धनुः कोटया

</details>

#### श्लोक-३०


<details open><summary>विश्वास-प्रस्तुतिः</summary>

अथास्मिन् भगवान् वैन्यः प्रजानां वृत्तिदः पिता।  
निवासान् कल्पयाञ्चक्रे तत्र तत्र यथार्हतः॥
</details>

<details><summary>मूलम्</summary>

अथास्मिन् भगवान् वैन्यः प्रजानां वृत्तिदः पिता।  
निवासान् कल्पयाञ्चक्रे तत्र तत्र यथार्हतः॥ ३० ॥
</details>

<details><summary>अनुवाद (हिन्दी)</summary>

वे पिताके समान अपनी प्रजाके पालन-पोषणकी व्यवस्थामें लगे हुए थे। उन्होंने इस समतल भूमिमें प्रजावर्गके लिये जहाँ-तहाँ यथायोग्य निवासस्थानोंका विभाग किया॥ ३०॥
</details>

<details><summary>वीरराघवः</summary>

अथ दोहनसमीकरणानन्तरं प्रजानां वृत्तिदः जीविकाप्रदः पिता पितृवद्रक्षकश्च भगवान् वैन्यः पृथुः यथार्हतः यथायोग्यं तत्र [^v36]तत्र [^v37]अस्मिन् भूमण्डले प्रजानिवासान् कल्पयाञ्चक्रे ॥ ३० ॥

[^v36]: A,B,T omit तत्र

[^v37]: A,B,T तस्मिन्

</details>

#### श्लोक-३१


<details open><summary>विश्वास-प्रस्तुतिः</summary>

ग्रामान् पुरः पत्तनानि दुर्गाणि विविधानि च।  
घोषान् व्रजान् सशिविरानाकरान् खेटखर्वटान्॥
</details>

<details><summary>मूलम्</summary>

ग्रामान् पुरः [^m32]पत्तनानि दुर्गाणि विविधानि च।  
घोषान् व्र[^m33]जांश्च सशिबिरानाकरान् खेटख[^m34]र्वटान्॥ ३१ ॥

[^m32]: V पट्टणानि

[^m33]: A,B,G,I,J,T,V जान् स

[^m34]: W र्प

</details>

<details><summary>अनुवाद (हिन्दी)</summary>

अनेकों गाँव, कस्बे, नगर, दुर्ग, अहीरोंकी बस्ती, पशुओंके रहनेके स्थान, छावनियाँ, खानें, किसानोंके गाँव और पहाड़ोंकी तलहटीके गाँव बसाये॥ ३१॥
</details>

<details><summary>वीरराघवः</summary>

के ते निवासास्तत्कल्पिता इत्यत्राह - **ग्रामानिति** । ग्रामा हट्टादिशून्याः, पुरः हट्टादिमत्यः, [^v38]ता एव महत्यः[^v38] पत्तनानि, दुर्गाणि विविधानि औदकपार्वतवार्क्षादिभेदभिन्नानि, घोषान् आभीराणां निवासान्, व्रजान् गवां निवासस्थानानि, शिबिरान् सेनानिवासस्थानानि, [^v39]तत्सहितान्[^v39] आकरान् स्वर्णोत्पत्तिस्थानानि, खेटान् कृषीवलग्रामान्, [^v40]खर्पटान् पर्वतप्रान्तग्रामान्, कल्पयामासेत्यन्वयः ॥ ३१ ॥

[^v38]: W omits

[^v39]: W omits

[^v40]: W र्व

</details>

#### श्लोक-३२


<details open><summary>विश्वास-प्रस्तुतिः</summary>

प्राक‍‍्पृथोरिह नैवैषा पुरग्रामादिकल्पना।  
यथासुखं वसन्ति स्म तत्र तत्राकुतोभयाः॥
</details>

<details><summary>मूलम्</summary>

प्राक‍‍्पृथोरिह नैवैषा पुरग्रामादिकल्पना।  
यथासुखं वसन्ति स्म तत्र तत्राकुतोभयाः॥ ३२ ॥
</details>

<details><summary>अनुवाद (हिन्दी)</summary>

महाराज पृथुसे पहले इस पृथ्वीतलपर पुर-ग्रामादिका विभाग नहीं था; सब लोग अपने-अपने सुभीतेके अनुसार बेखटके जहाँ-तहाँ बस जाते थे॥ ३२॥
</details>

<details><summary>अनुवाद (समाप्ति)</summary>

इति श्रीमद‍्भागवते महापुराणे पारमहंस्यां संहितायां चतुर्थस्कन्धे पृथुविजयेऽष्टादशोऽध्यायः॥ १८॥
</details>

<details><summary>वीरराघवः</summary>

किं पृथोः प्राक् ग्रामादयो नाभूवन् ? नेत्याह । इह भूमण्डले पृथोः प्राक् पूर्वमेषा पुरग्रामादिकल्पना नैव नास्त्येवेत्यर्थः । तत्र पृथुकल्पितग्रमादिषु, नास्ति कुतोऽपि भयं यासां ताः, प्रजा यथासुखं स्वस्वसुखानुसारेण वसन्ति स्म अवसन्नित्यर्थः ॥ ३२ ॥

</details>
