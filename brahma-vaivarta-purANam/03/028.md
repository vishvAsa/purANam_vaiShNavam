---
title: ०२८

---
रेणुकोवाच ॥  
ब्रह्मन्ननुगमिष्यामि प्राणनाथस्य साम्प्रतम् ।  
ऋतोश्चतुर्थदिवसे मृतोऽयं चाद्य मानदः ॥ १ ॥  
कर्त्तव्या का व्यवस्थाऽत्र वद वेदविदां वर॥  
त्वमागतो मे सहसा पुण्येन कतिजन्मनाम् ॥२॥  
भृगुरुवाच ॥ अहो पुण्यवतो भर्तुरनुगच्छ महासति ॥  
चतुर्थदिवसं शुद्धं स्वामिनः सर्वकर्मसु ॥ ३ ॥  
शुद्धा भर्त्तुश्चतुर्थेऽह्नि न शुद्धा दैवपित्र्ययोः ॥  
दैवे कर्मणि पित्र्ये च पञ्चमेऽह्नि विशुद्ध्यति ॥ ४ ॥  
व्यालग्राही यथा व्यालं बिलादुद्धरते बलात् ॥  
तद्वत्स्वामिनमादाय साध्वी स्वर्गं प्रयाति च ॥५॥  
मोदते स्वामिना तत्र यावदिन्द्राश्चतुर्दश ॥  
अत ऊर्ध्वं कर्मभोगं भुङ्क्ष्व साध्वि शुभाशुभम् ॥ ६ ॥  
स पुत्रो भक्तिदाता यः सा च स्त्री याऽनुगच्छति ॥  
स बन्धुर्दानदाता यः स शिष्यो गुरुमर्चयेत् ॥ ७ ॥  
सोऽभीष्टदेवो यो रक्षेत्स राजा पालयेत्प्रजाः ॥  
स च स्वामी प्रियां धर्मे मतिं दातुमिहेश्वरः ॥ ८ ॥  
स गुरुर्धर्मदाता यो हरिभक्तिप्रदायकः ॥  
एते प्रशंस्या वेदेषु पुराणेषु च निश्चितम् ॥ ९ ॥  
रेणुकोवाच ॥  
गन्तुं स्वस्वामिना सार्द्धं का शक्ता भारते मुने ॥  
का वाऽप्यशक्ता नारीषु तन्मे ब्रूहि तपोधन ॥ १० ॥  
भृगुरुवाच ॥  
बालापत्याश्च गर्भिण्यो ह्यदृष्टऋतवस्तथा ॥  
रजस्वला च कुलटा गलितव्याधिसंयुता ॥ ११ ॥  
पतिसेवाविहीना या ह्यभक्ता कटुभाषिणी ॥  
एता गच्छन्ति चेद्दैवान्न कान्तं प्राप्नुवन्ति ताः ॥ १२ ॥  
संस्कृताग्निं पुरो दत्त्वा चितासु शयितं पतिम् ॥  
कान्तास्तमनुगच्छन्ति कान्ताश्चेत्प्राप्नुवन्ति ताः ॥ १३ ॥  
अनुगच्छन्ति याः कान्तं तमेव प्राप्नुवन्ति ताः ॥  
सार्द्धं कृत्वा पुण्यभोगं दिवि जन्मनि जन्मनि ॥ १४ ॥  
इयं ते कथिता साध्वि व्यवस्था गृहिणां ध्रुवम् ॥  
तीर्थे ज्ञानमृतानां च वैष्णवानां गतिं शृणु॥ ॥ १५ ॥  
या साध्वी वैष्णवं कान्तं यत्र यत्रानुगच्छति ॥  
प्रयाति स्वामिना सार्द्धं वैकुण्ठे हरिसन्निधिम् ॥ १६ ॥  
विशेषो नास्ति भक्तानां तीर्थे वाऽन्यत्र नारद ॥  
मरणेन फलं तुल्यं मुक्तानां कृष्णभाविनाम् ॥ १७ ॥  
तयोः पातो नास्ति तस्मान्महति प्रलयं सति ॥  
नारायणं तं भजेत पुमान्स्त्री कमलालयाम् ॥ १८ ॥  
तीर्थे ज्ञानमृतश्चापि वैकुण्ठं याति निश्चितम् ॥  
सभार्यो मोदते तत्र यावद्वै ब्रह्मणां शतम् ॥ १९ ॥  
इत्युक्त्वा रेणुकां तत्र जामदग्न्यमुवाच ह ॥  
वेदोक्तं वचनं सर्वं स भृगुः समयोचितम् ॥ २० ॥  
एहि वत्स महाभाग त्यज शोकममङ्गलम् ॥  
उत्तानं कुरु तातं च दक्षिणाशिरसं भृगो ॥ २१ ॥  
वस्त्रयज्ञोपवीतं च नूतनं परिधापय ॥  
अनश्रुनयनो भूत्वा सन्तिष्ठन्दक्षिणामुखः ॥ २२ ॥  
अरणीसम्भवाग्निं च गृहाण प्रीतिपूर्वकम् ॥  
पृथिव्यां यानि तीर्थानि सर्वेषां स्मरणं कुरु ॥ २३ ॥  
गयादीनि च तीर्थानि ये च पुण्याः शिलोच्चयाः ॥  
कुरुक्षेत्रं च गङ्गां च यमुनां च सरिद्वराम् ॥२४॥  
कौशिकीं चन्द्रभागां च सर्वपापप्रणाशिनीम् ॥  
गण्डकीमथ काशीं च पनसां सरयूं तथा ॥ २५ ॥  
पुष्पभद्रां च भद्रां च नर्मदां च सरस्वतीम् ॥  
गोदावरीं च कावेरीं स्वर्णरेखां च पुष्करम् ॥ २६ ॥  
रैवतं च वराहं च श्रीशैलं गन्धमादनम् ॥  
हिमालयं च कैलासं सुमेरुं रत्नपर्वतम् ॥ २७ ॥  
वाराणसीं प्रयागं च पुण्यं वृन्दावनं वनम् ॥  
हरिद्वारं च बदरीं स्मारंस्मारे पुनः पुनः ॥ २८ ॥  
चन्दनागरुकस्तूरीसुगन्धिकुसुमं तथा ॥  
प्रदाय वाससाऽऽच्छाद्य स्थापयैनं चितोपरि ॥ २९ ॥  
कर्णाक्षिनासिकास्ये त्वं शलाकां च हिरण्मयीम् ॥  
कृत्वा निर्मन्थनं तात विप्रेभ्यो देहि सादरम् ॥३०॥  
सतिलं ताम्रपात्रं च धेनुं च रजतं तथा ॥  
सदक्षिणं सुवर्णं च दत्त्वाऽग्निं देह्यकातरः ॥ ३१ ॥  
ॐ कृत्वा दुष्कृतं कर्म्म जानता वाऽप्यजानता ॥  
मृत्युकालवशं प्राप्य नरं पञ्चत्वमागतम् ॥ ३२ ॥  
धर्माधर्मसमायुक्तं लोभमोहसमावृतम् ॥  
दह सर्वाणि गात्राणि दिव्याल्ँलोकान्स गच्छतु ॥ ॥ ३३ ॥  
इमं मन्त्रं पठित्वा तु तातं कृत्वा प्रदक्षिणम् ॥  
मन्त्रेणानेन देह्यग्निं जनकाय हरिं स्मरन् ॥ ३४ ॥  
ॐ अस्मत्कुले त्वं जातोऽसि त्वदीयो जायतां पुनः ॥  
असौ स्वर्गाय लोकाय स्वाहेति वद साम्प्रतम् ॥३५॥  
अग्निं देहि शिरःस्थाने हे भृगो भ्रातृभिः सह ॥  
तच्चकार भृगुः सर्वं सगोत्रैराज्ञया भृगोः ॥ ३६ ॥  
अथ पुत्रं रेणुका सा कृत्वा तत्र स्ववक्षसि ॥  
उवाच किञ्चिद्वचनं परिणामसुखावहम् ॥ ३७ ॥  
अविरोधो भवाब्धौ च सर्वमङ्गलमङ्गलम् ॥  
विरोधो नाशबीजं च सर्वोपद्रवकारणम् ॥ ३८ ॥  
अकर्तव्यो विरोधो वै दारुणैः क्षत्रियैः सह ॥  
प्रतिज्ञा चैव कर्त्तव्या मदीये वचने श्रुते ॥३९ ॥  
आलोच्य ब्रह्मणा सार्द्धं भृगुणा दिव्यमन्त्रिणा ॥  
यथोचितं च कर्तव्यं सद्भिरालोचनं शुभम् ॥४०॥  
इत्युक्त्वा तं परित्यज्य कान्तं कृत्वा स्ववक्षसि॥  
सा सुष्वाप चितायां च पश्यन्ती तं हरिस्मृतिः ॥४१॥  
वह्निं ददौ चितायां च स रामो भ्रातृभिः सह ॥  
भ्रातृभिः पितृशिष्यैश्च सार्द्धं स विललाप च ॥ ४२ ॥  
राम रामेति रामेति वाक्यमुच्चार्य्य सा सती ॥  
पुरस्ताज्जामदग्न्यस्य भस्मीभूता बभूव सा॥४३॥  
भर्तुर्नाम समाकर्ण्य तत्राजग्मुर्हरेश्चराः॥  
रथस्थाः श्यामवर्णाश्च सर्वे चारुचतुर्भुजाः ॥ ४४ ॥  
शङ्खचक्रगदापद्मधारिणो वनमालिनः ॥  
किरीटिनः कुण्डलिनः पीतकौशेयवाससः ॥४५॥  
रथे कृत्वा रेणुकां तां गत्वा ते ब्रह्मणः पदम् ॥  
जमदग्निं समादाय प्रजग्मुर्हरिसन्निधिम् ॥४६॥  
तौ दम्पती च वैकुण्ठे तस्थतुर्हरिसन्निधौ ॥  
कृत्वा दास्यं हरेः शश्वत्सर्वमङ्गलमङ्गलम् ॥ ४७ ॥  
अथ रामो ब्राह्मणैश्च भृगुणा सह नारद ॥  
पित्रोः शेषक्रियां कृत्वा ब्राह्मणेभ्यो धनं ददौ ॥ ४८ ॥  
गोभूहिरण्यवासांसि दिव्यशय्यां मनोरमाम् ॥  
सुवर्णाधारसहितां जलमन्नं च चन्दनम् ॥ ४९ ॥  
रत्नदीपं रौप्यशैलं सुवर्णासनमुत्तमम् ॥  
सुवर्णाधारसहितं ताम्बूलं च सुवासितम् ॥५०॥  
छत्रं च पादुके चैव फलं माल्यं मनोहरम् ॥  
फलं मूलादिकं चैव मिष्टान्नं च मनोहरम् ॥  
ब्राह्मणेभ्यो धनं दत्त्वा ब्रह्मलोकं जगाम सः ॥ ५१ ॥  
ददर्श ब्रह्मलोकं स शातकुम्भविनिर्मितम् ॥  
स्वर्णप्राकारसंयुक्तं स्वर्णस्तम्भैर्विभूषितम् ॥ ५२ ॥  
ददर्श तत्र ब्रह्माणं ज्वलन्तं ब्रह्मतेजसा॥  
रत्नसिंहासनस्थं च रत्नभूषणभूषितम् ॥ ५३ ॥  
सिद्धैस्तपश्चान्द्रायणैर्ऋषीन्द्रैः परिवेष्टितम् ॥  
विद्याधरीणां नृत्यं च पश्यन्तं सस्मितं मुदा ॥५४॥  
सङ्गीतमुपशृण्वन्तं गीयमानं च गायकैः ॥  
चन्दनागरुकस्तूरीकुङ्कुमेन विराजितम् ॥५५॥  
तपसां फलदातारं दातारं सर्वसम्पदाम् ॥  
धातारं सर्वजगतां कर्तारं चेश्वरं परम् ॥ ५६ ॥  
परिपूर्णतमं ब्रह्म जपन्तं कृष्णमीश्वरम् ॥  
गुह्ययोगं प्रवोचन्तं पृच्छन्तं शिष्यमण्डलम् ॥ ५७ ॥  
दृष्ट्वा तमव्ययं भक्त्या प्रणनाम भृगुः पुरः ॥  
उच्चैश्च रोदनं कृत्वा स्ववृत्तान्तमुवाच ह॥ ॥ ५८ ॥  
भृगुरुवाच ॥ ब्रह्मंस्त्वद्वंशजातोऽहं जमदग्निसुतो विधे ॥  
पितामहस्त्वमस्माकं सर्वज्ञं कथयामि किम् ॥ ५९ ॥  
मृगयामागतं भूपं पिता मे चोपवासिनम् ॥  
पारणां कारयामास कपिलादत्तवस्तुना ॥ ६० ॥  
स राजा कपिलालोभात्कार्तवीर्य्यार्जुनः स्वयम् ॥  
घातयामास मत्तातमित्युक्त्वोच्चै रुरोद सः ॥६१॥  
निरुध्य बाष्पं स पुनरुवाच करुणानिधिः ॥  
माता मेऽनुगता साध्वी मां विहाय जगद्गुरो ॥ ६२ ॥  
अधुनाऽहमनाथश्च त्वं मे माता पिता गुरुः ॥  
कर्ता पालयिता दाता पाहि मां शरणागतम् ॥६३॥  
आगतोऽहं तव सभां प्रमातुर्मातुराज्ञया ॥  
उपायेन जगन्नाथ मद्वैरिहननं कुरु ॥६४॥  
स राजा स च धर्मिष्ठः स दयालुर्यशस्करः ॥  
स पूज्यः स स्थिरश्रीश्च यो दीनं परिपालयेत् ॥ ६५ ॥  
धनिदीनौ समं दृष्ट्वा यः प्रजां न च पालयेत् ॥  
तद्देहाद्याति रुष्टा श्रीः स भवेद्भ्रष्टराज्यकः ॥ ६६ ॥  
श्रुत्वा विप्रबटोर्वाक्यं करुणासागरो विधिः ॥  
दत्त्वा शुभाशिषं तस्मै वासयामास वक्षसि ॥ ६७ ॥  
श्रुत्वा भृगोः प्रतिज्ञां च विस्मितश्चतुराननः ॥  
अतीव दुष्करां घोरां बहुजीवविघातिनीम् ॥ ६८ ॥  
कर्मणा तद्भवेत्सर्वमिति कृत्वा तु मानसे ॥  
उवाच जामदग्न्यं तं परिणामसुखावहम् ॥६९॥  
ब्रह्मोवाच ॥  
प्रतिज्ञा दुष्करा वत्स वहुजीवविघातिनी॥  
सृष्टिरेषा भगवतः सम्भवेदीश्वरेच्छया ॥ ७० ॥  
सृष्टिः सृष्टा मया पुत्र क्लेशेनैवेश्वराज्ञया ॥  
सृष्टिलुप्तौ प्रतिज्ञा ते दारुणाऽकरुणा परा ॥ ७१ ॥  
त्रिस्सप्तकृत्वो निर्भूपां कर्तुमिच्छसि मेदिनीम् ॥  
एकक्षत्त्रियदोषेण तज्जातिं हन्तुमिच्छसि ॥ ७२ ॥  
ब्रह्मक्षत्त्रियविट्छूद्रैर्नित्या सृष्टिश्चतुर्विधैः ॥  
आविर्भूता तिरोभूता हरेरेव पुनः पुनः ॥ ७३ ॥  
अन्यथा त्वत्प्रतिज्ञा च भविता प्राक्तनेन ते ॥  
बह्वायासेन ते कार्य्यसिद्धिर्भवितुमर्हति ॥ ७४ ॥  
शिवलोकं गच्छ वत्स शङ्करं शरणं व्रज ॥  
पृथिव्यां बहवो भूपाः सन्ति शङ्करकिङ्कराः ॥ ॥ ७५ ॥  
विनाऽज्ञया महेशस्य को वा तान्हन्तुमीश्वरः ॥  
बिभ्रतः कवचं दिव्यं शक्तेर्वै शङ्करस्य च ॥ ७६ ॥  
उपायं कुरु यत्नेन जयबीजं शुभावहम् ॥  
उपायतः समारब्धाः सर्वे सिद्ध्यन्त्युपक्रमाः ॥ ७७ ॥  
श्रीकृष्णमन्त्रकवचग्रहणं कुरु शङ्करात् ॥  
दुर्लभं वैष्णवं तेजः शैवं शाक्तं विजेष्यति ॥ ७८ ॥  
गुरुस्ते जगतां नाथः शिवो जन्मनि जन्मनि ॥  
मन्त्रो मत्तो न युक्तस्ते यो युक्तः स भवेद्विधिः ॥ ७९ ॥  
कर्मणा लभ्यते मन्त्रः कर्मणा लभ्यते गुरुः ॥  
स्वयमेवोपतिष्ठन्ते ये येषां तेषु ते धुवम् ॥ ८० ॥  
त्रैलोक्य विजयं नाम गृहीत्वा कवचं वरम् ॥  
त्रिस्सप्तकृत्वो निर्भूपां करिष्यसि महीं भृगो ॥ ८१ ॥  
दिव्यं पाशुपतं तुभ्यं दाता दास्यति शङ्करः ॥  
तेन दत्तेन मन्त्रेण क्षत्रसङ्घं विजेष्यसि ॥ ८२ ॥  
इति श्रीब्रह्मवैवर्त्ते महापुराणे तृतीये गणपतिखण्डे नारदनारायणसंवादे भृगोर्ब्रह्मलोकगमने ब्रह्मोक्तोपायवर्णनं नामाष्टाविंशोऽध्यायः ॥ २८ ॥