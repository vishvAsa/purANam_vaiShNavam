<!DOCTYPE html>
<html lang="en-us">
  <head>
    <meta charset="utf-8">
    <meta http-equiv="X-UA-Compatible" content="IE=edge,chrome=1">
    
    <title>पुराणे विश्वासटिप्पन्यः  | १</title>
    <meta name="HandheldFriendly" content="True">
    <meta name="MobileOptimized" content="320">

    <meta name="viewport" content="width=device-width,minimum-scale=1">
    <meta name="generator" content="Hugo 0.143.0">
    
    
      <META NAME="ROBOTS" CONTENT="INDEX, FOLLOW">
    

    <link href="/purANam_vaiShNavam/kAvyam/champUH/gauDIya-vaiShNavam/gopAla-champUH/1/" rel="alternate" type="application/rss+xml" title="पुराणे विश्वासटिप्पन्यः" />
    <link href="/purANam_vaiShNavam/kAvyam/champUH/gauDIya-vaiShNavam/gopAla-champUH/1/" rel="feed" type="application/rss+xml" title="पुराणे विश्वासटिप्पन्यः" />

    <meta property="og:url" content="https://vishvAsa.github.io/purANam_vaiShNavam/kAvyam/champUH/gauDIya-vaiShNavam/gopAla-champUH/1/">
  <meta property="og:site_name" content="पुराणे विश्वासटिप्पन्यः">
  <meta property="og:title" content="१">
  <meta property="og:description" content="१। श्री-श्री-गोपाल-चम्पूः
२। पूर्व-चम्पूः1 (१)
**प्रथमं पूरणम् **
श्री-श्री-राधा-रमणाय नमः
श्री-श्री-कृष्ण-चैतन्याय नमः
श्री-कृष्ण कृष्ण-चैतन्य स-सनातन-रूपक ।
गोपाल रघुनाथाप्त-व्रज वल्लभ पाहि माम् ॥१॥
[१] तद् एवम् आरम्भसम्भवदन्तर्महसा सहसा विलिख्य तद् इदम् उल्लिख्यते । किम् इदम्? मदिष्टदेवस्य, मदन्विष्टदयाशिष्टतद्भक्त-समुदयस्य च क्रमतः स्मरणम् आविर्भूतम् । किं वा, केवलस्य मदिष्ट-देवस्य; किं वा, तद्विशिष्टस्य । आं आं, तन्त्रतस् तत् त्रयम् अपि स्वतन्त्रतया लभ्यते । तत्र प्रथमं तावत् प्रथमतः प्रथयामि । अत्र श्री पदम् अन्यद् अन्यद् अपि किञ्चिद् अनुष्टुप्छन्दःपरच्छन्दतया पूर्वत्र च परपरत्र च यत्र न दत्तं, तत्र च सन्धातव्यम् ।">
  <meta property="og:locale" content="en_us">
  <meta property="og:type" content="article">
    <meta property="article:section" content="kavyam">

  <meta itemprop="name" content="१">
  <meta itemprop="description" content="१। श्री-श्री-गोपाल-चम्पूः
२। पूर्व-चम्पूः1 (१)
**प्रथमं पूरणम् **
श्री-श्री-राधा-रमणाय नमः
श्री-श्री-कृष्ण-चैतन्याय नमः
श्री-कृष्ण कृष्ण-चैतन्य स-सनातन-रूपक ।
गोपाल रघुनाथाप्त-व्रज वल्लभ पाहि माम् ॥१॥
[१] तद् एवम् आरम्भसम्भवदन्तर्महसा सहसा विलिख्य तद् इदम् उल्लिख्यते । किम् इदम्? मदिष्टदेवस्य, मदन्विष्टदयाशिष्टतद्भक्त-समुदयस्य च क्रमतः स्मरणम् आविर्भूतम् । किं वा, केवलस्य मदिष्ट-देवस्य; किं वा, तद्विशिष्टस्य । आं आं, तन्त्रतस् तत् त्रयम् अपि स्वतन्त्रतया लभ्यते । तत्र प्रथमं तावत् प्रथमतः प्रथयामि । अत्र श्री पदम् अन्यद् अन्यद् अपि किञ्चिद् अनुष्टुप्छन्दःपरच्छन्दतया पूर्वत्र च परपरत्र च यत्र न दत्तं, तत्र च सन्धातव्यम् ।">
  <meta itemprop="wordCount" content="90155">
  <meta name="twitter:card" content="summary">
  <meta name="twitter:title" content="१">
  <meta name="twitter:description" content="१। श्री-श्री-गोपाल-चम्पूः
२। पूर्व-चम्पूः1 (१)
**प्रथमं पूरणम् **
श्री-श्री-राधा-रमणाय नमः
श्री-श्री-कृष्ण-चैतन्याय नमः
श्री-कृष्ण कृष्ण-चैतन्य स-सनातन-रूपक ।
गोपाल रघुनाथाप्त-व्रज वल्लभ पाहि माम् ॥१॥
[१] तद् एवम् आरम्भसम्भवदन्तर्महसा सहसा विलिख्य तद् इदम् उल्लिख्यते । किम् इदम्? मदिष्टदेवस्य, मदन्विष्टदयाशिष्टतद्भक्त-समुदयस्य च क्रमतः स्मरणम् आविर्भूतम् । किं वा, केवलस्य मदिष्ट-देवस्य; किं वा, तद्विशिष्टस्य । आं आं, तन्त्रतस् तत् त्रयम् अपि स्वतन्त्रतया लभ्यते । तत्र प्रथमं तावत् प्रथमतः प्रथयामि । अत्र श्री पदम् अन्यद् अन्यद् अपि किञ्चिद् अनुष्टुप्छन्दःपरच्छन्दतया पूर्वत्र च परपरत्र च यत्र न दत्तं, तत्र च सन्धातव्यम् ।">
<script type="text/javascript">
    
    let baseURL = "https:\/\/vishvAsa.github.io\/purANam_vaiShNavam\/";
    let basePath = "/" + baseURL.split("/").slice(3).join("/");
    let siteParams = JSON.parse("{\u0022build_img\u0022:\u0022https:\/\/github.com\/vishvAsa\/purANam_vaiShNavam\/actions\/workflows\/build.yml\/badge.svg\u0022,\u0022build_url\u0022:\u0022https:\/\/github.com\/vishvAsa\/purANam_vaiShNavam\/actions\/workflows\/build.yml\u0022,\u0022contactlink\u0022:\u0022https:\/\/github.com\/vishvAsa\/purANam_vaiShNavam\/issues\/new\u0022,\u0022env\u0022:\u0022production\u0022,\u0022githubeditmepathbase\u0022:\u0022https:\/\/github.com\/vishvAsa\/purANam_vaiShNavam\/edit\/content\/\u0022}");
    let pageDefaultsList = JSON.parse("[{\u0022scope\u0022:{\u0022pathPrefix\u0022:\u0022\u0022},\u0022values\u0022:{\u0022comments\u0022:true,\u0022layout\u0022:\u0022page\u0022,\u0022search\u0022:true,\u0022sidebar\u0022:\u0022home_sidebar\u0022,\u0022unicode_script\u0022:\u0022devanagari\u0022}}]");
    let sidebarsData = JSON.parse("{\u0022home_sidebar\u0022:{\u0022contents\u0022:[{\u0022url\u0022:\u0022recdir:\/\/\u0022},{\u0022contents\u0022:[{\u0022title\u0022:\u0022ज्यौतिषम्\u0022,\u0022url\u0022:\u0022..\/jyotiSham\/\u0022},{\u0022title\u0022:\u0022संस्कृतम्\u0022,\u0022url\u0022:\u0022..\/sanskrit\/\u0022},{\u0022title\u0022:\u0022संस्कारः\u0022,\u0022url\u0022:\u0022..\/devaH\/\u0022},{\u0022title\u0022:\u0022आगमः\u0022,\u0022url\u0022:\u0022..\/AgamaH\/\u0022},{\u0022title\u0022:\u0022आगमः शैवः\u0022,\u0022url\u0022:\u0022..\/AgamaH_shaivaH\/\u0022},{\u0022title\u0022:\u0022आगमः वैष्णवः\u0022,\u0022url\u0022:\u0022..\/AgamaH_vaiShNavaH\/\u0022},{\u0022title\u0022:\u0022रामानुजीयम्\u0022,\u0022url\u0022:\u0022..\/rAmAnujIyam\/\u0022},{\u0022title\u0022:\u0022माध्वम्\u0022,\u0022url\u0022:\u0022..\/mAdhvam\/\u0022},{\u0022title\u0022:\u0022आगमः ब्राह्मः\u0022,\u0022url\u0022:\u0022..\/AgamaH_brAhmaH\/\u0022},{\u0022title\u0022:\u0022कल्पान्तरम्\u0022,\u0022url\u0022:\u0022..\/kalpAntaram\/\u0022},{\u0022title\u0022:\u0022Notes Home\u0022,\u0022url\u0022:\u0022..\/notes\/\u0022},{\u0022title\u0022:\u0022वेदाः\u0022,\u0022url\u0022:\u0022..\/vedAH\/\u0022},{\u0022title\u0022:\u0022वेदाः - ऋक्\u0022,\u0022url\u0022:\u0022..\/vedAH_Rk\/\u0022},{\u0022title\u0022:\u0022वेदाः - यजुः\u0022,\u0022url\u0022:\u0022..\/vedAH_yajuH\/\u0022},{\u0022title\u0022:\u0022वेदाः - साम\u0022,\u0022url\u0022:\u0022..\/vedAH_sAma\/\u0022},{\u0022title\u0022:\u0022पुराणम्\u0022,\u0022url\u0022:\u0022..\/purANam\/\u0022},{\u0022title\u0022:\u0022पुराणम् वैष्णवम्\u0022,\u0022url\u0022:\u0022..\/purANam_vaiShNavam\/\u0022},{\u0022title\u0022:\u0022महाभारतम्\u0022,\u0022url\u0022:\u0022..\/mahAbhAratam\/\u0022},{\u0022title\u0022:\u0022रामायणम्\u0022,\u0022url\u0022:\u0022..\/rAmAyaNam\/\u0022},{\u0022title\u0022:\u0022काव्यम्\u0022,\u0022url\u0022:\u0022..\/kAvya\/\u0022},{\u0022title\u0022:\u0022ಕನ್ನಡ\u0022,\u0022url\u0022:\u0022..\/kannaDa\/\u0022},{\u0022title\u0022:\u0022मीमांसा\u0022,\u0022url\u0022:\u0022..\/mImAMsA\/\u0022},{\u0022title\u0022:\u0022त्रिपिटकम्\u0022,\u0022url\u0022:\u0022..\/tipiTaka\/\u0022},{\u0022title\u0022:\u0022पाळयः\u0022,\u0022url\u0022:\u0022..\/pALi\/\u0022},{\u0022title\u0022:\u0022भाषान्तरम्\u0022,\u0022url\u0022:\u0022..\/bhAShAntaram\/\u0022},{\u0022title\u0022:\u0022English Lit\u0022,\u0022url\u0022:\u0022..\/english\/\u0022},{\u0022title\u0022:\u0022Book pub\u0022,\u0022url\u0022:\u0022..\/book-pub\u0022}],\u0022title\u0022:\u0022सङ्ग्रहान्तरम्\u0022},{\u0022title\u0022:\u0022Vishvas\u0027s home page\u0022,\u0022url\u0022:\u0022..\/\u0022},{\u0022title\u0022:\u0022\\u003ci class=\\\u0022fas fa-hand-holding-heart\\\u0022\\u003e\\u003c\/i\\u003eDonate Via Vishvas\u0022,\u0022url\u0022:\u0022https:\/\/vishvAsa.github.io\/interests\/dharma-via-vishvas\/\u0022}],\u0022title\u0022:\u0022भागाः\u0022}}");
    
    var pageRelUrlTree = {};
</script>

    
    <script type="text/javascript">
  let pageVars = {};
  pageVars.pageUrlMinusBasePath = "\/purANam_vaiShNavam\/kAvyam\/champUH\/gauDIya-vaiShNavam\/gopAla-champUH\/1\/".replace(basePath, "/");
  pageVars.pageParams = {};
  pageVars.pageSource = "kAvyam\/champUH\/gauDIya-vaiShNavam\/gopAla-champUH\/1.md";
  console.log(pageVars.pageSource);
  var pageDefaults;
  for (let possiblePageDefaults of pageDefaultsList) {
    if (pageVars.pageSource.startsWith(possiblePageDefaults.scope.pathPrefix)) {
      pageDefaults = possiblePageDefaults.values
    }
  }
    
</script>


    <script src="/purANam_vaiShNavam/webpack_dist/uiLib-bundle.js"></script>







    <link rel="stylesheet" href="/purANam_vaiShNavam/webpack_dist/uiLib.css">
<link rel="stylesheet" href="/purANam_vaiShNavam/css/uiLibPrint.css" media="print" >
<link rel="stylesheet" href="/purANam_vaiShNavam/css/fonts.css" >
<link rel="stylesheet" href="/purANam_vaiShNavam/css/@fortawesome/fontawesome-free/css/solid.min.css">

<link rel="stylesheet" href="/purANam_vaiShNavam/css/@fortawesome/fontawesome-free/css/fontawesome.min.css">


<link rel="alternate" hreflang="sa-Deva" href="https://vishvAsa.github.io/purANam_vaiShNavam/kAvyam/champUH/gauDIya-vaiShNavam/gopAla-champUH/1/" />
<link rel="alternate" hreflang="sa-Deva" href="https://vishvAsa.github.io/purANam_vaiShNavam/kAvyam/champUH/gauDIya-vaiShNavam/gopAla-champUH/1/?transliteration_target=devanagari" />

<link rel="alternate" hreflang="sa-Knda" href="https://vishvAsa.github.io/purANam_vaiShNavam/kAvyam/champUH/gauDIya-vaiShNavam/gopAla-champUH/1/?transliteration_target=kannada" />
<link rel="alternate" hreflang="sa-Mlym" href="https://vishvAsa.github.io/purANam_vaiShNavam/kAvyam/champUH/gauDIya-vaiShNavam/gopAla-champUH/1/?transliteration_target=malayalam" />
<link rel="alternate" hreflang="sa-Telu" href="https://vishvAsa.github.io/purANam_vaiShNavam/kAvyam/champUH/gauDIya-vaiShNavam/gopAla-champUH/1/?transliteration_target=telugu" />
<link rel="alternate" hreflang="sa-Taml-t-sa-Taml-m0-superscript" href="https://vishvAsa.github.io/purANam_vaiShNavam/kAvyam/champUH/gauDIya-vaiShNavam/gopAla-champUH/1/?transliteration_target=tamil_superscripted" />
<link rel="alternate" hreflang="sa-Taml" href="https://vishvAsa.github.io/purANam_vaiShNavam/kAvyam/champUH/gauDIya-vaiShNavam/gopAla-champUH/1/?transliteration_target=tamil" />
<link rel="alternate" hreflang="sa-Gran" href="https://vishvAsa.github.io/purANam_vaiShNavam/kAvyam/champUH/gauDIya-vaiShNavam/gopAla-champUH/1/?transliteration_target=grantha" />

<link rel="alternate" hreflang="sa-Gujr" href="https://vishvAsa.github.io/purANam_vaiShNavam/kAvyam/champUH/gauDIya-vaiShNavam/gopAla-champUH/1/?transliteration_target=gujarati" />
<link rel="alternate" hreflang="sa-Guru" href="https://vishvAsa.github.io/purANam_vaiShNavam/kAvyam/champUH/gauDIya-vaiShNavam/gopAla-champUH/1/?transliteration_target=gurmukhi" />
<link rel="alternate" hreflang="sa-Shar" href="https://vishvAsa.github.io/purANam_vaiShNavam/kAvyam/champUH/gauDIya-vaiShNavam/gopAla-champUH/1/?transliteration_target=sharada" />
<link rel="alternate" hreflang="sa-Dogr" href="https://vishvAsa.github.io/purANam_vaiShNavam/kAvyam/champUH/gauDIya-vaiShNavam/gopAla-champUH/1/?transliteration_target=dogra" />
<link rel="alternate" hreflang="sa-Phag" href="https://vishvAsa.github.io/purANam_vaiShNavam/kAvyam/champUH/gauDIya-vaiShNavam/gopAla-champUH/1/?transliteration_target=phags_pa" />
<link rel="alternate" hreflang="sa-Tibt" href="https://vishvAsa.github.io/purANam_vaiShNavam/kAvyam/champUH/gauDIya-vaiShNavam/gopAla-champUH/1/?transliteration_target=tibetan" />
<link rel="alternate" hreflang="sa-Sidd" href="https://vishvAsa.github.io/purANam_vaiShNavam/kAvyam/champUH/gauDIya-vaiShNavam/gopAla-champUH/1/?transliteration_target=siddham" />
<link rel="alternate" hreflang="sa-Newa" href="https://vishvAsa.github.io/purANam_vaiShNavam/kAvyam/champUH/gauDIya-vaiShNavam/gopAla-champUH/1/?transliteration_target=newa" />
<link rel="alternate" hreflang="sa-Modi" href="https://vishvAsa.github.io/purANam_vaiShNavam/kAvyam/champUH/gauDIya-vaiShNavam/gopAla-champUH/1/?transliteration_target=modi" />
<link rel="alternate" hreflang="sa-Tirh" href="https://vishvAsa.github.io/purANam_vaiShNavam/kAvyam/champUH/gauDIya-vaiShNavam/gopAla-champUH/1/?transliteration_target=tirhuta_maithili" />
<link rel="alternate" hreflang="sa-Gong" href="https://vishvAsa.github.io/purANam_vaiShNavam/kAvyam/champUH/gauDIya-vaiShNavam/gopAla-champUH/1/?transliteration_target=gondi_gujala" />
<link rel="alternate" hreflang="sa-Gonm" href="https://vishvAsa.github.io/purANam_vaiShNavam/kAvyam/champUH/gauDIya-vaiShNavam/gopAla-champUH/1/?transliteration_target=gondi_masaram" />


<link rel="alternate" hreflang="sa-Orya" href="https://vishvAsa.github.io/purANam_vaiShNavam/kAvyam/champUH/gauDIya-vaiShNavam/gopAla-champUH/1/?transliteration_target=oriya" />
<link rel="alternate" hreflang="sa-Beng-t-sa-Beng-m0-assamese" href="https://vishvAsa.github.io/purANam_vaiShNavam/kAvyam/champUH/gauDIya-vaiShNavam/gopAla-champUH/1/?transliteration_target=assamese" />
<link rel="alternate" hreflang="sa-Beng" href="https://vishvAsa.github.io/purANam_vaiShNavam/kAvyam/champUH/gauDIya-vaiShNavam/gopAla-champUH/1/?transliteration_target=bengali" />
<link rel="alternate" hreflang="sa-Mtei" href="https://vishvAsa.github.io/purANam_vaiShNavam/kAvyam/champUH/gauDIya-vaiShNavam/gopAla-champUH/1/?transliteration_target=manipuri" />
<link rel="alternate" hreflang="sa-Sinh" href="https://vishvAsa.github.io/purANam_vaiShNavam/kAvyam/champUH/gauDIya-vaiShNavam/gopAla-champUH/1/?transliteration_target=sinhala" />
<link rel="alternate" hreflang="sa-Limb" href="https://vishvAsa.github.io/purANam_vaiShNavam/kAvyam/champUH/gauDIya-vaiShNavam/gopAla-champUH/1/?transliteration_target=limbu" />
<link rel="alternate" hreflang="sa-Lepc" href="https://vishvAsa.github.io/purANam_vaiShNavam/kAvyam/champUH/gauDIya-vaiShNavam/gopAla-champUH/1/?transliteration_target=lepcha" />


<link rel="alternate" hreflang="sa-Cyrl" href="https://vishvAsa.github.io/purANam_vaiShNavam/kAvyam/champUH/gauDIya-vaiShNavam/gopAla-champUH/1/?transliteration_target=cyrillic" />
<link rel="alternate" hreflang="sa-Latn-t-sa-Zyyy-m0-iso" href="https://vishvAsa.github.io/purANam_vaiShNavam/kAvyam/champUH/gauDIya-vaiShNavam/gopAla-champUH/1/?transliteration_target=iso" />
<link rel="alternate" hreflang="sa-Latn-t-sa-Zyyy-m0-iast" href="https://vishvAsa.github.io/purANam_vaiShNavam/kAvyam/champUH/gauDIya-vaiShNavam/gopAla-champUH/1/?transliteration_target=iast" />
<link rel="alternate" hreflang="sa-Aran" href="https://vishvAsa.github.io/purANam_vaiShNavam/kAvyam/champUH/gauDIya-vaiShNavam/gopAla-champUH/1/?transliteration_target=urdu" />
<link rel="alternate" hreflang="sa-Avst" href="https://vishvAsa.github.io/purANam_vaiShNavam/kAvyam/champUH/gauDIya-vaiShNavam/gopAla-champUH/1/?transliteration_target=avestan" />

<link rel="alternate" hreflang="sa-Brah" href="https://vishvAsa.github.io/purANam_vaiShNavam/kAvyam/champUH/gauDIya-vaiShNavam/gopAla-champUH/1/?transliteration_target=brahmi" />
<link rel="alternate" hreflang="sa-Khar" href="https://vishvAsa.github.io/purANam_vaiShNavam/kAvyam/champUH/gauDIya-vaiShNavam/gopAla-champUH/1/?transliteration_target=kharoshthi" />
<link rel="alternate" hreflang="sa-Zanb" href="https://vishvAsa.github.io/purANam_vaiShNavam/kAvyam/champUH/gauDIya-vaiShNavam/gopAla-champUH/1/?transliteration_target=zanbazar_square" />
<link rel="alternate" hreflang="sa-Bhks" href="https://vishvAsa.github.io/purANam_vaiShNavam/kAvyam/champUH/gauDIya-vaiShNavam/gopAla-champUH/1/?transliteration_target=bhaiksuki" />

<link rel="alternate" hreflang="sa-Bali" href="https://vishvAsa.github.io/purANam_vaiShNavam/kAvyam/champUH/gauDIya-vaiShNavam/gopAla-champUH/1/?transliteration_target=balinese" />
<link rel="alternate" hreflang="sa-Java" href="https://vishvAsa.github.io/purANam_vaiShNavam/kAvyam/champUH/gauDIya-vaiShNavam/gopAla-champUH/1/?transliteration_target=javanese" />
<link rel="alternate" hreflang="sa-Laoo" href="https://vishvAsa.github.io/purANam_vaiShNavam/kAvyam/champUH/gauDIya-vaiShNavam/gopAla-champUH/1/?transliteration_target=lao" />
<link rel="alternate" hreflang="sa-Laoo-t-sa-Laoo-m0-Laopali" href="https://vishvAsa.github.io/purANam_vaiShNavam/kAvyam/champUH/gauDIya-vaiShNavam/gopAla-champUH/1/?transliteration_target=lao_pali" />
<link rel="alternate" hreflang="sa-Mymr" href="https://vishvAsa.github.io/purANam_vaiShNavam/kAvyam/champUH/gauDIya-vaiShNavam/gopAla-champUH/1/?transliteration_target=burmese" />
<link rel="alternate" hreflang="sa-Mymr-t-sa-Mymr-m0-Mon" href="https://vishvAsa.github.io/purANam_vaiShNavam/kAvyam/champUH/gauDIya-vaiShNavam/gopAla-champUH/1/?transliteration_target=mon" />
<link rel="alternate" hreflang="sa-Cham" href="https://vishvAsa.github.io/purANam_vaiShNavam/kAvyam/champUH/gauDIya-vaiShNavam/gopAla-champUH/1/?transliteration_target=cham" />
<link rel="alternate" hreflang="sa-Khmr" href="https://vishvAsa.github.io/purANam_vaiShNavam/kAvyam/champUH/gauDIya-vaiShNavam/gopAla-champUH/1/?transliteration_target=khmer" />
<link rel="alternate" hreflang="sa-Thai" href="https://vishvAsa.github.io/purANam_vaiShNavam/kAvyam/champUH/gauDIya-vaiShNavam/gopAla-champUH/1/?transliteration_target=thai" />

  </head>

  <body class="ma0 bg-near-white">
    


    
<header class="p-1 bg-yellow noPrint">
    <nav role="navigation" class="col">
      <div id="div_top_bar" class="row">
        <div class="col-md-3 justify-content-start">
          <a  href="/" class="btn col border">
            <i class="fas fa-gopuram ">पुराणे विश्वासटिप्पन्यः <br/> १</i>
          </a>
        </div>
        <div id="div_top_bar_right" class="col-md-auto d-flex justify-content-center">
          <button class="btn btn-light"  href="#transliterationDropdown" data-toggle="collapse">
            ✍
          </button>
          <select id="transliterationDropdown" size="1" class="collapse" onchange="module_uiLib.default.content.updateTransliteration()">
            <optgroup label="🌍">
              <option value="iso">āISO</option>
              <option value="iso_vedic">āi-āu</option>
              <option value="cyrillic">пу</option>
              <option value="urdu">نس</option>
              <option value="??">🌍??</option>
            </optgroup>
            <optgroup label="🛕🧭S">
              <option value="kannada">ಅ</option>
              <option value="malayalam">അ</option>
              <option value="telugu">క</option>
              <option value="tamil_superscripted">க²</option>
              <option value="tamil_extended">க</option>
              <option value="grantha">𑌅</option>
            </optgroup>
            <optgroup label="🛕🧭N">
              <option value="devanagari" selected="">स</option>
              <option value="gujarati">અ</option>
              <option value="gurmukhi">ਅ</option>
            </optgroup>
            <optgroup label="🛕🧭E">
              <option value="oriya">ଅ</option>
              <option value="assamese">অস</option>
              <option value="bengali">অ</option>
            </optgroup>
            <optgroup label="🛕🏺📜">
              <option value="sharada">𑆑𑇀𑆰</option>
              <option value="brahmi">𑀅</option>
            </optgroup>
            <optgroup label="🛕🌋">
              <option value="balinese">ᬩᬮᬶ</option>
            </optgroup>
          </select>
          <div>
          <button class="btn btn-outline-secondary btn-sm"  href="#transliterationDropdownAlt" data-toggle="collapse">
          (✍)
          </button>
          <select id="transliterationDropdownAlt" size="1"  style="font-size:12px" class="bg-light-yellow collapse" onchange="module_uiLib.default.content.updateTransliteration()">
            <optgroup label="🌍">
              <option value="iso">āISO</option>
              <option value="iso_vedic">āi-āu</option>
              <option value="cyrillic">пу</option>
              <option value="urdu">نس</option>
              <option value="??">🌍??</option>
            </optgroup>
            <optgroup label="🛕🧭S">
              <option value="kannada">ಅ</option>
              <option value="malayalam">അ</option>
              <option value="telugu">క</option>
              <option value="tamil_superscripted">க²</option>
              <option value="tamil_extended">க</option>
              <option value="grantha">𑌅</option>
            </optgroup>
            <optgroup label="🛕🧭N">
              <option value="devanagari" selected="">स</option>
              <option value="gujarati">અ</option>
              <option value="gurmukhi">ਅ</option>
            </optgroup>
            <optgroup label="🛕🧭E">
              <option value="oriya">ଅ</option>
              <option value="assamese">অস</option>
              <option value="bengali">অ</option>
            </optgroup>
            <optgroup label="🛕🏺📜">
              <option value="sharada">𑆑𑇀𑆰</option>
              <option value="brahmi">𑀅</option>
            </optgroup>
            <optgroup label="🛕🌋">
              <option value="balinese">ᬩᬮᬶ</option>
            </optgroup>
          </select>
          </div>
          <div class="row col d-flex  dropdown">
            <button class="btn btn-secondary-outline btn-sm dropdown-toggle" type="button" data-toggle="dropdown" aria-haspopup="true" aria-expanded="false">
              A±
            </button>
            <div class="dropdown-menu" aria-labelledby="dropdownMenuButton">
            <a class="btn btn-secondary btn-sm" onclick="module_uiLib.changeTextSize(2)">A+</a>
            <a class="btn btn-secondary btn-sm" onclick="module_uiLib.changeTextSize(-2)">A-</a>
            </div>
          </div>
          <button class="btn btn-light btn-sm"  href="#commentStyleDropdown" data-toggle="collapse">
            🗨
          </button>
          <select id="commentStyleDropdown" class="collapse" size="1" onchange="module_uiLib.default.content.updateCommentStyleFromDropdown()">
            <option value="on">✔</option>
            <option value="hidden">✗</option>
          </select>
          <div><a id="expandAllButton" class="btn btn-secondary" onclick="module_uiLib.default.query.setParamsAndGo({'expandDetails': '.*'})">↕️️</a></div>
          <div id="printStyleDiv" class="row col d-flex  dropdown">
          <button class="btn btn-light btn-sm dropdown-toggle"  href="#printStyleDropdown" data-toggle="dropdown" aria-haspopup="true" aria-expanded="false">
          🖨
          </button>
            <div class="dropdown-menu col" aria-labelledby="printStyleDropdown">
              <div class="row justify-content-center">
                <p>Cols:</p>
                <input type="number" min="1" max="10" value="2" step="1" id="tbColumns" style="width: 3ch;"  accesskey="c"/>
              </div>
              <div class="row justify-content-center">
                <p>A±:</p> <input type="text" id="tbBodyFontSize" value="0.4cm" style="width: 6ch;"  accesskey="f"></input>
              </div>
              <div class="row justify-content-center">
                <p>Incl:</p> <input checked type="checkbox" id="tbIncludeStyle" value="on"></input>
                <button id="btnPrintStyle" onclick="module_uiLib.default.content.updatePrintStyle()">🖨
                </button>
              </div>
            </div>
        </div>
        </div>
        <div id="audioDiv" class="row col d-flex  dropdown">
          <button class="btn btn-secondary-outline btn-sm dropdown-toggle" type="button" id="audioDropdownMenuButton" data-toggle="dropdown" aria-haspopup="true" aria-expanded="false">
            🎧
          </button>
          <div class="dropdown-menu" aria-labelledby="dropdownMenuButton">
          <a id="speakerButton" class="btn btn-outline-secondary btn-sm" onclick="module_uiLib.default.content.handleSpeakToggle()">⏯</a>
          <button id="speakerPauseButton" class="btn btn-outline-secondary btn-sm">⏸</button>
            <div id="audioOptionsDiv" class="row justify-content-center" >
              <div>
                <p class="lead">Vol</p>
                <input type="range" min="0" max="1" value="1" step="0.1" id="volume" />
                <span id="volume-label" class="ms-2">1</span>
              </div>
              <div class="mx-5">
                <p class="lead">Rate</p>
                <input type="range" min="0.1" max="10" value="1" id="rate" step="0.1" />
                <span id="rate-label" class="ms-2">1</span>
              </div>
              <div>
                <p class="lead">Pitch</p>
                <input type="range" min="0" max="2" value="1" step="0.1" id="pitch" />
                <span id="pitch-label" class="ms-2">1</span>
              </div>
            </div>
          </div>
        </div>
        <a href="https://vishvAsa.github.io/purANam_vaiShNavam/search"  class="btn btn-light btn-sm">🥽🔦</a>
        <div class="row col  d-flex justify-content-center">
          <div><a id="previousPage" href="" class="btn btn-secondary">###<i class="fas fa-caret-left"></i></a></div>
          <div ><a id="nextPage" href="" class="btn btn-secondary"><i class="fas fa-caret-right"></i> ### </a></div>
        </div>
        <ul id="top-bar-right-custom" class="list-group list-group-horizontal">
        </ul>
      </div>
    </nav>
</header>

    
    <div class="row" name="contentRow">
      
      <aside class="col-md-3 card border noPrint " id="sidebar">
          <div id="fastSearch">
              <datalist id="pageDataList"></datalist>
              <input id="searchInput" placeholder="शीर्षिकान्विष्यताम्" list="pageDataList" onchange="module_uiLib.default.navigation.pageLoader()">
          </div>
          <details open  class="bg-light-gray" >
              <summary id="sidebarToggleLink" onclick="module_uiLib.default.navigation.sidebarToggleHandler()">
            Menu
              </summary>
              <ul id="sidebarBody" class="list pl2 p-0 bg-yellow">
              </ul>
          </details>
      </aside>
      <main class="col p-3" role="main" data-pagefind-body>
        
<header class='border d-flex justify-content-between'>
    <h1 id="१">१</h1>
    
    <a id="editLink" class="btn btn-primary noPrint"  href="https://github.com/vishvAsa/purANam_vaiShNavam/edit/content/kAvyam/champUH/gauDIya-vaiShNavam/gopAla-champUH/1.md"><i class="fas fa-edit"></i></a>
    
</header>
<article>
  <aside id="toc_card" class="card border noPrint ">
    <details id="toc_header">
        <summary>What's in this page?</summary>
      <div id="toc_body" class="p-0">
        
        <ul id="toc_ul" class="list p-0">
        </ul>
      </div>
    </details>
    <div id="progressBarDiv" class="row d-flex justify-content-center">
      🐎💪<progress id="progressLoading" value="0" max="100"> 32% </progress>
    </div>
  </aside>
  <div id="post_content">
  <p>१।
श्री-श्री-गोपाल-चम्पूः</p>
<p>२।
पूर्व-चम्पूः<sup id="fnref:1"><a href="#fn:1" class="footnote-ref" role="doc-noteref">1</a></sup>
(१)</p>
<p>**प्रथमं पूरणम् **</p>
<p>श्री-श्री-राधा-रमणाय नमः</p>
<p>श्री-श्री-कृष्ण-चैतन्याय नमः</p>
<p>श्री-कृष्ण कृष्ण-चैतन्य स-सनातन-रूपक ।</p>
<p>गोपाल रघुनाथाप्त-व्रज वल्लभ पाहि माम् ॥१॥</p>
<p>[१] तद् एवम् आरम्भसम्भवदन्तर्महसा सहसा विलिख्य तद् इदम् उल्लिख्यते । किम् इदम्? मदिष्टदेवस्य, मदन्विष्टदयाशिष्टतद्भक्त-समुदयस्य च क्रमतः स्मरणम् आविर्भूतम् । किं वा, केवलस्य मदिष्ट-देवस्य; किं वा, तद्विशिष्टस्य । आं आं, तन्त्रतस् तत् त्रयम् अपि स्वतन्त्रतया लभ्यते । तत्र प्रथमं तावत् प्रथमतः प्रथयामि । अत्र श्री पदम् अन्यद् अन्यद् अपि किञ्चिद् अनुष्टुप्छन्दःपरच्छन्दतया पूर्वत्र च परपरत्र च यत्र न दत्तं, तत्र च सन्धातव्यम् ।</p>
<p>[२] यथा- हे श्री-कृष्ण-नाम्नातिधन्य! सर्व-मूर्धन्य! हे श्री-कृष्ण-चैतन्य! सर्व-शर्मद-कीर्तन्य! हे महित-श्री-सनातन-सहित-श्री-रूप-नामधेय, मन्-मूर्धन्य् आधेय! हे श्री-गोपाल-भट्टाख्या-प्रवृद्ध-भट्टारकता-समृद्ध! हे श्री-रघुनाथ-दास! नाम-धामतयातिप्रसिद्ध-परम-भक्ति-भराविद्ध! हे तेषाम् एवाप्त-व्रजतासिद्ध-वर्णन-सत्-कर्ण-गर्भाभरण-श्री-भूगर्भादि-सञ्ज्ञाधिकरण! हे श्री-वल्लभ! प्राग्-भवीय-दुर्लभ-सुकृत-सन्धीयमान-मदीय-शरण-पितृ-चरण!</p>
<p>किं वा, हे श्री-रघुनाथस्याप्तान् व्रजत्य् अनुव्रजतीति तत्तया सर्व-वल्लभ! श्रीवल्लभ! मां पाहि! निजचरणच्छायया मत्प्रतिपालकताम् आयाहि । यथा कंसारातेर् आशु सुखविलासं शंसन्ती, सहायतया च लसन्ती च प्रियसखीयते, न तद्वद् अन्यो धन्योऽपि जनः सम्भवति।</p>
<p>[३] अथ द्वितीयम् अपि प्रतीयमानं निर्मामि- श्री-कृष्ण इति । श्रीर् अत्र राधा । एषा हि श्रीप्रधानतया साधयिष्यमाणतायां निराबाधा । तद्-अनन्तर-कृष्ण-शब्दश् चात्र शब्द-ब्रह्म-गूध-पर-ब्रह्म नन्द-नन्दन-वाचकतायां रूढः । तेन, &ldquo;हे श्री-राधाख्य-स्वरूप-शक्ति-युक्त-कृष्ण&rdquo; इत्य् अर्थश् च निर्व्यूधः ।</p>
<blockquote>
</blockquote>
<p>कृष्ण इति-</p>
<p>कृषिर् भू-वाचकः शब्दो णश् च निर्वृतिवाचकः ।</p>
<p>तयोर् ऐक्यं परं ब्रह्म कृष्ण इत्य् अभिधीयते ॥</p>
<blockquote>
</blockquote>
<p>इति प्रमाण-ज्ञात-चरः कृष्ण-शब्दस् त्व् अत्र योग-पुरस्कृत-रूढितया तत्-परः । भूर् इति</p>
<p>भावक्विबन्तताकरः । स चायं भाव-शब्दवद् धात्व्-अर्थ-मात्रता-धरः । धात्वर्थश् चात्राकर्षणम्, तद् एव स्फुटम् आप्ततयाप्तमनसाम् आकर्षणम् । ततश् च भिन्न-पदार्थतयावगतयोर् दयितयोर् इव तयोर् ऐक्यं योग एवेति तद्-युक्त आनन्दः सर्वाकर्षकानन्द इत्य् अर्थ एवामन्दः; परं ब्रह्म इति, । णराकृति परं ब्रह्म इति हि प्रसिद्धिः । योग-पुरस्कृत-रूढतोपगूधतयापि श्री-नन्दनन्दनम् एव वक्ति तच्-छब्द-शक्तिर् इति व्यक्ति-सिद्धिश् च । तद् एतद् अभिधीयते चाभिधीयते इति । तस्माद् एव तदीय-स्वभाव-विशेष-भावनार्थम् एव पुनर्-उक्तिर् इयं युक्तिं युनक्ति ।</p>
<blockquote>
</blockquote>
<p>चैतन्य इति । &ldquo;हे सर्वप्रकाशक! सद्रूपतया सर्वाश्रयस्वरूप!&rdquo; तद्रूपता च विपश्चिद्भिर् अवगता, सच्-चिद्-आनन्द-रूपाय कृष्णायाक्लिष्ट-कर्मणे इति तापनीय-नान्दीनि-शमनात् । त्वय्य् एव नित्य-सुखबोध-तनौ इति श्री-भागवतीय-ब्रह्म-स्तवे निगमनाच् च ।</p>
<blockquote>
</blockquote>
<p>स-सनातन-रूपक इति, &ldquo;हे सनातनेन सदातनेन श्वस्वरूपम् अनुभवद्भिर् अपि सुनिरूपण रूपेण सह वर्तमान! तेन स्वभक्तिवित्तचित्तम् अनुवर्तमान!&rdquo;</p>
<blockquote>
</blockquote>
<p>गोपाल-रघुनाथाप्त-व्रज-वल्लभ इति, &ldquo;गोपालेषु ये रघवो लघवो, ये च नाथा मुख्या इति विख्यातगाथास्, तैर् आप्तस्य व्रजस्य बल्लव-तल्लज-व्रजस्य वल्लभ!&rdquo; किं वा, &ldquo;गोपालानां लघुर् इष्टः, स च नाथश् च यस्, तस्य सम्बोधनम् त्रिष्व् इष्टेऽल्पे लघुर् इति नानार्थवर्गलब्धबोधनम् । आप्तव्रजवल्लभ इति &ldquo;आप्तव्रजानां स्वजनसमूहानां वल्लभ! परेषाम् अलभ्य ंसत्प्रभ!&rdquo;</p>
<blockquote>
</blockquote>
<p>[४] अथ तृतीयम् अपि सम्भृतीकरवाणि- हे श्री-कृष्ण इति । श्रीर् अत्र च परमप्रेयसीषु श्रेयसी राधा, ततस् &ldquo;तद्युक्ततया मधुरलीलायाम् असङ्कीर्ण! हे कृष्ण-चैतन्याख्य-भक्तावतार! तादात्म्यापन्नतयावतीर्ण! हे सनातन-रूपाभ्यां परमानुरक्त-सुभक्ताभ्यां सह विद्यमान! हे गोपाल-रघुनाथाभ्यां तत्-तन्-नामाभ्याम् अपि सुभक्ताभ्याम् आप्तः प्राप्तो यो व्रजस्, तस्य वल्लभतया सर्व-विद्यमानं! मां पाहि, मत्-पालकतां याहीति ।</p>
<blockquote>
<p>१।
अथ ग्रन्थ-सूचना—
[५] तद् एवम् मङ्गलं सङ्गमय्य कार्यं विचार्यते ।</p></blockquote>
<p>_यन् मया कृष्णसन्दर्भे सिद्धान्तामृतम् आचितम् । _</p>
<p><em>तद् एव रस्यते काव्यकृतिप्रज्ञा-रसज्ञया ॥२॥ [अनुष्टुभ्]</em></p>
<p>_सोऽहं काव्यस्य लक्ष्येण मनो निर्मामि तादृशम् । _</p>
<p><em>तन् महान्तो यदीक्षेरंस् तदा हेम्नि चितो मणिः ॥ ३ ॥ [अनुष्टुभ्]</em></p>
<p>_पूर्वोत्तरतया चम्पू-द्वयी सेयं त्रयी त्रयी । _</p>
<p><em>पृथक् पृथग् ग्रन्थ-तुल्या यथेच्छं सद्भिर् ईक्ष्यताम् ॥ ४ ॥ [अनुष्टुभ्]</em></p>
<p>_श्री-गोपाल-गणानां गोपालानां प्रमोदाय । _</p>
<p><em>भवतु समन्ताद् एषा नाम्ना गोपाल-चम्पूर् या ॥ ५ ॥ [उपगीति]</em></p>
<p>_यद्यपि चिरम् अन्तर्धा जाता श्री-गोकुल-स्थानाम् । _</p>
<p>_तदपि महात्मसु तेषां व्यूह-समूहः पुरः स्फुरन् जयति ॥ ६ ॥ [उद्गीति] _</p>
<p>[६] अस्ति किल वृन्दावन-नाम-धेयं भाग-धेयम् इव सुभगं वनम् अवनी-देव्याः । यद् अहो, वनम् अप्य् अवनाय कल्पते सकल-लोकस्य । प्रसङ्ग-मात्रतः पवमानम् अपि तत्र क्षिप्रता-प्रतापतः पवमानताम् अप्य् अतिक्रामति । परम-त्रि-वर्ग-दाने निरर्गलम् अपि सर्वदापवर्गम् अपवर्जयति । मुक्ति-सन्ध-सम्बन्ध-गन्धम् अपि स्वबन्ध-निर्बन्ध-निबन्धनं भवति । सदा सदावलीशस्य भक्ति-प्रदम् अपि कदापि न ददाति तद्-भक्तिम् । ब्रह्मणात्मनि यद् अनञ्चितम् अपि मत्वा जन्म वाञ्छितम्, तेन तत् परमञ्चितं मतम् इति निज-हित-महित-महिमारम्भम् उपलम्भयति । तद् एवं गहन-चर्या-पर्याकुलतया विरोधालङ्कारवद् विरुद्धायमानम् अप्य् अर्थम् अनुरुद्धतया पर्यवसानतः परिणमयति । तस्मिन् कवीनाम् अकवितायाम् अपि कविता शम्भाविता भविता । तस्मिन्न् एव च परमोदार-सारतावगम्यते । तद्द् हि तद्धिततया मुहुर् अवतीर्णस्य सर्वस्याप्य् आनन्दनस्य श्रीमन्-नन्द-नन्दनस्य सर्वम् आनन्द-पर्व सर्वदा पर्वति ।</p>
<blockquote>
</blockquote>
<p>[७] अस्ति चेह श्री-शुकस्यापि सुख-चमत्कार-कारणं पद्यम्—</p>
<blockquote>
<p>वृन्दावनं गोवर्धनं यमुना-पुलिनानि च ।
वीक्ष्यासीद् उत्तमा प्रीती राम-माधवयोर् नृप ॥ [भा।पु। १०.११.३६] इति ।</p></blockquote>
<p>[८] तत्र गोवर्धनस् तु पुरस्ताद् एवं प्रस्तूयते –</p>
<blockquote>
<p>यद् गोकुलेश्वर इति प्रथितिः पुराणे
कृष्णस्य तद् भवति गोकुलम् अस्य धाम ।
गोवासता च किल गोकुलता-निदानं
गोवर्धनस् तद् इह सर्व-निधानम् एव ॥ ७ ॥ [वसन्त-तिलक]</p></blockquote>
<p>[९] तत्र चायं विशेषः –</p>
<blockquote>
<p>त्रि-जगति मानस-गङ्गा गोवर्धनम् अपि विभिन्दती विदिता ।
अहम् इह मन्ये कृष्ण- स्नेहज-धारा तद्-अन्तरं विशति ॥ ८ ॥ [गीति]</p></blockquote>
<p>किं च,</p>
<blockquote>
<p>तस्मिन् श्री-हरि-राधयोर् युगलितं यद् भाति कुण्द-द्वयं
संसङ्गेन परस्परं परिमलान् मन्ये तयोस् तन्-मिषम् ।
प्रेमासीत् प्रकटं यतः श्वसनकैः कम्पान्वितं जाद्य-युग्
भक्तार्द्र-स्थिति-कृच् च तद् घन-रसाकारं दरीदृश्यते ॥ ९ ॥ [शार्दूल]</p></blockquote>
<p>[१०] यमुनायां चायम् अतिशयः—</p>
<blockquote>
<p>स्नान-जात-सुकृतान् न केवलात्
स्फूर्तिदा मुररिपो रवेः सुता ।
वीक्षणाद् अपि यतो बिभर्ति सा
श्याम-धाम-वर-माधुरी-धुराम् ॥ १० ॥ [रथोद्धता]</p></blockquote>
<p>तस्यां चोत्प्रेक्षन्ते—</p>
<blockquote>
<p>श्व-स्निग्ध-वृन्द-विषय-प्रियता-महिम्ना
स्वेदांश एव किम् उ कृष्णतनोर् विसारी ।
वृन्दस्य कृष्ण-विषय-प्रियतैव किं वा
तद्-भाव-भावित-गतिर् भवति स्म कृष्णा ॥ ११ ॥ [[वसन्ततिलका]]</p></blockquote>
<p>[१२] पुलिनानि च तस्या महा-प्रेमोल्लासम् आविष्कुर्वन्ति । तथा हि—</p>
<p>अद्यापि यानि विबुधान् अवलोक-मात्रात्</p>
<p>पुष्णन्ति कृष्ण-कृत-रास-रसं विभाव्य ।</p>
<p>तान्य् अत्र किं वर-रसायन-दिव्य-चूर्णैर्</p>
<p>अभ्यासतः स्व-पुलिनानि चिनोति सौरी? ॥१२॥ [[वसन्ततिलका]]</p>
<p>[१३] भाण्दीरस् तु स नो मनो व्याकुलयति । तथा हि—</p>
<p>भाण्दीरस्य स्फुटम् अधिहरि प्रेम किं वर्णनीयं</p>
<p>सान्तर्धानं स्थितवति हरौ बाधम् अन्तर्दधे यः ।</p>
<p>यान्तु स्वांशेन च विषयताम् अत्र गोवर्धनाद्या</p>
<p>लोके स्निग्धा रचयितुम् इदं न क्षमः स्याम् इतीव ॥१३॥ [मन्दाक्रान्ता]</p>
<p>[१४] अहो प्रेमगम्भीर्यम् अस्य पश्य वृन्दावनस्य! यतः—</p>
<p>कुत्र कुत्रचिद् अगस्य दम्भतः</p>
<p>स्तम्भम् एति तद् इदं हरेर् वनम् ।</p>
<p>प्रायशश् चल-दलस्य कम्प्रताम्</p>
<p>अङ्कुरस्य पुलकानि सर्वतः ॥१४॥ [रथोद्धता]</p>
<blockquote>
</blockquote>
<p>[१५] आविर्व्रजति च तस्मिन् स-व्रज-वासि-जन-व्रजे व्रज-राज-तनूजे किं किं वा तद् व्यञ्जिजिषया</p>
<p>नाविर्व्रजति? तच् च युक्तम् एवोत्पश्यामः; व्रजपदम् हि सर्व-समीचीन-समूहम् ऊहयति ॥</p>
<p>[१६] अस्ति चेह श्री-भागवतीयं पद्यम्,</p>
<p>तत आरभ्य नन्दस्य व्रजः सर्वसमृद्धिमान् ।</p>
<p>हरेर् निवासात्मगुणै रमाक्रीदम् अभून् नृप! ॥ इति । [भा।पु। १०.५.१८]</p>
<blockquote>
</blockquote>
<p>[१७] तेषाम् आविर्भावस्य पाद्म-पुराण-सन्दर्भानुसारेण प्रतिकल्पम् अनल्प-सुख-कल्पक-सम्पद्-उदन्त-दन्तवक्र-वधान्ते सर्वतोऽप्य् एकान्ते कान्ते यत्र प्रवेशस्य निर्देशः प्रथयिष्यते, तस्माद् भव-जन-मनः-काय-निकाय-स्पर्श-विरहिताद् वाराहादि-सङ्कीर्तित-प्रवर-कीर्ति-कदम्बादि-मयात् पाद्म-स्कान्दादि-गतासङ्कीर्ण-वर्णाकर्णित-तत्-तत्-सनातन-शील-तारामस-राम-गो-गोप-गोपाल-लीला-निधानाद् वृन्दावनस्यैव वैभव-विशेषाद् अशेषं भवति, प्रकृति-स्थितिम् अतीतो हि यः ।</p>
<p>[१८] बृहद्-गौतमीय-स्थ-श्री-कृष्ण-वचने तु तत्-तत्-सङ्क्षेपार्थ-निक्षेपः प्रेक्ष्यते ।</p>
<blockquote>
<p>इदं वृन्दावनं रम्यं मम धामैव केवलम् ।
अत्र मे पशवः पक्षि-मृगाः कीटा नरामराः ।
ये वसन्ति ममाधिष्ण्ये मृता यान्ति ममालयम् ॥
अत्र या गोप-कन्याश् च निवसन्ति ममालये ।
योगिन्यस् ता मया नित्यं मम सेवा-परायणाः ॥
पञ्च-योजनम् एवास्ति वनं मे देह-रूपकम् ।
कालिन्दीयं सुषुम्नाख्या परमामृत-वाहिनी ॥
अत्र देवाश् च भूतानि वर्तन्ते सूक्ष्म-रूपतः ।
सर्व-देव-मयश् चाहं न त्यजामि वनं क्वचित् ॥
आविर्भावस् तिरोभावो भवेन् मेऽत्र युगे युगे ।
तेजो-मयम् इदं रम्यम् अदृश्यं चर्म-चक्षुषा ॥ इति ।</p></blockquote>
<p>[१९] यं खलु वैभव-विशेषं सर्व-सारेण यथा-स्थानं प्रकाशयिष्यमाण-व्याख्या-विशेषावतारेण श्रीमद्-भागवतानुसारेण गोपानां स्वं लोकं वरुणालयाद् आगतः करुणा-वरुणालयः स्वयं भगवान् अक्रूराय वैकुण्ठ-विशेष-लक्षण-स्व-वैभव-व्यञ्जनया सुख-प्रदे ब्रह्म-ह्रदे मज्जनेन तस्माद् उन्मज्जनेन च तज्-जन-कौतुक-जननाद् अनन्तरं छन्दः-स्तूयमानेनात्मनावित्रा विचित्रम् अत्रैव वृन्दावने तदीय-नर-लीला-वेशेन साधारणम् अन्येभ्यस् तेभ्यः सन्दर्शयामास; यं प्रति सम्प्रत्य् अपि प्रपद्यमाना विद्वांसश् चेतसापि साक्षाद् इव तल्-लीलाः प्रतिपद्यन्ते; यं परि हरि-वंशे गोविन्दाभिषेक-सम्पद्-अंशे महेन्द्रः श्रीमद्-व्रजेन्द्र-तनूज-तनुवद् व्यापकतां सत्यां प्रत्याययामास; यं पुनर् वृन्दावन-स्थ-समस्त-समभ्यर्णम् अपि तत्-तद्-वर्णनानुसारेण केचित् प्रकृत्य्-आवरणतः परम-वियद्-ऊर्ध्वं निर्वर्णयन्ति; अतएव लीलानुरूप-रूपतया भूमानम् अभूमानं च प्रपद्यन्ते यद् भूमयः । एष एव शेष-निर्विशेषतया ब्रह्म-साक्षात्-काराकारतया च ब्रह्म-संहितादिषु बृंहितं बृहद्भिर् वर्णयामासे । तत्र च प्रकटाप्रकट-प्रकाश-मयस्य वृन्दावनस्य बहु-विध-संस्थानतया बहु-विध-शास्त्र-श्रुतस्याप्रकट-प्रकाश-मय-वैभव-विशेष एव सम्प्रति वर्णनीयः । स च गोकुल-प्रधान एवेति स्व-विवक्षित-हिता ब्रह्म-संहितानु-संहिता क्रियते । तद्-वचनानि तु बोध-क्रमाय क्रमम् अतिक्रम्यानुक्रम्यन्ते, यथा—</p>
<blockquote>
<p>भजे श्वेतद्वीपं तम् अहम् इह गोलोक इति यं
विदन्तस् ते सन्तः क्षिति-विरल-चाराः कतिपये ।
श्रियः कान्ताः कान्तः परम-पुरुषः कल्प-तरवः
द्रुमा भूमिश् चिन्तामणि-गण-मयी तोयम् अमृतम् ॥
कथा गानं नाट्यं गमनम् अपि वंशी प्रिय-सखी
चिद्-आनन्द-ज्योतिः परम् अपि तद् आस्वाद्यम् अपि च ।
स यत्र क्षीराब्धिः सरति सुरभिभ्यश् च सुमहान्
निमेषार्धाख्यो वा व्रजति न हि यत्रापि समयः ॥ [ब्र।सं। ५.५७-५८]</p></blockquote>
<p>[२०] किं च, ईश्वरः परमः कृष्णः इत्य् उपक्रम्याह—</p>
<blockquote>
<p>सहस्र-पत्र-कमलं गोकुलाख्यं महत् पदम् ।
तत्-कर्णिकारं तद्-धाम तद्-अनन्तांश-सम्भवम् ।
तत्-किञ्जल्कं तद्-अंशानां तत्-पत्राणि श्रियाम् अपि ॥
चतुर्-अस्रं तत्-परितः श्वेतद्वीपाख्यम् अद्भुतम् ।
चतुर्-अस्रं चतुर्-मूर्तेश् चतुर्-धाम चतुष्-कृतम् ॥
चतुर्भिः पुरुषार्थैश् च चतुर्भिर् हेतुभिर् वृतम् ।
शूलैर् दशभिर् आनद्धम् ऊर्ध्वाधो-दिग्-विदिक्षु च ॥
अष्टभिः निधिभिर् जुष्टम् अष्टभिः सिद्धिभिस् तथा ।
मनु-रूपैश् च दशभिर् दिक्-पालैः परितो वृतम् ॥
श्यामैर् गौरैश् च रक्तैश् च शुक्लैश् च पार्षद-र्षभैः ।
शोभितं शक्तिभिस् ताभिर् अद्भुताभिः समन्ततः ॥</p></blockquote>
<p>अपि च—</p>
<blockquote>
<p>चिन्तामणि-प्रकर-सद्मसु कल्प-वृक्ष-
लक्षावृतेषु सुरभीर् अभिपालयन्तम् ।
लक्ष्मी-सहस्र-शत-सम्भ्रम-सेव्यमानं
गोविन्दम् आदि-पुरुषं तम् अहं भजामि ॥ इत्य् आदि ।</p></blockquote>
<p>बृहद्-वामने—</p>
<blockquote>
<p>रत्न-धातु-मयः श्रीमान् यत्र गोवर्धनो गिरिः ।
रत्न-बद्धोभय-तटा कालिन्दी सरितां वरा ॥ इत्य् आदि चान्यत्र ।</p></blockquote>
<p>[२१] तद् एतद्-अनुसारेण प्रथमं तावत् काव्यस्य निधानं वस्तु-मात्रं स-प्रमाणं प्रकाश्यते, चित्रस्य फलकम् इव । [२२] तथा हि—यस्य खलु लोकस्य गोलोकतया गो-गोप-वास-रूपस्य, श्वेतद्वीपतया चानन्य-स्पृष्ट-परम-शुद्धता-समुद्बुद्ध-स्वरूपस्य</p>
<p>तादृश-ज्ञान-मय-कतिपय-मात्र-प्रमेय-गात्रतया तत्-तत्-परमता मता, परम-गोलोकः परम-श्वेतद्वीप इति । [२३] तद् एव युक्तम् उक्तं भवति ।</p>
<blockquote>
</blockquote>
<p>[२४] यत्र हि स्वच्छन्दतानन्द-प्रद-बहु-वचनार्था गोपी-पदार्थाः श्रियः श्रयन्ते । नान्य-वैकुण्ठवत् तद्-एक-वचनार्थता-कुण्ठाः । तासां तत्-पदार्थता च तन्-महा-वाग्-अर्थ-साराकर्ष-यन्त्रे महा-मन्त्रे बल्लवी-वल्लभतया तस्य जपम् उपदिशन्तीति सिध्यति ।</p>
<p>[२५] अत्र न केवलं तस्य द्वि-वर्ण-पदस्य वृत्ताव् एव रूढिम् अवलम्बामहे, अपि तु ध्यानेऽपि । किन्तु, नायं श्रियोऽङ्ग इति शुकानुवादः सामान्य-लक्ष्मी-विजयं व्यनक्ति । लक्ष्मी-सहस्र इति विरिञ्चि-वाणी लक्ष्मी-विशेषत्वम् उरीकरोति, यस्माद् अत्र कुरु-पाण्दव-शब्दवद् यथावसरं खण्दाखण्द-वाचकता मता । तद् एवं सति, तत्रापि राधा परमेति</p>
<p>पाद्म-स्कान्दादिवाराह-विमिश्र-मात्स्ये । गोविन्द-वृन्दावन-नाम-तन्त्रेऽप्य् अभाषि यत्, तत् कथम् अन्यथा स्यात्?</p>
<blockquote>
<p>लक्ष्मीर् अभितः स्त्रितमा गोप्यो लक्ष्मीतमाः प्रथिताः ।
राधा गोपितमा चेद् अस्याः का वा समा रामा? ॥१५॥ [उपगीति]</p></blockquote>
<p>[२६] तद् एवं-विधानां तासाम् अपि सर्वासाम् एक एव रमनस्, तत एव गोकुल-धामा गोविन्द-नामा प्रत्येकम् एकाम् एकां रमां रमयतां रमा-रमण-नाम्नां</p>
<p>पुरु-पुरुषाणां परमः । [२७] यत् तु मध्ये मायया प्रत्यायितम् औपपत्यं, तत् खल्व् अवास्तवत्वात् परस्ताद् अवध्वस्तम् इति श्री-परम-पुरुष-शब्दाभ्यां प्रमितम् । कथायां तु प्रमाण-विशेष-ग्रथनया प्रथमिष्यामः । [२८] एवं शिष्टः श्री-रामोऽप्य् अतिदिष्टः ।</p>
<p>[२९] किं च, अशेषा एवतरवः कल्प-तरवः सङ्कल्प-दान-बलात् केवलान्, न तु मान्यता-धन्य-सामान्य-विशेषात् । तेषु च जात्या कल्प-तरवस् तु विलक्षण-तया कृत-लक्षणा एव ।</p>
<p>[३०] किं च, आदर्शनि-भस्वच्-छवि-भवनानादर्श-स्पर्शादि-मय-भूमिका भूमिश् च कान्तेर् उत कान्तेर् वृष्टि-सृष्टि-कारिणी चिन्तामणीयते । [३१] आस्तां तावद् उत्तरम् अनु तारतम्य-रम्यता-गम्य-महिमा गृहादिषु महा-चिन्तामणि-मयी, यस्माद् उद्भिन्नास् तद्-उद्भिदश् च</p>
<p>तदीय-शोभाम् आत्मन्य् उद्भावयन्ति ।</p>
<p>[३२] यत्र च,</p>
<blockquote>
<p>दृष्टि-श्रवणम् अयातास् तद्-गोचरिताश् च जाति-रूपाभ्याम् ।
नग-मृग-पक्षि-विशेषास् तत्रत्यानां च चित्रम् आदधति ॥१६॥ [गीति]</p></blockquote>
<p>[३३] किं च, तोयम् अप्य् अमृतायते, किम् उतामृतम्? किं च, कथापि यथा गानं तथा कर्णयोः पानकायते, किम् उत स्वयम् एव गानम्? किं च, गमनम् अपि नृत्य-चातुरी-धुरीणताम् उरीकरोति, नृत्यं पुनर् अतीवादृत्यम् । किं च, वंशी यथा कंसारातेर् आशु सुख-विलासं शंसन्ती, सहायतया च लसन्ती च प्रिय-सखीयते, न तद्वद् अन्यो धन्योऽपि जनः सम्भवति ।</p>
<p>[३४] किं च, चिद्-आनन्द एव केवलं स्वरूपानतिरिक्त-शक्ति-व्यक्ति-वशाद् व्यक्ति-विशेषतया व्यक्तीभवन्, गोकुल-शब्द-बल-लब्ध-लोकवल्-लीला-कैवल्य-कलनाय पुष्पवद्-आदि-लक्षण-प्रकाशकतया तत्-तत्-प्रकाश्य-पुष्पादि-लक्षणास्वाद्यतया च</p>
<p>लापं कलयन्तीनाम् आलीनां निज-निज-यूथ-वरूथपायाः परमापूर्व-पूर्व-पूर्वानुरागादि-कथानिकायं गायन्तीनां मधु-मधुर-काकली-कुलानि तत्रकीयं सर्वं तर्व्-अन्तम् आर्द्रीकुर्वन्ति, किम् उत बहु-कष्ट-सृष्टतया मिथुनी-भूतं तत् तन् मिथुनम् ।</p>
<blockquote>
</blockquote>
<p>[३५] तथा च, हायशीर्ष-पञ्चरात्रे पञ्च-तत्त्व-निरूपणे वैकुण्ठ-स्थ-द्रव्य-तत्त्वं निरूपितम् –</p>
<blockquote>
<p>गन्ध-रूपं स्वाद-रूपं द्रव्यं पुष्पादिकं च यत् ।
रसवद् भौतिकं द्रव्यम् अत्र स्याद् रस-रूपकम् ॥
हेयांशानाम् अभावाच् च रस-रूपं भवेच् च तत् ।
त्वग्-बीजं चैव हेयांशं कठिनांशं च यद् भवेत् ।
तत् सर्वं भौतिकं विद्धि न हि भूतमयं हि तत् ॥ इत्य् आदि ।</p></blockquote>
<p>तथापि,</p>
<blockquote>
<p>प्रपञ्चं निष्प्रपञ्चोऽपि विदम्भयसि भूतले ।
प्रपन्न-जनतानन्द-सन्दोहं प्रथितुं प्रभो ॥ [भा।पु। १०.१४.३७]</p></blockquote>
<p>इति ब्रह्मवचनानुसारेण कृत-प्रपञ्चानुकारे लीला-सारे तस्य तत्-प्रपन्न-जनस्य च यथावेशः स्यात्, न तथा नित्याकारेऽपीति लभ्यते ।</p>
<blockquote>
<p>हेयांशानाम् अभावाच् च रसरूपं भवेच् च तत् ।
त्वग् बीजं चैव हेयांशं कठिनांशं च यद् भवेत् ।
तत् सर्वं भौतिकं विद्धि न हि भूतमयं हि तत् ॥</p></blockquote>
<p>[३६] ततः पूर्वत्र तस्य तस्य चावेशः परत्र च प्रवेशः स्यात् । [३७] ततश् च, तद्-इच्छा-वशाल् लीला-शक्तिः परत्र च प्रायः सर्वं व्यक्तीकरोतीति विवेक्तव्यम् ।</p>
<blockquote>
</blockquote>
<p>[३८] किं च, मुरजिन्-मुरली-कली-खुरली च स्व-माधुरी-प्रदुग्ध-मुग्ध-सुरभि-दुग्धानां सुरभीनाम् ऊधो-गिरितः सरितः प्रसारयन्ती परितः परिखायमाणं क्षीर-वारिधिं विस्फारयति । तत्र कामधेनुतया निकामम् एव स्नुवतीनां क्षीर-वाहितापि</p>
<p>प्राचुर्येणैव पर्यवसाय्यते । [३९] ततो नाना-रसा अपि ता नद्यः प्रतिपद्यन्ते विद्या-वद्भिः।</p>
<blockquote>
</blockquote>
<p>[४०] किं च, यत्र च तत्-कैशोरानुरूपार्ध-वार्धक-यौवन-नव-यौवनादि-वयस</p>
<p>एव तत्-पितृ-भ्रातृ-सखि-प्रभृतयस् ते निखिल-वर्गा नान्याम् अवस्थाम् आश्रिता भवन्ति ।</p>
<blockquote>
</blockquote>
<p>[४१] अन्यच् च, यस्य च गोलोकस्य मध्यम् अध्यास्य स्फुटतरानेक-सहस्र-पत्री-परिचितम् अजस्रम् एव खल्व् अमलं महा-मणि-कमलं गोकुल-नामतया निज-रूपं निरूपयति, &ldquo;गो-गोपावास-व्रज-रूप-व्रज एवाहम् अस्मि&rdquo; इति ।</p>
<p>[४२] न्याय-विन्यस्तम् एव च खल्व् इदम्, रूढिर् योगम् अपहरति इति । यथा जलज-शब्देनाप्सव्य-मात्रं नोच्यते, किन्तु कमलम् एव । रूढिताम् एव खल्व् आख्या-ग्रहणम्</p>
<p>आविष्करोति । [४३] श्री-शुक-देवेनाप्य् एतद्-अपेक्षयोक्तं, भगवान् गोकुलेश्वरः इति । वरट्-प्रत्ययः खल्व् अत्र शीलार्थता-परः । तद् एव चाम्नातं गोकुलं वन-वैकुण्ठम् इति ।</p>
<blockquote>
</blockquote>
<p>[४४] अथ श्रीमद्-व्रज-राज-तनूजता-शील-लीलस्य महा-भगवतस् तदीय-कर्णिकां-मध्यम् अधिकृत्य नाना-वर्ण-धामतया निर्वर्णित-मणि-मय-महा-धाम निकामम् उद्भ्राजते, यद् एव स्वयम् अनन्तांश-सम्भूतम् इति स्फुटम् अनन्तधा प्रकाशते ।</p>
<blockquote>
<p>यस्मिन् केसर-विसरान् प्राचीराङ्गान् समन्ततः समया ।
सदया दायादायाः सोपासीना वसन्ति गोपालाः ॥१७॥ [गीति]</p></blockquote>
<p>[४५] गोकुलताबलतस् तद् अपि संवलते । तथा हि,</p>
<blockquote>
<p>अंशा भागा दायास् तद्-धित-योगेन दायवन्तश् च ।
तत् किल जातेर् भागा बकजिति ते सन्ति दायवन्तश् च ॥१८॥ [गीति]
तस्मिन्न् अंशो येषाम् इति वा गम्यो बहु-व्रीहिः ।
व्रीहि-निभस् तत्-प्रेमा तेषां वृत्तौ तद्-आश्रयो युक्तः ॥१९॥ [उद्गीति]</p></blockquote>
<p>[४६] तद् एवम् एषां तज्जातित्वम् एवोक्तं श्री-शुकेन—</p>
<blockquote>
<p>एवं ककुद्मिनं हत्वा स्तूयमानः स्वजातिभिः ।
विवेश गोष्ठं सबलो गोपीनां नयनोत्सवः ॥ [भा।पु। १०.३६.१५] इति ।</p>
<p>पत्राणि तत्र कमले कमलालयानाम्
अंशेन केलि-विपिनानि भवन्ति येषु ।
चिन्तामणि-प्रकर-सद्मसु कल्प-वृक्ष-
लक्षावृतेषु निभृतं रमते मुकुन्दः ॥२०॥ [वसन्ततिलका]</p>
<p>तत्राधिराज्यं किल राधिकाम् अनु
प्रत्तं प्रियेणेति पुराण-विश्रुतम् ।
अहं तु मन्ये पुनर्-उक्तम् एव तद्
गुणेन तस्याः स च यद् वशं-गतः ॥२१॥ [उपजाति १२]</p></blockquote>
<p>[४७] इह च पूर्वं यद् एव श्री-परम-पुरुष-शब्दाभ्याम् अध्यवसितं, तद् एवाध्यवसीयते । तासु केवलासु व्रज-राज-सुत-वधू-भावस्य लब्ध-प्रसिद्धितां विना</p>
<p>व्रज-कमल-सकल-पत्रावल्य्-आधिपत्यं न प्रसिध्यतीति ।</p>
<blockquote>
</blockquote>
<p>[४८] अथ किञ्चित्-कुञ्चित-कमल-पत्रवद्-उन्नत-पार्श्व-द्वयावयवतया बहिर्</p>
<p>दुर्लङ्घ-शृङ्ग-मणि-मयालवाल-शोभा-मत्राणां पत्राणाम् अन्तरालेषु केशराद् अवतीर्णानि विस्तीर्णानि पृथक् पृथग् उपनिष्कराणि विराजन्ते । तेषाम् अग्रिम-सन्धिषु स्फुटम् अधिमध्य-मध्यम् अध्यस्त-समस्तेश-गोष्ठानि गोष्ठानि विभ्राजन्ते ।</p>
<p>अतएव तत्पर्यन्तस्य तस्य गोकुलतावकलिता ।</p>
<blockquote>
<p>तत्रापि दोह-समयं समया समेन
गो-वृन्द-पाल-वलयेन निविश्य पश्यन् ।
चिन्तामणि-प्रचित-सद्मसु कल्प-शाखि-
पद्मावृतेषु सुरभीर् अभिपाति कृष्णः ॥२२॥ [वसन्ततिलका]</p></blockquote>
<p>[४९] यस्य च समीपगानाम् आलय-रूपस्य कमलस्य सर्वतश् चतुरस्रं भवति, तद् इदं सर्वं वृन्दावनम् इति वदन्ति । तद्-बहिर्-अन्तरं समस्त-दीपायमानः स</p>
<p>महा-द्वीपायमानः परम-सुवेशः सर्वश् च देशः श्वेतद्वीप इत्य् आचक्षते गोलोक इति च । यस् तु बहिर्-भागः सागरवद् अपरिच्छेद्यस् तत्र विगत-शोका धारित्र-निभ-विचित्र-लोकाः सलोका विद्यन्ते । पत्र-स्थितानि तु वनानि केलि-वृन्दावनानीति भणन्ति । यथोक्तं</p>
<p>पाञ्चरात्रे – महावृन्दावनं तत्र केलिवृन्दावनानि च इति ।</p>
<blockquote>
</blockquote>
<p>[५०] अथ चतुरस्रम् अनु कमलात् पतयालुतया परितः स्रवन्तीर् मधु-धाराः पिबन्त इव पुनर् उपरत-तत्-पानाय वमन्त इव च दक्षिण-पश्चिमयोः सर्वतः पर्वतः पर्वत-षट्-पदा दृश्यन्ते । यत्र च तत्रापि महा-मणि-मय-कूट-घनः श्री-गोवर्धनः कुटी-भूत-महा-निधिवद् अखर्वम् आनन्द-गर्वं सर्वाधिपतेर् अप्य् आविर्भावयति ।</p>
<blockquote>
</blockquote>
<p>[५१] श्री-गोवर्धन-नामा चायं रमणीय-मणि-शिलाभिः समासनम् आसनम्,</p>
<blockquote>
<p>खगावलि-कलित-काकलीभिः स्वागतं स्वागतम्,
श्यामाक-दूर्वाब्ज-विष्णुक्रान्तापर्यग्-आक्रान्त-तिर्यग्-निर्झरिभिर् निष्पाद्यं पाद्यम्,
चञ्चन्-मृग-चरण-न्यञ्चद्-अक्षत-दर्भानन्ताङ्कुरैः समर्घ्यम् अर्घ्यम्,
तीर-सनीड-जाती-लवङ्ग-कक्कोल-सङ्गत-पल्ललैर् अलम् आचमनीयम् आचमनीयम्,
नव-नव-नव-प्रसूत-गवी-नवीन-स्नुत-क्षीर-परिणत-दधि-तत्-प्रसृत-घृत-शबलनैस् तरूपहृत-मधुपर्कं मधुपर्कम्,
शिखर-शेखर-शिलासर-प्रखर-धारा-पातैर् अनुकृत-स्नपन-परिचर्या-प्रीति-मज्जनं मज्जनम्,
दुकूलवद्-अनुकूल-संश्लेष-स्वर्ण-वर्ण-वृक्ष-विशेष-वल्कलैः कलित-सुख-वसनं वसनम्,
स्वभावानुबन्ध-गन्ध-सुगन्ध-शिला-शत-परिणत-हरि-चन्दन-गौर-गैरिकैश् चर्चातिशयं चर्चातिशयम्,
प्रफुल्ल-माल-मालती-लतादिभिर् नन्दित-सुमनसः सुमनसः,
गव्याखुरव्याहति-जातागुरु-दारु-धूमैर् व्याहत-सर्व-धूपं धूपम्,
दिवापि विद्योति-मणि-निकर-ज्योतिभिः सर्व-सम्पद्-उद्दीपं दीपम्,
मञ्जुल-गुञ्जापिञ्छा-दिवि न्छोलीवाञ्छित-निर्माणैः कृत-सुषमा-भरणम् आभरणम्,
अभिलाषानुकूल-फल-मूल-वलयैः सर्व-सुख-समाहारं समाहारम्,
पुष्प-वासित-शीतल-जल-वलयित-पुनर्-आचमनम् अनु विमल-परिमलातुल-तुलसिका-पल्लवादिभिर् मुख-वासनं मुख-वासनम्,
मरुद्-उच्चल-स्फुट-पुष्प-सम्पच्-चम्पक-दीपावल्या स्फुटम् आरात्रिकम् आरात्रिकम्,
घन-किसलय-वलय-सङ्कुल-बकुल-मुख-शाखा-निकरैः शोभान्तरतमातपत्रम् आतपत्रम्,
मलय-मरुल्-लव-चलत्-पल्लव-विशाल-शालैर् नन्दित-भव्य-जनं व्याजनम्,
निज-स्वर-विवेकिनां केकिनाम् अनेकाङ्ग-केकाभिः कलिलास्यं लास्यम्,
हरि-वेणु-ध्वनि-भ्रम्-कीचक-कल-क्रम-क्ताकर्स-वनितान्वित-शय्यायमान-पुस्प-पात-पर्यायैः क्त-सर्वातिशयनं शयनम्,
काकली-कलिल-कल-कोकिल-कुलैर् लब्ध-सङ्गानं सङ्गानम् अपि हरिं परिकलयन् पूर्व-पूर्व-सिद्ध-निज-हरि-दास-वर्यतां पर्यापयन्न् आस्ते ।</p></blockquote>
<p>[५२] कृत-हरिदास-वर्य-सङ्गा मानस-गङ्गा च सर्व-सुख-स्थेमनि कृष्ण-प्रेमणि मानस-द्रव-मयीति किल तन्-नामतया तां वर्णयन्त्य् उपश्लोकयन्ति च—</p>
<blockquote>
<p>स्वल्पेनाघजिद्-अंश-वामन-पद-स्पर्शेन गङ्गा सदा
सर्वाघ-प्रशमन्य् अभूद् अपि शिवस्यारूढ-मूर्धाजनि ।
स्वेनैवाघजिता सदा विहरता ब्रह्मेश-लक्ष्मी-जयि-
प्राशस्त्येन सह व्रजेन मिलिता गङ्गापरा किं पुनः ॥२३॥ [शार्दूला]</p></blockquote>
<p>[५३] अथ यत्राप्य् उत्तर-पूर्वयोः कस्यानन्द-व्रज-रूपस्य व्रजस्यालिन्दाद् अदूरभवेति किल कालिन्दीति-नाम्नी यमुना विलसति । या खलु—</p>
<blockquote>
<p>कदाचिद् धाराभिर् वहति हरि-रत्न-द्रव-निभा
कदाचित् स्तब्धाङ्गी स्फुरति हरि-रत्न-क्षितिर् इव ।
क्रमाद् वेणौ तस्मिन् न नदति नदत्य् अर्क-तनया
जलस्थल्योः शर्म प्रसवति हरेः सेवन-विधौ ॥२४॥ [शिखरिणी]
पश्यन्ती जलजेक्षणा घन-रसावर्त-श्रुतिः शृण्वती
जिघ्रन्ती झष-नासिका तरल-दोर् आलिङ्गनं कुर्वती ।
जल्पन्तीव च हंस-चक्र-वदना नीरात्मना कृष्ण-भाग्
या कृष्णा बत साथ कीदृग् असकृद् देव्यात्मना चेष्टते ॥२५॥ [शार्दूला]</p></blockquote>
<p>[५४] यत्र च सर्वत्र सरांसि चैवम् उत्प्रेक्ष्यन्ते—</p>
<p>व्रज-विपिन-विभागे निश्चलो यस्य वासः</p>
<p>स्वयम् अयम् अपरेषां पोषको जञ्जनीति ।</p>
<p>कलय वर-सरांसि स्रोतसाम् अत्र वृन्दैर्</p>
<p>विदधति यमुनादि-द्वीपिनीः स्हीत-तोयाः ॥२६॥ [मालिनी]</p>
<p>यत्र च—</p>
<blockquote>
<p>काश्चित् पङ्क-कैरवावलि-लसत्-स्रोतस्वती-प्रान्तगा
नाना-पुष्प-वनी-विराजद् अवनी-मध्य-स्थिताः काश्चन ।
केका-झङ्कृति-मत्-कुहू-मधुरिताः कान्ताङ्ग-चर्चाचिता
नासादृक्-श्रवसः सदापि सुखदा रासाङ्किता भूमयः ॥२७॥ [शार्दूला]</p></blockquote>
<p>किं च—</p>
<blockquote>
<p>भाण्डीरस् तरणि-पदं समुन्नतेर् न
प्रायातः परम् इह किन्तु विस्तृतेश् च ।
तच्-छाखाः परिविहरन्न् अवार-पारे
कालिन्द्या मुहुर् अभियाति गोप-सङ्घः ॥२८॥ [प्रहर्षिणी]</p></blockquote>
<p>तथा—</p>
<p>क्वचित् सद्माभास-प्रकट-बलवत्-कोटर-घटः</p>
<p>क्वचित् पल्यङ्काभ-प्रथित-पृथु-शाखा-सुखतमः ।</p>
<p>क्वचिद् दोलातुल्य-ग्रथित-लतिका-पालि-वलितः</p>
<p>सदासौ भाण्डीरः कम् इव हरि-केलिं न तनुते ॥२९॥ [शिखरिणी]</p>
<p>तद्-उदीचीम् अनुदेशः</p>
<p>प्रथयति सौख्यानि राम-घट्टाख्यः ।</p>
<p>यत्र च रामं कुर्वन्</p>
<p>सुखयति रामः सरामताम् अञ्चन् ॥३०॥ [गीतिः]</p>
<p>[५५] अथ तस्य लोकस्य लोअक-पालैर् वरणीयानि विमान-चारिणां वराण्यावरणानि सुर-वर्त्मनि वरीवृतति । यत्र च वासुदेवादि-सञ्ज्ञं स्वयम् एव चतुर्व्यूह-वृन्दं लोक-पालायमानं सेना-व्यूहताम् उररीचरीकरीति । तत्र च पुरुषार्थादयः के वराकाः ?</p>
<p>[५६] तद् एवं सति गोलोक-नामायं लोकः परम-मान्यः सामान्यतयापि केन वर्ण्यताम् ? यः खल्व् अमृत-सिन्धुर् इत्य् अमृतान्धसः, यशसः सवया इति कवयः, विचित्री-धर्माकृतिर् इति विश्वकर्माणः, आनन्दानां ब्रह्म-साक्षाद् इति ब्रह्मानुभविनः, प्रेमा स्वयं व्यक्त इति भगवद्-भक्ता मन्यन्त इत्य् अनेक-मत-परामृष्टतया दृष्टः ।</p>
<p>किं च—</p>
<blockquote>
<p>किं तेजः किं नु चित्रं किम् उत नट-कला किन्तरां कोऽपि लोकः
किं वा प्रेमा स साक्षाद् इह कलित-वपुर् यः शुकेन प्रगीतिः ।
इत्थं तल्-लोकपाल-प्रमुख-दिविषदां संहतिस् तर्कयन्ती
तस्मिन् गोविन्द-धाम्नि प्रतिदिनम् अयते सम्भ्रमं च भ्रमं च ॥३१॥</p>
<p style="text-align: right"></blockquote>
<p>[स्रग्धरा]</p></p>
<p>[५७] तद् एवं बुद्ध-पद्धतिम् अप्य् अतीतवान् असौ लोकः प्रसभं बुद्धि-मध्यम् अध्यारोहति । यतः—</p>
<p>ये ये प्रीतिं ददति विषया ये च तत्-तद्-विदूरास्</p>
<p>तेषूत्कण्ठा मम नहि कदाप्य् अत्र सत्यं करोमि ।</p>
<p>कृष्णे स्नेहं बत वितनुते यश् च यत्रापि कृष्णः</p>
<p>शश्वल्-लोकं स तु सरभसं मां दिदृक्षुं करोति ॥३२॥ [मन्दाक्रान्ता]</p>
<p>यस्याकर्णनम् अप्य् अपूर्वम् अमित-ब्रह्माण्ड-कोटि-व्रजे</p>
<p>वैकुण्ठेष्व् अपि वाञ्छितं किम् अपरं यल्-लालसा श्रीर् अपि ।</p>
<p>गोलोके स तु बान्धवाग्रिमतया विभ्राजते सर्वदा</p>
<p>येषां तन्-मधुरिम्णि हन्त मम हृन् मज्जन् मुहुः सज्जति ॥३३॥ [शार्दूला]</p>
<p>[५८] हन्त किं करवाणि ? सहसैवारब्धवान् एतद् वर्णनम् । निर्वाहं तु न पश्यामि । [५९] यतः प्रथमतश् चतुरस्र-परि-हरि-चरित-चारुता-प्रणिधान एवेदृशता दृश्यते, यथा—</p>
<p>गवां क्षेपश् चारं प्रति सखिभिर् आक्रीड-परता</p>
<p>मुहुस् तासां दूरे गमनम् अनुसम्भालन-विधिः ।</p>
<p>तद्-आह्वानं तासु क्रमम् अनुविसृष्टिः सवयसां</p>
<p>पुनः क्रीडावेशः स्मृति-पदतया क्षोभयति ॥३४॥ [शिखरिणी]</p>
<p>तत्रापि—</p>
<p>क्व चापि कृष्ण-रामौ तौ कर-बद्ध-करौ मिथः ।</p>
<p>हसन्तौ हासयन्तौ च कुर्वाते चित्तम् आकुलम् ॥३५॥ [अनुष्टुभ्]</p>
<p>किं च—</p>
<p>वृक्षान् अङ्कुरयन्तु विद्रुत-दशाम् अद्रीन् नयन्तु द्रुतं</p>
<p>स्तम्भं चाम्भसि लम्भयन्तु सरितां किं वा प्रतीचीनताम् ।</p>
<p>वेणु-ध्वान-घटा यतोऽतिनिकटाः कस्माद् अकस्माद् बलात्</p>
<p>कर्णाभ्यर्ण-गता इव स्फुटम् अमून् धुन्वन्ति तद्-ध्यायिनः ॥३६॥ [शार्दूला]</p>
<p>[६०] यतस् तद्-अनुभविनां सुखं तु मनसि स्फुरद् अपि न वक्तुम् ईश्यते ।</p>
<p>यस्मिन् हरिर् याति विहार-हेतोस्</p>
<p>तस्मिन् मुदा फुल्लति चेत् कुटोऽपि ।</p>
<p>न तत्र पृच्छा न च वक्तृता तन्</p>
<p>न पृच्छ्यम् एतन् न च वाच्यम् अस्ति ॥३७॥ [उपजाति]</p>
<p>[६१] इदं च सुजन-मतिम् अतीवाकर्षति ।</p>
<p>गायन्ति तत्र धवलाः परिपालयन्तः</p>
<p>पारावतीं मधुर-रागवतीम् उदस्राः ।</p>
<p>जन्मादि-कृष्ण-चरितानि चिरं गतानि</p>
<p>स्मृत्वा यतः सपदि मुह्यति सर्व एव ॥३८॥ [वसन्त]</p>
<p>[६२] अहो कुतः कुतो वा मनः संयमनीयम्, यतो गोष्ठानि च तानि द्रष्टुं मनः प्रसभम् उत्कण्ठयन्ति । यथा—</p>
<p>विराजत्-कस्तूरी-द्युति-परिमलैर् गोमय-मय-</p>
<p>स्फुरच्-चूर्णैः सद्म-प्रतिकृति-वपुभिस् तरु-वरैः ।</p>
<p>दिवा नूत्नैर् वत्सैर् निशि सुरभिजिद्भिः सुरभिभिः</p>
<p>समनाद् गोष्ठानिइ प्रतिमति दिशन्ति स्मृति-शतम् ॥३९॥<sup id="fnref:2"><a href="#fn:2" class="footnote-ref" role="doc-noteref">2</a></sup> [शिखरिणी]</p>
<p>सन्ध्ययोस् तु—</p>
<p>वत्सान् मोचयतां धनानि दुहतां दुग्धानि सञ्चिन्वतां</p>
<p>गाः सम्भालयतां गृहान् प्रचलतां कृष्णं पुरः कुर्वताम् ।</p>
<p>तल्-लीलाः परिगायतां पुलकिताम् अश्राणि चातन्वतां</p>
<p>गोपानां बत चित्तम् उच्चित-मदं मच्-चित्तम् आक्रामति ॥४०॥ [शार्दूला]</p>
<p>[६३] सदा चैतानि राज-वर्त्मानि तत्-कीर्तन-चत्वराणीव प्रसभं मच्-चित्तम् आकर्षन्ति । तथा हि—</p>
<p>रामः कृष्णः कृष्ण-रामौ च कृष्णः</p>
<p>कृष्णः कृष्णः कृष्ण इत्य् एष जल्पः ।</p>
<p>यातायातं कुर्वतां सर्वदापि</p>
<p>स्वैरालापे श्रूयते तत्र तत्र ॥४१॥ [शालिनी]</p>
<p>[६४] श्री-कृष्ण-प्रमदानां प्रमदानां प्रमद-वन-पात्राणि पत्राणि तु वर्ण्यमानानि कवीनाम् अपत्रपाम् एव बिभ्रति, यतस् तत्रत्यं सर्वम् एव चित्रम् इति दुष्प्रत्यायतां प्राप्नोति । येषु हि—</p>
<p>क्वचित् कुञ्जाः सद्म-भ्रमकर-रुचैस् तैर् अवयवैः</p>
<p>क्वचिच् चित्रैः सद्मान्य् अपि तुलित-कुञ्जानि शतशः ।</p>
<p>जलानि क्वाप्य् उद्यत्-कमल-वलितानि प्रतिपदं</p>
<p>स्थलान्य् अप्य् एवं क्वाप्य् अथ किम् इव किं निर्णय-पदम् ॥४२॥ [शिखरिणी]</p>
<p>सखीनां सारण्य-त्रिदश-सुदृशां गान-वलनां</p>
<p>मुहुः प्रोद्यन्-मूर्च्छां मधु-मधुर-राग-प्रणयिनीम् ।</p>
<p>हरि-प्रेमार्त-स्त्री-प्रथम-रचितां शृण्वति जने</p>
<p>सुखं वा दुःखं वेत्य् अवकलयितुं कः प्रभवति ॥४३॥ [शिखरिणी]</p>
<p>क्वचिद् गानं सूक्ष्मं क्वचिद् अपि च तौर्यत्रिक-कला</p>
<p>क्वचित् प्रेम्णा गोष्ठी क्वचिद् अपि महा-केलि-कलहः ।</p>
<p>इति स्फारं ताभिः प्रणय-मय-सारं विहरणं</p>
<p>हरेर् ध्यायन् नाना भवति कवि-चित्तं मुहुर् अपि ॥४४॥ [शिखरिणी]</p>
<p>प्रेमा कामति तत्-क्रिया कलहति स्तम्भादि-भावावली</p>
<p>सख्यां सञ्चरति श्रुतं च चरितं सर्व-श्रुतं लङ्घति ।</p>
<p>इत्थं केलि-कला-कलाप-कलितं वृन्दावनान्तर्-वने</p>
<p>दम्पत्योर् निखिलं विचार-पदवीम् उद्धूय विभ्राजते ॥४५॥ [शार्दूल]</p>
<p>अकुण्ठाम् उत्कण्ठां वहति हरिर् आसु प्रतिपदं</p>
<p>हराव् अप्य् एता यद् व्यतिमिलन-सौख्यं विजयते ।</p>
<p>अहो यस्माद् अस्मिन् निरुपधि सखी-वृन्दम् उभय-</p>
<p>प्रकृष्टोत्कण्ठित्वं विशति तद् इदं हन्त किम् इव ॥४६॥ [शिखरिणी]</p>
<p>अपि सुन्दरतां प्रति ताः, सुन्दरतां किल वहन्ति गोपाल्यः ।</p>
<p>यन् निर्दूषण-भूषण-, भूषण-कृष्णे विभूषणायन्ते ॥४७॥ [उद्गीतिः]</p>
<p>न भजति लक्ष्मीस् तुलनाम्, इति किं स्तुतये घटेत राधायाः ।</p>
<p>या लक्ष्मीम् अपि जेत्रीः, स्व-रुचा गोपीः पृथक् कुरुते ॥४८॥ [आर्या]</p>
<p>[६५] तस्माद् असाम्प्रताय तु साम्प्रताय मद्-विधाय स्वं वर्णयितुं किम् उत निर्वर्णयितुम्—</p>
<p>रव्य्-आदि-द्युति-जिष्णु-दिव्य-धरणि-क्षौणी-रुहान्तर्गत-</p>
<p>प्रासाद-स्थित-सिंह-पीठ-महसि च्छन्नान्य-दृष्टि-त्विषि ।</p>
<p>स्पष्टात्मीय-दृशि प्रकीर्णक-विकीर्णाली-हिताली-वृता</p>
<p>राधा-माधव-माधुरी-वर-सुधा तृष्णां मुधा यच्छति ॥४९॥ [शार्दूल]</p>
<p>[६६] तद् एवम् आनन्द-सत्र-पत्रादि-स्थितानाम् उपरि सान्द्र-शाखाभिर् अलक्ष्य-तलानाम् अनल्प-कल्प-वृक्ष-लक्षाणाम् अधिमध्यं राज-समाज-विराजमानां वर्णित-मञ्जु-किञ्जल्क-कर्णिकाम् अधिवसन्तः सदा लसतः स-परिवार-वार-सुरभी-पाल-भूपाल-कुमारस्य तस्य सर्व-चिन्तातीत-चिन्तामणि-मयम् अक्षामं सप्त-कक्ष्यारामं धाम निकामं धाम विस्तारयन् नेत्राणि विस्तारयति । तत्र च भासमानं तद् आवासम् अभितः सततम् उपपरार्धे गणनीयानां सजातीयानाम् अद्वितीया वसतिः । सेयम् अभिस्निह्य वन्दिभिः सन्दिह्यते ।</p>
<p>अब्जं तद् आलिङ्गितुम् अब्ज-बन्धोर्</p>
<p>बन्धुर् ययौ किं परिवेष एषः ।</p>
<p>गोपालयानां वलयावलिर् वा</p>
<p>गोपेश-वेश्माभित एवम् अस्ति ॥५०॥ इति । [इन्द्रवज्रा]</p>
<p>[६७] तद्-वासिनस् त्व् एवं स्तूयन्ते—</p>
<p>अर्थाः सर्व-जनार्थनाम् अतिगताः कामा निकामाग्रिमा</p>
<p>धर्माः कर्मठ-देव-धर्म-महिता मोक्षाश् च मोक्षातिगाः ।</p>
<p>तेषां तत्र वसन्ति सेवकतया कृष्णाय तृष्णा-जुषां</p>
<p>यद्-धामार्थ-सुहृत्-प्रियात्म-तनय-प्राणाशयास् तत्-कृते ॥५१॥ [शार्दूला]</p>
<p>नेत्रं श्रोत्रं चित्तम् अप्य् अन्यद् अन्यत्</p>
<p>तुच्छं यस्मिन् भाति कृष्णं विना तु ।</p>
<p>घोषे तस्मिंश् चक्षुषश् चक्षुर् एवं</p>
<p>श्रौती वार्ता पश्य दृश्या विभाति ॥५२॥ [शालिनी]</p>
<p>विभ्राजन्ते सूत्र-सञ्चार-विद्या</p>
<p>पाञ्चाल्यः किं विश्व-विस्मायनाय ।</p>
<p>किं वा गोपाः स्वान्तरे कृष्ण-भावैर्</p>
<p>बद्धाः सन्तस् तत्र तत्र भ्रमन्ति ॥५३॥ [शालिनी]</p>
<p>किं च—</p>
<p>पितायं मातेयं पितृ-सहज-वर्गः स्वयम् असौ</p>
<p>तथैवान्ये चान्य-प्रथित-हित-सम्बन्ध-महिताः ।</p>
<p>व्रजे ख्यातिर् यैषा बकरिपु-गणे भाति खलु तां</p>
<p>क्वचित् तुल्यः प्रेमा पथिकम् अनु शश्वद् भ्रमयति ॥५४॥ [शिखरिणी]</p>
<p>[६८] अथान्यद् अपि किम् अपि विभाव्य सम्भाव्यते । तद् यदि सताम् अनुभवम् अप्य् अनुभविता, तदा भव्यम् एव खल्य् भव्यम्, न चेन् नव्य-काव्यता तु न व्यभिचरिता । अथवा, तथापि यत् किञ्चिद् अपि तेषां वाञ्छितं स्याद् एवेति सर्व अञ्चितम् एव मन्यामहे ।</p>
<p>[६९] तत् तु सम्भावनं, यथा—अथ गोपावासाभ्यन्तरे तादृशाम् एव सभ्यानां लभ्या सभावलिर् उपलभ्यते,</p>
<blockquote>
<p>यत्र भूरि-वैचित्री-धुराणि महा-गोपुराणि पुराणीव विराजन्ते,
येषां पन्थानः किल किञ्जल्क-वलज-पर्यन्ताः समस्ताद् विभ्राजन्ते,
यत्र च परस्परम् अभिमुखाः सुमुखा महान्तस् ते गृहा मिथः पृथुल-शोभा लोक-स्पृहा इव विमृश्य दृश्यन्ते,
यत्र च सिंह-संहननानां पुरुष-सिंहानां निश्चलाङ्घ्रीणि महा-सिंहासनानि विचित्रतया नेत्राणां परिबृंहणताम् अंहन्ते,
यत्र च परावर-कक्ष्या-वासि-लोक-लक्षाणि समम् एव समक्षाणि सन्ति, मिथः सुख-शतानि वर्षन्ति,
यत्र चैकत्रासीनानाम् अन्यत्रापि रूपक-काव्य इव प्रतिरूपाणि रूपाणि प्रतीयन्ते—न च तानि केवलानि, अपि तु प्रतिध्वनयश् च ध्वनि-काव्य इव ध्वनितया विभाव्यन्ते, यतः स्वच्छान्तः-करणा महान्तः खलु पर-गुणान्तराण्य् अपि आयच्छन्तीति प्रथितिः प्रथीयसी; यदा च तथा प्रथीयन्ते विभाव्यन्ते च, तदा ह्य् आगन्तुका नाना-जनास् तत्-तद्-रूपाणां जानानाः परितः परिहास्यन्ते;
यत्र च कुत्रापि यदा सदा परमानन्द-स्यन्द-सन्दोह-दोहन-कान्ति-कन्दली-लम्भित-सुख-तन्द्रः श्रीमन्-नन्द-कुल-चन्द्रः स्वयम् आलोक-सुधया लोक-चक्षुश्-चकोर-वारपाराणाम् आपूरयति, तदा तूत्सवानाम् अपि महान् उत्सवः स्फुरति ।</p></blockquote>
<p>[७०] अथ सभा-वलयम् अन्तरा च कक्ष्या-पञ्चकतया लब्ध-बोधः सर्व-चित्तावरोधः स तु व्रज-नृपावरोधः समुद्भ्राजते । तत्र तम् एव हि सह-मातर-पितरादि-वृन्दः श्री-गोविन्दः स्वयम् आवसति । यत्र सभा-वलयान्तर्-अन्तः परितः परीतश् चतस्रोऽप्य् अन्तः पृथग्-अवरोध-लक्षाः कक्ष्या लक्ष्यन्ते । अन्या च पञ्चमी धन्या सर्व-मध्य-लब्ध-न्यासतया यत्र चित्रीयते, यस्यां तु महा-प्राङ्गण-सङ्गिन्यां प्रतीचीम् अनु स्वान्तर-अङ्गम् अङ्गणम् अङ्गणं परितो निकायानां निकायः सर्वतोऽपि श्रेयस्या श्रीमद्-व्रज-नर-देव-प्रेयस्या समाश्रियते । उदीचीम् अनु सुख-मयूख-रोहिण्या रोहिण्या । प्राचीम् अनु समस्त-कृत-सेवेन श्रीमद्-व्रज-नरदेवेन । अवाचीम् अनु स्वजन-सभाजन-भोजनापवर्जन-प्रयोजन-सामग्र्या ।</p>
<p>[७१] अथ तद्-बहिर् बहिर् अन्तः-पुर-प्रयुत-विभाग-प्रचुराणां परम-सन्तुष्ट-जन-पुष्टानां चतुष्टयीनां च कक्ष्याणां पश्चान् निश्चित-पश्चिमादि-ककुभं शुभां रीतिम् अवलम्ब्य सकल-शर्म-दृश्वरी श्रीमद्-व्रजेश्वरी राम-घट्टाभिरामः श्रीमद्-बलरामः सर्व-लोक-गतिः श्रीमद्-व्रजाधिपतिः स च गोवर्धनानन्दनः श्रीमद्-व्रजाधिपति-नन्दनः पतिर् अतीव राजते ।</p>
<p>[७२] तत्र चाहरहर् अविरह-रहः-केलि-कलित-तृष्णयो राम-कृष्णयोर् विख्यात-तत्-तन्-नामसु मध्यम-कक्ष्या-द्वय-धामसु परम-रमा-गण-श्रेयसीनां प्रेयसीनाम् आवास-प्रासादावलिर् उद्भासते; [७३] यत्र चावेशनम् अनु सावेशं नाना-कला-कलापं कलयन्तीनाम् आलीनां निज-निज-यूथ-वरूथपायाः परमापूर्व-पूर्व-पूर्वानुरागादि-कथानिकायां गायन्तीनां मधु-मधुर-काकली-कुलानि तत्रकीयं सर्वं तर्व्-अन्तम् आर्द्रीकुर्वन्ति, किम् उत बहु-कष्ट-सृष्टतया मिथुनी-भूतं तत् तन् मिथुनम् ।</p>
<p>[७४] तयोर् द्वयोर् आवरणतया लक्ष्ये ये चान्यतरे प्रत्यन्तर-कक्ष्यम् एक-भूम-द्वि-भूमतादि-प्रकारेणाधिक-भूमिका-रचनाभिर् उच्चतर-रीतिकायाः समान-मान-गृह-स्व-स्व-वीथिकाया धारिणी गोलोक-धरणी-लोक-हारिणी भवति । तत्र सर्वास् तु गृह-लेखा-मणि-भित्ति-सम्बध्य-मध्य-रेखा-लब्ध-द्वैविध्या समन्ताद् उभयतः-स्थित-द्वारतया परस्पर-सम्मुखता-शोभानन्दित-दिग्-अन्ताः कैमुत्यम् आसादयन्ति ।</p>
<p>[७६] यत्र च सर्व-मध्यमावरोधस्याधिमध्यं बृहत्-प्राङ्गणम् अधिकृत्याखण्ड-पुट-भेदन-मुकुट-भङ्गी-लङ्गिनं निश्रेणि-श्रेणि-मिश्रान्तः-श्वभ्र-शुभ्र-लघु-लघु-द्वार-सुखारोह-सञ्चार-मेर्व्-आकार-चार्व्-अङ्ग-कुट्टिमाद् उपरि परितः स्तम्भ-वार-सङ्गतम् अगारम् एकं सर्वतश् चलत्-पताकम् अवलोक्यते । [७७] यदा च तस्य सर्व-ककुदम् उदञ्चितस्य धिष्ण्यस्य पुरूपरि चालङ्करिष्णुतया श्री-कृष्णः स्वयं वर्तिष्णुर् भवति, तदा सर्व-जिष्णु-तद्-उपरिचरिष्णु-जिष्णु-नील-मणिर् इव कं वा तल्-लोक-भविष्णु-लोकं कान्ति-कन्दलीभिर् न पुष्णाति?</p>
<p>[७८] या चेयं कर्णिकायाम् उपरि पुरी, तद्-अधस्ताद् अन्यापि समन्ताद् अस्ति, किन्तु सा प्रति-कृष्ण-कान्ता-धामन्य् एव निजाङ्गन-निभ-पत्र-पङ्क्ति-सीमन्य् एव चायन्त्रित-द्वार-गणेति परेषाम् अज्ञाता, द्युमणिवन्-मणि-गण-समुज्ज्वलालय-कलापा, वातानीत-सुजात-परिमल-सम्पाता, निर्जनता-जनित-स्वैरतानारत-रति-प्रदा, शय्यासन-च्छत्र-चामरादि-सामग्रीति-बहुल-शती-प्रीतिदा-नाना-क्रीडा-भाण्ड-मण्डल-मण्डिताखण्ड-मण्डपा, तत्-तच्-चेष्टाधिष्ठान-नर-मृग-पक्षि-प्रतिकृति-लक्ष-विलक्षिता प्रेयसीषु विभक्त-प्रदेश-विशेषा शेषालयायते । यत्रत्येन पथा यथावत् प्रेयसी-नामानन्दनः श्रीमान् नन्द-नन्दनस् तत्र पत्र-समुद्यद्-उद्यान-वृन्दम् अमूभिर् अनुविन्दन्न् अतीव नन्दति । तस्माद् उद्यानाद् अन्तर्-द्वारेण चतुरस्रं प्रत्युद्यानम् अपि विन्दति ।</p>
<p>[७९] एवं श्री-बलरामस्य राम-घट्टाख्य-निज-क्रीडा-वन-गमनं च तल-वर्त्मनैव वर्तते, किन्तु सङ्क्षिप्ततया निहितेन पत्रावलि-पर्यन्ताल-वाल-पिहितेन मन्तव्यम् ।</p>
<p>[८०] ताम् एताम् उपरिगतां श्रीमद्-व्रजेश्वर-पुरीं परि तु श्लोकाः परिगीयन्ते—</p>
<p>यस्तां पताका मृदु-वात-कम्पिता</p>
<p>नानामुखीभावम् इताः पुनः पुनः ।</p>
<p>सौरभ्यम् आयाति यदा यतस् तदा</p>
<p>विवृत्य पश्यन्ति दिशाम् अमूम् इव ॥५५॥ [उपजाति १२]</p>
<p>नित्यं सुधा-धामज-धाम-सङ्गतः</p>
<p>पूर्णाङ्गताम् अङ्गल-सङ्गतिं गताः ।</p>
<p>यत्रापि कुम्भा विधु-कान्त-सम्भवाः</p>
<p>कूटान्तरत्व-मुकुटा इव स्थिताः ॥५६॥ [इन्द्रवंशा]</p>
<p>यत्रान्विता कुम्भा विधुकान्त-सम्भवाः</p>
<p>कूटान्तरत्न-मुकुटा इव स्थिताः ।</p>
<p>यत्रान्विता स्वच्छतया विभातया</p>
<p>हीरादि-रत्न-च्छदिर् आलिर् ईक्ष्यते ॥५७॥ [इन्द्रवंशा]</p>
<p>मयूर-पारावत-कोकिलाद्या</p>
<p>वसत्नि यस्यां तु विनापि यत्नम् ।</p>
<p>शब्दायमाना विपिनस्य तैर् ये</p>
<p>विवाद-संवादवद् आचरन्ति ॥५८॥ [उपजाति ११]</p>
<p>विचित्र-रत्नावलि-चित्र-चर्चिता</p>
<p>सौवर्ण-भित्तिः परितश् चकासती ।</p>
<p>गोपाल-बाल्यादिइ-विलास-माधुरीः</p>
<p>साक्षाद् इवालक्षयते शिशून् अपि ॥५९॥ [उपजाति १२]</p>
<p>विस्तारितोत्सङ्ग-निभैर् अलिन्दैः</p>
<p>श्लिष्यन्ति कृष्णं भवनानि नित्यम् ।</p>
<p>येषां सदान्तर् निवसन्ति ते तद्-</p>
<p>भक्ता अमी तादृशतां व्रजन्ति ॥६०॥ [इन्द्रवज्रा]</p>
<p>प्राङ्गणानि मणि-दर्पण-च्छवीन्य्</p>
<p>उल्लसन्ति सदनावलीम् अनु ।</p>
<p>येषु नूतन-वधूर् बकान्तकं</p>
<p>व्रीड-नम्र-वदनापि वीक्षते ॥६१॥ [स्वागता]</p>
<p>चन्द्रकान्त-मणि-बद्ध-भूतले</p>
<p>पल्वलानि च लसन्ति सर्वतः ।</p>
<p>राधिकादि-मुख-कान्ति कन्दली</p>
<p>यानि पूरयन्ति हन्त सर्वदा ॥६२॥ [स्वागता]</p>
<p>लोकः श्रीनाथ-लोक-प्रतिरुचि-विजयी काननं श्री-स्पृहाजिद्-</p>
<p>वासः श्री-राजधानी-निखिल-शुभ-रुचां वासिनस् ते त एव ।</p>
<p>भोक्ता कृष्णः स भोग्यः प्रणय-मधुरिमा शश्वद् इत्य् एवम् अस्मिन्</p>
<p>प्रत्येकं सर्वम् अन्तःकरणम् अतिगतं कस् तद्-अन्तं लभेत ॥६३॥ [स्रग्धरा]</p>
<p>[८१] तत्-प्रेम-शर्मणां सर्वातिशयि-धर्मतायाम् अहम् अपि मर्म-वेत्ता, यतः—</p>
<p>हरिर् गोप-क्षौणी-पति-मिथुनम् अन्ये च विबुधा</p>
<p>न नः क्रूरं चित्तं मृदुलयितुम् ईशा लवम् अपि ।</p>
<p>अहो तेषां प्रेमा विलसति हरौ यस् तु बलवान्</p>
<p>हरेर् वा यस् तेषु द्रुतयति स एव प्रतिपदम् ॥६४॥ [शिखरिणी]</p>
<p>[८२] अतः सर्वतः क्षेमाणां स एव प्रेमा सर्वत्र स्फुरति । तथा हि—</p>
<p>हरिः प्रेमा साक्षाद् इव भवति किं वा व्रज-जनस्</p>
<p>तयोर् एकस्मिंश् च स्फुरति स हि शश्वत् स्फुरति नः ।</p>
<p>इदं वारं वारं विधि-शिव-सुरर्षि-प्रभृतयः</p>
<p>स्फुटं कर्तुं शक्तिं दधति नतरां यत् कियद् अपि ॥६५॥ [शिखरिणी]</p>
<p>[८३] स तु परमाश्चर्य-चर्यः, यतः—</p>
<p>तदीयानां प्रेमा यद् अपि कृति-चर्यातिग-सुखस्</p>
<p>तथाप्य् उच्चैर् हेतुर् भवति हरि-साहायक-विधौ ।</p>
<p>जगत्-कार्ये यद्वच् छ्रुति-मत-पर-ब्रह्म नितराम्</p>
<p>अचिन्त्यो यो भावः स हि न हि वितर्कं विषहते ॥६६॥ [शिखरिणी]</p>
<p>[८४] यस्माद् एवं स एव चित्तम् आकर्षति, तस्मात्—</p>
<p>ज्ञात्वा कर्म स्वयम् उत परात् कृष्ण-तृष्णानुकूलं</p>
<p>तस्मिन्न् अन्तर् बहिर् अपि सदा गोप-राजावरोधे ।</p>
<p>यातायातं मुहुर् अतितरां कुर्वताम् आदृतानाम्</p>
<p>अप्य् उत्कण्ठाचलित-मनसां मानसं भावम् ईहे ॥६७॥ [मन्दाक्रान्ता]</p>
<p>[८५] तत्रत्यानां समूहावलोकनं तु परम-परमाद्भुतम्, तथा हि—</p>
<p>उद्घूर्णन्ते प्रिय-परिजनाः स्निग्ध-भावा यथा-स्वं</p>
<p>गोप-क्षौणी-पतिम् अनुगतास् तस्य चात्म-द्वितीयाम् ।</p>
<p>यौ प्रेमाख्य-प्रबल-रशना-यन्त्रनात् कृष्ण-कान्ति-</p>
<p>ज्योतिश्-चक्रे रवि-शशि-तनू ये च नक्षत्र-सङ्घाः ॥६८॥ [मन्दाक्रान्ता]</p>
<p>[८६] गानं तु प्रतिगणं साधारणम् अपि कञ्चिद् विशेषं वहति, यथा—</p>
<p>जन्माद्य्-अर्भकता हरेः प्रवयसां मध्ये-सभं प्रायशः</p>
<p>पौगण्डादिषु निर्जरारि-विजितेः प्रायः सुहृन्-मण्डले ।</p>
<p>कालियाइदिषु दुर्जनेष्व् अपि कृपा-भक्त-व्रजेऽनल्पशः</p>
<p>प्रायेनात्मनि राग-रीतिर् अभितः कान्ता-गणे गीयते ॥६९॥ [शार्दूला]</p>
<p>तत्र च—</p>
<p>सङ्गाने चेद् भजति मुरजिद्-भक्त-मात्रं विमोहं</p>
<p>शर्माशर्माप्य् अनुमिति-मियान् तर्हि न प्रेक्षकाणाम् ।</p>
<p>शान्तिर् दास्यं सहचर-दशा वत्सलत्वं तथान्यद्</p>
<p>गच्छेद् एषां हृदि कथम् इह क्षीर-वार्-वद् विवेकम् ॥७०॥ [मन्दाक्रान्ता]</p>
<p>[८७] हन्त! पद्य-द्वयम् इदम् आलोले मनसि उद्भूय तद् एवान्दोलयति । यथा—</p>
<p>मातर् मातर् जननि मम तद् देहि देहीति शब्दैर्</p>
<p>वत्सायुष्मन् सुत वदसि किं प्राण-लाल्येति चार्द्रैः ।</p>
<p>नानालाप-प्रणय-वलिता मां बलात् स्नेह-मुद्रा</p>
<p>तस्मिन् गोष्ठे स्मरयतितरां तौ सवित्री-कुमारौ ॥७१॥ [मन्दाक्रान्ता]</p>
<p>गेहेशि त्वं चरित-सुकृता हन्त वत्सस् त्वद्-अग्रे</p>
<p>वक्ति प्साति प्रथयति रुचिं याचते जाहसीति ।</p>
<p>अर्धाद् एवं स्थगित-वचनं स्नेह-पूराद् व्रजेशं</p>
<p>ध्यायेद् वृत्तिं बत न लभते मन्-मनो बम्भ्रमीति ॥७२॥ [मन्दाक्रान्ता]</p>
<p>इति श्री-श्री-गोपाल-चम्पूम् अनु</p>
<p>श्री-गोलोक-रूप-निरूपणं नाम</p>
<p>प्रथमं पूरणम्</p>
<p>॥१॥</p>
<p>(२)</p>
<p>अथ द्वितीयं पूरणम्</p>
<p>श्री-राधा-कृष्णाभ्यां नमः ॥।</p>
<p>[१] अथ कथा-प्रथनाय ग्रथनम् इदम् आरभ्यते । [२] स्वभजन-लसन्-मानस-सन्-मानद-जन्मादि-लीला-भव्याय भुव्य् आविर्भावितस्य तस्य निज-व्रज-लोक-चक्रस्य दन्तवक्रं हतवता श्री-भगवता तत्र विगत-सर्व-शोके गोलोके पुनर् अपि संश्लेषः साधित इति चम्पू-द्वयस्य प्रतिसम्पूर्ति-वक्ष्यमाण-सप्रमाण-कथा-लक्ष्यतया विविक्तम् एव व्यक्तीकरिष्यते ।</p>
<p>सिद्धे तत्र तु संश्लेषे कुत्रापि रात्रिविशेषे शेषे गोलोकाद्वन्द्व-महेन्द्र-द्वारि हारि दुन्दुभि-द्वन्द्वम् उन्ननाद । नाद-विशेष-मिषेणानन्दम् एवेदम् उज्जगारेति मत्वा, लोकोऽप्य् उज्जजागार । न च स एव केवलः, किन्तु कृष्णावलोक-तृष्णया सह, यथा कमल-समूहः परिमल-धारया । अथ निज-निज-वृन्दिनः सूत-मागध-वन्दिनः श्रीमन्-नन्द-राज-पुर-विराजमान-बृंहित-सिंह-द्वारि सर्वोर्ध्वं विन्दमानां चन्द्र-शालिकाम् अधिरुह्य, नूतनानि पूतनादि-दन्तवक्रान्त-दुर्बुद्धि-शक्रारि-चक्र-वध-सम्बद्धानि विरुदादि-च्छन्दांसि स्वच्छन्दतया नटन्त इवापर्यन्तं पठन्तः समन्ताद् एव जन-सन्दोहम् आनन्द-दोहं लम्भयामासुः । सानुराग-रागावलि-विभाग-लङ्गिम-सङ्गीत-सङ्गि-तल्-लीला-कथाकुलम् अप्य् आकलयामासुः ।</p>
<p>[३] तदा मुहुर् अपि हरेर् अवदान-गानतो लब्ध-तोष-पोषा घोषाधिपति-दम्पति-मुखाः परम-सुखाद् अतिशस्त-वस्त्रालङ्कार-भारं तेभ्यः स्वयम् ईहया विहापयामासुः । किन्तु श्रवणेऽपि तृप्तिर् न कॢप्तिम् अवाप, कथं वा तत्रावश्यम् एव वशनीया सातिः सातिम् आसीदतु? तद् अनु च समुद्भूत-प्रेम-रस-राशिर् व्रज-वारि-राशिः स्वयम् एव निज-निज-हृदयङ्गम-व्रज-मङ्गल-श्यामलाङ्ग-सङ्गान-तरङ्ग-सङ्घ-सङ्गितया विश्व-विस्मय-कारितां सङ्गतवान् । तत्र च, गीयमानतया सन्निधीयमानस्य तदीय-यशसश् चन्द्रमसः समताम् अनुमिमीमहे ।</p>
<p>[४] यदा तु श्रील-गोपाल-लीला-गान-ग्रहिला महिला गातुम् आरब्धास् तदा सर्व एव सतृष्णास् तूष्णीम् आसन्, कृष्ण-मुरली-काकलीम् अनु कोकिला इव । यद् एव गानं वैदग्धी-दिग्ध-कङ्कनादि-झङ्कारालङ्कृत-मन्थान-निर्घोषः स्वर-तालादि-दानम् इव कुर्वाणः स्व-पोषं पुपोष ।</p>
<p>[५] तद् एवं सति, सर्वतः-सारेण सप्रमाण-वर्णयितव्यानुसारेणापगतापर-पति-भ्रमाः सर्वा एव व्रज-रमा मारवाण-दलित-मर्माणस् तद्-एक-सेवा-</p>
<p>धर्म्येषु निज-निज-हर्म्येषु समम् एव लब्धागमनं तम् एकम् एव रमणं रमणतां गमयमाना न विरामम् इच्छन्तीति सखीभिर् एव प्राभातिकरागमय-गान-नर्मणा तस्माद् उपरमयामासिरे ।</p>
<p>[६] तच् च न सहसा, किन्तु क्रमशः । तथा हि,</p>
<p>बाहू विश्लथितौ श्लथीकृतम् उरो वक्त्रं दरच्यावितं,</p>
<p>तल्पाद् उत्थितम् एकदा विनिमयेनालम्ब्य यत्नान् मुहुः ।</p>
<p>याभ्यां स्पर्शसुखाग्रहोऽपि दमितस् ताभ्यां हरिप्रेयसी</p>
<p>व्यक्तिभ्यां बत सोढम् अत्र सहसाक्रष्टुं न दृष्टिं मिथः ॥१॥</p>
<blockquote>
<p>[शार्दूलविक्रीडिता]</p></blockquote>
<p>[७] हन्त, तासु च सर्वाधिका या तु राधिका, सा खलु तद्-आरम्भ-सम्भवाद् एव प्रायः सर्वदा मूर्च्छाम् ऋच्छति । यत्र च,</p>
<blockquote>
<p>“पूर्वानुराग-गलितां मम लम्भनेऽपि
लोकापवाद-दलिताम् अथ मद्-वियुक्तौ ।
दावानल-ज्वलित-जाति-वनी-सदृक्षाम्
एतां कथं कथम् अहं बत सान्त्वयामि?” ॥२॥ [वसन्ततिलका]</p></blockquote>
<p>इति सदा भावयन्तं, सम्प्रति चातिव्यग्रीभवन्तं व्रज-युवराजं प्रति समाश्वासनया विश्वासनया च तां व्यवहितां कुर्वाणाः, प्राण-तुल्याः परमाल्यस् तदीय-ताम्बूलोद्गारादि-संवलनया चेतनाम् आलम्बयन्ति; समन्ताद् अपि सान्त्विताम् अथ पृच्छन्ति च, “हन्त, केयं तव रीतिः?” इति ।</p>
<p>[८] सा पुनः सास्रम् आश्रावयति,</p>
<blockquote>
<p>“न मूर्ख-धीर् अस्मि न वा दुराग्रहा
शरीर-भोगेषु न वातिलालसा ।
किन्तु व्रजाधीश-सुतस्य ते गुणा
बलाद् अपस्मार-दशां नयन्ति माम् ॥३॥ [वंशस्थविला]</p></blockquote>
<p>[९] “किं कुर्महे? यया मर्म-पीडया क्वचन च शर्म न लभामहे वयम्” इति।</p>
<p>[१०] अथ पुनर् व्याकुली-भवन्ती सा शुभ्र-दन्ती रसान्तरेण ताभिः सान्त्विती-क्रियते । तद्-दिने तु तद् इदम् आचचक्षे- “अशेष-मङ्गल-सङ्गताचरणानां श्री-व्रजेश-गृहिणी-चरणानाम् आदेश-प्रवेश आसीत्, ‘हन्त, सर्वा एवार्वाचीन-वयसः समागताः, मत्-प्राणाधिका राधिका कथम् अधुनापि नागता?ऽ इति ।” तद् एवम् अवधारितवती श्री-राधापि सावधानी-भवन्ती, शीघ्रम् एव प्रातर् औचितीं विधाय, सर्वाभिर् एवोपशाय-विशाय-वलिताभिः कल्यम् आकल्य मिलिताभिर् ललिता-विशाखादि-सखिभिः सार्धं श्री-व्रजाधीश्वर्या धाम जगाम । गत्वा च, परम-कान्त-स्व-कान्ति-कन्दलीभिर् अन्तिम-गताभीर-कान्ताः समन्ताद् अप्य् अन्तर्-बहिर् अपि देवयामास । [११] यत्र तासां निर्निमेषता च जाता । सम्भावनावती भावना चेयं,</p>
<blockquote>
<p>“अधि-विधु नीलाम्बुज-युगम् अपि तिल-पुष्पं सबन्धूकम् ।
यस्यां कनक-लतायां सेयं कृष्णाङ्गना चित्रम् ॥”४॥ [उपगीति]</p></blockquote>
<p>[१२] अथ भक्ति-तृष्णङ्-मनाः कृष्ण-जननीम् अनु माननीयतया निजम् आननम् अवनीम् अवनीय ननाम । सा च तां सह-सभ्यानन्दम् अभ्यनन्दत् । तत्र च,</p>
<blockquote>
<p>असौ चरणयोर् नता शिरसि हस्तम् आधत्त साप्य्
असौ भुवि तथा स्थिता कचम् अजिघ्रद् उत्थाप्य सा ।
असौ कुचित-विग्रहा भुज-तले निधायाथ सा
स-बाष्पकम् उदैक्षत द्वयम् अहो द्वयोह् किं ब्रुवे? ॥५॥ [पृथ्वी]</p></blockquote>
<p>[१३] तद् एवम् अपि रोहिणी-प्रभृतीनाम् आदराय भृत-निभृत-सङ्कोचाम् आलोचयन्ती राज्ञी ताम् अनुजज्ञे, “पुत्रि, वन्दस्व वन्दन-योग्याः” इति । सा च रम्य-गुणा पुरु-निपुणा भक्ति-पूरतः सर्वा एव गुरूर् अवनम्य दूर-देश एव निवेशं विनत-वक्त्रम् आससाद ।</p>
<p>[१४] अथ ललितादिस् तद्-आलि-पालिर् अपि तासु गुरु-वनितासु तद्वद् एव कृत-वरिवस्या तस्या एव सदेशम् उपविवेश । [१५] ततश् च श्री-राम-प्रसूः स्पष्टम् आचष्ट, “व्रजेश्वरि, सर्व-सुख-रोहिणी रोहिणी-ताराद्य विद्यते । तद् आदिश्यताम्- इयं सद्-भाव-धूत-सर्व-दिश्य-वधू-नैपुण्या, पाकादि-साद्गुण्याय पूर्वम् एव सोमाभानुलोमतया या रसवतीं प्रतीताः समम् अन्या धन्या मङ्गलाद्या मङ्गलाराम-रामानुज-रामास्, तथा याः परापर-नामानः कल्याणाराम-राम-रामाः समन्ताद् अप्य् अमूर् अमूम् एवानुवर्तन्ताम् । ललिताद्याः पुनर् अस्याः काय-निकाय-रूपा एवेति, न साहायकायास्माभिर् नियोजनीयाः ।”</p>
<p>[१६] अथ तयापि तथादिष्टा शिष्टाङ्गना-गण-गणेय-गुणा शिरो नमयित्वा सखीषु तिरोभूय तत्-कालम् एव चचाल ।</p>
<p>[१७] अथ प्रसङ्गम् अन्यम् अपि सङ्गतं प्रथयामः । [१८] अथ धृत-प्रणय-नय-सारा वयसा महसा सहसा च कृत-सवयसः सभानुकाराः, स्वकुल-परम्परा-गत-परिचारक-शूद्राभीर-कुमाराः स्वावसर-विसर-प्राप्तावसरतया प्रातर् एव मोहनागार-द्वार-सारम् आव्रजन्तः समं विराजन्ते स्म ।</p>
<p>[१९] ततश् च स्नानीयादि-रम्य-करैस् तैः किङ्करैर् अनुगम्यतया स तु वर-किशोर-वया निखिल-त्राता राम-भ्राता प्रातर्-आचारा-चरणाय सदेशम् उपवेश-प्रदेशं पूर्वम् एव विवेश ।</p>
<p>[२०] तत्र च नर्म-मय-शर्मद-प्रणया वैश्याभीर-तनयाः सखायः सुबलादयः समम् एव समगंसत । तैः सङ्गतैः सह तु विलम्ब-कथन्ता-कथावलम्बेन मिथः परिहास-विलास-कौतुकी वरासनम् अध्यासामास । ते सर्वे प्रेम्णा परिचर्यायां परम् आश्चर्य-चर्याः, यतः—</p>
<blockquote>
<p>आदेयाधारादि-भावेन भेदात् <br>
प्राणा भिन्नाः प्राणिनः सन्ति भिन्नाः ।
ये कृष्णाद्याः स्निग्धता-शर्म-भाजः <br>
प्राणा ज्ञेयास् ते मिथः प्राणिनश् च ॥६॥ [शालिनी]</p></blockquote>
<p>[२१] प्रभाते च प्रभाते, तादृशानाम् मध्ये तादृशस्य तस्य तु,</p>
<p>श्रीमद्-वक्त्र-कराङ्घ्रि-धावन-कला तैलादिभिर् मर्दनं</p>
<p>स्नानं गात्र-मृजांशुक-द्वय-धृतिः साचाम-पुण्ड्र-क्रिया ।</p>
<p>प्रातर् धर्मग-कर्म दिव्य-वसनं रत्नावली-मण्डनं</p>
<p>वंशी-शृङ्ग-शिखण्ड-दण्ड-कलना मच्-चित्तम् आकर्षति ॥७॥ [शार्दूल]</p>
<p>[२२] तेषु च केषुचिद् अङ्ग-सेवकेषु विशेषः शेष-वचसाम् अपि शेषस्य विषयायते । यतः,</p>
<p>सौरभ्यं शिरसः पदाम्बुजयुगं बाहुप्रसारादिकं</p>
<p>लब्ध्वा-श्लेषविशेषतां दधति ये कृष्णस्य तृष्णान्विताः ।</p>
<p>वात्सल्ये परिषेवणे सखिपदे कान्त-स्थिताव् अप्य् अमी</p>
<p>सौख्यं यत् तद् अशेषम् एव दधते प्रेम्णा तदभ्यङ्गिनः ॥८॥ [शार्दूल]</p>
<p>[२३] अथ तस्मात् तैः परिवीतः पीत-वसनः स्वाङ्गन-प्रवेशम् अङ्गीकुर्वन् सदेश-समवयस्काभिः समं, जनन्या जीव-न्यास इव प्रतिमया लभ्यते स्म । तत्र च,</p>
<p>“आगच्छज् जयताद् अहो मधुरता निर्मञ्छनद्रव्यतां</p>
<p>गच्छेयं, मम दृग्द्वयस्य भवताद् अत्रातिपक्ष्मास्थितिः ।”</p>
<p>इत्थं कञ्जविलोचनस्य कलयन्न् आकस्मिकीम् आगतिं</p>
<p>चित्रं चित्रजनः सदा भजति चेद् आसां तु किं तद् ब्रुवे? ॥९॥ [शार्दूल]</p>
<p>[२४] अथ गुरवश् च ता रजनिजनिततद्विरहज्वालाकलितस्नेहपूरवशतया मुहुर् अगुरुताम् आसाद्यानवद्यामोदम् आविष्कुर्वत्यः पूर्वदिङ्मुखमहा-मन्दिरालिन्दाद् अवतेरुः । तत्र पूर्वं माता वत्सम् इव माता वत्सं मिलितवती, यत्र रोहिण्य् अपि रोहिणीवद् ऊहाञ्चक्रे लोकचक्रेण । [२५] श्री-गोविन्दश् च द्वयोर् अपि तयोः पदारविन्दं क्रमाद् वन्दित्वा नन्दित्वा, मान्यानाम् अन्यासाम् अपि यथान्यायं मानम् उन्नमयामास ।</p>
<p>[२६] तदैव च श्रीनीलाम्बरम् अनु समागतिकराः सहचराः श्रीदाम-सुदामादयः श्रीहरिसहविहारिविततयस्, तथा सर्वविद्यापटवः पुरोहित-बटवस्, तथा काश्चिद् अन्यास् तत्प्रसूसमानमाननीय-तन्माननीयादि-वराङ्गनासु गण्यास्, तथा सर्वसुखदोहाः स्वसृस्वस्रीयादिस्निग्ध-सम्बन्धिनीसन्दोहास् तत्प्रदेशं विशन्ति स्म । [२७] वारं वारं प्रत्येकम् उत्थानाद्यभावार्थं तथैव हि सर्वैर् मर्यादा पर्यापितास्ति ।</p>
<p>[२८] अथ खलु सिद्धानां परिषदि योगमायेति प्रसिद्धा भक्ति-सिद्धान्त-सद्-भाव-रते श्रीमद्-भागवते च योग-मायाम् उपाश्रितः इत्य् आदिना भगवल्-लीलाधिकारितया सिद्धा स्वरूप-शक्तिः स्वाभिव्यक्तिम् अन्तरेण रूपान्तरेण तापसीति व्यवसीयते, यस्याः पौर्णमासीति नाम-व्याहार-व्यवहार आसीत् । तस्याम् आगतायाम् अगर्वेण सर्वेऽपि स-सम्भ्रमम् अभ्रमं नमः समम् अकुर्वत । तया चानन्दाद् आशीर्भिः स्फुटम् अभ्यनन्दिषत ।</p>
<p>[२९] अथ यश् च सर्व-विद्या-निष्णातस् तस्याः स्नातकः श्री-कृष्णस्य रहस्य-नर्माणि बद्ध-तृष्णतया तद्-वयस्यतां वश्यताम् आनिन्ये, यश् चाविदूषण-भाव-रूषित एव देवर्षि-प्रकृतितया तस्य कौतुक-कृते विदूषकताम् अपि विभूषयति स्म, स खलु मधुमङ्गल-नामा नर्मणा मर्म-स्पर्शि-कुतुक-रचनैर् आशीर्-वचनैः सर्वान् अमन्दम् आनन्दयामास, निधिम् इव हरि-सन्निधिं चानञ्च ।</p>
<p>[३०] ततश् च परस्परं कर-बद्ध-करौ सितासित-कुमार-वरौ मातृभ्याम्</p>
<p>उभयतः पृष्ठतः प्रदत्त-हस्तौ स्मित-वशंवद-वदन-शस्तौ मन्दं मन्दं तद् एवामन्दम् अलिन्दम् अविन्दताम् । [३१] सुवर्ण-स्वर्ण-किर्मीरित-प्रयत्न-निर्मित-पृथु-रत्न-पीठम् अभि पृथक् पृथङ् निविष्टवन्तौ सुधा-वृष्टिम् इव च सर्वेषूपविष्टेषु दृष्टिं सृष्टवन्तौ ।</p>
<p>[३२] अथ प्रतिमास्या सेयम् आस्या जन्म-तारा-गमन-मयीति श्री-यशोदा-यशो-दातुस् तस्य तदा तद्-आचार्याणाम् अर्भका दर्भकाग्रीय-नीराभिषेकं विवेकातिरेकवन्तः शन्तम-मन्त्र-प्रवचन-सचनया रचयामासुः । ततश् च,</p>
<p>मन्त्रा गीतानि वाद्यान्य् अपि च जय-रवाः कृष्ण-शोभास् तदीय-</p>
<p>प्रेयो-वर्गाति-चित्र-प्रणय-विलसितानीति पर्वण्य् अमुष्मिन् ।</p>
<p>प्रत्येकं तत् तद् एकीभवनम् अपि तदा प्राप रुच्यत्वम् उच्चैः</p>
<p>शृङ्गाराद्यो रसो वा कवि-कृतिर् अथवा षाडवो वापि यद्वत् ॥१०॥ [स्राग्धरा]</p>
<p>तस्मिन् नीराज-निर्मञ्छन-भविक-पदार्थालि-संस्पर्शनानाम्</p>
<p>आज्यादर्शादि-दर्श-द्विज-निज-जनतार्चादिकानां शुभानाम् ।</p>
<p>कृष्णो गोत्रादिर् आसीत् प्रवर-वर-दशां तानि जग्मुः समन्ताद्</p>
<p>येभ्योऽन्ये च प्रथन्ते शुभ-शत-निवहस्यान्वयाः सर्व-लोके ॥११॥ [स्राग्धरा]</p>
<p>ब्राह्मण्यस् त्व् अधिकचम् अच्युतस्य दूर्वा</p>
<p>पूर्वाणि न्यधिषत तत्र मङ्गलानि ।</p>
<p>यद्य् आशीर्वचनम् इहारुरोध बाष्पः</p>
<p>कल्याणं बत भवतान् मनोरथस्य ॥१२॥ [प्रहर्षिणी]</p>
<p>दृगम्भः-स्तम्भ-रुद्धापि कुर्वती तिलकं प्रसूः ।</p>
<p>कुर्यात् किं यदि साहाय्यं नाकरिष्यत रोहिणी? ॥१३॥ [अनुष्टुभ्]</p>
<p>मातुः पितुस् तस्य च तत्र मातृ-</p>
<p>भावान्विता-भ्रातृ-वधू-स्वसॄणाम् ।</p>
<p>उपायनं पुण्ड्रम् इतीयती गीर्</p>
<p>आसीत् तदीयार्थ-चये मितिर् न ॥१४॥ [उपजाति]</p>
<p>[३३] अथ प्राची-गत-द्वितीय-प्रकोष्ठाद् आगम्य रम्य-कुमारः कश्चिद् आचष्ट, यः खल्व् एतद्-अर्थम् एव पूर्वं विसृष्टः । “श्रीमन् व्रज-राज-कुमार, श्रीमद्-व्रज-राज-सभायां सर्व एव पर्वणीह संवलिता वर्तन्ते, किन्तु भवद्-यात्रा-द्वार-मात्रावलोकिनः । यानि च सर्वाराधन-धनानि श्रीमद्-व्रज-राज-चरण-राजीव-परिसराय सज्जितानि भवद्-विसर्जितानि ताम्बूल-दुकूलादीनि, तानि चाधुनापि मूर्धानं धुनाना नोपयुञ्जते स्म ।”</p>
<p>[३४] अथ सोऽपि तद् अवधारयन्न् एव, तद् एवावधारयन् मातरम् अनु कातर इव निष्क्रमण-क्लम-समनुज्ञा-याचनम् अनुसन्धाय, प्रणामादिना पौर्णमासीम् उटज-गृहाय विहाय, श्री-रामम् अग्रे विधाय, श्रीदामादीन् परितो निधाय, पश्चिमाग्रिम-प्रेम-दोलायमान-स्वान्तस् ततो निष्क्रान्तः; सहसा महसा वृतः सभ्यालिभिर् अभ्यालोकयाञ्चक्रे ।</p>
<p>[३५] अथ सोदित-मेघाश् चातका इव, लब्ध-चन्द्राश् चकोरा इव, सङ्गत-जला जल-जन्मान इव, समुन्मीलित-प्राणा देहा इव, सर्वेऽप्य् आनन्द-गर्वेण वन्दि-वृन्दादि-कलित-कोलाहलेन च समम् एव समुत्तस्थुः । [३६] किन्तूत्कलिका-कलित-मनसोऽपि स्व-स्व-मर्यादयापर्यापिता इव लब्ध-स्तम्भारम्भास् तत्र तत्र केवलं स्थितवन्तः । युक्तम् एव च तत् प्रोक्तं, यतस् तस्मिन् खल्व् अस्माकं श्री-नन्द-व्रज-राज-ग्रामे तत्-तत्-प्रेम-विशेष-रीति-नीतिर् एव ग्रामणीर् इव वर्तते । [३७] तथा हि, कदाचित् कस्यचित् कञ्चित् प्रति वचनम्,</p>
<p>“तौ शुभ्र-द्युति-नीरद-द्युति-हराव् इन्द्राश्म-हेम-प्रभा</p>
<p>हृद्-वस्त्रौ सित-कञ्ज-नील-कमल-श्री-चोरि-चार्व्-आननौ ।</p>
<p>चञ्चत्-खञ्जन-गञ्जनाक्षि-युगलौ दन्तीन्द्रजिद्-विक्रमौ</p>
<p>तान् अस्तम्भयतां जनान् यद् अखिलांस् तन् मित्र चित्रं न हि ॥”१५॥ [शार्दूल]</p>
<p>[३८] यदा च दक्षिणे सर्वानर्वाचीन-माहात्म्य-गुरवो गुरवो बभूवुः; ते च सर्वे पूर्व-पूर्वतः पूर्वजा एव तस्थुः । यत्र पुरोहिताः स्वयम् अनर्घम् अर्घ्यं दधानाः सर्वतः पूर्वे भवन्तः स्व-नाम-निरुक्तिम् इव व्यक्तीकुर्वन्ति स्म, “पुरो धीयन्ते” इति । तद् एतद् अपि युक्तं, श्लेषेण च प्रथमतो हितास् त एव हि भण्यन्ते ।</p>
<p>[३९] अथ तादृश-निज-कुल-चन्द्र-प्रेमानन्दामृत-तुन्दिलिततया किल श्रीमद्-उपनन्दाभिनन्द-नन्द-सनन्द-नन्दनादि-नामानः प्रबल-नन्दन-स्नेह-मधुर-धामानस्, तान् अनु च प्रेम्णा सम्यग्-बन्धुता-बन्धिनः सम्बन्धिनः परापर-नामानस् तन्-मिलनम् अनुसन्धाय स्थिताः ।</p>
<p>[४०] अथ वामेऽपि तथैवालघु-प्रेम्णा लघूभवन्तो लघवः समवतस्थिरे । [४१] सर्वे चैते यथा-पूर्वं यथा-यथं सर्व-चित्तारामेण रामेण सह हारिणा हरिणा मिलिताः समुन्मीलित-भावा बभूवुः, चन्द्रमसं विन्दमानाः कुमुद-सन्दोहा इव ।</p>
<p>[४२] ततश् च क्षण-कतिपयाद् अक्षीणानन्द-वृन्दार्पित-सत्वर-विसृत्वर-मोहाद् उन्मग्नेषु तेषु तदीय-श्रीमन्-मुख-निरीक्षण-लग्नेषु श्रीमान् व्रज-राजस् तं व्याजहार, “तात, तवाद्य विद्यते सर्व-सम्पन्-मयी जन्म-तारा । तस्माद् व्रज-धाम स्वयम् आ मध्याह्नम् अध्यासितव्यम् । गो-सम्भालन-पालनाय पुनः प्रातर् एव मया समयास्थिता युक्ता नियुक्ताः सन्ति । स्वयम् अथ प्रथम उपविश्य दृश्यतां स्वजन-व्रजः” इति ।</p>
<p>[४३] अथ सोऽप्य् अवाचीनता-समीचीन-शिरस्कतया राज्ञां ताम् आज्ञां मालाम् इव शिरसि निधाय, श्री-राम-मुख-तामरसम् अवधाय, स्वजन-व्रज-सहिततया सहितम् अधिरुह्य चतुष्क-देश-गतं पुष्कलम् उपवेश-वेश्म वलित-स्मितं तारा-पतिर् इव पूर्व-पर्वतम् अध्यासितवान् । विप्रादि-सम्प्रदानतया यथा-यथं गवादिकम् अपि सातवान् । ततश् च तस्मिन्न् उपविश्य, पुनस् ताम्बुलादि-संविभाग-सुख-संवलनया सम्बन्धिभिर् मिथो नर्म-संवाद-सम्बन्धि-सन्धि-कुतूहलं कलयामास ।</p>
<p>[४४] मुहूर्ताद् अथ कश्चिद् अन्तः-पुर-सारः कुमारः समागम्य साम्येनोपविष्टयोर् ज्यायः-कनिष्ठयोः सम्बन्धि-निवहाराधनाय धृत-तृष्णयोः श्री-राम-कृष्णयोः कर्णाभ्यर्णं लगितवान्, ताभ्याम् अनुमतः पुनस् तद्-रूप-तश् चित्रीभवितुः श्रीमद्-व्रज-धरित्रीशितुः । तेन च “अद्य श्रीवत्स-वत्स-प्रसाद-लब्धस्य वत्सस्य शुभ-सम्पन्-मय-जन्म-र्क्षम्” इति विनय-सन्धेन केवलेनाञ्जलि-बन्धेन व्यञ्जनया भोजनाय याचिताः सन्तोऽति-सन्तोषाद् व्यतिवीक्ष्य युगपद् उत्थितवन्तस् ते प्रस्थितवन्तश् चान्तः-पुरम् ।</p>
<p>[४५] अथाग्रतः-सरेण तेन सुकुमारेण कुमारेण प्राङ्गणतः प्रतिरुद्ध-सङ्गमनासु शुद्धान्त-सङ्गताङ्गनासु प्रविष्टास् ते कंसजिद्-इष्टा गृहादि-शोभेक्षण-स्पृहातः क्षणम् आविष्टाः, क्रमशो भोजनालयाय कलयाम्-बभूवुः ।</p>
<p>[४६] राम-कृष्णौ तु गवालोकन-सतृष्णौ तद्-अङ्गण-सङ्गत-मेर्व्-आकार-महागारम् आरुह्य, मही-महित-माहेयी-स्थानेषु पीयूष-वृष्टीर् इव दृष्टीर् विधाय, विधेयैर् विदूर-देशान् निदेशयामासतुः, “भो भो गोप-गणाः, वर्त्मनः सव्यापसव्ययोर् एव पातव्या गव्याः” इति ।</p>
<p>अथावतीर्णाभ्याम् आभ्याम् अभ्यागतैर् अपि,</p>
<p>अगुरुज-गुरु-धूपः शुभ्रता रत्न-पीठा-</p>
<p>वलि-मद्-अशन-पात्रासङ्गि-भृङ्गार-सङ्घः ।</p>
<p>नियत-सचिव-लोकः सादर-प्रेम चासीद्</p>
<p>इति दिशि दिशि धर्म्यं भोग-हर्म्यं व्यलोकि ॥१६॥ [मालिनी]</p>
<p>“अङ्घ्रि-क्षालन-मार्जने इह भवान् जीयाद्” इति प्रार्थना,</p>
<p>सम्यग् वीजनम् अन्तरा प्रमदसूहास-प्रसू-सूक्तयः ।</p>
<p>रुच्यानां परिवेषणं मुररिपोर् दृष्टि-प्रसादामृतं</p>
<p>यत्रैवं सुहृदां सभोजन-विधिः सूते न किं वा सुखम्? ॥१७॥ [शार्दूल]</p>
<p>[४७] तत्रानुपयुक्त-युक्त-भोक्तॄणां विप्राणां पङ्क्तिर् एकत्र, सग्धि-दिग्धानाम् असन्दिग्ध-स्निग्धानां वैश्य-वंश्यानाम् अन्यत्र । तत्र तत्र च वृद्ध-मध्यम-नव-यौवनानां पृथक् पृथग् इति वियुताव् अपि, मिथो यथास्वं परिहास-विलासेन संयुतिर् इव वीक्ष्यते स्म । न च केवलेन तेन, तद्-अवलोचन-समुन्मीलित-लोचन-रोचन-विलासालाप-लीला-रस-वारिधेर् व्रजेन्द्र-कुल-सुधा-निधेर् असकृद् अनुभव-यौगपद्येन च ।</p>
<p>[४८] यत्र च स एव सर्व-रस-सत्रम् अमत्रम् एकम् आसीत् । तत्र च,</p>
<p>परस्परस्य स्फुट-हास-वार्तां</p>
<p>सञ्चारयन्तः परितो हरौ च ।</p>
<p>षण्णां रसानां परिवेषका ये</p>
<p>ते सप्तमस्यापि बभूवुर् अत्र ॥१८॥ [उपजाति ११]</p>
<p>[४९] यत्र परिहास-बीजं च पृथग्-दिग्-देश-लोक-प्रसिद्धानाम् अत्रैव चान्यथा-सिद्धानां तेमनादीनां नाम नाम्नातुं शक्यते, नामान्तरेण वाम्नायते, सद्-आम्नाय-जन्मभिर् अपि बन्धु-सम्बन्धिभिर् इत्य् आदि लक्षणं लक्ष्यते ।</p>
<p>[५०] किं च, तत्र मधुमङ्गलः कौतुकेन केनचित् प्रहितेन निज-हितेन श्रीमद्-व्रजेशं सन्दिदेश, “राज-वर, तद् एतद् अस्माकं ब्राह्मणा निवेदयन्ति- ‘शौक्ल-नाम-धेयं प्रथमम् एव जन्म तावद् अस्मादृशां भृश-शर्मणे चकॢपे । यद् द्वितीये सावित्राख्ये जन्मनि लब्ध-स्व-कुलैश्य-वैश्य-द्विजतया राजन्यवद् ब्राह्मण-भोज्य-पक्वान्नैर् अपि भवद्भिर् विदूर-विभक्त-पङ्क्ताव् एव निवेशिता वयं न प्रतीमः, तत्र किं किं परिवेषितम् अत्र वा किम् इति । तस्माद् गोष्ठाधिपतिना स्व-दृष्टि-निष्टङ्किती-कृतान्य् अस्मत्-कृते पुनः प्रथमतः सर्वाण्य् एव तेमनानि परिवेष्यन्ताम् । यान्य् एव वार्षभानव्य्-आदि-स्व-हस्त-प्रयस्ततया पक्तानि परम-शस्तान्य् उत्तर-तापन्य्-अनुसारेण पूर्वं दुर्वाससापि क्रोध-दुर्वासनां निर्वासयता प्रसादम् अपि भासयता रसनयाभ्यस्तानीति निखिल-मिष्टताविशिष्टतया किल वर्त्मन्य् एव परिवेशकैश् चोरं चोरम् उर्वरितानि, पराण्य् अपि दृशैव भुक्त-पूर्वाणि सन्ति, तानि च भुक्त्वा वैष्णव-यज्ञाय श्रुति-स्मृति-विहित-हित-प्रतीकार-मयं दैक्षसम् आख्यं तृतीयम् अपि जन्म द्रुतम् उरीकरिष्यतेऽ इति ।”</p>
<p>[५१] तद् एतद् आकलय्य कलितं हास-कोलाहलं, गोकुल-कुलेश्वरी गृहाद् अवकलयन्ती स्वयम् अनल-पक्व-तुलितानि सूर्य-पक्वानि बहून्य् अनुप-भुक्त-चराणि विहापयामास, येन बहुलम् एव सहास-कुतूहलं निखिलः कलयाम्-बभूव ।</p>
<p>[५२] तद् एवम् उदर-पूरण-मात्रेण तृप्ता, न तु तत्-तद्-बहुल-रस-पूर-कुतूहलेन, नतरां तत्-तद्-आनन्द-मूलेन सद्-आनुकूल-पीत-दुकूलेन प्रति-रुचि-नव-नवायमानता हि तत्रायता, तथापि बलाद् इव परिमल-रमणीयम् आचमनीयं दत्तम् । गत्य्-अन्तरेणासमापनीय-स्पृहणीयता हि तत्र बृहती । ततश् च,</p>
<p>दिव्य-ताम्बूल-चार्चिक्य</p>
<p>वस्त्र-माल्य-विभूषणैः ।</p>
<p>अर्चिता बन्धवः सर्वे</p>
<p>दक्षिणाभिश् च भूसुराः ॥१९ [अनुष्टुभ्]</p>
<p>[५३] लक्षितायां च दक्षिणायां, मधुमङ्गलः स तु नर्म-शर्मामृतम् अदुग्ध । “भो व्रज-महनीयाः, नास्याम् अक्षीणायाम् अपि दक्षिणायाम् ईर्षया वयं वीक्षणीयाः । भवतां भुञ्जानानाम् एकैक-व्यञ्जन-मूल्य-तुल्यतयास्माकं समस्तापि सा न प्रस्तावयति ।”</p>
<p>[५४] तद् एवं बहल-हास-कोलाहल-कुतूहले निवृत्ते पितरम् उपेत्य सर्व-सुख-पालः श्रील-गोपालः शनैः सनिं प्रणयन् स-विनयम् आललाप, “अर्वाग् एव सर्वान् आदाय सभालय-वलयं स्वयं तत्र-भवन्तः समयन्तु । वयं तु श्री-राम-दाम-सुदामादयः समागत-प्रायाः ।” तद् एवं मातृ-गृहम् उपेत्य ताम् अप्य् उवाच, “मातर्, मातॄणां सम्भालनार्थम् अनुयातॄण् अस्मान् अनुमन्यस्व ।”</p>
<p>[५५] माता च क्षरत्-क्षीर-कुल-कुच-मुकुलम् आललाप, “आयुष्मन्, युष्मद्-एक-प्राणा वयं, तस्मान् न विलम्बनीयम्” इति ।</p>
<p>[५६] ततश् च तस्याः सवयसः प्रवयसश् च सर्वाः सङ्घशः सास्रम् ऊचुः, “वत्स, नाम्नैव ता मातरः, एषा तु तव मातैव, तस्माद् अस्यां कथं न विलक्षणं पक्षपातम् आपातयसि?” स च नत-वदनः सास्र-स्मित-वाचम् उवाच, “मातरः, किं कुर्मः? तास् तु पशु-जातयो न विवेकम् एकम् अपि लभन्ते, यतो मां विना तृणम् अपि न तृण्वन्ति ।”</p>
<p>[५७] मातोवाच, “सम्यग् आह वत्सः, यतो धर्म एवास्माकं मर्मभेदी बभूव, येषां धनानि तनयाश् च सदा वनानि निलयान् कुर्वन्ति ।”</p>
<p>[५८] कृष्णः सहासम्- आह स्म, “मातर्, अत्र वने न कोऽपि त्रासः । स तु समूलकासं कषितानां केशिप्रभृतीनां सङ्गत एव गतः ।”</p>
<p>[५९] मातोवाच, “तर्हि किम् आकर्ण्यते, यद् अद्यापि किञ्चित् तेषाम् औद्धत्यं विद्यते, प्रेतानाम् अपि तत्तदाकारतया सद्यः प्रेततां प्राप्तानाम् इव ।”</p>
<p>[६०] कृष्णः सहासम्- आह स्म, “मातर्, न ते प्रेतजातिताम् अवाप्ताः । किन्तु, भवच्चरणरेणुगणगुणितभूमिम् अनु मरणप्रतापवर्गाद् अपवर्गम् एव गताः । वयं तु मायामयतत्प्रतिकृतिप्रपञ्चसञ्चयम् अञ्चन्तः सुखसन्तानाय मध्ये मध्ये लीलाम् अध्यस्यामः; यथा निलायनैः सेतुबन्धैर् मर्कटोत्प्लवनादिभिः कौशल्येयलीलाम् ।”</p>
<p>[६१] ततश् च सर्वासु गत-सन्देहासु स्नेहातिशयात् कृष्ण-माता सव्येन पाणिना पृष्ठम्, अपसव्येन चिबुकं स्पृष्ट्वा कृष्णज्येष्ठं प्रति सबाष्पम् आचष्ट, “वत्स नीलाम्बर, तवेयम् अम्बा मम समक्षं बाल्याद् एव त्वयि नातीव वात्सल्यम् उल्लासयति, किन्तु स्वयम् उदासीनवद् आसीना भवति । तत् खलु मम तारल्यं कथम् इव वैरल्याय कल्यताम्? तस्माद् अहम् एव त्वाम् उपदिशामि- पीताम्बरेण समम् अविलम्बम् एवालम्बनीयं व्रजवर्त्म” इति ।</p>
<p>[६२] अथ रामानुजं हितवती रोहिण्य् अभिहितवती, “तात, यशोदामात, बाल्याद् एव लाल्य-भावान् मातुर् उपदेशं जातु न च मन्यसे । मम तु तं न मतान्तरम् आतनोषि । ततः सकृद् अपि मम निदेशम् असकृद् इव मन्यस्व । मातुर् मनस्-ताप-विस्तारान् निस्ताराय निज-वदनांशु-सुधां विस्तारय त्वरितम्” इति ।</p>
<p>[६३] अथ तासां चरण-पाताचरणाय कृत-रोचने निर्मल-कमल-लोचने सर्वाभिर् अनर्वाचीनाभिः सह गृहं हित्वा तत्-पाणिं गृहीत्वा प्राङ्गन-सङ्गितां गतायां गोप-पति-पति-व्रतायां, सर्वतः श्रेयस्यस् तत्-प्रेयस्यः सगवाक्ष-भित्ति-भित्तीकृत-निज-विलोकना विलोकयामासुः । तथा हि,</p>
<p>औत्सुक्यं प्रिय-माधुरी-मधु-मदं प्रेमातिपात-भ्रमं</p>
<p>विश्लेषागम-भीतिम् अप्य् अनुगता लज्जातिपर्याकुलाः ।</p>
<p>गोचाराय वनाय गच्छति हरौ तस्याङ्गनानां गणाश्</p>
<p>चित्राणीव निरीक्ष्य तस्थुर् अभितो द्वित्र-क्षणं भित्तिषु ॥२०॥ [शार्दूल]</p>
<p>तत्र सति,</p>
<p>अच्युतस्य नयन-द्वयम् आसां</p>
<p>तृष्णग् अप्य् अतिह्रिया निमिमील ।</p>
<p>अस्य मानसम् अमूर् अतिगूढं</p>
<p>पश्यतीति मिलितुं तद् इवेच्छु ॥२१॥ [रथोद्धता]</p>
<p>यदा च तासां स्फुरणं जगाम तन्-</p>
<p>मनस् तद् आशङ्कत तासु राधया ।</p>
<p>“अहो गुरूणां पुरतो विकारितां</p>
<p>लभेय चेत् किं कर-वैतराम्” इति ॥२२॥ [वंशस्थविला]</p>
<p>तत्र मातृ-गणतः क्रम-पूर्वं</p>
<p>प्राप्य यन् बक-शमनः समनुज्ञाम् ।</p>
<p>अम्बकान्य् अहरत प्रतिबिम्ब-</p>
<p>व्याजतः स्वतनुगान्य् अखिलानाम् ॥२३॥ [रथोद्धता]</p>
<p>[६४] अथामर-दुर्लभ-च्छत्र-चामर-पट-पुट-ताम्बूल-सम्पुटादि-घटित-कराः सवयसः कर्म-कराः श्री-राम-दामादिभिः सह गच्छन्तं तम् अन्वगच्छन् ।</p>
<p>अथ ततभायां परम-सभायां</p>
<p>पितृ-मुख-लोकान् स्फुरद्-अवलोकान् ।</p>
<p>सुखयितु-कामः सह-सखि-रामः</p>
<p>समधुर-वेशः सपदि विवेश ॥२४॥ [कुसुमविचित्रा]</p>
<p>तत्-तद्-वृन्दैः कृत-परिवेषः</p>
<p>क्षोणी-पृष्ठ-स्थित-विधुर् एषः ।</p>
<p>क्रमतो दृष्टि-भ्रमणाभ्रेष-</p>
<p>स्थिति-कृतम् अखिलान् अपि विशिशेष ॥२५॥ [मात्रासमक]</p>
<p>रहित-निमेष-प्रथितोन्मेष-</p>
<p>स्वक-दृक्-प्रेष-प्रचितान्वेषः ।</p>
<p>अभवद् अशेष-च्छवि-सविशेष-</p>
<p>स्व-तनु-श्लेषः श्री-हरिर् एषः ॥२६॥ [मात्रासमक]</p>
<p>[६५] तद् एवं लब्ध-परमानन्द-मज्जनेषु सर्व-सज्जनेषु कुल-परम्परा-वरावार्यः कश्चन सूताचार्यः कतिचिद् आत्मीयान् परिवार्य पेशल-वेशौ काक-पक्ष-केशौ कौचिद् बालकौ पुरतः सन्धार्य तत्र प्राट, पाठयामास च ताव् आशीर्वाद-विरुदम् । तौ च चातकानाम् अन्तस्-तडित्वन्तम् इव सागराणां वारि-निधिम् इव, धन-चिन्ताचितानां चिन्तामणिम् इव, ज्योतिर्-मण्डलानां व्योम-मण्डलम् इव, तेषाम् आश्रयं तम् एकं श्री-व्रज-राज-कुमारम् आलोकयाम् आसतुः । ततश् च तौ स-परिवारम् एव तं पारावार-रहित-शोभावार-वारां-निधिं निध्याय क्षण-कतिपयम् अनुध्याय च स्वजन-स्तम्भित-पतनारम्भौ मूर्च्छा-प्रायम् ऋच्छतः स्म । तद्-उपरिष्टाद् एव कथञ्चिद् विशिष्टताम् आविष्टौ सगद्गदं जगदतुः, “जयाशेष-चिन्ता-रत्न-नील-रत्नाकर व्रज-धरणी-धर! जय धरणी-भारावतार-वितीर्ण-धरणी-धर-शेष-पर्यन्ताशेष-सुख-समाज व्रज-युवराज! जय निज-वंशाग्र-व्रज-कीर्ति-ध्वज-समान-शुभ्र-धाम श्री-बलराम! जय जय!” इति ।</p>
<p>[६६] पुनश् च कमल-लोचनं विलोचन्ताव् ऊचतुः,</p>
<blockquote>
<p>“रोहिण्य्-उद्यद्-विधुः पक्ष इव कृष्णः स्व-जन्मनः ।
सोऽयं यशोदानन्दः सन् यशोदानन्द-नन्दनः ॥”२७ [अनुष्टुभ्]</p></blockquote>
<p>[६७] पुनश् च साश्चर्यम्,</p>
<p>“यशः प्रशंसन्ति बुधा मुधागिरः</p>
<p>सर्वत्र शश्वद् विशदं भवेद् इति ।</p>
<p>अहो, यशोदा यद् असूत सा यशस्</p>
<p>तत् कृष्ण-रूपं पुरतो विलोक्यताम्” ॥२८॥ [उपजाति १२]</p>
<p>[६८] ततः श्रीमान् व्रज-राजः सुप्रलापं ललाप, “सर्व-सूत-चूडा-रत्न, रत्नचूड, काव् एतौ सुकुमारौ कुमारौ?”</p>
<p>[६९] रत्नचूड उवाच, “सर्व-सम्पद्-विराजमान, श्रीमद्-व्रज-राज, मम भागिनेयौ ।”</p>
<p>[७०] व्रजराज उवाच, “कतमाया भगिन्या भाग-धेय-रूपाव् एतौ?”</p>
<p>[७१] रत्नचूड उवाच, “असपत्न-रत्न-गर्भा-पते! रत्नवत्याः । सा चैषा भवद्-अपूर्व-पूर्व-पुरुष-पुण्य-दर्शनाय कृत-परामर्शा समागतास्ति । नमस्करोति चेयम् ।”</p>
<p>[७२] व्रजराज उवाच, “भगिनि, भागधेयेन वर्धस्व ।”</p>
<p>[७३] रत्नचूड उवाच, “देव, मम भगिनी-पतिर् अप्य् अयं सुमति-नामा ।”</p>
<p>[७४] व्रजराजः सस्मितम् उवाच, “बाल्ये दृष्टोऽयं नातीव निष्टङ्कितुं शक्यते ।”</p>
<p>[७५] तं च सत्कृत्योवाच, “मान्य, स्वयम् अग्रतः समग्रम् एहि” इति पृष्टवांश् च, “सम्प्रति भवतां कुत्र भवनम्?”</p>
<p>[७६] स उवाच, “राजवीर, नीरधितीर एव ।”</p>
<p>[७७] उपनन्द उवाच, “तर्हि दूराद् अभ्यागतोऽयम् अभ्यागतः ।”</p>
<p>[७८] अथ वदन-सुधा-करांशु-सुधा-स्नपित-दृगन्तः स्मित-मधुराधरावृत-कुन्द-कोरक-दन्तः श्री-कृष्णः स-तृष्णम् इव पृष्टवान्, “किं-नामानाव् एतौ?”</p>
<p>[७९] रत्नचूड उवाच, “प्राणि-कोटि-निर्मञ्छनीय-नख-कोटे, मधुकण्ठ-स्निग्धकण्ठ-नामानौ ।”</p>
<p>[८०] कृष्ण उवाच, “समान-नामानौ दृश्येते ।”</p>
<p>[८१] रत्नचूड उवाच, “सहजाव् एतौ सहजाव् एव ।”</p>
<p>[८२] उपनन्द उवाच, “रत्नचूड, किं खलु भवद्-विद्याम् अनवद्याद् अधीतवन्ताव् एतौ?”</p>
<p>[८३] रत्नचूड उवाच, “अथ किम्, आकस्मिकतया विस्मायकौ गुण-विशेषाव् अप्य् अनयोः स्तः ।”</p>
<p>[८४] उपनन्द उवाच, “कौ तौ?”</p>
<p>[८५] रत्नचूड उवाच, “सर्वज्ञता तद्-अविता कविता च ।” इति । [८६] ततश् च सर्वे साश्चर्यं पश्यन्ति स्म ।</p>
<p>[८७] व्रजराज उवाच, “मान्य सुमते, कुत एतत्-प्रभाव-भावितव् एतौ?”</p>
<p>[८८] सुमतिर् उवाच, “विश्व-पावन, स्वच्छ-कीर्ते, पृच्छ्येताम् एताव् एव ।”</p>
<p>[८९] व्रजराज उवाच, “आयुष्मन्तौ, युष्मद्-वृत्तेनास्माकं चित्तं विस्मयम् एवाविवेश, तस्माद् अपनीयताम् अयम् ।”</p>
<p>तौ च साञ्जलि-वचसा व्यानञ्जतुः, “श्री-गोलोक-लोक-देव, श्री-गुरु-प्रसाद एव सर्वत्र दुर्वारं कारणम् इति तत्रभवन्त एवानुभवन्ति ।”</p>
<p>[९०] व्रजराज उवाच, “के खल्व् ईदृश-महा-महिमानस् ते?”</p>
<p>[९१] अथ तौ पुनर् घटित-कर-पुटाव् ऊचतुः, “सुगृहीत-नाम-धेया मद्-विध-भाग-धेय-रूपाः सर्व-सुख-वर्षि-श्री-देवर्षि-चरणाः ।”</p>
<p>[९२] अथ सर्वेऽप्य् ऊचुः, “तर्हि नाश्चर्यम् इदम् ।”</p>
<p>[९३] पुनः ताव् ऊचतुः, “सम्प्रति च यद्-उपदेशाद् वृन्दावन-देशम् आगता वयम् । नूनं यत्-प्रसादाद् एव देव-वर्ग-दुर्गम-समधिगमस्य भवाभिभव-भावन-भावनस्य तद् एतद् भवदीय-वैभव-प्रदेशस्य प्रवेशे सदेश-रूपतां याताः स्म ।” [९४] पुनश् च सर्वे साश्चर्यम् इदं पश्यन्ति स्म ।</p>
<p>[९५] ततश् च श्री-कृष्णश् चिन्तितवान्, “आं आं, चिरान् ममाप्य् अनयोर् आगमनं स्फुरण-मयम् आसीत्” इति ।</p>
<p>[९६] अथ श्री-कृष्णानुमतानुगततया श्री-रामस् तु समीपम् आगम्य व्रज-राजम् उवाच, “बृहत्-तात, तयोर् अनयोः कौतुकं द्रष्टुम् उत्कण्ठिताः स्मः ।”</p>
<p>[९७] तद् अनुमोद्य पुनर् व्रजराज उवाच, “रत्नचूड, अद्य दिनम् आरूढम् । प्राघुणाश् च त एते घुणाक्षर-न्यायेनोपलब्धाः, तद् एषाम् आतिथेय-वस्तुभिर् अवितथम् आतिथ्यम् एवाद्य विधीयताम् ।” पार्श्व-वर्तिनश् चादिष्टवान्, “दीयताम् एभ्यो वर्षं यावद् भोग्या वरीयसी समग्रा सामग्री, सा च यथैवास्माकं तथैव । प्रातर् आरभ्य तु सभ्याः समाहूयन्तां कौतुकावलोकाय ।”</p>
<p>[९८] अथ पुरस्कृतोपनन्देषु व्रजजन-वृन्देषु तत्र ज्ञापित-निजानन्देषु तथा तेषु सूतेषु च कृत-सर्व-क्लेश-वर्जनेषु भोज्य-भोग्य-योग्य-वस्तुभिः प्रस्तुत-विसर्जनेषु मध्याह्नः सोऽयम् अह्नाय व्यतीत इति राज्ञे विज्ञाप्य विज्ञात-सकल-तत्त्वः श्रीमान् महा-सत्त्वः श्रीपतिर् अपि श्री-रामादि-सहित-गतिस् तत्-तन्-नमनादि-क्रमान् निष्क्रम्य प्रस्थितवान् । तत्र च,</p>
<p>बुद्धिर् एव सुहृदाम् अनुमेने</p>
<p>तं गवानुगतये न मनस् तु ।</p>
<p>सा हि मन्त्र-सचिवं सुविचारं</p>
<p>पाति तत् तु रहितार्गल-कामम् ॥२९॥ [स्वागता]</p>
<p>अथो वनं प्रति चलितः सहाग्रजः</p>
<p>समित्रकः पृथु मुरलीम् अनादयत् ।</p>
<p>यतः श्रुताद् बत पुरतस् तु तस्थुषां</p>
<p>सुपूर्णताभवद् अतिशून्यतान्यतः ॥३०॥ [रुचिरा]</p>
<p>तदा गुरु-व्यवहितिम् आगता मुदा</p>
<p>परस्परं पशुप-सुताः करैर् युताः ।</p>
<p>सभागतं जहसुर् अधीत्य कस्यचिद्</p>
<p>वचस् तदा स्खलितम् अनूद्य चापरे ॥३१॥ [रुचिरा]</p>
<p>[९९] हासे चोपरताभासे राम उवाच, “भङ्गुर, मधुमङ्गल, मातृभिर् अस्मासु विनीयमानेषु भवान् किम् अविस्पष्टम् आचष्ट, ‘व्रजेश्वरि, कथयिष्याम्य् अहं रहःऽ इति । किन्तु ताभिर् आवेशवशान् नावकलितम् ।”</p>
<p>[१००] मधुमङ्गल उच्चैर् विहस्य निमील्य च मौनम् आललम्बे । क्षणाद् उवाच च, “हन्त, शन्तमम् अपि तद् विस्मृतम् इव ।”</p>
<p>[१०१] राम उवाच, “प्रियसख, शपथं प्रथयानि, तथ्यं कथ्यतां- किं तत्?”</p>
<p>[१०२] मधुमङ्गल उवाच, “यज्ञोपवीताय शपे, नान्यथा प्रथयानि । यतः,</p>
<p>“दान्तेन दमितः सोऽहं शमितः शान्त-चेतसा ।</p>
<p>ज्ञप्तेन ज्ञपितः पूर्णेनाचार्येणास्मि पूरितः ॥३२॥ [अनुष्टुभ्]</p>
<p>तेन छन्नेन चाभूवं छादितानृत-वाक् पुनः ।</p>
<p>कथं वा स्पाशितान् कुर्यां गुणांस् तान् स्पष्टम् इष्टदान्” ॥३३॥ [अनुष्टुभ्]</p>
<p>[१०३] “किन्तु युवयोर् वधूनां चाज्ञाम् आज्ञाय परं विज्ञापनीयं तासु, तन् न चेन् न ।”</p>
<p>[१०४] कृष्ण उवाच, “उन्मत्त, प्रथमम् आवयोर् आवेदय ।”</p>
<p>[१०५] मधुमङ्गल उवाच, “यदि न खिद्याथे ।”</p>
<p>[१०६] उभाव् ऊचतुः, “नहि नहि ।”</p>
<p>[१०७] मधुमङ्गल उवाच, “एवम् उच्चैःकारम् अपि विवक्षामि, तयोर् अनयोर् यथास्वं प्रेयसीभिः सह सा सा श्रेयसी विद्या नाद्यापि विच्छिद्यमाना विद्यते, यन् मुहुर् आरभ्यत एव वनाभ्यन्तरे केलि-कलह-प्रलाप-कलापः” इति ।</p>
<p>[१०८] ततश् च कृष्णः सव्येन पाणिना तद्-अपसव्यं बाहुं गृहीत्वा दक्षिणाङ्गुष्ठ-मध्यमाभ्यां तद्-अधर-पुटं मृदु निष्पीड्य स्मयमान उवाच, “सुष्ठु घुष्ट-पट्ट-डोरकेण तद् इदं सीव्यते चेन्, मुनिताम् आपद्यते विप्रकीर्ण-बुद्धिर् अयं यन् मित्र-विप्रः ।” मधुमङ्गलस् तु तद्वन् मुद्रित-मुख एवाम्बू-कृत-निरस्त-ग्रस्त-वचनतया व्यक्तवान्, “तथा चेद् अन्तर्-लोभनम् अन्यत्र तु दुर्लभं निज-गृहान् मत्स्यण्डी-खण्ड-चयम् आदायाखण्ड-कालम् एव मन्-मुखं पूरयथः । ततः कथं वा किम्-अर्थं वा वाणी-व्ययं करवाणि? तद् एतद् अपि सेवनम् एव भण्यते ।”</p>
<p>[१०९] रामः सस्मितम् उवाच, “उत्कोचश् चामिषम् एव भण्यते, तद् अपि ब्राह्मणाः कामयेरन्?”</p>
<p>[११०] तद् एवं सखि-सभासत्सु हसत्सु स्वयं स तु नर्म-पटुर् बटुः स-तृष्णं कृष्णं क्षणम् आलिङ्ग्य प्रेङ्खोलयन् प्रकटं जहासीति स्म ।</p>
<p>[१११] अथ सर्व-गुण-शाली वनमाली बहल-कुतूहल-कलित-चित्ततया चलितः, सखिभिर् वलितः, फलित-शाखि-शाखा-शिखा-ललितेनाध्वना धेनूर् लब्ध्वा वेणु-ध्वनिम् उद्भावयामास ।</p>
<p>[११२] ततश् च धेनूपलक्षणतया सर्वाणि यदाकृक्षन्त, तदा साश्चर्यं नभस्थः कश्चिद् आह स्म,</p>
<p>“सर्वः प्रवाहः सर्वत्र</p>
<p>स्वानुकूल्येन कर्षकः ।</p>
<p>वेणु-ध्वनि-प्रवाहस् तु</p>
<p>प्रातिकूल्येन कर्षति ।” ॥३४॥ [अनुष्टुभ्] इति ।</p>
<p>अनन्तरं च—</p>
<p>गावः स्वान् ऋषभान् भुजङ्गम-भुजः षड्जान् पिकाः पञ्चमान्</p>
<p>अन्ये च प्रतिपद्य तान् निज-निजान् सुष्ठु स्वरान् वेणुतः ।</p>
<p>आश्चर्येण विकर्षणं मुहुर् अहो मोहं तथा भेजिरे</p>
<p>सर्वे चेद् असकृत् क्व सान्त्वन-विधिं कुर्वन्तु के वा तदा? ॥३५॥ [शार्दूल]</p>
<p>स्वयम् अपि मोहं भेजे यदि निज-वेणु-ध्वनौ कृष्णः ।</p>
<p>स्याद् उर्वरितः को वा, जीवः स हि सर्व-जीवस्य ॥३६॥ [उपगीति] इति ।</p>
<p>[११३] किन्तु हन्त, वेणु-रव-श्रवण-सुख-विस्तार एव तत्र निस्ताराय बभूव । यतः,</p>
<p>मोहेऽपि स्वप्न-कलितं निशम्य मुरली-कलम् ।</p>
<p>परस्परं जाग्रतस् ते पश्यन्ति स्म स-विस्मयम् ॥३७॥ [अनुष्टुभ्]</p>
<p>[११४] ततश् च स्वस्थी-भूतेषु तेषु समुत्थितेषु गाः प्रति प्रस्थितेषु च मधुर् मधुर-स्मितम् उवाच, “ब्राह्मणान् प्रति दुरनुध्यानस्य फलं सद्य एव जातं निध्यातम् । यद् अहो मम मूकत्वम् अनुध्यातं सर्व-मध्यम् अध्यासीनेनैकेन, सर्वस्यैव तु मूकत्वं जातम् ।”</p>
<p>[११५] एवम् एव तेन सह हसन्तस् ते माथुर-देश-देश-रूप-गो-निदेश-</p>
<p>वचनतया,</p>
<p>सम्बोधने हिहीत्य् ऊचुः क्षेपे जिहिजिहीति तु ।</p>
<p>धीरीह इति विष्कम्भे गां नेतुं यमुनाम् अमी ॥३८॥ [अनुष्टुभ्]</p>
<p>चोकारं पाथसः पाने झिरि-कारं वियोजने ।</p>
<p>तस्मात् पयस उत्थाने चक्रुस् तिरितिरीति ते ॥३९॥ [अनुष्टुभ्]</p>
<p>स्तम्भयित्वाम्भसस् तीरे गो-सङ्ख्या गो-गणान् अथ ।</p>
<p>सम्भाल्य सम्भृतानन्दाः कृत-स्नानादिका जगुः ॥४०॥ [अनुष्टुभ्]</p>
<p>प्रहापितं प्रतिशिशु मातृभिस् तदा</p>
<p>सुभोजनं सुरभित-योजनं मुदा ।</p>
<p>हरिः सखीन् परि परिवेषयन् हसन्</p>
<p>परीक्षितं सकृद् अकृत स्वजिह्वया ॥४१॥ [रुचिरा]</p>
<p>[११६] ततश् चाचरिताचामः श्रीदाम-दाम-सुदाम-वसुदामादिभिः सह कर्पूर-पूरित-खपुरानुकूल-स्वर्ण-वर्ण-पर्ण-शुभ्रतावकीर्ण-चूर्ण-मय- ताम्बूल-पूर्ण-कपोल-लोल-कुण्डल-मण्डनानन-लक्ष्मीकश् चक्षुर्-विजित-नालीकः स्वजनावलोक-नाभीकः श्रील-गोपालः स्वालयाय चचाल । यथा,</p>
<p>शनैः शनैः सरभसम् अन्य-वन्यया</p>
<p>स तर्णयन् सुरभि-तृणानि सौरभम् ।</p>
<p>व्रज-स्थितान् प्रति विरहाकुलीभवन्</p>
<p>बकान्तकः प्रतिचलति स्म तैः सह ॥४२॥ [रुचिरा]</p>
<p>विधाय गा गोकुल-सम्मुखीना,</p>
<p>महा-तरु-च्छायम् उपास्य कृष्णः ।</p>
<p>देवोपदेव-स्तुति-गीत-वाद्यं</p>
<p>शृण्वन् मुहुः प्राप तटं व्रजस्य ॥४३॥ [उपजाति]</p>
<p>गीर्-वाणैर् दिव्य-यानैः पथि पथि मुनिभिर् मन्त्र-योगादि-सिद्धैर्</p>
<p>गव्याभिर् घ्राण-दृग्भिस् तद्-अनुगत-नरैर् दृष्टि-देशे सरद्भिः ।</p>
<p>गोष्ठ-स्थैर् उन्नत-स्थैः प्रणिहित-वदन-श्रीमयूखः समन्तान्</p>
<p>नेत्राब्ज-प्रान्त-लक्ष्मी-कलित-सुख-कुलः पूर्ण-वेणुर् विवेश ॥४४॥ [स्राग्धरा]</p>
<p>हम्बा-रावः पशूनां प्रमद-कल-कलः पाशुपाल्य-व्रजानां</p>
<p>स्तोत्रासारः सुराणां निगम-समुदयावृत्ति-घोषस् त्व् ऋषीणाम् ।</p>
<p>इत्थं सांराविणान्त-वधिर-सम-दशाम् आगते सर्व-लोके</p>
<p>वेणोः सूक्ष्मोऽपि नादः स जयति नितरां यः समस्तं भिनत्ति ॥४५॥ [स्राग्धरा]</p>
<p>[११७] अथ वन-कुल-गोकुलाभ्यां मिथः सुखम् अभिमुखम् आगतयोर् महतां समूहयोर् महोदधि-तुल्ययोः सङ्गमः संवृत्तः; यथा नित्यम् एव तथानुभविनाम् अपि दिवौकसां चमत्कृतिर् अजायत; यत्र श्री-गोविन्द एव स्वयम् इन्दवति स्म, स्वयम् एव च वेणु-शिक्षया धेणूः पृथक् पृथग् अवातस्तम्भत् ।</p>
<p>[११८] तत्र गोष्ठाद् बहिर् लम्भित-मुहुर्-उपष्टम्भानां दोहनादि-कर्मणा गवां तर्णकादीनाम् अपि शर्म निर्माय, दुग्धाय जनान् पुरो विधाय, सवयोभिः सवयोभिर् आवृतौ सर्वेषां मध्य-वृत्तौ सुवृत्तौ गोपुरम् आव्रजन्तौ गृहाय व्रजन्तौ, स्वकुल-यशोदादि-पुरन्ध्री-राजि-नीराजितौ राजितौ लाजादिभिर् अभिवृष्टौ समम् एव समस्त-नयन-दृष्टौ, गोष्ठाभ्यन्तरं प्रविष्टौ समम् एव निज-निज-प्रेयसी-समाकृष्टि-पटु-दृष्टि-विशिष्टौ निहत-दनुजौ राम-रामानुजौ चरण-मार्जन-वीजनादिभिर् विशश्रमतुः ।</p>
<p>[११९] तत्र क्षण-कतिपयं जननी-जनित-लालन-निर्माण-शर्मानुभूय, स्नान-धामनि सम्भूय निज-सेवा-कृज्-जन-कारित-मज्जनादिभिः, सुवेशतया विभूय, पुनर् जननी-सनीडम् एवाजग्मतुः ।</p>
<p>[१२०] ततश् च सन्ध्यां गमयित्वा जनकादिभिः सह भोजन-लीलां जनयित्वा बहिः-सभा-भागम् आगम्य नाना-बन्धु-जनतया समागम्य तद्-विशिष्टौ सूपविष्टौ बभूवतुः, [१२१] यत्र नाना-गुणि-शतेषु समागतेषु ताभ्यां सुकुमारता-प्रभूताभ्यां कुमार-सूताभ्यां सह सुमति-रत्नचूडाव् आवव्रजतुः ।</p>
<p>[१२२] ततः श्रीमता गोलोक-साम्राज्यवता भोजनादिकं पृष्टयोस् तयोः परम-हृष्टयोः, श्रीयुत-रामानुजस् तु निजानुज-वद् एव तौ सूत-तनूजाव् आहूय भूयसा स्नेहेन सदेशम् उपवेशयामास । निज-व्रज-वासि-सूतादीनां प्रभूतानां भव्यानि काव्यानि तैर् एव श्रावयामास च । ततश् च तौ परम-हृष्टौ सन्तौ स्व-गुण-कलापं सफलयितुं बलवद् उत्कण्ठितवन्तौ ।</p>
<p>[१२३] अथ प्रहर-मात्रायां रात्राव् आचरित-यात्रायां नन्दित-सर्व-समाजेन श्री-व्रज-राजेन समज्या-प्रधानेषु प्रातर् नव्य-काव्य-श्रवण-निमन्त्रणम्</p>
<p>अपवर्ज्य विसृज्यमानेषु, तं निज-जनकम् अनुज्ञाप्य कनक-वसनस् तौ सुकुमारौ सूत-कुमारौ करे गृहीत्वा स्पृहान्तरं हित्वा मातृ-गृहान्तः सङ्गतवान् । मातरं प्रति तयोः प्रसङ्गं सङ्गमितवांश् च ।</p>
<p>[१२४] ततस् तु तां सर्व-स्तुतां तौ कुमार-सन्तौ सुख-सारं सम्भवन्तौ विविधम् एवं विचारितवन्तौ, “किम् इयम् अस्य गोकुल-कुल-चन्द्रस्य क्षीर-नीरधि-गम्भीर-वेला? किं वा पूर्ण-तद्-उदयाकर-राका-साकारतया लब्ध-मद्-विध-दृष्टि-मेला? किं वा प्राची दिग् एवम् आनन्दनया रचित-तनया? वस्तुतस् तु तनय-विषय-दया किल स्फुरद् एवम् उदयतया शीतली-कृत-लोक-समुदया” इति ।</p>
<p>[१२५] अथ सा च परम-रमणीय-चरिता मधुरेण व्यवहारादिनाभ्य्-अवहारादिना वस्त्रालङ्कारादिना च प्रचुरतरम् एव स्नेहं तयोर् आचरितवती ।</p>
<p>[१२६] ततश् च तयोर् मङ्गलाय मातरम् आशिषश् चित्वा, वाससम् आसादनाय चानुज्ञा-वितरं याचित्वा स्वयम् अपि स्नेहावेश-मय-तन्-निदेश-वशतया विश्रमाय संवेश-वेश्म प्रविशन् सर्व-सुख-सारः श्री-गोपाधिपति-कुमारस् तौ सूत-सुतौ स्वेन युतौ विधाय श्री-राधिका-सदेशम् आसादितौ चकार ।</p>
<p>[१२७] आसन्नौ च तौ विद्युद्-आवलिषु तद्-अधिदेवताम् इव, कमलिनीषु कमलालयाम् इव, सर्व-सम्पत्तिषु सद्-अनुकम्पाम् इव, गुण-श्रेणिषु स-विनय-नीतिम् इव, हरि-रति-जातिषु महा-भाव-सम्पदम् इव, निखिल-सखीषु श्री-राधाम् ईक्षामासतुः ।</p>
<p>[१२८] अथ तां पश्यन्ताव् एव प्रेम-वश्यं ताव् आत्मानम् अजानन्ताव् आत्मना कृष्ण एव सान्त्वयामास, सान्त्वितौ च तौ तं च तां च निचाय्य चिन्तयामासतुः,</p>
<p>“इन्द्रनील-रुचि-जीवनं महः</p>
<p>स्वर्ण-वर्ण-निकराकर-प्रभा ।</p>
<p>यच् च या च चयनं तयोर् इदं</p>
<p>द्वन्द्वम् आदि-रस-सार-कारणम् ॥”४६॥ [रथोद्धता] इति ।</p>
<p>[१२९] अथ कंस-रिपुणा परिचायितयोश् च तयोर् एषा स-कौतुकं बालदेव-रयोर् इव कुमार-वरयोः सशर्म सनर्म च पुरस्कारं चकार ।</p>
<p>[१३०] ततः सङ्गिनः प्रदाप्य मातुल-गृहम् एव तौ प्रस्थाप्य श्री-गोविन्दः स्व-मोहन-मन्दिरं प्रविवेश संविवेश च । तत्र,</p>
<p>आयाते रमणे ससम्भ्रमम् उपागम्यासनादि-क्रियाम्</p>
<p>आचर्य व्यजनादिभिः स्वयम् असौ सेवावधानं दधे ।</p>
<p>शय्यायां त्वरितं गते पुनर् इयं लीना सखीयाचिताप्य्</p>
<p>आसीत् क्वापि कदापि तत्परिचिता नास्मीतिवद् व्यञ्जती ॥४७॥ [शार्दूलविक्रीडित]</p>
<p>[१३१] तत्र सखीनां वचनम्,</p>
<p>“अदृष्टे दर्शनोत्कण्ठां दृष्टे तु त्वम् अपह्नुतिम् ।</p>
<p>सर्वदा कुर्वती कृष्णे कीदृशीति न लक्ष्यसे ॥”४८॥ [अनुष्टुभ्]</p>
<p>ततः सखीभ्यां सुगृहीत-बाहुर्</p>
<p>नीतापि मध्ये-गृहम् आयताक्षी ।</p>
<p>स्तम्भेन बाह्येन तथान्तरेण,</p>
<p>कृतावलम्बा चकृषे प्रियेण ॥४९॥ [उपजाति ११]</p>
<p>बलेन कृष्टा हरिणाप्य् अनल्पं</p>
<p>तल्पं गतासीन् मिलितुं च लोला ।</p>
<p>तथापि नायाद् ऋजुतां तु किन्तु</p>
<p>कराकरिप्रायतया ससञ्ज ॥५०॥ [उपजाति ११]</p>
<p>अमिलन-हठ-कृद् यदामिलद् वा</p>
<p>हरिम् अथ भेदयितेयम् आशु केन ।</p>
<p>द्वयम् अपि चरितं न चित्रम् अस्या</p>
<p>यद् अलम् असौ रस-रूपताम् अयासीत् ॥५१॥ [पुष्पिताग्रा]</p>
<p>श्री-कृष्ण कृष्ण-चैतन्य स-सनातन-रूपक ।</p>
<p>गोपाल रघुनाथाप्त- व्रज-वल्लभ पाहि माम् ॥५२॥</p>
<p>इति श्री-गोपाल-चम्पूम् अनु</p>
<p>गोलोक-विलास-विकासनं द्वितीयं पूरणम् ।</p>
<p>॥२॥</p>
<p>पूर्णः श्री-गोलोक-विलासः ।</p>
<blockquote>
<p>—ओ)०(ओ—</p></blockquote>
<p>(३)</p>
<p>अथ तृतीयं पूरणम्</p>
<p>कृत-पूरण-वर्ति-तृष्ण-</p>
<p>श्री-कृष्ण-जन्म-सम्पन्-मयम्</p>
<p>श्री-कृष्ण कृष्ण-चैतन्य स-सनातन-रूपक ।</p>
<p>गोपाल रघुनाथाप्त-व्रज वल्लभ पाहि माम् ॥१॥</p>
<p>[१] तद् एवं प्रशस्त-शास्त्रावलोकतः श्रीमान् गोलोकः प्रस्तुतः । यत्र लोकाभिव्यक्त-तद्-अभिव्यक्त-वैभव-भेदाद् द्विधापि वृन्दावन-वैभवं विभावितम् । यत्र च लोकानभिव्यक्त-वैभवे चिन्तामणि-मय-कमलाकार-गोकुल-प्रकारश् चाविकलम् अवकलितः । यत्र च सप्त-प्रकोष्ठा गोष्ठाधिपति-पुरी वर्णनाभिर् उरीकृता । यत्र च प्रातर् औचिती-चित-कृति-प्रभृति श्री-हरि-चरितं प्रचारितम् । यत्र च गोप-राज-राजित-सकल-भाजित-सभायां भव्य-काव्य-विज्ञ-सर्वज्ञतातिमनोज्ञ-प्रज्ञ-सूत-वंश-प्रसूत-कुमार-द्वयागमनम् अनवद्यं वर्णितम् । यत्र च व्रज-राजादिभिस् तत्-कथा-शुश्रूषा प्रथयाञ्चक्रे इत्य् अपि निगदितम् । तद्-अनन्तरम् अत्र तु तत्-कथा वितायते ।</p>
<p>[२] अन्थान्येद्युर् ब्राह्म-मुहूर्तम् आरभ्य पूर्ववद् एव पूर्वज-रामः सर्वं पर्वति स्म । भोजनं पुनर् ऐकान्तिकम् एव नित्यम् इव तद्-दिने जातम् । यथा ज्ञापयन्ति स्म श्रीमत्-पितृ-चरणाः – “तात! प्रातर् एव गोभिः शोभिष्यमाणतां सम्भवता भवता ताभ्यः समग्रानुत्तम-ग्रासान् प्रादेश्य मद्-आदेश्यतया यत् किञ्चिद् उपयुज्य स्वयम् अञ्चितव्यम् ।” इति ।</p>
<p>भोजनं, यथा—</p>
<p>अग्र्ये सद्मनि रत्न-पीठ-महितौ रामाजितौ तद्-वधू-</p>
<p>हस्तेभ्यः परिगृह्य मातृ-युगलेनान्नादि पर्यापितम् ।</p>
<p>भुञ्जानौ सखिभिः सुनर्म-वलितं प्रस्माययन्तौ च तद्-</p>
<p>युग्मं तेन च पर्वणा परिजनं सर्वं सुखाचक्रतुः ॥१॥ [शार्दूल]</p>
<p>[३] भोजनानन्तरं तु सास्रं निभालयन्त्याः सस्मितं चाकर्णयन्त्याः श्रीमत्या मातृ-द्वितीयायाः पुरस्ताद् अग्रजेन सखिभिश् च सुखद-नाना-वार्तां वर्तयति श्री-व्रज-राज-कुमारे व्रज-नरेशादेशः प्रविवेश—“वत्स! सभासदः सभायां सभाजिताः शोभन्ते । तौ च सूत-सुतौ स्व-सम्प्रदायम् आदाय वर्तेते” इति ।</p>
<p>तदा च—</p>
<p>स तु जननीम् अनुजानतीं प्रणम्य</p>
<p>द्रुतम् अनु-रामम् इयाय सभ्य-वृन्दम् ।</p>
<p>द्वयम् अपि तद् अथ प्रकाश-युक्तं</p>
<p>कुमुद-सुहृत् कुमुदाकरायते स्म ॥२॥</p>
<p>[४] तत्राभ्यन्तरः सभा-वलय-प्रवेश-द्वारं परितः स्तम्भ-पङ्क्ति-सक्त-गृहाकारं यत् पञ्चमं लोक-सहस्राधारता-समुचिताकारं पूर्व-दिग्-गतं पूर्-द्वारं, तस्य बहिर्-अन्तरतया घटित-सूक्ष-जाल-रन्ध्र-जालेन कुड्येन द्विधा-विभक्त-दीर्घता-विधानस्य तिर्यक्तया मध्य-स्थितेन निम्न-वर्त्मना बहिर-अन्तर्-लब्ध-कुट्टिम-चतुष्टयस्य बहिः-कुट्टिम-द्वय-वलित-रत्न-पीठ-घटासु यथायथम् उपविष्टा मुदाविशिष्टास् ते विभ्राजन्ते स्म ।</p>
<p>[५] यस्मिन्न् उदीची-कुट्टिम-तट-घटिताम् अवाची-मुखतया विभ्राजिनीं राजिम् अधिकृत्य विराजमानः श्री-व्रज-राजस् तस्य तु सव्य-तत्-तट-घटितां प्राची-मुखतया श्री-निधानां श्रेणिम् आश्रित्य दत्त-सुख-समाजः श्री-व्रज-युव-राजस् तथापसव्यतस् तत्-तट-गत-कुड्य-सनीड-घटितां प्राचीमुखतया सुख-करीम् आवलिम् आसाद्य परम् अहितः क्षिति-सुरोत्तम-समूह-सहितः पुरोहितः सम्य-विराजते स्म । तत्रावाची-कुट्टिम-गताश् च केचिद् आभीर-वीरा विराजन्ते स्म ।</p>
<p>[६] ततश् च तयोः कुट्टिमयोर् मध्य-भागश् च प्राङ्गणात् क्रमत उन्नतः । स्वयं तु विस्तीर्णतया नातिनिम्नतया च कुट्टिम-स्थानां सुष्ठु दृष्टि-सङ्गतः सन् विभ्राजते स्म । श्री-भाजं गोलोक-सम्राजम् अभिमुखीकृत्य तयोः कुट्टिमयोर् मध्यस्थौ पुटिताग्र-हस्तौ तौ सूत-सुतौ तु सह सहायम् उत्थान-युतौ वर्तेते स्म । ययोश् च सव्यापसव्यतः सर्वे व्रजस्थाः सूतादिषु स्फुरद्-अर्हद्-अवस्था-विशिष्टम् उपविष्टा विस्तीर्णतासाङ्ग-प्राङ्गणे तु परे शिष्टाः ।</p>
<p>इति स्थिते—</p>
<p>सर्वस्माद् उच्चमाने मणि-जनित-महा-सिंह-पीठे निविष्टः</p>
<p>साध्विष्टः सत्-प्रकीर्णाद्य्-उपवलित-करैर् भ्रातृ-मध्यं प्रविष्टः ।</p>
<p>दृष्टिं पीयूष-वृष्टिं विनिदधद् असकृत् कृष्ण-वक्त्रे स-तृष्णं</p>
<p>श्रीमान् गोलोक-राजः स-सदसि ददृशे राजमानः प्रजाभिः ॥४॥</p>
<p>श्री-शुभ्रासन-तुलिकोपरि-मिलत्-कायाधरांशो मनाग्</p>
<p>आलम्बाद् उपधान-चन्द्र-वलयस्येषत् तिरो-वर्तनः ।</p>
<p>धिन्वन् सस्मितया दृशा परिषदं श्री-राम-दामादिमान्</p>
<p>श्री-कृष्णः समयात्र साम्प्रतम् अपि प्रत्यक्षवल् लक्ष्यते ॥५॥</p>
<p>[७] तत्र च तस्य वर्णादिकम् एवं वर्ण्यते—</p>
<p>श्यामे श्याम-दशाम् अवाप सहसा शोणे तथा शोणतां</p>
<p>पीते रोचिषि पीत-धाम विविधे वैविध्यम् आगाद् इति ।</p>
<p>अङ्गोपाङ्ग-रुचा हरेर् जन-दृशां वीथिर् गता तत्-क्षणान्</p>
<p>नाना-रूप-गतीर् नटानुपजहासेव स्मित-व्यङ्गतः ॥६॥</p>
<p>किं च—</p>
<p>चन्द्रोऽयं श्याम एष प्र्थम-जलधरः कान्तिभिर् विश्व-दीपः</p>
<p>शोभन्ते विद्युतस् ता इह सपदि जहत्यात्म-सत्ताम् अमूस् तु ।</p>
<p>नक्षत्राणीह लीनान्य् अपि बत कुमते नो नभः सा सभासाव्</p>
<p>इत्य् अन्योन्यं विनोदाद् विवदनम् उदभूत् तत्र शश्वत् कवीनाम् ॥७॥</p>
<p>[८] तत्रैव कस्यचिद् अन्यस्य कविता—</p>
<p>उपरि मधुकरावली तदीयं</p>
<p>तलम् अनु सस्मित-नील-वारि-जातम् ।</p>
<p>तद् अनु रवि-सुताच्छवारि-पूरं</p>
<p>स्फुरति सखे किम् इयं सभा नवास्ति ॥८॥</p>
<p>[९] अथात्म-स्थाने युक्तः श्री-कृष्ण-रामाभ्यां प्रयुक्तः प्रसिद्ध-नामा श्रीदामा श्रीभाजं व्रज-राजम् आवेद्य सद्यः पुर-मध्यम् आसाद्य कृती श्री-व्रजराज्ञी-प्रभृतिर् बहिः कुट्टिमात् किञ्चिद् उन्नत-कुट्टिमम् अनु मर्यादाम् अंशम् अप्य् अतिचर्य स्फुटम् उपर्य् उपरि घटित-गात्रं लब्ध-सन्निकृष्टि-दृष्टि-मात्र-पात्रं श्रेणितयालङ्कृतम् अनेक-नीरन्ध्र-जाल-रन्ध्र-जालं समया समानीय प्रतीहारं सप्रतीहारं प्रणीय दृग्-भङ्गि-कलया तासाम् अन्तः-सभा-सङ्गिताम् अभिनीय पुनस् तयोर् अविप्रकृष्ट एवोपविष्टः ।</p>
<p>[१०] यत्र श्रीमतां मित्राणां सङ्गतौ मधुमङ्गलोऽपि रङ्ग इव तत्-तत्-प्रसङ्गेन नर्म-भङ्गिभिः शर्म दातुम् अङ्गीकुर्वन्न् इव निविवेश ।</p>
<p>[११] तत्र श्री-व्रज-राज्ञी—</p>
<p>मणि-मय-वर-पीठे यातृ-मुख्यान्तराले</p>
<p>तनय-नव-वधूभिः सेवितारात्-प्रदेशा ।</p>
<p>सुत-मुख-विधु-कान्तिं सा गवाक्षात् पिबन्तौ</p>
<p>सुत-सुचरित-तृष्णक् कृष्ण-माता व्यराजीत् ॥९॥</p>
<p>[१२] अथ राज्ञा व्रजस्य मधुरम् आज्ञाप्यते स्म—“अये मधुकण्ठ-स्निग्धकण्ठौ! वयम् उत्कण्ठिताः स्मः । ततः किञ्चिद् उट्टङ्क्यताम् ।”</p>
<p>[१३] तौ च साञ्जलौ व्यान्ञ्जतुः—“देव! किं प्रक्रमितव्यम् अवलम्ब्य संवादवहे?”</p>
<p>[१४] व्रजराज उवाच—“भवन्तु सर्वज्ञाव् इति विज्ञापनायास्मदीय-कथाभिभिर् एवास्मान् विस्माययेताम् ।”</p>
<p>[१५] ताव् ऊचतुः—“यथा शिष्टिः शिष्टाग्रणी-चरणानाम् । किन्तु शावयोर् आवयोर् एकतरः समाज्ञाप्यतां, यथान्यतरः श्रोता भवति ।”</p>
<p>[१६] व्रजराज उवाच—“दिनम् एकम् एकम् अन्तरा प्रत्येकम् अपि तत्-तद्-रूपताम् आप्नोतु । प्रक्रान्ता पुनर् ज्यायान् एव ज्यायान् विधीयते ।”</p>
<p>[१७] ततश् च धृतोत्कण्ठः सपदि मधुकण्ठः कृताञ्जलितया नान्दीं पठन्न् अखिलम् आनन्दयति स्म । यथा—</p>
<p>श्रीमान् यो भगवान् स्वयं विजयते ब्रह्मा सुरर्षिर् महान्</p>
<p>व्यासस् तत्-प्रभवः परीक्षिद् अपि याव् उग्रश्रवः-शौनकौ ।</p>
<p>श्रीमद्-भागवत-प्रथा-प्रणयिनस् तान् विश्व-निस्तारिणः</p>
<p>श्री-गोष्ठस्य महिष्ठतां प्रथयितुं कम्रान् नमस्कुर्महे ॥१०॥</p>
<p>ततश् च—</p>
<p>पश्चाद् अल्पं ताल-युग्मं गृहीत्वा</p>
<p>गायन्तौ द्वौ पार्श्वयोर् मड्डु-विज्ञौ ।</p>
<p>श्रोता भ्राता यस्य सव्येतराग्रे</p>
<p>सोऽयं वक्ता सर्वम् उच्चैर् दिधिन्व ॥११॥</p>
<p>[१८] इति प्रकारे लब्ध-सारे पुनर् मधुकण्ठः सोत्कण्ठं गायन् नृत्यन् तत्-तद्-भावाभिनयं प्रणयन् कथाम् अभ्याददे ।</p>
<p><strong>अथ कथारम्भः</strong></p>
<p>[१९] यथा—अथ सर्व-श्रुति-पुराणादि-कृत-प्रशंसस्य वृष्णि-वंशस्य वतंसः श्री-देवमीढ-नामा परम-गुण-धामा म_त्_हुराम् अध्यासामास । तस्य चार्याणां शिरोमणेर् भार्या-द्वयम् आसीत् । प्रथमा द्वितीय-वर्णा, द्वितीया तु तृतीय-वर्णेति । तयोश् च क्रमेण यथावद् आह्वयं पुत्र-द्वयं_ _प्रथमं बभूव शूरः पर्जन्य इति । तत्र शूरस्य श्री-वसुदेवादयः समुदयन्ति स्म । श्रीमान् पर्जन्यस् तु मातृवद् वर्ण-सङ्करः इति न्यायेन वैश्यताम् एवाविश्य गवाम् एवैश्यं वश्यं चकार । बृहद्-वन एव च वासम् आचचार । स चायं बाल्याद् एव ब्राह्मण-दर्शं पूजयति, मनोरथ-पूरं देयानि वर्षति, वैष्णव-वेदं स्निह्यति, यावद् वेदं व्यवहरति, यावज्-जीवं हरिम् अर्चयति स्म । तस्य मातुर् वंशश् च व्याप्त-सर्व-दिशां विशां वतंसतया परं शंसनीयः । आभीर-विशेषतया सद्भिर् उदीरणाद् एष हि विशेषं भजते स्म ।</p>
<p>[२०] तथा च मनुः—</p>
<p>ब्राह्मणाद् उग्र-कन्यायाम् आवृतो नाम जायते ।</p>
<p>आभीरोऽम्बष्ट-कन्यायाम् आयोगव्यां तु धिग्वणः ॥ [Mअनु १०.१५] इति ।</p>
<p>अम्बष्ठस् तु विशः पुत्र्यां ब्राह्मणाज् जात उच्यते इति चान्यत्र । अतः पाद्मे सृष्टि-खण्डादौ यज्ञं कुर्वता ब्रह्मणाप्य् आभीर-पर्याय-गोप-कन्यायाः पत्नीत्वेन स्वीकारः प्रसिद्धः । एष एव च गोप-वंशः श्री-कृष्ण-लीलायां संवलनम् आप्स्यतीति । सृष्टि-खण्ड एव तत्र स्पष्टीकृतम् अस्ति । तस्मात् परम-शंसनीय एवासौ वैश्यान्तः-पाति-महाभीर-द्विज-वंश इति ।</p>
<p>[२१] अथ स्निग्धकण्ठेन चान्तश् चिन्तितम्—एवम् अपि केचिद् अहो एषां द्विजतायां सन्देहम् अपि देहयिस्यन्ति । ये खलु श्रीमद्-भागवते कुरु द्विजाति-संस्कारम् [१०.८.१०] इति गर्गं प्रति श्री-व्रजराज-वचने, वैश्यस् तु वार्तया जीवेत् इत्य् आरभ्य,</p>
<p>कृषि-वाणिज्य-गो-रक्षा कुसीदं तूर्यम् उच्यते ।</p>
<p>वार्ता चतुर्विधा तत्र वयं गो-वृत्तयोऽनिशम् ॥ [भा।पु। १०.२४.२०-२१]</p>
<p>इति व्रजराजं प्रति श्री-कृष्ण-वचने, अग्न्य्-अर्कातिथि-गो-विप्रः [भा।पु। १०.४६.१२] इति श्री-शुक-कृत-गोपावास-वर्णने, व्यतिरेकतस् तु धर्म-राज-चरतायाम् अपि विदुरस्य शूद्र-गर्भोद्भवतयान्यथा-व्यवहार-श्रवणेऽप्य् अधिकं विअधिरायिष्यन्ते इति ।</p>
<p>[२२] अथ स्फुटम् ऊचे—ततस् ततः ?</p>
<p>[२३] मधुकण्ठ उवाच—स च श्रीमान् पर्जन्यः सौजन्य-वर्येणार्जितेन निजैश्वर्येणापि वैश्यान्तर-साधारण्यम् अतीयाय, तच् च नाश्चर्यम् । यतः स्वाश्रित-देश-पालकता-मान्यतया वदान्यतया क्षीर-वैभव-प्लावित-सर्व-जनता-लब्ध-प्राधान्यतया च पर्जन्य-सामान्यताम् आप; यः खलु प्रह्लादः श्रवसि, ध्रुवः प्रतिश्रुति, पृथुर् महिमणि, भीष्मो दुर्हृदि, शङ्करः सुहृदि, स्वयम्भूर् गरिमणि, हरिस् तेजसि बभूव । यस्य च सर्वैर् अपि कृत-गुणनेन गुण-गणने वशिताः सहस्र-सङ्ख्याभिर् अप्य् अनवसिता मातामह-महा-वंश-प्रभवाः सर्वथा प्रभवन्ते गोपाः सोपाध्यायाः स्वयम् एव समाश्रिता बभूवुः । तत्-सम्बन्धानि च वृन्दशः यं खलु श्रीमद्-उग्रसेनाग्रीय-यदु-संसद्-अग्रण्यस् ते समग्र-गुण-गरिमण्य् अग्रगण्यम् अवलोकयन्तः सकल-गोप-लोक-राज-राजता-सम्बलकेन तिलकेन सम्भावयामासुः । यस्य च प्रेयसी सकल-गुण-वरीयसी वरीयसीनाम् आसीत् । यस्य च श्रीमद्-उपनन्दादयः पञ्च-नन्दना जगद् एवानन्दयामासुः ।</p>
<p>[२४] तथा च वन्दिनस् तस्य श्लोकं श्लोकताम् आनयन्ति—</p>
<p>अन्यस् तु जल-पर्जन्यः सुख-पर्जन्य एष तु ।</p>
<p>सदा यो धिनुते सृष्टैर् उपनन्दादिभिर् जनम् ॥१२॥</p>
<p>पर्जन्यः कृषि-वृत्तीनां भुवि लक्ष्यो व्यलक्ष्यत ।</p>
<p>तद् एतन् नाद्भुतं स्थूल-लक्ष्यतां यद् असौ गतः ॥१३॥</p>
<p>उपमान्ति च—</p>
<p>उपनन्दादयश् चैते पितुः पञ्चैव मूर्तयः ।</p>
<p>यथानन्दमयस्यामी वेदान्तेषु प्रियादयः ॥१४॥</p>
<p>उत्प्रेक्षन्ते च—</p>
<p>उपनन्दोऽभिनन्दश् च नन्दः सन्नन्द-नन्दनौ ।</p>
<p>इत्य् आख्याः कुर्वता पित्रा नन्देर् अर्थः सुदण्डितः ॥१५॥</p>
<p>[२५] तद् एवं सतीषु सर्व-सम्पत्तिषु तस्य पुत्र-सम्पत्तिस् तु परम-रमणीयताम् अवाप । नेपथ्य-सम्पत्तिषु वासः-सम्पत्तिर् इव । तत्र्âपि मध्यम-सुत-सम्पत्तिः सुतराम् ऐश्वर्याणाम् अविच्छिन्न-सम्पत्ति-पङ्क्तिम् अनु मध्यम-सम्पत्तिर् इव ।</p>
<p>[२६] अत्र केचिद् अर्जुनम् उपमानीकुर्वन्ति । वयं तु तस्य मध्य-सम्बध्यमानस्य सर्वानन्दनस्य श्रीमत्-पर्जन्य-नन्दनस्य बालक-पर्यायेण तेन पाण्डु-तनयेनोपमानं न मन्यामहे । अपि च परमोदारेषु च सहोदरेषु तेषु न केवलं जन्मना तावन् मध्य-वर्तितया सोऽयं वर्तते । अपि तु स्नेह-सम्पदाम् आस्पदतयापि न च केवलं तेषाम् किन्तु सर्वेषाम् अपि । येन तस्मिन् पित्रोर् अप्य् अधिका स्नेहर्द्धिकाया वर्धिष्णुता भ्रातॄनाम् अपि सदा सुख-संवर्धनी बभूव, न जातु स्पर्धनी । न चैतावान् उद्भूतः सुगुणस् तस्मिन्न् उद्भूतः ।</p>
<p>[२७] भवति हि स्वयं भगवति तस्य भक्ति-विशेष-व्यक्तिः—यस्यास्ति भक्तिर् भगवत्य् अकिञ्चना सर्वैर् गुणैस् तत्र समासते सुराः इति हि भगवती श्री-भागवत-गीर्-देवी ।</p>
<p>[२८] तद् एतन् मधुकण्ठतः श्रुत्वा श्रीमद्-उपनन्दः श्रीमद्-अभिनन्दं नीचैर् उवाच—विज्ञाता कथां प्रकुर्वाणस्य किम् अस्य पर-हृदय-विज्ञता?</p>
<p>[२९] अथाभिनन्दस् तद् अवधार्य साश्चर्यं मधुकण्ठम् उवाच—ततस् ततः?</p>
<p>[३०] मधुकण्ठ उवाच—तद् एवं सति नाम्ना सुमुखेन केनचन गोपानां मुखेन तस्मै परम-धन्या कन्या दत्ता । या खलु स्व-गुण-वशीकृत-स्वजना यशांसि ददाति शृण्वन्त्यः, किम् उत पश्यद्भ्यः, किम् उततराम् भक्तिमद्भ्यः । ततश् च तयोः साम्प्रतम् एव दाम्पत्येन सर्वेषाम् अपि सुख-सम्पत्तिर् अजायत, किम् उत मातर-पितरादीनाम् ।</p>
<p>[३१] तद् एवम् आनन्दित-सर्व-जन्यु-विगत-मन्युः पर्जन्यः सर्वतो धन्यः स्वयम् अपि भूयः सुखम् अनुभूय चाभ्यागारिकतायाम् अभ्यागतं-मन्यः श्री-गोविन्द-पदारविन्द-भजन-मात्रान्वितां देह-यात्राम् अभीष्टां मन्यमानः सर्व-ज्यायसे ज्यायसे स्वक-कुल-तिलकतां दातुं तिलकं दातुम् इष्टवान् । श्री-वसुदेवादि-नरदेव-गर्गादि-भूदेव-कृत-प्रभां सभां कृत्वा दत्तवांश् च ।</p>
<p>[३२] स पुनः पितुर् आज्ञाम् अङ्गीकृत्य कृत-कृत्यस् तस्याम् एव श्री-वसुदेवादि-संवलित-महानुभावानां सभायाम् आहूय सभावम् उत्सङ्ग-सङ्गिनं विधाय मध्यमम् एव निजानुजं तेन तिलकेन गोकुल-राजतया सभाजयामास ।</p>
<p>[३३] अथ तत्रानुजे सङ्कुचति सर्वत्र च जने विस्मयं सचमाने पितरि च रोचमान-लोचने स चोवाच—मयेदं नाविचारम् आचरितम्, यतः सर्व एव स्नेह-परम्परायाः पराधीनः । सा च साद्गुण्यस्य, तच् च सर्व-समञ्जसतायाः । सा चात्र यथा तथा न मद्-विधे । सैव च खलु सर्व-वशीकारितायां स्वैरिताम् अर्हति ।</p>
<p>[३४] किं च, सर्वान्तर्याम्य् अप्य् एनम् एवोररीचरीकरीति । दृश्यताम् अस्यां भासमानायां सभायां सर्वेषां नेत्र-पटली-षट्पदवल्-लीलायमाना केवलम् अस्य मुखं कमलम् इव संवलते । तथा प्रथमत एव तद्-आनुकूल्यम् अत्राकल्प्यते । परिकल्प्यताम् अपीदं मम नाम्नैव । तस्माद् अस्माकम् अयम् एव राजेति ।</p>
<p>अथाभवत् कुसुमक-वृष्टिभिः समं</p>
<p>स्फुट-ध्वनिर् दिवम् अनु साधु साध्व् इति ।</p>
<p>सभासदाम् इह च विकासि-दृष्टिभिर्</p>
<p>यथास्फुरज् जय-जय-शब्द-मङ्गलम् ॥१६॥</p>
<p>[३५] अथ स्निग्धकण्ठ उवाच—मधुकण्ठ-कृत-जगद्-उत्कण्ठ-श्रीमन्-मधुकण्ठ! श्रीमद्-उपनन्द-नन्दनयोस् त्रय एव मध्यमा इति कोऽयं मध्यमः । कीदृशी वा तस्य समञ्जसतेति सोदाहरणम् उच्यताम् ।</p>
<p>[३६] मधुकण्ठ उवाच—एकं तावद् भवन्-मनः-प्रह्लन्नता-समुचितं प्रवह्लिका-पद्यम् इदम् अनवद्यं पूर्यताम् ।</p>
<p>[३७] स्निग्धकण्ठ उवाच—कामम् ।</p>
<p>[३८] मधुकण्ठ उवाच—</p>
<p>आकृष्य मत्-पुत्रम् अनेन पुत्री-</p>
<p>कृतेन भूतिं भजते स एषः ।</p>
<p>इति स्वयं वेत्ति न तेन मैत्रीं</p>
<p>भिनत्ति कोऽयं वदने वदेति ॥१७॥</p>
<p>[३९] स्निग्धकण्ठः सोत्कण्ठतया शीघ्रम् एव सानन्दम् उवाच—नन्द एव इति ।</p>
<p>[४०] मधुकण्ठ उवाच—भवता ज्ञात्म् एवेदम् इति । तद् एतच् छ्रूयताम्—</p>
<p>स्वेनाल्पेन गुणेन वाञ्छति निजे पूजा-सुखे भूयसी</p>
<p>लोको यस् तु महीयसापि खलु तेनैवान्यदीये सदा ।</p>
<p>सोऽयं श्री-व्रजराज एव यद् असौ शूराङ्गजं धिन्वितुं</p>
<p>तत्-तद्-धानिम् असोढ सख्यम् अभिन्नाल्पं च तस्यान्तरम् ॥१८॥</p>
<p>[४१] ततश् च तद् एतन् मधुकण्ठ-सूक्त-सुधाकरम् आसाद्य रत्नाकर इवोच्छलद्-अङ्ग-तरङ्गस् तद्-अन्तर्-बहिरङ्ग-सभ्य-सङ्घस् तद्-उपरि-हृदयङ्गम-रत्नावलिं विकीर्णवान् हृदयावलिं वा वितीर्णवान् इति स्वयम् अपि न भिदां विदाम्बभूव ।</p>
<p>[४२] अथ स्निग्धकण्ठ उवाच—ततस् ततः?</p>
<p>[४३] मधुकण्ठ उवाच—ततः श्रीमान् असौ धन्यः पर्जन्यः श्री-गोविन्द-पदारविन्द-भजनाय वृन्दावनं प्रविशन् समासत एव समस्त-शास्त्र-सारं पृच्छतः पुत्रान् उपदिदेश, यथा—</p>
<p>किं भय-मूलम् अदृष्टं किं शरणं श्री-हरेर् भक्तः ।</p>
<p>किं प्रार्थ्यं तद्-भक्तिः किं सौख्यं तत्-पर-प्रेम ॥१९॥ इति ।</p>
<p>[४४] तद् एवं सह-भार्ये वृन्दावनं गते तस्मिन्न् आर्ये श्रीमान् उपनन्दः स्व-नामानुरूपं श्रीमन्-नन्द-व्रज-महेन्द्र-सभायाम् अयन्त्रित-मन्त्रितया स्थितवान् । विचित्रवीर्य-सभायां भीष्म इव । सोऽपि मन्त्र-मिषेण विशेषेण तद्-आज्ञाम् एव गृह्णन् सर्वं सर्व-कालं सुराजा प्रजा-कुलं पालयति स्म ।</p>
<p>[४५] तत्र चेयं चर्याचरिताश्चर्या बभूव, यथा—</p>
<p>मर्यादां पितुर् अयम् आवद् एव सर्वां</p>
<p>धर्मादिर् न विपदम् एति यत्र चार्थः ।</p>
<p>सम्पत्तिर् न पुनर् अभूद् अमुष्य वश्या</p>
<p>येनासौ प्रसभम् अवाप वृद्धिम् एव ॥२०॥</p>
<p>[४६] तद् एवं सर्व-समृद्धि-वृद्धि-सिद्धिम् आयाते राजन्वति व्रज-जन-जाते कलिकायमाना काचिद् उत्कलिका क्रमेण विकासम् अयामास । सर्वेषां प्राण-तुल्यस्य निज-कुल्यस्य राज्ञस् तस्य सन्ततिर् न जायत इति । कालात्यये चाशा-व्यत्ययात् सर्वं जनम् अतीव कृच्छ्रम् आनर्च्छ । अग्रजादींस् तु सुतराम् । श्रीमद्-व्रजपति-जम्पती तु प्रजाशां पूर्वत एव सन्दिग्धि-दिग्धाम् अपि कुर्वाते स्म, उत्तरतस् तु विशेषतः ।</p>
<p>[४७] स्निग्धकण्ठ उवाच—कथं तत्-प्रेष्ठाः पुत्रेष्ट्यादिकं नानुष्ठापितवन्तः? कथं वा विदग्धयोर् अपि तयोः सन्दिग्धता जाता । तथापि परमेश-परयोः कथन्तरां वा तद्-आशा? उत्तरतस् तु विशेषतः कथन्तमाम्?</p>
<p>[४८] मधुकण्ठ उवाच—अनुष्ठापितम् अपि तत् तन् न प्रतिष्ठाम् आससाद ।</p>
<p>[४९] स्निग्धकण्ठ उवाच—कथं तत्? कथं वान्यद् अन्यत्?</p>
<p>[५०] मधुकण्ठ उवाच—तथा हि, तत् तद् अशेष-सम्पत्त्योर् अपि दम्पत्यो रहसि संवादोऽयं बभूव । यथा श्रीमान् पतिर् उवाच—कुटुम्बिनि! किम् अवलम्बी मम सनानाय वितानादि वितानयति शोक-वशोऽयं लोकः ? यतो मम सङ्कल्प-कल्पना-समये यादृशाय सर्वतो विचित्राय पुत्राय चित्तं कल्पते । स तु परम एवापूर्वः कथम् अपूर्व-विषयतां प्राप्नोतु ? तत पुनर् अन्यत्र वचन-गोचरं रचयितुं सङ्कुचत्य् एव चेतो-वृत्तिः । यतो यत् खलु मयि दया-परायणस्य श्रुति-पारायण-फलस्य श्री-नारायणस्य रूपं ततोऽपि मधुरतरं कतरद् वा भवेत्, परिजात-कुसुमाद् आकाश-कुसुमम् इव ।</p>
<p>[५१] अथ स्निग्धकण्ठश् चिन्तयामास—अस्य ततोऽपि मधुरतरत्वं नायुक्तम् । यत एतद् उद्दिश्य श्री-भागवत-पद्यम्—</p>
<p>यन् मर्त्य-लीलौपयिकं स्व-योग-</p>
<p>माया-बलं दर्शयता गृहीतम् ।</p>
<p>विस्मापनं स्वस्य च सौभगर्द्धेः</p>
<p>परं पदं भूषण-भूषणाङ्गम् ॥ [भा।पु। ३.२.१२] इति ।</p>
<p>[५२] अथ स्फुटं पप्रच्छ—ततस् ततः?</p>
<p>[५३] मधुकण्ठ उवाच—अथ श्रीमती तत्-पत्नी चोवाच—कीदृशं रूपं तद् इति कथ्यताम्।</p>
<p>[५४] स उवाच—</p>
<p>श्यामश् चञ्चल-चारु-दीर्घ-नयनो बालस् तवाङ्क-स्थले</p>
<p>दुग्धोद्गारि-पयोधरे स्फुटम् असौ क्रीडन् मयालोक्यते ।</p>
<p>स्वप्नस् तत् किम् उ जागरः किम् अथवेत्य् एतन् न निश्चीयते</p>
<p>सत्यं ब्रूहि सधर्मिणि स्फुरति किं सोऽयं तवाप्य् अन्तरे ॥२१॥</p>
<p>[५५] सोवाच—श्रीमन्! ममापीयम् एव मनो-वृत्तिर् मति-वृत्तिम् अतिवर्तमाना वर्तते । केवल-विलज्जया तज् जातु भवन्तं न निवेदयामि । तस्माद् अस्माद् असम्भव-मनोरथान् निवृत्ति-शास्त्र-विचारम् उद्यच्छन्तौ मन एव संयच्छेवहि ।</p>
<p>[५६] स उवाच—यद्यपि मयाप्य् एतद् एव मध्ये मध्ये स्फुटम् अध्यवसीयते, तथाप्य् अस्तोको वशित-विश्वोद्रेको महान् सहायः श्रीमन्-नारायण-देव एव शरणम् इति चित्त-वृत्तिः परिवर्तते—योऽस्माकम् अदृष्टाश्रुतम् इदं दृष्टम् इव करोति। स सर्वं कृत-पूर्वी तद् अपि कुर्वीत ।</p>
<p>[५७] सोवाच—देव! तस्य देवस्य काम् अपि सेवायोग्याम् एवात्र योग्याम् उपलभामहे ।</p>
<p>[५८] स उवाच—बाढम् । किन्तु कीदृशी सा?</p>
<p>[५९] सोवाच—द्वादशी-व्रत-रूपा ।</p>
<p>[६०] स सानन्दम् उवाच—सङ्गतं ब्रवीषि । ममाप्य् उत्कण्ठाङ्कुरितं स्फुरितम् एतद् एवासीत् । तस्माद् अद्यारभ्य समारभ्यताम् एष व्रत इति ।</p>
<p>[६१] तद् एवं सम्प्रवदमानयोर् उद्भवन् देव-दुन्दुभि-नादः सर्वम् अतिचक्राम्।</p>
<p>[६२] अथ तया वृत्त-स्व-चित्त-वृत्ति-प्रथया तत्-कथया श्लथितवान्तः श्री-व्रज-धरित्री-कान्तः कान्त-निजालङ्कार-वारं सूत-कुमाराय विततार । श्रीमती व्रजपति-पत्नी च महा-नीलमणि-मय-नायकं हारं विहापयामास ।</p>
<blockquote>
</blockquote>
<p>[६३] अथ सोत्कण्ठं स्निग्धकण्ठ उवाच—तर्हि किं जातम्?</p>
<p>[६४] मधुकण्ठ उवाच—तेन व्रतेन पूर्णे वर्षे बृंहिते च तर्षे युगपद् एव देव-देवः स्वप्ने तयोर् आविर्बभूव, चोवाच च—अहो! मय्य् अतिसक्तौ भक्तौ कथं निर्विद्य खिद्याथे? योऽसाव् अतसी-कुसुम-सुषमः सुकुमारः कुमारः शश्वद् एवानुभवतोर् भवतोः कुमारतया स्फुरति । स तु सदा भवतोर् एवानुगतः प्रतिकल्पं स्वभक्ति-प्रवर्तनाय दिवि मत्-प्रवर्तित-द्रोण-धरा-रूप-कलांश-कलावतोः तद् भूरि भाग्यं इत्य् आदि-रीत्या ब्रह्माद्य्-अलभ्य-साक्षात्-तत्-फल-साक्षात्काराय स्वयम् एव पृथिव्यां भवतोर् भवतोर् एव भवं लभत एव ‘ अचिराद् एव च रुचिरा रुचिरेषा युवयोः सफलतां वलिता ।</p>
<p>[६५] तद् एवं श्राविताभिहिते तिरोहिते च परमहिते भगवति लब्ध-जागराव् उपलब्धामृत-सागराव् इव च मिथस् तद् एव सङ्कथयन्तौ प्रथयन्तौ च परम-चमत्कार-निवहं वहतः स्म ।</p>
<p>[६६] अथ स्निग्धकण्ठः स्वगतं चिन्तयामास—तद् एवं जातान्य् एव मम प्रश्नानाम् उत्ताराणि । तत्र च भवतोर् एवेति युक्तम् एवोक्तं श्री-भगवता—प्राग् अयं वसुदेवस्य क्वचिज् जातस् तवात्मजः [१०.८.१४] इति वदतोऽप्य् अव्यभिचार-वचः-प्रचार-सर्गस्य मुनेः श्री-गर्गस्य प्रायः सोऽयम् अभिप्रायः ।</p>
<p>[६७] श्री-भगवता सह सम्बन्धः किल केवल-प्रेम-निबन्धनः—भक्त्याहम् एकया ग्राह्यः [भा।पु। ११.१४.११] इत्य् आदेः । अतस् तद्-विशेषस्य तद्-विशेष एव हेतुः—ये यथा मां प्रपद्यन्ते तांस् तथैव भजाम्य् अहम् [गीता ४.११] इत्य् आदेः । ततस् तस्मिन् वत्सतां सतां वात्सल्याभिध एव प्रेमा प्रमापयति ।</p>
<p>[६८] तत्र श्री-वसुदेवस्य तद्-ऐश्वर्यालोचनेन वात्सल्यस्य तारल्यं सारल्यं चासादितम् । श्री-व्रजराजस्य पुनस् तद्-वात्सल्यं शश्वद् उद्बुद्धं शुद्धम् एव च प्रसिद्धम् । पितृभ्यां पुत्रतया तद्-धारणे कारणं च मुनिभिर् मन एव मन्यते । आविवेशांश-भागेन मन आनकदुन्दुभेः [भा।पु। १०.२.२६] इत्य् आदेः । दधार सर्वात्मकम् आत्म-भूतं काष्ठा यथानन्द-करं मनस्तः [भा।पु। १०.२.१८] इत्य् आदेश् च । श्री-व्रज-राजाभ्याम् अपि मनसा धारणं तस्य कार्यान्यथानुपपत्ति-सिद्धेन भक्ति-स्वाभाव्येनैव सम्भाव्यते । तत्र च सति साम्प्रतं तु विशेषत एव साम्प्रतं परावस्थाम् अनु कृतासक्तौ हि भक्तौ तद्-उदयः स्यात् । तस्मात् तवैवात्मजस् तस्य वसुदेवस्य तु क्वचित् कार्ये निमित्ते जातः प्रादुर्भूतः इति ।</p>
<p>[६९] अथ प्रकटम् उवाच—ततस् ततः ?</p>
<p>[७०] मधुकण्ठ उवाच—तद् एवं परमार्तेर् उपकण्ठतां प्राप्तायाम् उत्कण्ठायाम् एकदा सर्वेऽनर्वाचीना व्रज-वासिनः सभावाः सभायां मिलिताः । मिलित्वा च तद् एव सोत्कण्ठं सुष्ठु प्रतुष्टुवुः ।</p>
<p>[७१] तदा च तत्रैका तापसी केनचन स्नातकेन समम् आयाता । तां च महा-प्रभाव-लक्षणां लक्षयित्वा सर्वे समुत्थायातिथ्यम् आवितथ्येन विधाय विज्ञापयामासुः—साक्षाद् भगवतो योगमायेव का त्वम् असि ? श्रीमन्-नारदस्याभिनव-तनुर् इवायं वा कः ?</p>
<p>[७२] सा च सहासम् आह स्म—पौर्णमासी-नाम्नी कात्यायनी च कुमार-श्रमणा च पारिकाङ्क्षिणी चेक्षणिका चास्मि । अयं च मधुमङ्गल-नामा स्नातकः श्री-नारद-प्रकृतिः । आवां च विद्या-विशेषेणैतद्-वयस्काव् एव सदा विद्यावहे ।</p>
<p>[७३] ते ऊचुः—एतावती कृपा कृपणेषु कथम् अस्मासु कृता ?</p>
<p>[७४] सोवाच—भवतां किम् अपि वैभवं सम्भाव्य ।</p>
<p>[७५] सर्वे ऊचुः—किं तत् ?</p>
<p>[७६] सोवाच—भवतां प्राण-कन्दस्य श्रीमन्-नन्दस्य जगदानन्दः स खलु नन्दनः सम्भवितेति ।</p>
<p>[७७] सर्वे स-बाष्प-पुलक-कुलम् ऊचुः—बृहद्-वनम् अस्माकम् इद बृहत्-तीर्थं भवति । तस्माद् अस्मभ्यं दत्त-विश्रान्तिके कृष्णान्तिके स्फुटम् उटजं तव घटयामः ।</p>
<p>[७८] सोवाच—उपश्रुतिर् एषा श्रुति-वेषा नव्यापि न व्यभिचरिता । यतः कृष्णाया इति विवक्षितम् अपि कृष्णस्येति लक्षितं करोति । कृष्ण-नामा हि भवितासौ । महा-प्रभाववति यस्मिन् जातवति निर्दानवता पृथिव्यां भविष्यति । तदीय-गुणे तु सदा नवता, सगुणता विद्यादि-प्रबन्धे तत्-सम्बन्धे तु निर्गुणता । सकिञ्चनता विषय-सम्पत्तौ तद्-भक्तौ तु निष्किञ्चनता इत्य् आदिकं विरुद्धायमानम् अपि सर्वैर् अनुरुद्धं करिष्यति । तस्माद् अस्माकम् अत्र स्थातुम् आग्रह एव भवताम् अनुग्रहाय सम्पन्नः ।</p>
<p>[७९] अथ तां सर्वे सानन्दं वन्दमानास् तया समम् इन्दीवर-रुचि-निन्दीहित-कालिन्दीं विन्दमानाः पर्ण-मन्दिरं पूर्णयन्तस् तत्र वासयामासुः ।</p>
<p>[८०] तस्मिन्न् एव दिवसेऽपगत-दोषे प्रदोषे समुद्भट-कंस-रोषेण जात-चित्त-शोषेण कृत-परिदेवेन वसुदेवेन प्रहिता व्रज-हिता बडवारोहिणी रोहिणी गुप्तम् आजगाम । यस्याम् आगतायां परम-पतिव्रतायां सर्व एव व्रज-राज-राज-समाजः शुभ-शकुन-सङ्कुल-शकुनादि-समजेन समम् उल्ललास । तत्र चानन्द-मोहिन्यौ श्री-यशोदा-रोहिण्यौ यमुना-गङ्गे इव सङ्गत-सङ्गे परस्परं परेभ्यश् च सुख-समूहम् ऊहतुः ।</p>
<p>[८१] व्रज-राज-पत्नी च तस्या ज्यैष्ठम् अवष्टभ्य मास-त्रय-जातम् अन्तर्वत्नीत्वं पर्यालोच्य स्वाभेद-वेदनेनैव शात-जातं प्राप ।</p>
<p>[८२] अथ माघ-मासि चासित-प्रतिपदि कृत-सर्व-सुख-प्रसर-जन्यां रजन्यां सा व्रज-राजं सेव्यमाना तन्द्रापरतन्त्रायमाणा स्वप्न-तुल्यता-सञ्चितं किञ्चिद् अञ्चितं ददर्श ।</p>
<p>[८३] यथा स एव बालः सर्वतस् तद्-आवरण-कारिकया कयाचिच् दिव्य-कुमारिकयात्मानं पिधाय व्रज-राज-हृदयान् निज-हृदयं प्रविश्य दृश्यवद् एव स्थित इति । ततश् च सोऽयं हृदय-कमल-मध्य्म् अध्यासामास । सेयं तु जठर-मध्यम् इति । व्रजराजश् च निरन्तर-स्वान्तर-तत्-प्रवेशावेशं दुर्निदेशं चिरम् अनुभूय दूयमानतां विधूय तथैवानुभूतवान् ।</p>
<p>[८४] अथ स्निग्धकण्ठः स्वान्ते चिन्तयति स्म—सत्यम् एतद् अत एव सद्-वाणी-गुणिभिर् मुहुर् अनयोर् आत्मज इति मतम् । मया च सुविचारतस् तद् एव पूर्वं निश्चितम् आचरितम् इति । उवाच च—ततस् ततः ?</p>
<p>[८५] मधुकण्ठ उवाच – अथ तद् आरभ्य गर्भ-लक्षणम् उपलभ्य सम्भूत-भव्यानां सभ्याङ्गना-गणानां गोकुल-कुल-पात्री सुख-दात्री बभूव । यथा –</p>
<p>मुखम् आपाण्डु कुचाग्रं स्फीतं जठरं दरोत्तुङ्गम् ।</p>
<p>अभजत कर्णेजपतां गर्भे वृत्ते यशोदायाः ॥२२॥</p>
<p>यथा च –</p>
<p>व्रज-राज्ञ्यां स्फुरितात्मा कृष्णः स्फुरति स्म लोकेऽपि ।</p>
<p>दीपः स्फटिक-घटी-भाग् अन्तर् बहिर् अपि विभाति तत्-तुल्यः ॥२३॥</p>
<p>किन्तु –</p>
<p>जित-रसना रस-धैर्या गाम्भीर्यादि-प्रवीणापि ।</p>
<p>स्पृहितं किञ्चित् किञ्चिद् व्रज-नृप-गृहिणी तदा चक्रे ॥२४॥</p>
<p>यथा –</p>
<p>ऐहत दोहदम् एषा कृष्णावेशाविशत् तृष्णा ।</p>
<p>तुलसी-संस्कृत-घृत-युक् स-सितं सित-कान्ति-गन्धि परमान्नम् ॥२५॥</p>
<p>[८६] अथ योगमाया रोहिण्याः साप्तमासिकं गर्भं स्रस्तं विधाय देवक्यास् तद्-विधं तं तस्यां नियोजयामास । ततश् च लब्ध-सर्व-समय-सम्पद्-दशे चतुर्दशे मासि श्रावणतः प्राक् श्रवण-र्क्षे समस्त-सुख-रोहिणी रोहिणी गुण-गणनया सुषमं सित-सुषमं सुतं सुस्राव । सान्द्र-शुभ्रता-विभ्राजमानतया पौर्णमासी चन्द्रमसम् इव, दर्शित-विक्रम-क्रमतया सिंह-वधूः शावकम् इव, निर्मल-परिमल-धाराधारतया नव-कमलिनी धवल-कमलम् इव, सर्व-श्रवण-सङ्घ-मङ्गलतया निरवद्य-विद्यता यशः-स्तोमम् इव च ।</p>
<p>किं च –</p>
<p>शुभ्रांशु-वक्त्रं तडिद्-आलि-लोचनं</p>
<p>नवाब्द-केशं शरद्-अभ्र-विग्रहम् ।</p>
<p>भानु-प्रभावं तम् असूत रोहिणी</p>
<p>तत् तच् च युक्तं स हि दिव्य-बालकः ॥२६॥</p>
<p>[८७] स एष च असित-वर्ष्मा सित-वर्ष्मा सद्-अनुजः सूदित-दनुजः, पालित-धेनुको दलित-धेनुकः, प्रलम्ब-बाहुः प्रलम्ब-घातयिता, स्वयं राम-नामा राम-रमित-द्विविद-विदारयिता च भविता इति ज्योतिर्विद्भिर् उद्भावितम् ।</p>
<p>[८८] अस्य जातकर्मादिकं च मर्मगैर् एव शर्मान्तनामभिर् गुप्तम् एव पर्याप्तम् अकारि आनक-दुन्दुभि-मन्त्रणा-परतन्त्रतया । किन्तु तत्रैकं दुःखम् इवासित् । [८९] यतः स तु जन्मत एवानुज-जन्म यावत् जड एवादृश्यत । तत्र प्रतीकारश् चैक एवासीत् यथान्तर्धृत-निजावरजं व्रजेश्वर्य्-अङ्कम् एव केवलं वलमानः समुल्लसितवल् लक्ष्यते ।</p>
<p>[९०] तद् एवं दिन-कतिपये लब्ध-व्यत्यये गर्भ-सन्दर्भात् स्पष्टम् अष्ट-मासि तद्-अवरजन्म-जन्मनः समारम्भः सम्भवति स्म । यथा चाधुनापि वर्णयन्ति—</p>
<p>अष्टाविंश-चतुर्-युगे कलि-शिरः सम्मर्द्य वैवस्वते</p>
<p>भाद्रान्तर्-बहुलाष्टमीम् अनु विधोः पुत्रे विधोर् उद्गमे ।</p>
<p>योगे हर्षण-नाम्नि शुद्ध-विधिभे पुर्णः परः श्री-विधुर्</p>
<p>नन्दन् नन्द-वधू-मुदे स्वयम् उदैद् अह्नाय धुन्वंस् तमः ॥२७॥</p>
<p>यथा च –</p>
<p>तदा युगादि देवास् ते स्व-स्व-स्मपद्-उपायनम् ।</p>
<p>आदाय कृष्ण-जन्मर्क्ष-निशाम् आशु सिषेविरे ॥२८॥</p>
<p>यथा हि –</p>
<p>विबभूव विना सत्यं ध्यानं त्रेतां विना मखः ।</p>
<p>विना द्वापरम् अभ्यर्चा हरेर् नाम कलिं विना ॥</p>
<p>विना मधुं सप्तलादि विनोष्णं पाकिमाम्रता ।</p>
<p>विना शरद्-अम्बु-श्रीः शालिस् तस्याः परं विना ॥</p>
<p>शिशिरेण विना माघ्यं विनाह्नाम्बुज-विस्तृतिः ।</p>
<p>विना ज्योतिष-शास्त्रेण ग्रहाणां शुभदा स्थितिः ॥</p>
<p>विना गुरु-प्रभावेण सर्वत्र स्फुरणं हरेः ।</p>
<p>विना सूति-प्रतीत्या च प्रसूतोऽसौ यशोदया ॥२९॥</p>
<p>[९१] तद् इदम् अग्रे व्यक्तीकरिष्यते । किं च –</p>
<p>मध्ये तारावार-सारं नभस् तत्-</p>
<p>प्रान्ते सिन्धूर्ध्वं ध्वनन्-मेघ-बन्धु ।</p>
<p>इत्थं वर्षाधामतर्षा शरच्-छ्रीस्</p>
<p>तस्यां तिथ्यां तथ्यम् आतिथ्यम् आप ॥३०॥</p>
<p>किं च –</p>
<p>जातिभिः सह माधव्यः केतक्यः केतकैः समम् ।</p>
<p>कुमूद्यान्य् अम्बुजैः सार्धं स्फुटन्ति स्मेति दिग् यदा ॥३१॥</p>
<p>तदा तद् अपि नाश्चर्यम् आचार्यैः परिचीयते ।</p>
<p>सर्वाश्चर्य-निधिः सोऽपि जन्म-चर्यां यतो गतः ॥३२॥</p>
<p>[९२] तथा हि एतद्-उत्तरं भावि-तद्-विलोकानां लोकानां भावितानम् –</p>
<p>[९३] मुखम् अस्य लसित-स्मितासित-कमलानाम् अधिपम् इव विलोक्यते,</p>
<p>नेत्र-युगलं सूक्ष्म-भ्रमर-चित्र-कैरवान्तः-पत्राणाम्,</p>
<p>घ्राणं नील-नीरद-च्छवि-लध-कील-तिल-प्रसूनानाम्,</p>
<p>ओष्ठाधरं सिन्दूर-गिरिजनि-जवा-बद्न्हूक-बिम्ब-गोष्ठीनाम्,</p>
<p>कर्ण-द्वन्द्वम् अञ्जन-भूमिज-श्यामलता-पोतानाम्,</p>
<p>कर-प्रान्तता-कान्त-भुज-युगलं स-नव-पल्लव-नव-ताल-शाखानाम्,</p>
<p>श्रीवत्स-सिन्धु-वत्साख्य-लेखा-सहित-वत्सं धृत-दक्षिणावर्त-द्युति-विशेष-कृत-स्थिर-विद्युद्-आश्लेष-मेघ-खण्डानाम् इति ।</p>
<p>[९४] किं च मुखेन महापद्मं विजेता,</p>
<p>नयनाभ्यां पद्मम्,</p>
<p>नासिकया मकरम्,</p>
<p>स्मितेन कुन्दम्,</p>
<p>कण्ठेन शङ्खम्,</p>
<p>चरणयोः पृष्टाभ्यां कच्छपम्,</p>
<p>रुचा नीलम्,</p>
<p>सर्वैर् एव च सर्वेषां खर्वम् ।</p>
<p>किं बहुना, स्वेन मुकुन्दम् अपीति युगपद् अत्र तत्-तद्-अवसर-प्रसवादीनां तथा दुर्लभ-सन्निधीनां निधीनाम् अपि सन्निपतनं नासम्भाव्यम् ।</p>
<p>[९५] अथ तस्य जन्मनि कोऽपि विशेषः, यथा –</p>
<p>तदा तत्र माया मिलद्-बाल्य-काया</p>
<p>तदीयानुकूल्यं कृपा-मात्र-मूल्यम् ।</p>
<p>सदा कुर्वती तं समस्तान् अतीतं</p>
<p>विधायाग्रजातं स्वयं प्राप जातम् ॥३३॥</p>
<p>[९६] अथ स्निग्धकण्ठेन भावितं स-प्रमाणः खल्व् इदम् – अदृश्यतानुजा विष्णोः सायुधाष्ट-महाभुजा [भा।पु। १०.४.९] इति श्री-भागवताद्, तच् च नन्दस् त्व् आत्मज उत्पन्ने जाताह्लादो महा-मनाः [भा।पु। १०.५.१] इत्य् आदिष्व् आत्मज-पदैः स्थापना-व्यपदेशतः सदेश-रूपम् एव निरूप्यते । किन्तु तद् इदम् अप्रच्छन्नं विविच्य पृच्छामः यथेह सन्देहः सर्वेषां शाम्यति । [९७] स्पष्टम् अप्य् आचष्ट – अहो आर्य तर्हि कथं वसुदेव-देवकी-पुत्रतया सोऽयम् अवधार्यते ?</p>
<p>[९८] तद् ईदृग्-वचसि सति स्निग्धकण्ठे वचसि किञ्चित्-कुण्ठेन मधुकण्ठेन मनसि भावितम् – श्रीमता देवर्षिणेदम् आवां प्रत्य् अतिहर्षेणादिष्टं – यदि कदाचिच् छ्रीमति महा-प्रेमवति व्रजे कृत-व्रजनयोः कथा-योगो भवतोः सम्भाव्यते, तदा श्री-कृष्ण-देवस्य सर्वतो वर्ष्यम् ऐश्वर्यं गोपनीयम् इत्य् अतो मुनिवर्ग-प्रसिद्ध-गर्ग-सिद्धान्तम् एवालम्ब्य संवदिष्यावहे । स चामीभिः श्रुत एवेति नाश्चर्याय पर्यवसिष्यतीति ।</p>
<p>[९९] प्रकटं चोवाच – अत्र खल्व् इदम् अस्य श्री-व्रज-राज-तनूजस्य रहस्यम् उद्भावयतो मम समतिक्रमः स्वयम् अमुनैव बाढं सोढव्यः । तथा हि अस्मिन् सर्वतो लब्धातिरेकका संसिद्धिः खल्व् एका वर्तते । यद् अतिक्रान्त-सर्वेह-स्नेह-मय-हृदय एव सदा वर्तमानः स्निघ्दता-दिग्ध-जनानां भाव-मुद्रया परोक्षं कृतयापि स्वहृदि प्रतिबिम्बततया मुद्रितो भवति । अस्य स्वरूपेणाविर्भावश् च स्नेह-मय-स्फूर्ति-पूर्ति-वशीभावत एव सर्वथा, न त्व् अन्यथा । पुत्रतयाविर्भावे च बीजं पितृ-भाव-मय-स्नेह एव नान्येषाम् इवान्यत् । जाते च कुत्रचित् पुत्रतयाविर्भावे तत्-तत्-सम्बन्ध-मय-स्नेह-कृत-चय-स्फूर्तिर् एव तथा तथा भावेनाविर्भावे निबन्धनं भवति ।</p>
<p>[१००] तद् एवं स्थिते सर्वतः समुद्बुद्ध-शुद्ध-पित्रादि-भाव-विचित्राणां व्रज-नृपति-प्रभृतीनां भृति-भुक्-पर्यन्तानां व्रज-जनानां येषाम् अधिमध्यं प्रति-द्विपरार्धं प्रतिकल्पम् आविर्भवति, वृद्धि-जीविकानाम् इव तेषाम् एव प्रेम-सञ्चय-पर्युदञ्चन-प्रपञ्चम् अञ्चंस् तद्-वृद्धेर् अपरिच्छेद्यताबुद्ध्या प्रतिदातुम् अध्यवसायं मुञ्चन् सदा पुत्रादितया स एष विराजते, नान्ये तु तत्र किल तिलम् अप्य् अवकाश-कालं लभन्ते ।</p>
<p>[१०१] एतद् एवोक्तं ब्रह्मणा एषां घोष-निवासिनाम् उत भवान् किं देव रातेति नः [भा।पु। १०.१४.३५] इत्य् आदिना । एतद् एव च श्री-नारायण-देवेन समादिष्टं – योऽसाव् अतसी-कुसुम-सुषमः सुकुमारः कुमारः इत्य् आदिना । ततश् च –</p>
<blockquote>
<p>तस्मान् नन्दात्मजो ऽयं ते नारायण-समो गुणैः ।
श्रिया कीर्त्यानुभावेन गोपायस्व समाहितः ॥ [भा।पु। १०.८.१९]</p></blockquote>
<p>इति गर्ग-वचनानुसारेणेदम् उत्प्रेक्ष्यामहे – एतद्-रूप-स्वपुत्र-मात्र-पर्याप्त-सर्व-स्वार्थेन श्रीमद्-व्रज-महेन्द्रेण महीयमानस्य यस्य महाभगवतो या योगमायाख्या दुर्घट-घञनी स्वरूप-शक्तिः शास्त्रेण वक्तीक्रियते । तेन किल दत्ता सा त्वत्-पुत्रे श्री-कृष्ण एव पर्यवस्यति स्म । सा चेह स्वजन-स्नेह-निक्षिप्त-चित्तस्य यद्यप्य् अस्य तत्-पुत्रस्य प्रायोऽवधानं न प्राप्नोति । तथापि तस्माद् अन्यस्माच् च परोक्षम् अनुक्षणम् अनुगतिं लीला-सहायकं च प्रपञ्चति । यथा च योगमाया तथा तद्-अनुगता मायादयोऽपीति । यद्यप्य् एवं तथापि त्वत्-प्रभु-प्रत्त-शक्तिम् एनं त्वम् एव निज-श्री-प्रभृति-शक्तिभिर् गोपायस्वेति गर्गो व्यञ्जितवान् । तद् एवं सति बहूनि सन्ति नामानि रूपाणि च सुतस्य ते [भा।पु। १०.८.१५] इत्य् अपि तद्-उक्तिर् उद्रिक्तीस्यात् ।यतः स्व-स्निग्ध-जन-भजन-रसावेशितावेशतया सदा विराजमानस्य श्रीमद्-व्रज-राजात्मजस्य खल्व् अस्य स्व-स्निग्ध-जन-भाव-स्वभाव-विशेष-विनोदम् अनुमोदमानस्य तद्-भाव-रूपानुरूपं रूपं यदृच्छावशाद् एकधानेकधा च समीपतोर्ऽसमीपतोऽप्य् आविर्भवति तिरोभवति च ।</p>
<p>[१०२] ततः श्री-वसुदेव-देवक्योर् अन्तर् यच् चतुर्भुजम् अस्य रूपं स्फुरति, तद् एव हि बहिर् आविर्भवति स्म । फलेन फल-कारणम् अनुमीयते इति न्यायेन । तेनैव च न्यायेन श्री-व्रजेश्वर्योस् तु परं द्विभुज-मूर्तितया स्फूर्तिर् आसीत् ।</p>
<p>ततः प्राग् अयं वसुदेवस्य क्वचिज् जातस् तवात्मजः [भा।पु। १०.८.१४] इति धृत-तपो-वर्गस्य गर्गस्य वचनम् अनुसृत्य परामृश्यते । यदा नृशंस-कंस-भिया स्वाविर्भूत-चतुर्भुज-रूपाच्छादन-पूर्वक-द्विभुज-रूपाविर्भावनाय श्री-देवकीच्छा जाता, तदा तस्य यद् अपूर्वं द्विभुज-रूपं पूर्वं मायया सह श्री-यशोदायाः स्वान्तरम् आयातं, तद् एव तत्र सन्निधानम् अवाप्य चतुर्भुजं रूपम् अन्तर्भाव्य स्वयम् आविर्बभूव । यत्र साकारतया मातृ-गर्भ-स्थितापि माया निराकारतया तूर्ध्व-गत्या तन्वा तद्-वाहनताम् आगता । गन्दवाह-श्रेणी नील-कमल-दलम् इव तत्र सर्वालक्षिततया तत् प्रापितवती । या खलु पूर्वं तद्-आकर्षेण धर्षेण परं मातरम् अपि मोहेन म्लापितवती ।</p>
<p>[१०३] अथ पुनस् तेन गर्भस्थेनाकारेण मातुः प्रसूति-भ्रमं च सम्प्रथय्य बहिर् आत्मनं संवलय्य प्रसूति-शय्याम् एवाधिशय्य स्थितवती । या खलु श्री-देवकीतः श्री-रोहिण्यां सङ्कर्षण-सङ्क्रमणेऽपि तथा प्रक्रमते स्म इति ।</p>
<p>[१०४] अत्र च स्निग्धकण्ठेनान्तश् चिन्तितम् – सत्यम् एवाह स्म नूनं अथाहम् अंश-भागेन [भा।पु। १०.१.२९] इति हि मायां प्रति श्री-भगवद्-वाक्यम् आदिष्टा प्रभुणांशेन कार्यार्थे सम्भविष्यति [भा।पु। १०.१.२५] इति च देवान् प्रति ब्रह्म-वचनम् । अत्र अंशभागेन चतुर्भुज-रूपेणाकार-भेदेनेति भगवद्-अभिप्रायः । कार्यार्थे तत्-तन्-मोहनाय अंशेन सम्भविष्यति श्री-कृष्णस्य द्विभुज-रूपेणाकार-भेदेन सह मिलिष्यति सेति ब्रह्मणोऽभिप्रायः । तद् एवम् एव हि व्याख्यातम् अन्यत्र श्री-भागवत-तत्त्वविद्भिः अवतीर्णौ जगत्य्-अर्थे स्वांशेन बल-केशवौ [भा।पु। १०.३८.३२] इत्य् अत्र स्वांशेन मूर्ति-भेदेनेति ।</p>
<p>[१०५] अपि च श्री-व्रजेश्वर-सम्बन्ध-निबन्धना या कृष्णे योगमायाभिव्यक्तिर् उक्ता सा सिद्धान्ततोऽपि सिद्धताम् आसीदति । भगवतः खलु प्रियजनेच्छाम् एवानुगच्छति सर्व-शक्ति-व्यक्तिर् न तु यदृच्छाम् इति ।</p>
<p>[१०६] अथ सर्वे साश्चर्यम् ऊचुः – भवतु नाम तत् तत् । किन्तु ततः किम् अनन्तरं जातम् ?</p>
<p>[१०७] मधुकण्ठ उवाच – अनन्तरं तु चतुर्भुजताविर्भावानुरूप्यतः प्रव्यक्त-योगमायस्य तस्य प्राग्-उपदेशतः श्री-वसुदेवः सर्वत्र मायिक-शायिकायां जातायां पूर्व-देव-भिया द्विभुजम् अत्रकीयं बालकम् अत्रानीय तया बालिकया विमिलितवान् । सोऽयं तु तेनेश्वरता-प्रत्यायकेन चतुर्भुज-रूपेणोपदेशेन च न तत्र जातकतां व्यञ्जितवान् इति पुत्रतां सन्देहितवान् । अत्र तु द्विभुज-रूपेण वचनादि-शक्तेर् व्यक्तेर् अभावेन च ताम् एव व्यज्य पुत्रताम् एव निदेहितवान् । श्रीमान् आनकदुन्दुभिस् तु तद् इदं सर्वं नानुसदधौ इति ।</p>
<p>[१०८] स्निग्धकण्ठ उवाच – नानुसन्दधातु नाम । तथापि यां तनयाम् अत्रकीयाम् अपमाय स्वयम् अपनिनाय तस्याः प्रतिदानस्यापि सद्-भावाभावात् कथम् इव न्यस्तेऽप्य् अस्मिन्न् आत्मीयतां प्रत्यपद्यत ? आगमादाव् अपि यस्य नन्दनन्दन-नन्दात्मज-नन्दज-नन्दतनय-बल्लवीनन्दनादि-नामानि तत्-तद्-अभीष्ट-प्रदतया निर्दिष्टानीति ।</p>
<p>[१०९] पुनः स-हासम् आह स्म – यस्य नन्दनन्दन इति नाम विपरीततया पठतापि क्रम-परीततयानुभूयते । तस्माद् एवम् अप्य् अस्मन्-नृपतेर् एव पूर्व-व्यञ्जितं समञ्जसं सञ्जनम् अञ्जसा तस्य लभ्यत्वायोपपलभ्यत इति ।</p>
<p>[११०] हसित्वा पुनर् उवाच – अथ स व्रज-देव-सुतस्य वसुदेवस्यागमन-प्रकारस् तु वर्ण्यताम् ।</p>
<p>[१११] मधुकण्ठ उवाच –</p>
<blockquote>
<p>अङ्घ्र्योर् बन्धो व्यदालीद् अशयिषत जना द्वार-रोधा विदीर्णाः
शेषश् छत्रं बभूव द्युमणिजनि-नदी प्राप्य केदार-भावम् ।
आगोपाधीश-गेहं वृति-रहितम् अभूद् गोकुलं कृष्ण-वाहं
प्राप्य श्री-शूर-पुत्रं यद् इह तद् अखिलं कस्य किं ब्रूहि तत् तु ॥३४॥</p></blockquote>
<p>[११२] स्निग्धकण्ठ उवाच – तद् अखिलं गोपराजस्य भाग्यम् इति ।</p>
<p>[११३] तद् एवं लब्ध-प्रथायां कथायाम् –</p>
<blockquote>
<p>तयोर् माया-जाल-प्रथन-तुलया सङ्कथनया
हरेः सा सा लीला नयनम् इव याता किल यदा ।
तदा बाष्प-स्तम्भअ-प्रलय-मुख-भावाः प्रतिपदं
बभूवुर् ये वा ते कति कति च वर्ण्या व्रजसदाम् ॥३५॥</p></blockquote>
<p>[११५] ततश् च तं रत्न-निधायं निधाय गते श्री-वसुदेवे कारणाभावात् प्रचलायितता-प्रचय-दोहं मओहम् अपहृत्य च गतायां मायायां श्री-व्रज-राज-जाया पुनः सम्भूतं सुतं साक्षाद् एव ददर्श । यथा विष्णु-पुराणे —</p>
<blockquote>
<p>ददृशे च प्रबुद्धा सा यशोदा जातम् आत्मजम् ।
नीलोत्पल-दल-श्यामं ततोऽत्यर्थं मुदं ययौ ॥ [वि।पु। ५.५.२२] इति ।</p></blockquote>
<p>[११७] यथा च –</p>
<blockquote>
<p>बालं दिव्याति-दिव्यासित-मणि-वपुषं चन्द्रजिच् चन्द्र-वक्त्रं
लोकातीताब्ज-नेत्रं द्यु-तरु-नव-दलोल्लङ्घि-शोभाङ्घ्रि-पाणिम् ।
किञ्चिच् चञ्चत्-करादि-म्रदिम-मधुरित-क्रन्दनाद् विश्व-मोहं
पश्यन्ती गोप-राज्ञी तनुजम् अमनुत स्वं तदा चित्र-कल्पम् ॥३६॥
साम्राज्यं श्याम-भासां निधिर् अपि तद् इदं रूप-रत्नाकराणां
भाग्यं लावण्य-भाजां विलसित-निगमस् तत्-तद्-अङ्गावलीनाम् ।
एवं मीमांसमाना व्रजपति-दयिता यावद् आस्ते स्म तावत्
क्रन्दन्न् ओम् ओम् इतीत्थं नव-शिशुर् असकौ तद् ध्रुवं स्वीचकार ॥३७॥
दृष्ट्वा पुत्रम् असौ व्रजेश-गृहिणी सद्यः प्रजातं सखीर्
आहूता न शशाक कर्तुम् अपि चेद् आस्तां परं चेष्टितम् ।
अस्रैर् आवृतम् अक्षि-कण्ठम् अथ यत् स्तब्धं च तस्या वपुस्
तस्मिन् लालन-लालसा-वशतया चात्मात्मना व्यग्रितः ॥३८॥</p></blockquote>
<p>किं च –</p>
<blockquote>
<p>यदा माया गता तर्हि व्रजे मोहं जहौ जनः ।
कदा यदा ह्य् आविरासीत् तत्र श्री-पुरुषोत्तमः ॥३९॥
तदा व्यवहितानाम् अप्य् एष प्राकाशयन् मनः ।
कुमुद्वतीनां सुमनो-गणं वा शीत-दीधितिः ॥४०॥
स्फुरति स्म परं मातुः शय्यायां न स बालकः ।
स्निग्धानाम् अपि चित्तेषु स्वच्छेषु प्रतिबिम्बवत् ॥४१॥
स्फुरति स्म यदा बालस् तासां व्यवहितोऽपि सः ।
तं द्रुतं तास् तदा जग्मुः सारङ्ग्यो वा घनागमम् ॥४२॥
रोहिण्यादिभिर् एताभिः समम् आलोकि बालकः ।
उदयत्-पूर्ण-चन्द्रो वा चकोरीभिः समन्ततः ॥४३॥
स्तम्भेऽपि स्मेर-नेत्राभ्यां पश्यन्तीं सुतम् एव ताम् ।
प्रतिकार्यां विचार्यामूः पर्यालोचन्त तं ततः ॥४४॥
ता एता मनसा दृशा कलितम् अप्य् अत्रासितं बालकं
सन्देहास्पदताम् अनैषुर् असकृद् यत् तत् तु योग्यं मतम् ।
यद् वस्तु प्रथितं सुदुर्लभतया तद् दैवतो लभ्यतां
किन्त्व् एतत् प्रथमं प्रतीति-पदवीं नात्मन्य् अलं यच्छति ॥४५॥</p></blockquote>
<p>तद् यथा –</p>
<blockquote>
<p>नव्येन्दीवरम्-माल्यम् अस्ति किम् इदं किं शक्र-नीलं महत्
किं वैदूर्यम् अहो तद् एतद् अतुलं ज्ञातुं न यच् छक्यते ।
पश्यामः किल बालकस्य तु तनुं सर्वेन्द्रियाणां कृतिं
रुन्धाना खलु या तनोति नयन-द्वन्द्वस्य निर्द्वन्द्वताम् ॥४६॥</p></blockquote>
<p>[११८] तत्र च – निर्मितं किल मृगमद-सौरभ-तमाल-दल-सारेण, अभ्यक्तं किल निखिल-विलम्बक-लावण्येन, उद्वर्तितं किल निज-देह-तेजसा, स्नातं किल निज-मुख-निर्यत्-कान्ति-सुधया, अनुलिप्तं किल जननी-दृष्टि-कर्पूर-लब्ध-सङ्घृष्टि-भद्र-श्रिया, भूषितं किल सहज-शुभता-रूषित-निजाकारेण इति सद्यो-जातं तद् अपत्यं वितर्क्य मिथः-कृत-समागमाः सर्वाः पुनस् तं बालं लब्ध-तमाल-पत्र-भोग-मृग-भेद-मृगमद-सार-पङ्कम् इव कोमलाङ्गम्, निज-कर-चूर्णिततम इव चूर्ण-कुन्तलम्, वहन्-मुख-विधु-बिम्बम् ईक्षयन्तं सर्व-मनांस्य् आक्रष्टुम् इव करौ मुष्टीकुर्वन्तं, तरणिजा-निजागुरु-तरङ्गम् इव कर-चरण-कमलं चालयन्तं विलोकयामासुः ।</p>
<p>[११९] तद् एवं विलोक्य च –</p>
<p>सर्वास् ताः कलकलम् एव मोद-युक्ताः</p>
<p>कुर्वत्यः परम् अविदुर् न तत्र कृत्यम् ।</p>
<p>एका तु द्रुतम् अथ सुष्ठु-धीर-चित्ता</p>
<p>तं कम्प्रे कर-युगले दधत्य् अपश्यत् ॥४७॥</p>
<p>[१२०] ततश् च पुम्-अपत्य-चिह्नम् अह्नायावगत्य तासां प्रत्येकम् अपि समीहितम् । यथा –</p>
<p>अहो शिरसि धारये नयनयोर् मुहुः स्पर्शये</p>
<p>हृदि प्रचुरम् अर्पये हृदय-मध्यमावेशये ।</p>
<p>इदं विविध-भावनं भृशम् अतीत्य वीचिक्षिषा</p>
<p>बलाद् वर-दृशां दृशां विषयताम् अनैषीद् अमुम् ॥४८॥</p>
<p>तत्र च –</p>
<p>मुहुर् अहो तनयं नयनं गतं</p>
<p>प्रमदतः प्रणयन्त्य् अपि नातृपत् ।</p>
<p>घन-रुचिर् जननी-स्तन-युग्मजाम्</p>
<p>अमृत-वृष्टिम् अधाद् अपि दृष्टिजाम् ॥४९॥</p>
<p>[१२१] ततश् चात्यर्वाग् अर्ह-शिशु-स्नपनादि-पर्वानुसन्धानतः सर्वासां सावधानता-विधाने जाते –</p>
<p>रोहिण्याज्ञाम् अनु पति-सुत-श्रेयसी वृद्ध-विप्रा</p>
<p>वृत्तं विज्ञापयितुम् अतुलानन्दम् एति स्म नन्दम् ।</p>
<p>वक्त्रोल्लासात् पलित-वलनाद् अम्बराच् छुभ्र-धामा</p>
<p>धाम्नां हास-प्रथिति-तुलिता या जवान् निर्जगाम ॥५०॥</p>
<p>[१२२] अथ तद् एतत्-पर्यन्ते वृत्ते वृत्ते, जात-तत्-तद्-भाव-सम्पदः सभासदः प्रतिकृताञ्जलितया स्थितयोर् मधुकण्ठ-स्निघ्दकण्ठयोर् मधुकण्ठः प्राह स्म–</p>
<p>व्रजेन्द्र सोऽयं पुत्रस् ते सदः-साद्भुत-सम्पदः ।</p>
<p>जन्म-मात्राज् जन-श्रेण्या नन्दन-श्रेणि-जन्मदः ॥५१॥ इति ।</p>
<p>[१२३] ततश् च तौ निजोपकण्ठोपम् अनु व्रज-राज आजुहाव । आगत्योश् च तयोः शिरसि कर-सरोरुहम् आधाय निजालङ्कारैर् अलञ्चकार । सर्वं च तत्-सम्प्रदायं बहु-सम्प्रदानेन सम्प्रदानम् अकरोत् । उवाच च – अद्य वासः समासाद्यतां भोजननाद्य्-अर्थम् इति । सर्वान् प्रति चोवाच – पुनर् एवं प्रातः प्रातर् आयातव्यम् इति।</p>
<p>[१२४] अथ गो-सम्भालनार्थं पितरम् अनुज्ञां समभ्यर्थ्य मातरं च वन्य-भोजन-प्रस्थापनं प्रार्थ्य सूत-कुमारअयोश् चात्म-सङ्गमनं समर्थ्य कृत-व्राजे व्रज-युव-राजे सर्वे यथा स्वम् आवासं ययुः ॥</p>
<p>इति श्री-श्री-गोपाल-चम्पूम् अनु</p>
<p>**कृत-पूरण-व्रज-वर्ति-तृष्ण-श्री-कृष्ण-जन्म-सम्पन्-मयं **</p>
<p>नाम तृतीयं पूरणम्</p>
<p>॥३॥</p>
<p>(४)</p>
<blockquote>
<p>२।
अथ चतुर्थ-पूरणम्</p></blockquote>
<p>३।
नन्द-नन्दन-पर्व
[१] अथ पूर्वेद्युर् मधुकण्ठः कृती यथाचीकृतत्, एवम् अपरेद्युश् च व्रज-देव-सभायां भासमानायां सावसर-निदिग्धः स्निग्धकण्ठस् तत्-कीर्तिम् अचीकीर्तत् ।</p>
<p>[२] मधुकण्ठः सोत्कण्ठं पप्रच्छ—</p>
<blockquote>
<p>प्राग् यद्वच् चरितं हरेर् अरसयद् वाग्-इन्द्रियं तद्वद् अप्य्
अद्यास्वादयितुं ममेच्छतितराम् उद्यम्य कर्ण-द्वयम् ।
यद्य् अप्य् एकक एव भोक्तृ-पद-भाग् जीवस् तथापि प्रति-
स्वं चक्षुः-प्रभृतीनि तानि च मुहुर् वाञ्छन्ति भोग-प्रथाम् ॥१॥</p></blockquote>
<p>[३] तथा च स्निग्धकण्ठ उवाच—अथानन्द-समृद्धा सा वृद्धा गो-दोहनार्थं गोस्थानम् अध्यवस्थितान् मध्य-स्थित-श्रीमन्-नन्दोपनन्दादीन् विन्दति स्म । तत्र च—</p>
<blockquote>
<p>अस्त-व्यस्त-गतिः प्रमोद-मधुरा पश्यन्त्य् अमून् अग्रतः
किञ्चिद् वक्तुम् इवोद्यद् आस्य-वलना दीर्घायिताल्प-क्षितिः ।
हस्त-न्यस्त-फलादिर् एवम् अपि सा पुत्रोद्भवं व्यञ्जती
यत् किञ्चिद् वदति स्म तत् पुनर् अवादीद् इत्य् अमी मेनिरे ॥२॥</p></blockquote>
<p>[४] मधुकण्ठ उवाच—किम् उक्तवती सा?</p>
<p>[५] स्निग्धकण्ठ सस्मितम् उवाच—अस्माकं राजाद्य प्रजात-प्रजाः । कथं भवन्तस् तन्-मिलनाय नायान्ति? इति ।</p>
<p>[६] मधुकण्ठ सहासम् उवाच—ततस् ततः?</p>
<p>[७] स्निग्धकण्ठ उवाच—ततश् च तज्-जन्म-वृत्तामृत-नव-वर्षाभिः शिखिन इव गोपाः कोलाहलं कलयामासुः । श्री-गोपत्य्-अधिपस् तु वानस्पत्य इव पुलकाङ्कुर-कुलाकुलतया परं परमानन्दं व्यञ्जयामास, न तु वचसा ।</p>
<p>[८] मधुकण्ठ उवाच—ततस् ततः ?</p>
<p>[९] स्निग्धकण्ठ उवाच—ततश् च स्मित-सम्भ्रमादर-भर-कर्बूरितैः सर्वैर् वन्दितया नन्दितया च तया सत्वरया पलिक्नी-वरया स-निजाङ्ग-जात एव भवान् मङ्गल-सङ्गी भूयाद् इत्य् अपूर्वां सुख-पूर्वां वाचं प्रोच्य रोचना-कुङ्कुम-सङ्ग-लेप-सङ्कुल-सद्-अङ्कुर-फल-मङ्गले श्रीमद्-व्रज-राजस्य क्षेमङ्कर-करयोर् विन्यस्ते तेन विलोकित-कल्पः श्रीमान् उपनन्दः सानन्दं जल्पति स्म—इह दोहाय संहाय रंहसायमाना धेनु-सङ्घाः काम् अप्य् अविहाय द्रुतम् अस्याः सगृहाय विहाप्यन्ताम्।</p>
<p>[१०] तत्र सर्वे चामोद-गर्वेण प्रोचुः—अन्यद् वा यत् किञ्चिद् अस्या हितं समीहितं भवति । ततश् च—</p>
<blockquote>
<p>आह्लादेन समं जज्ञे बालः किं किं स एव सः ।
एवं विविक्तुं नन्दस्य नासीन् मतिमती मतिः ॥३॥</p></blockquote>
<p>[११] अथ श्रीमान् व्रजेशः स्वीकृत-धार्मिक-वेशस् तद् अपि बहुलम् अन्यद् अपि बहुलादिकं दानाय सञ्चकॢपे । यत्र सर्वश् च तथाभावाय खर्वशश् चकॢपे । सङ्कल्प्य च गृहे गन्तुं कृत-स्पृहे धृत-वेशे च तत्-तद्-वृत-व्रज-नरेशे श्री-राम-प्रसू-समादेशान् महा-गोपुर-देशाद् दुन्दुभि-द्वन्द्वम् उन्ननाद । तच् च वाद्य-विद्या-विदुर-व्यञ्जितं वाद्यं व्यक्तम् एवेदं मुहुर् वक्ति स्म—प्रादुर्भूतो नन्दानन्द इति । ततश् च—</p>
<blockquote>
<p>अपि श्रुतम् अभून् निशि त्रिदिव-वाद्य-गर्जोजितं
जितं जितम् इति स्वनं न तु विनिश्चितं कारणम् ।
तदा तद्-अनुवादि तत् कलयताम् अमीषां मुहुर्
मुदा कलकला-रवं समजनि व्रज-प्राणिनाम् ॥४॥</p></blockquote>
<p>[१२] अथ सम्मदेन मुहुर् लम्भित-स्तम्भारम्भतायाम् अप्य् उत्कण्ठयाकृष्ट इव तत्र च लब्ध-कम्प-सम्पत्तायाम् अपि केवलं स्वकृत-सेवेन नारायण-देवेन दत्त-हस्तावलम्ब इव धैर्यम् अवलम्बमानः स्वालयं प्रति व्रज-भूपालः प्रचचाल । ततश् च—</p>
<blockquote>
<p>तद् वृन्दे गृहम् अभियाति बन्धु-वर्गा
धावन्तः क्रम-मिलिता मिथः पुरोगाः ।
ये गङ्गा-झरम् अनु निर्झर-प्रभेदा
यद्वत् तत्-तूलिततयानयन्त वृद्धिम् ॥५॥
अथागताः पुर-वनिताः पुरः पुरः
सहस्रशः कलित-शुभायुतायुताः ।
व्रजेश्वरं पुरु निरराजयन् जयन्
नवात्मज-प्रभवमहे महेहया ॥६॥
ततश् च कोलाहलिभिर् व्रज-स्थितैः
समं गतः श्रील-महा-व्रजेश्वरः ।
स्वरांस् तु सालङ्कृति चार्व् अशूशुभन्
नभः-सभं पूर्ण-सुधांशुवत् प्रभुः॥७॥
यद्यपि विप्राः सहसा
स्वयम् आगतये कृतोद्यमाः सर्वे ।
तद् अपि तद्-आदर-विधये
राज्ञाहूताः पृथक् पृथक् प्रथमम् ॥८॥
सुखाविष्टस् तस्मिन् मधुरम् उपविष्टैः सदसि तैर्
महा-स्निग्धैः शर्म-प्रकर-परिदिग्धैः परिवृतः ।
पठद्भिः पुत्राशीर् उचित-निगमं भूसुर-वरैः
किरद्भिर् दूर्वाद्यं शिरसि सुख-पूर्वं स महितः ॥९॥
सस्ने यत् परिचस्करे वपुर् अपि स्वस्ति-श्रुतिः शुश्रुवे
श्रीमन्-नन्द-महात्मना सुत-जनौ तत् तत् स्तुवे नापरम् ।
अद्यापि स्फुटम् एति सर्व-जनता येषां श्रुताद् अप्य् अहो
स्नानाद्य् अप्य् अतिगम्य सत्कृति-फलं यस्यास्ति नान्तः क्वचित् ॥१०॥</p></blockquote>
<p>[१३] अथ जात-कर्म भव्यं कर्तव्यम् इति गुरुभिर् आदिष्टेन तेन तत्-प्रत्युत्क्रमश् चक्रे, यथा—</p>
<blockquote>
<p>आनर्चिरे व्रजेशित्रा मातृका यास् तदा तु ताः ।
मातुः कम् इव कं यासाम् इत्य् अर्थ-व्यक्तिम् आगताः ॥११॥
अथ नान्दीमुख-श्राद्धं राद्धं गोपाल-पालिना ।
पितरो हि स्वयं यस्मिंस् ते नान्दीमुखतां गताः ॥१२॥</p></blockquote>
<p>[१४] अथ वेद-विधान-पटुभिः सार्धम् अन्तःपुरं प्रविष्टे भद्र-कुम्भादि-भद्र-विशिष्ट-सूतिका-गृहाग्र-वेद्य्-उपविष्टे श्री-व्रज-कुल-महिष्ठे परम-मनोरथारोहिणी रोहिणी तद् अवधाय कुल-त्रय-यशो-दायि-यशोदा-खट्टाम् अन्तः-पटेन व्यवधाय बालं पिधाय गृहावग्रहणीम् आनिनाय । किन्तु नव-बालकं विलोकयितुं शर्मणा नर्मणा च निजालङ्कृत्य्-अर्थं प्रजावत्यस् तं प्रत्यभितः किम् अपि किम् अप्य् अमूल्यता-पर्याचितं याचितवत्यः प्रतिश्रुते तु तं विलोकयामासुः ।</p>
<p>[१५] स च खल्व् अस्तोक-रोक-लोक-वलय-भव-प्रबल-नव-कुवलय-कुलपति-दुर्लङ्घ-शोभा-सङ्घं दुर्लभ-कोमलामल-कान्ति-विश्रान्ति-भूमिं, कलित-मर्म-प्रयतन-कर्म-विश्वाद्भुत-विश्वकर्म-निर्मित-निर्मल-नील-चिन्तामणि-प्रतिमा-प्रतिप्रतीकातिक्रम-परिमित-सर्वावयवं, प्रबल-प्रवाह-दलित-चर-बाल-वायज-समवायज-मञ्जुलाञ्जन-कलित-तल-निश्चल-जल-कालिन्दी-ह्रद-जालज-बाल-शैवालक-रुचि-रुचिर-रोचिर्-वलिताराल-श्लक्ष्ण-बाल-समुदायं, कमलालया-कर-किशलय-सित-लसित-सित-कमलान्तर्-वलय-दल-निर्मल-विलोचनं, वैकुण्ठ-स्थित-कल्प-तरु-तल्लज-पल्लव-कुण्ठताकर-कर-चरणाधरं, निपीत-कनक-रुचि-शुचि-पीतन-पीतिताम्बरावरण-रोचनं रोचनं बालकम् आलोचयन्न् आत्मानं नयन-पयः-पयसा स्नपयन् विलक्षणतया क्षण-कतिपयं जलवद् आसीत् ।</p>
<blockquote>
<p>यद्यपि बहुविध-भावा, जाता गोष्ठेशितुस् तर्हि ।
तद् अपि च जाड्यं बलवज् जज्ञे गाम्भीर्य-शीलस्य ॥१३॥</p></blockquote>
<p>[१६] अथ चिराय धीर-भावं धारितवती व्रज-धरित्री राज्य-श्रीमती तद्-आनन्द-स्पृहिणी नव-नन्दनम् उपनन्द-गृहिणी तद्-उत्सङ्ग-सङ्गिनं चकार ।</p>
<blockquote>
<p>उत्सङ्गं वहति शिशुं व्रजाधिराजे
सा दूराद् अधिशयिता प्रसूति-शय्याम् ।
आसीत् तच्-छ्रवणज-बाष्प-रोमहर्ष-
स्तम्भाद्यैर् विवश-तनूर् व्रजाधिराज्ञी ॥१४॥</p></blockquote>
<p>[१७] अथ तत्र मेधा-जनकं कर्म शर्मान्त-नामभिर् निर्ममे, यत्र भूस् त्वयि इत्य्-आदिकं पठित्वा हेमान्तर्हितयानामिकया बालो घृत-लवं लेहयामासे । अथायुष्य-क्रिया क्रियते स्म, यत्र ओं दिवस्पति इत्य् आदिकेन डिम्भः स्पृष्टः । दिक्-चतुष्टये मध्ये च ओं हृदम् अन्नं प्राणाय इत्य् आदिभिर् भूमिश् चाभिमन्त्रिता । अथ ओं अश्मा भव इत्य् आदिना पुनर् अर्भकोऽभिमृष्टः । ततः ओं इडासि इत्य् आदिना तन्-माताभिमन्त्रिता । पुनर् मातुः स्तन-द्वयं ओं इमं स्तनम् इति, ओं यस् ते स्तनम् इत्य् आभ्याम् ऋग्भ्यां क्रमेण प्रक्षालितम् । ततश् च तम् उत्तान-शायिनं सूतिका-शय्यायां निधाय तच्-छिरः-प्रदेशे ओं आपो देवेषु इत्य् आदिनोदपात्रं निहितम् इति ।</p>
<p>[१८] तद् एवं जात-कर्म-शर्मणि निर्वृत्ते बाल-नाभि-नाले च प्राप्त-च्छेदन-काले वृत्ते परमानन्द-सन्दोहेनानवहित-प्राया या सैव तदैव तद्-अवधात्री धात्री सपुलक-काया चित्रम् इदम् इति द्वि-त्रि-वारम् इदम् निवेदितवती—राजन्! इतरत्र नाभि-सरसि नालम् एव लक्ष्यते, न तु नालीकम् । अत्र पुनर् नालीकम् एव न तु नालम् इति ।</p>
<p>किं च—</p>
<blockquote>
<p>अङ्घ्र्योर् व्यक्त-दरारि-वज्र-कमलाद्याश्चर्य-चिह्नैर् अलं
कम्रैर् उज्ज्वलितां तथा कर-युगे तैः कैश्चिद् अन्यैर् अपि ।
पश्य श्री-व्रजनाथ नीरद-रुचेर् बालस्य सामुद्रको-
ल्लङ्घि-श्री-विभवस्य देह-वलनाम् अस्मासु चित्र-प्रदाम् ॥१५॥</p></blockquote>
<p>[१९] तदा च सर्वस्मिन्न् अपि विस्मित-चर्या-पर्याकुले बटवः सहास-पाटवम् ऊचुः—अये! सर्व-शर्मद! निर्मल-धर्मणो भवतः कथम् अशौचं नाम सामर्थ्यं समर्थयताम्? यतो नाडी-च्छेद एव वृत्ते तद् आमनन्ति स्म।</p>
<p>[२०] तद् एवम् उल्लसन् निखिल-रोम-समुत्फुल्ल-मुख-सोमः परिवारित-बटु-स्तोमतया बहिर् विहित-होम-स्थानम् आगम्य सम्यग् अर्पित-सर्वानन्दः सङ्गि-समर्पित-तत्-तद्-वृत्त-शन्तम-कन्दः श्रीमान् नन्दस् तान् दानीय-विप्रान् आनीय प्रदानारम्भं सम्भृतवान् ।</p>
<blockquote>
<p>आरेभे स च दातुं, लेभे न तुलां तु सङ्गिनां तेषाम् ।
तादृश-तत्-प्रसव-श्री-वार्ता यैर् अर्पिता परितः ॥१६॥</p></blockquote>
<p>तथापि—</p>
<blockquote>
<p>अयुतं प्रयुतं नियुतं भवति दशानां सहस्रम् आरभ्य ।
नियुते विंशति-लक्षं तावद् धेनूर् अदान् नन्दः ॥१७॥
विंशति-लक्षं दत्त्वा धेनूः सौवर्ण-शृङ्ग-सङ्ग्य्-अङ्गीः ।
हृदयम् अपूर्णतयासीत् तस्यान्यस्मै प्रदानाय ॥१८॥
दशभिर् दशभिर् द्रोणैः कृत-तिल-सप्ताचलीम् अददात् ।
यद्-वृति-मणि-कनकानां तद्-अधिकतर-भारता द्विजैर् मेने ॥१९॥
तेभ्यश् च दक्षिणीयेभ्यः प्रत्ता या दक्षिणामुना ।
तयाप्य् अक्षीणयान्येषाम् अक्षीण्य् आश्चर्यम् आययुः ॥२०॥
बाडव्यानाम् असङ्ख्यानां नासीत् परिचितिस् तदा ।
ब्रह्म-वर्चसम् एवास्मिन् परिचायकतां ययौ ॥२१॥</p></blockquote>
<p>[२१] तत्र ये विदित-वेदाभिप्राया विप्रा निज-निज-विद्यातिशायकाः सूत-मागध-वन्दि-कृशाश्वि-गायकाः स्वच्छन्द-नाना-शब्द-वादका वादकाश् च, ते सर्वेऽपि तस्मिन् पर्वणि सङ्गिनः सन्तः सुमङ्गलम् एव शब्दायमानाः पृथक्तायाम् अप्य् अपृथङ्-निस्वना इव विश्वं विस्माययन्ति स्म । यावद् एवं वृत्तं वृत्तम्, तावद् व्रज-स्थलम् अपि हृष्टम् इव दृष्टं, किम् उत व्रजस्थाः । यतः संसृष्टतया विक्षेप-शून्यम् इव संसिक्ततया स्निग्धम् इव, चल-चित्र-ध्वजादितया नृत्यद् इव चासीत् । तत्र च यदा गो-वृष-वत्सानाम् अपि स्वभावत एव भवतः सानुराग-स्नेहस्य तैल-विद्रावित-हरिद्रा-समक्ति-व्याजाद् बहिर् अपि व्यक्तिर् आसीत् । हर्ष-वैचित्र्यस्य च विचित्र-धातु-बर्ह-स्रक्-काञ्चन-माला-व्याजात् । तदा किम् उत गोपानां ते ह्य् अद्यापि यशसा विद्यमाना गो-पृथिव्याः पातार इतीव तथोच्यन्ते । ये खलु व्यञ्जित-रस-भावतया विधृतालङ्कारतया च स्व-वर्णन-काव्य-ग्रन्थैर् अभेदम् आययुः । उल्लास-विधृत-नाना-मणि-मय-बलि-पाणितया प्रेमणि स्वेषां वीरतां च व्यञ्जयामासुः । यदा चैवं गोपास् तदा पुनर् अतीव जीवनायमान-गोकुल-कुलेश्वरी गुण-गण-दिग्ध-स्निग्ध-हृदया गोप-वर-वर्णिन्यः कियद् वा वर्णनीयाः?</p>
<p>[२२] याः खलु पूर्वं तद्-अपत्य-समपत्त्य्-अभावान् निर्वेद-वेदनया त्यक्त-प्राय-परिष्काराः, सम्प्रति तु किञ्चिच्-चरण-प्रवण-तद्-अपत्य-श्रवण-मात्रेण विधृत-विविध-सुख-विकारास् तत्-पर्व-रञ्जनार्थं विलम्बनीयाम् अपि परिष्कृतिम् उरीकृत्य नृत्यन्त्य इव तत्-पुरीं प्रति चलिताः । याश् च व्यञ्जिजिषित-मङ्गल-सङ्गतया स्नेह-मय-कामना-परिणामतया च स्वयम् एव महा-मणि-मयोपायन-पाणयो बभूवुः। यासाम् आनन्दाद् अन्यद् एव शोभा-वैभवम् आविर्भवति स्म ।</p>
<p>तथा हि—</p>
<blockquote>
<p>जित-कुङ्कुमम् उरु रुरुचे मुख-शशिनां रोचिर् एतासाम् ।
समुदितम् उदितं पर्वणि सुत-जनुषः श्री-यशोदायाः ॥२२॥</p></blockquote>
<p>[२३] तत्र च गायन्ति—</p>
<blockquote>
<p>अजनि यशोदा निशि सुत-सारम् ।
इति महिलालिर् इता तद्-अगारम् ॥ ध्रु ॥
सम्भ्रम-विरचित-बहु-विध-वेशम् ।
पथि माल्य-च्यव-पूरित-देशम् ॥
चल-मणि-कुण्डल-वलित-कपोलम् ।
अपरिकलित-गलद्-अंश-निचोलम् ॥
उच्छलित-च्छवि-चपलाहारम् ।
चित्र-वसन-वस-रसना-वारम् ॥
अपरस्पर-गति-विजितान्योन्यम् ।
सगणा व्यहसीद् इह चान्योन्यम् ॥२३॥ इति ।</p></blockquote>
<p>किं च—</p>
<blockquote>
<p>व्रजः प्रकटतां यातस् तत्र कृष्णश् च सङ्गतः ।
इत्य् अवाद्यन्त वाद्यानि वाद्याधिष्ठातृ-दैवतैः ॥२४॥
तस्माद् आनन्द-सन्दोहाद् उपनन्द-पुरःसराः ।
गम्भीरास् तेऽपि चाभीरा विजह्रुर् ननृतुर् जगुः ॥२५॥
तदा तत्रागता योषास् तं सदाशीर्भिर् अर्भकम् ।
निर्वर्ण्य वर्णयित्वा च परस्परम् इदं जगुः ॥२६॥
पाहि चिरं व्रज-राज-कुमार ।
अस्मान् अत्र शिशो सुकुमार ॥ ध्रु ॥
द्रुततर-वृद्धि-समृद्धि-गतेन ।
शं भवताद् भवताभिमतेन ॥
स्पृहयामस् ते हसित-मुखाय ।
अङ्गन-सङ्गत-रिङ्ग-सुखाय ॥
गो-बालावलि-लूमालम्बि ।
चलनं तव वलताम् अविलम्बि ॥
सह गो-शावक-गम-रमणेन ।
सुखयसि हन्त कदा कमनेन ॥
गो-गण-चारण-विहरणम् अस्य ।
स तु पश्येद् वर-भाग्यं यस्य ॥
दुष्ट-कदल-दद-सुष्ठु-बलाय ।
भव-शिष्टालि-विशिष्ट-फलाय ॥२७॥
इति सङ्गीत-सङ्गिन्यो रङ्गिण्यो मह-सम्पदि ।
पीता-तैलेन सिञ्चन्त्यः सिञ्चन्त्यः प्रययुर् बहिः ॥२८॥</p></blockquote>
<p>ततश् च—</p>
<blockquote>
<p>दधि-दुग्धादि-सेकेन मिथोऽमी शुभ्रतां गताः ।
तरङ्गा इव दुग्धाब्धेर् अनृत्यन् वर-गोदुहः ॥२९॥</p></blockquote>
<p>[२४] अथ तास् तद् अवधाय तद् एव गायन्ति स्म, यथा—</p>
<blockquote>
<p>पश्य सखी-कुल गोकुल-राजम् ।
पुत्रोत्सवम् अनु खेला-भाजम् ॥ ध्रु ॥
उदधि-प्रभ-दधि-सम्प्लव-देशम् ।
परितो घूर्णित-मन्दर-वेशम् ॥
मध्य-धटी-फणि-र्âजे कृष्टम् ।
हृद्य-सुहृद्भिर् अतीव च हृष्टम् ॥
मध्ये मध्ये दुर्लभ-दानम् ।
ददतं दधतं विस्मय-भानम् ॥
एकं पुनर् अलम् अभवद् अपूर्वम् ।
अजनि विधुर् बत यद् इतः पूर्वम् ॥३०॥ इति ।</p></blockquote>
<p>[२५] एतद् अपि श्लोकयामासुः—</p>
<blockquote>
<p>नेयं दुग्ध-विकीर्णि-पालिर् अपि तु द्राग्-वारि-धारा-गतिर्
नेयं स्यान् नवनीत-पिण्ड-विसृतिर् मुक्तास् तु मुक्ताम्बुदाः ।
नेयं दीर्ण-हरिद्र-नीर-विकृतिः किन्तु प्रभा विद्युतां
पर्वैवेदम् अतीव हर्ष-महसा वर्षा-वपुर् निर्ममे ॥३१॥ इति ।
बालस्य मातामहम् एत्य मातुलास्
तदा गृहीताः कर-चोरका इव ।
दध्य्-आदि-पङ्केषु मुहुर् विकर्षणात्
पितृव्य-वर्गेण विहस्य दण्डिताः ॥३२॥</p></blockquote>
<p>[२६] श्रीमान् नन्दश् च—</p>
<blockquote>
<p>महोदार-चित्तश् चितानेक-वित्तं
समाहूय सर्वं गुणाजीवि-खर्वम् ।
विना तद्-विचारं वपुः-शक्ति-सारं
समुत्क्षिप्य रत्नं ददे सातियत्नम् ॥३३॥</p></blockquote>
<p>किं च—</p>
<blockquote>
<p>ग्रहीता याचितान्य् अत्र प्रदाताङ्गीक्रिया-युतः
श्रीमन्-नन्देन दाने तु तत्र जातो विपर्ययः ॥३४॥</p></blockquote>
<p>अतएव—</p>
<blockquote>
<p>विना याच्ञां ददाने तु सर्वं व्रज-पतौ तदा ।
कल्पद्रु-चिन्तामण्य्-आद्यास् तेऽप्य् आसन् कृपणा इव ॥३५॥</p></blockquote>
<p>तत्र च—</p>
<blockquote>
<p>अनेन प्रीयतां विष्णुस् तेन स्तान् मे सुते शिवम् ।
एवं प्रसभम् उद्भूता दाने नन्दस्य भावना ॥३६॥</p></blockquote>
<p>[२७] अथ सर्वा जनता जनित-स्नान-कामा समम् अमुना यमुनाम् अयामास ।</p>
<p>[२८] तत्र चानन्देन श्री-नन्देन सह गलद्-व्रीडां जल-क्रीडां सन्तत्य निर्मल-परिमल-परिमिलन-पूर्वकं स्नानम् आतत्य दिव्य-वस्त्र-संवस्त्रणं वितत्य चन्द्र-चन्दन-समालम्भं प्रतत्य तत्रोटज-मध्यम् अध्यासीनां सिद्ध-प्रतन-प्रयतनतया पूर्ण-मानसां पौर्णमासीम् अनु नमनम् अवतत्य वन्दि-जन-जनित-विश्राव-पूरित-श्रवसा श्रवसा वलिता सा पुनस् तद् एव सदनम् आससाद ।</p>
<p>[२९] ततः श्रीमान् व्रजस्य राजा रुचि-दानानि रचयन् बन्धु-वृन्द-सिन्धुं पूरयामास ।</p>
<p>[३०] अथ तस्मिन्न् आनन्द-पीव्नि प्रतिदीव्नि श्री-राम-जनन्या श्रद्धा-यन्त्रिततया निमन्त्रिताः कृत-घृत-पक्व-जेमनाः सर्व एव पर्व-लक्ष्म्या पूरिताश् चन्द्रा इव स्व-स्व-मन्दिरम् अविन्दनन्त । विदित्वा च तद्-आनन्दं प्रति कृत-प्रतिजागरां जागराम् एव नृत्य-गीतादि-धन्यायां रजन्याम् अभजन्त ।</p>
<blockquote>
<p>श्री-रोहिण्या हरि-जनि-सुखं शक्यते केन वक्तुं
यस्माद् वेषं विविधम् अदधाद् भर्तृतः प्रोषितापि ।
चित्रं चित्रं सुकृत-वरिमा दृश्यतां विश्व-वन्द्यः
श्रीमन्-नन्दोऽप्य् अमनुत निजं भाग्यम् आयातिम् अस्याः ॥३७॥</p></blockquote>
<p>[३१] अथ सोऽयं रत्नाकरोऽपि व्रजस् तं हरेर् आविर्भावम् आरभ्याहरहर् विरह-रहित-तद्-विहरणाद् वर्धिष्णु-समृद्धिः काम् अपि चमत्कारितां वितेने । गोप-समवायात् क्रमाद् आविर्भूतानां प्रभूतानां परमाणां रमाणां रमण-धामतया तु किम् उत?</p>
<p>[३२] अथ मधुकण्ठेन चिन्तन्याञ्चक्रे—आं श्रीमद्-भागवत-संवादश् चात्र सम्भवति—</p>
<blockquote>
<p>तत आरभ्य नन्दस्य व्रजः सर्व-समृद्धिमान् ।
हरेर् निवासात्म-गुणै रमा-क्रीडम् अभून् नृप ॥ [भा।पु। १०.५.१८] इति ।</p></blockquote>
<p>[३३] स्निग्धकण्ठस् तु विभाव्य पुनर् आह स्म—अहो महोत्साह-स्वभावतादिभिर् विराजमानता श्रीमद्-व्रजराजस्य । यतः—</p>
<blockquote>
<p>तावन् मानं वितरणम् अहो सम्पदस् ताः कियत्यस्
तावत् सङ्ख्यं महसि रचनं भृत्य-वर्गाः कियन्तः ।
तावत् प्रान्तं जन-सम-वनं कत्य् अमुष्यावधानान्य्
एवं सर्वं व्रज-नरपतेः को नु शक्तो विवेक्तुम् ॥३८॥ इति ।</p></blockquote>
<p>[३४] समापयंश् चोवाच—</p>
<blockquote>
<p>ईदृशस् तनयो जातस् तव गोष्ठ-क्षितीश यः ।
लक्ष्मी-लक्षान्वितं कुर्वन् गोष्ठं निन्ये विलक्षताम् ॥३९॥</p></blockquote>
<p>[३५] तद् एतद् वृत्ते च वृत्ते पूर्व-दिनवद् अखिला एव निज-निजालयम् आसादितवन्तः श्री-गोकुल-युवराजश् च गवां कुलम् इति ।</p>
<p>इति श्री-गोपाल-चम्पूम् अनु</p>
<p>श्रीमन्-नन्द-नन्दन-पर्व नाम</p>
<p>चतुर्थं पूरणम्</p>
<p>॥४॥</p>
<p>(५)</p>
<p>४।
अथ पञ्चमं पूरणम्</p>
<p>५।
पूतना-वधावधारणं
[१] अथोत्तरेद्युस् तथा द्योतमानायां सभायां कण्ठ-ध्वनि-कृत-सर्वोत्कण्ठः शुभंयुर् मधुकण्ठः समाचष्ट, अये स्निग्धकण्ठ, श्रूयताम्—</p>
<p>[२] अथ तस्मिन्न् एवापदोषे प्रदोषे समस्त-देव-रूप-श्री-वसुदेव-सदेशतः सन्देश-हरः कोऽपि गोपितात्मा श्री-व्रजराज-चरण-राजीव-पीठ-पर्यन्त-धाम समाजगाम । स च श्रीमता तेन तदीय-प्रत्न-सेवक-रत्नतया परिचिति-युक्तः पर्यनुयुक्त-कुशल-ततिर् नमः समाचरन्न् उवाच—“रक्षांसि सर्वं भक्षयितुं जीवति भृशं नृशंसे कंसे किम् इव निरङ्कुशं कुशलम्? तच् च मम वेशेनैव वितर्क्यताम् । यद् अस्माकं तरण्या तरणं, तरणौ च सति कुत्रापि प्रस्थानं न सम्भवतीति बाहुभ्याम् एव सन्तरणात् तीर्ण-तरणिजः सार्द्र-वस्त्रः प्रदोषे समागतोऽस्मि ।”</p>
<p>[३] व्रजराजस् तु रुक्षं हसन्न् आह, “विशेषश् चेत् कथ्यताम् ।”</p>
<p>[४] दूत उवाच—“किम् अधिकया वैवधिकतया साम्प्रतम् अस्माकम् अजीवनिर् एव जीवातु-वल्ली, यया निजाधीशं तादृश-तद्-अधीनं न पश्यामः ।”</p>
<p>[५] व्रजराज उवाच—“सम्प्रति तं प्रति किम् अपि विशेष-वृत्तं वृत्तम् अस्ति?”</p>
<p>[६] दूत उवाच—“अथ किं? यत एव तदीय-चरण-हितः प्रहितस् तेनाहम् अयम् अस्मि ।”</p>
<p>[७] व्रजराज उवाच—“किं तत्?”</p>
<p>[८] दूत उवाच—“आनन्तर्येण पर्यवसिताया निशाया निशीथे श्रीमद्-ईशस्य तस्मिन् कारागार एव श्री-देवकी-देवीतः काचित् कन्या जाता ।”</p>
<p>[९] व्रजराज उवाच—“ततस् ततः?”</p>
<p>[१०] दूत उवाच—“ततः सा नव-सुता सुतरां गुप्तापि रुदती रक्षिभिर् अक्षिभिर् अलक्षितापि विदिता, वेदिता चान्तः-पुरीशय-सानुशय-दुराशय-दुरीशाय । स च श्री-देवकी-देवी-विवाह-गताहम् आरभ्य नभः-सभ्य-जन-वाणीतः सुष्ठु भीतः सततं व्यग्रतया जाग्रद् एव तिष्ठति । ततस् तद्-वचन-वर्णाकर्णन-मात्रेण समग्र-व्यग्र-मनाः विक्षिप्त-केशः स भोजेशः स-करवालः करालः स्खलद्-गतिः कुमतिः सूतिकागारम् आससार ।”</p>
<p>[११] व्रजराज स-भयम् उवाच—“ततस् ततः?”</p>
<p>[१२] दूत उवाच—“ततश् च निरवग्रह-ग्रह-वन् निरनुग्रहः सहसा रंहसा सूतिका-शय्याम् एव सज्जन् स निर्लज्जः प्रजाताया जात-परिवेदनाया देव्याः क्रोडतः समाच्छिद्य, तद् विद्यमानम् एव विक्षिप्तताम् एव विक्षिप्त-चित्तः क्षिप्रम् एव तां प्रस्तराय प्रक्षिप्तवान्, यतः सर्वतः स एव प्रतिक्षिप्तताम् आप ।”</p>
<p>[१३] अथ व्रजराज सास्रम् उवाच—“आः कथम् एतद् दुरक्षर-म्रक्षितम् अनक्षरम् अस्मासु श्रावितम्? भवत्व्, अद्याप्य् अवद्यम् इदं मदीय-संस्त्याये न प्रस्ताव्यम् । सा तु तद्-दुःख-दुःखिता श्री-देवकी-सखी तथा तद्-विरहिणी श्री-रोहिनी च मोहम् आप्स्यति ।”</p>
<p>[१४] दूत उवाच—“देव, श्रूयताम् अव्यग्रम् अग्रिमम् आश्चर्यम् ।”</p>
<p>[१५] व्रजराजः स-हर्षम् इवोवाच, “आयुष्मन्, कथ्यतां तथ्यम् ।”</p>
<p>[१६] दूत उवाच—“सा तु कन्या तस्यान्याय-भाजो भोजेशस्य हस्ताद् अस्तापि प्रस्तरम् अप्राप्ता, प्रत्युत तन्-मस्तक-न्यस्त-चरणम् ऊर्ध्व-गत्या समुत्पत्याशु दिव्य् अन्यद् एव दिव्यं रूपं स्मितवती प्रकाशितवती ।”</p>
<p>[१७] व्रजराज उवाच—“कीदृशम्?”</p>
<p>[१८] दूत उवाच,</p>
<blockquote>
<p>“श्यामाष्टपाणि-परिवेष्टित-पार्श्व-युग्मा
चक्रादि-शस्त्र-वलिता खग-सिंह-वाहा ।
देवादिभिः परिणुत-प्रसरत्-प्रभावा
सर्वैः समुन्नत-मुखैः परितो व्यलोकि ॥१॥ [वसन्त] इति यादृशम् ।”</p></blockquote>
<p>[१९] व्रजराजः साश्चर्यम् उवाच—“किं वदसि?”</p>
<p>[२०] दूत उवाच—“देव, नात्रान्यथा किम् अप्य् अन्यद् अपि कल्यम् आकल्यताम् । सा खल्व् इदं साच्छूरितम् अच्छम् उवाच,</p>
<blockquote>
<p>‘रे पाप कंस किम् इति त्वम् अहन् मुधा मां
त्वत्-पूर्व-शत्रुर् अजनि क्वचन प्रदेशे ।
यस्माद् उपेत्य निधनं तव जातु कर्ता
तन् नान्यम् अप्य् अतिशिशुं क्वचिद् इच्छ हस्तम् ॥२॥ऽ” [वसन्ततिलका]</p></blockquote>
<p>[२१] व्रजराजः साश्चर्य-स्मितम् उवाच—“नूनं श्री-वसुदेव-भक्ति-प्रणाली-पुत्री-कृता भद्रकाली । सा भद्रम् इदं वदति स्म यद् अद्यावधि नाधीरम् अवधीरितः सोऽयं वचसापि केनचनापि” इति ।</p>
<p>[२२] दूत उवाच—“आर्य-क्षितीश, पुनश् चेदम् आश्चर्यम् अवधार्यताम् । स खलु भ्रातृ-व्यपदेश-भ्रातृव्यः स्वस्य भगिन्य्-अष्टम-गर्भम् अनिष्टतया निष्टङ्कितं कुर्वतीं सुर-वर्त्म-वाणीम् अपि देव्यादिष्टः स्व-द्विष्ट-सुर-कॢप्तां मत्वा, तौ कारागाराद् आहूय भूयः, पाद-ग्रह-चर्या-पर्यन्ताग्रहतः पुत्र-षट्क-हत्यागस्-त्यागं भूरि-विसूरित इव विधित्सन् निगडान् मोचितवान् ।”</p>
<p>[२३] व्रजराज उवाच—“ततस् ततः?”</p>
<p>[२४] दूत उवाच—“ततश् च मदीय-श्रीमद्-ईश्वरी पुत्र-घातिन्य् अपि तस्मिन् सारल्य-दोषाद् एव रोषान् निविवृते । श्रीमन्-मद्-ईशिता तु विचारितवान्, ‘पूर्वं शुष्क-पेषं पिष्टवान्, सम्प्रति तु सर्पिः-पेषं पिनष्टि सोऽयम् अस्मान्ऽ इति । तद् एवं तत्-कौटिल्य-कोटिं परिकल्प्यापि सौजौन्य-प्राबल्याद् इह सारल्यम् एवावलम्बितवान् । तेन पितरि-शूरेण दुर्मतिनानुमतः शूर-नन्दनः सह-धर्मिण्या सह स्व-गृहम् आगतवांश् च, न पुनर् विश्वासम् आश्वासं च लब्धवान् । यतः,</p>
<blockquote>
<p>जात्य्-अन्य-जनितः कंसः सदा दुन्वन् समाश्रितान् ।
मातरं च दुनोत्य् उच्चैः शिला-पुत्रः शिलाम् इव” ॥३॥ [अनुष्टुभ्]</p></blockquote>
<p>[२५] व्रजराजः सहासम् उवाच—“तद्-अनन्तरं प्रातर् आरभ्य स पुनर् असभ्यः कां कारिम् अकार्षीत्?”</p>
<p>[२६] दूत उवाच—“स्वभाव-जां कारिम् एव । तथा हि, प्रातर् असौ दुष्टस् त्व् अन्यद् दुश्चेष्टितम् अनु चेष्टितवान् ।”</p>
<p>[२७] व्रजराज उवाच—“हन्त, कथय तत् किम्?”</p>
<p>[२८] दूत उवाच—“प्रातः स तु मलिनी-कृत-निज-कुलः खलिनी-पतिः स्वदयितान् दैतेयान् आनयामास निशामयामास च निशीथिनी-वृत्तम् । ते च भिन्न-सेतवः केतव इव राहु-निभम् एतं मिलिता व्यघ्र-वर्ग-निर्घोष-प्रभ-घर्घरायमाणां गोष्ठीम् अनुष्ठितवन्तः, किं बहुना, तत्र महेन्द्रादि-निर्जय-गर्जन-पर्य-वसानतस् तात्पर्यम् इदम् एव जातम्, यद् विश्वद्रीचां विष्णुम् अनुचरिष्णूनां देव-देवद्र्यग्-भूदेव-गवादीनां पीडनेनैव तत्-पीडनम् ईडितं, तथा तत्-सध्रीचीन-तया निर्दशा-निर्दशानां बालानां निर्दयतया निर्दलनम् इति खल्याम् एव बल्याम् अवलम्ब्य तत्र स च संवलते स्म । तया च तदानीं बहु सम्प्रयच्छते स्म ।”</p>
<p>[२९] व्रजराजस् तु तद् इदं रुषद्-वचनम् अवकलय्य सरुषस् ततः सत्रासम् उवाच—“तत्र श्रीमद्-भ्राता किम् अप्य् अक्लिष्टं मय्य् उपदिष्टम् अस्ति?”</p>
<p>[३०] दूत उवाच—“अथ किं? यत् खलु शीघ्रम् एवास्मै राज-व्याज-राक्षसाय सङ्गम्य बलिर् वलयितव्यो मिलितव्यश् चाहम्” इति । किं चेदम् अपि सन्दिष्टम्, “भवन्-नन्दनोत्पत्ति-समयं समया वयम् अत्युत्कण्ठितास् तन्-मङ्गलेन सङ्गम-नीयाः, तथा भवत्-पुत्र-निर्विशेषस्य तस्य बाल-विशेषस्य वृत्तिर् वर्तयितव्या” इति ।</p>
<p>[३१] अथ तद् एतद् अवकलय्य संशय्य च तं भोजनादिना योजयित्वा, निजाग्रजा-नुजान् आकार्य तद् अग्रे पुनस् तं तद् अनु रहसम् अनुव्याहारितवान् ।</p>
<p>[३२] तत उपनन्द उवाच—“युक्तम् एवानकदुन्दुभिना सन्दिष्टम् । साम्प्रतं करेणैव करेण राज-विष-धरस्य तस्य मुख-मुद्रणम् एव साम्प्रतम् ।”</p>
<p>[३३] अथ व्रजेशस् तं सन्देशम् उरसिकृत्य प्रातः-प्रायम् अधिगम्य दूतं निदिदेश, “सौम्य, भवान् व्यग्रम् अग्रतः प्रयातु, तद्-बालकस्य साङ्ग-मङ्गल-सङ्गितां तथा तस्य वाञ्छितम् अन्यम् उदयन्-मुदम् उदन्तम् अपि स्व-मुख-स्वस्ति-मुखत एव प्रथयतु । वयं तु भ्रातुर् आज्ञया राज्ञे करम् आचित्य प्राभृतं च परितः प्रचित्य दिन-पञ्चकानन्तरम् आगच्छन्त एव स्म ।”</p>
<p>[३४] तद् एवं गते दूते दिनान्तरे तु जातक-मातुः स्नान-विधाने कृत-सन्धाने सर्व-मङ्गल-सङ्गतम् अहः सङ्गत्य महन् महः सन्तत्य पुरोहित-सहित-हित-महित-पञ्चजन-जन-प्रपञ्चं यथा पुरःसरम् अन्तः-पुरम् आनायम् आनायं नव-बालकं गोपाल-भूपालः समालोकयामास । तथा हि,</p>
<blockquote>
<p>तस्मिन् पुण्याहवर्ये व्रज-नृपति-शिशोर् आदि-वीक्षा-सुधाभिः
सत्रं जज्ञे तथा तच्-छ्रवण-परिमलाद् एव शक्ता यथा ते ।
आजन्म-प्राप्त-सम्पन्-मृदुतर-तनवोऽप्य् आत्मना प्रीति-दानान्य्
ऊहुर् भारायमाणान्य् उत दधुर् अमितान् स्वेद-रोमाञ्च-बाष्पान् ॥४॥</p></blockquote>
<p>[स्रग्धरा]</p>
<blockquote>
<p>श्रीमद्-गोप-नृपेण नूतन-तनूजातस्य वीक्षा-कृते
प्राग्र्या एव निमन्त्रिता व्रज-जनाः सर्वे तु तत्राययुः ।
यर्ह्य् अम्भोज-वनाकरः स्व-कुसुम-व्रात-प्रकाश-प्रथा-
व्याप्तः स्यात् किम् उ तर्हि षट्पद-गणान् आकारयत्य् आत्मना ॥५॥ [शार्दूल]
पर्यग् द्वारिणि राङ्कवास्त-रचिते विस्तीर्ण-गेहे यशो-
दाद्य्-अग्रे स्थविरोपनन्द-गृहिणी-क्रोडे विचित्रं शिशुम् ।
दर्शं दर्शम् अमी न यद्यपि गतास् तृप्तिं तथाप्य् उच्चकैर्
नास्थुः पृष्ठ्य्-अजनावकाश-विधये शीलं हि मर्यादिता ॥६॥ [शार्दूल]
“अङ्क-भ्राजि-शिशूपनन्द-गृहिणीम् आज्ञा मदीयेदृशी
यन् मा मादृश-दृष्टि-सम्भ्रम-वशाद् उत्थात यूयं मुहुः ।”
इत्य् एवं विनिगद्य याजक-गुरुः सम्मोद-सम्पन्-मिलत्-
कम्पः साक्षत-पाणि साश्रु-नयनं स्वस्ति-श्रुतीर् ऊचिवान् ॥७॥ [शार्दूल]
आगच्छन्तः स्व-गेहाद् अभिमुख-मिलिता बाल-वैशिष्ठ्य-पृच्छा-
वन्तस् तद्-बाल-दृष्ट्या प्रमुदित-हृदयैर् ऊचिरे कैश्चिद् एवम् ।
“शोभा सा दृष्टि-गम्या न तु पर-वचन-श्रेणि-गम्ये”ति हर्षात्
कुण्ठत्-कण्ठैर् अभावि प्रतिवचसि परैस् तत् तु नाश्रावि चान्यैः ॥८॥
[स्रग्धरा]
आकैशोरं यत् परिष्कार-वस्त्रं
यावद् धार्यं मास-मासं सुतेन ।
तस्मै तावत् तद्-विचारेण सर्वैः
प्रत्तं पित्रा कोऽपि कोषो ह्य् अनन्तः ॥९॥ [शालिनी]
शोभां विन्दन् नन्दजालोक-लोकः
सद्मायासीत् कृत्रिमाकृत्रिमा या ।
वस्त्रादीनां चित्रता यत्र पूर्वा
नेत्रादीनां चित्रतासीद् अपूर्वा ॥१०॥ [शालिनी]
आगता निज-गृहं यदाप्य् अमूर्
नन्द-बालम् अवलोक्य लोभनम् ।
हन्त तर्ह्य् अपि दिनानि कानिचित्
मेनिरे दृशि-गतं व्रज-प्रजाः ॥११॥ [रथोद्धता]</p></blockquote>
<p>[३५] अथ मथुरा-पथिकतां प्रथयिष्यमाणः श्री-गोकुल-कुल-राजस् त्व् अग्रजादीन् निज-प्रतिनिधितादि-कर्मणि निर्माय चलन्न् अन्तश् चिन्तितवान्, “हन्त, सुहृदि दुर्हृदि च मम मानसं समान-सम्बन्ध-हार्द-बन्धम् अपि प्रसभं भृशम् एव तत्र प्रसज्जति नव-जातके, येनासौ पीबिता जीविताशापि न परिच्छिन्नताम् इच्छति । सम्प्रति दुष्टस्याविप्रकृष्टम् अटन्न् अस्मि, नानुभवन्न् अस्मि किं भविता । तस्माद् विकलताविकलनाय विलोकं विलोकम् एव तं बालकं यदु-निलयं चलानि” इति ।</p>
<p>[३६] अथ गमन-समये च,</p>
<blockquote>
<p>उत्सङ्गे निहितस्य तस्य तु शिशोर् वक्त्रं मुहुर् दृष्टवान्
नामोदं चिरम् आददे निटिलकाद् गण्डाव् अचुम्बीद् भृशम् ।
आशिश्लेषतरां वपुर् न तु तदा तृप्तिं व्रजेशो ययौ
यां पाथेयतया विवेद मथुरा-प्रस्थानम् आस्थाय सः ॥१२॥ [शार्दूल]
वत्से श्याम पिता तवायम् अयितुं राज्ञः पुरं त्वत्-कृता-
नुज्ञां प्रार्थयते ततो वितरताद्” इत्य् एष धात्रीरितः ।
आश्चर्यातुल-बाल-भाव-बलाद् बभ्रे स्मितं तेन च</p></blockquote>
<p>श्रीमान् गोप-जनाधिपः प्रचित-धीः प्रस्थानम् आसेदिवान् ॥१३॥ [शार्दूल]</p>
<blockquote>
<p>स्मारं स्मारं तन्-मुखं सुस्मिताक्तं
व्यक्तं व्यक्तं गोपयन् प्रेम-धाम ।
आनन्देनानल्प-जल्पेषु गोपेष्व्
आत्माराम-प्रायतां प्राप नन्दः ॥१४॥ [शालिनी]</p></blockquote>
<p>[३७] अथ मथुराम् आसाद्य सद्य एव कराधिकारिषु करम् उपसाद्य तद्-द्वारा दूरत एव राजानम् अनुजानन्तं प्रसाद्य शकट-घटावमोचनम् एवानञ्च, न तु श्री-वसुदेव-सद्म, कंसे तेन साकं निजानासञ्जन-व्यञ्जनाय ।</p>
<p>[३८] स्निग्धकण्ठ उवाच—शिष्ट-द्विष्टि-विशिष्टोऽपि सञ्जात-जातक-द्वेष-पातकोऽपि पर-धनायया धनानुसन्धान-निर्बन्ध-सन्धोऽपि स कथम् अस्मिन् निगम-शिष्टि-संस्लिष्टे विचित्रेण पुत्रेक्षणेन पुत्र-क्षणेन च विस्मायित-सकले जगद्-वित्त-वित्ता-शकले सरलायते स्म ।</p>
<p>[३९] मधुकण्ठ उवाच—उक्तम् एव पुरा यत् प्रगुणतयाखिलसमञ्जसयशसः श्री-व्रजेशचन्द्रमसः खल्व् अस्य गुणेन गुणेनेव को वा बद्धो न भवेत्? इत् ।</p>
<p>[४०] स्निग्धकण्ठ उवाच—ततस् ततः?</p>
<p>[४१] मधुकण्ठ उवाच—ततो व्रज-त्रातरि तं भ्रातरम् अनु निर्जन-मिलनाय मन्त्रं वलयति पर्यकलितावसरः स श्री-शूर-तनूज-वरः स्वयं केवल-सेवक-विशेष-सङ्गितया संवलते स्म ।</p>
<p>[४२] अथ तेनाव्रजित-सदेशः श्रीमान् व्रज-महेशः सहसा महसावृततया साभ्युत्थानम् उत्थाय न्याय-परमः, कृत-तद्-अभिगमः स्वम् अनुजम् अनुरक्तः परिष्वक्तवान् परिष्वक्तश् चानेन न तु कञ्चित् कश्चिन् नतवान्, जाताव् एकस्य ज्यायस्त्वम् अन्यस्य तु जाताव् इति । न च केवलम् एतद् एव कारणताम् अवलम्बते, अपि तु परस्पर-प्रणयातिशयश् च, येनान्यन् नानुसन्धातुं शक्यते ।</p>
<p>[४३] एतद् एव च दृष्टान्तेन स्पष्टीकृतं श्री-बादरायणिना—देहः प्राणम् इवागतम् [भा।पु। १०.५.२१] इति । अत्र च देह-स्थानीयस्य गो-स्थान-पतेर् अस्मद्-ईशितुर् एवासक्तिर् अतिरिक्ता दर्शिता । प्राणः खल्व् अन्यं देहं सञ्चरति, देहस् तु तं विना न भवत्य् एवेति । स तु चतुर-शिरोमणिः स्वयम् एव रागतस् तच्-छिविरागतस् तेनातिथिवद् एव पूजितस् तद्-व्यवहारेण जितः । सम्प्रति जातयोः स्व-तनुजातयोः प्रसक्त-धीर् इदम् उक्तवान्—</p>
<blockquote>
<p>“दिष्ट्या भ्रातः प्रवयस इदानीम् अप्रजस्य ते ।
प्रजाशाया निवृत्तस्य प्रजा यत् समजायत ॥” [भा।पु। १०.५.२३]</p></blockquote>
<p>[४४] उपाधि-कृत-हानि-वृद्धिं विना कृत-स्नेह-समृद्धि-मय-देहतया गम्भीर-स्वरतया च पयः-पयोधिर् इवायं व्रजाधीश्वरस् तु तस्य सर्व-स्तुतस्य वंशान् कंस-कृत-ध्वंसान् अनुशोचन्, कर्म-वाद-रोचनया धैर्यं संवर्मयन्न् आत्मनश् च तस्य च शर्म सूनृतामृत-भृत-सन्तर्पणं कृतवान् ।</p>
<p>[४५] ततः श्रीमान् आनकदुन्दुभिस् तं कृत-कार्यम् अवधार्य भाव्य् उत्पातं विचार्य स्व-भवनम् एव गन्तुम् अनुमतवान् । श्री-व्रजराजस् तु वस्तुतश् चेतसा चेतः प्रचलित एव, सम्प्रति तु गेहं प्रति देहम् एवेहयामास ।</p>
<p>[४६] अथ व्रज-वृत्तम् अनुवृत्त्यताम् । यथा पूर्व-देवानां पूर्व-मन्त्रणायाम् आमन्त्रिता राक्षस-पक्षिणी निर्दशान-निर्दशांश् च देश-देशतः शावकान् बकान् इव श्येनी विनिघ्नती, कंसस्य निघ्नती वैरोचनि-कन्या रजन्याम् अस्यां व्रज-प्रदेश-सदेशम् आजगाम; या खलु जटा-घटा-विघटित-प्रकट-मुण्डा,</p>
<p>विशङ्कट-दंष्ट्रा-संसृष्ट-दष्ट-डिम्भ-कोटि-विकट-तुण्डा नेत्र-गर्त-वर्तमान-वर्त्म-लोम-समुद्दण्ड-कुण्डलि-खण्डित-ब्रह्माण्ड-वर्ति-धैर्या पक्षति-द्वय-मध्य-स्थित-वक्षः-स्थल-लम्बमान-वक्षोज-युगलोद्गीर्ण-दुग्ध-मिष-विष-विषम-ज्वाला-सह्य-बल-दह्यमान-पर्यन्ततया यन्त्रित-जन्तु-स्थैर्या चेत्यादि-महा-घोरतावहा, किं बहुना, प्रतीक-मात्र-प्राणि-प्रतीका पृथुकान् एव च पृथुकान् इव कुर्वती वर्तते ।</p>
<p>[४७] अथ सा श्री-व्रज-क्षितीश-रक्षित-गीर्वाण-वाण-ज्ञ-धानुष्क-भिया दुष्कर-स्वरूपं विहाय हारि-रूपान्तरं प्रातिहारिकतया धृतवती, येन खलु सम्पद्-अधिदेवीयम् अधिभूमि सम्पतन्ती निजाश्रय-विशेषम् अन्विच्छन्ती च सर्व-सल्-लक्षणतया कृत-लक्षणं सम्प्रति जातं श्री-व्रजराज-जातम् एव समाश्रयिष्यतीति मत्वा तस्या नूतन-वपुः पूतनायाश् चाकूतम् अमत्वा हारित-हृद्भी रक्षिभिर् न निवारिता रक्षिणीभिश् च नावधारिता; येयं पक्ष-पातिनी कंस-पक्ष-पातिनी सात्वत-भर्तुः श्रवण-कीर्तनादि-प्रदेशम् अनुवर्तितुम् असमर्था, तद्-बहिर्मुखानाम् अर्भकान् निघ्नती तत्-पक्ष-पातिन्य् एव लक्षिता । एवम् अप्य् अस्याः श्रीमद्-व्रजागमनादिकं तु कौतुक-विशेषाय साधयितुं योगमाया खलु योगम् आयान्ती बभूव, यस्याश् च हेतोर् अन्यत्र कुत्रचिन् नेत्रम् अनादधती सर्वम् अत्यादधती श्रीमन्-नन्द-मन्दिर-स्थं तम् एव बालकम् आलोकयामास । अङ्गार-धानी-सङ्गत-स्फुलिङ्ग-वद् अङ्गार-सङ्घम् इव तमसि पतङ्गी तं च योगमाया-कृत-प्राकृत-बालक-कल्पताकल्पनया यथावन् नानुबभूव, उज्ज्वल-गुञ्जा-पुञ्ज-तुलनया प्रज्वलद् इङ्गलम् इव ।</p>
<p>[४८] अयं तु श्रीमान् नन्द-नन्दनः स्व-तात-शुभानुध्यान-मय-योगमायया सेविततया जन्मत एव समस्त-ज्ञानादि-सम्पन्-मयतायां शस्तः स्वजन-स्नेह-वशंवद-बाल्यादि-लीला-सुखावेशेन तत्रानादृत्यातुल-तद्-व्यक्ति-व्यतिरिक्तीकृतस् तथाप्य् अवसरम् अवाप्य मध्यं मध्यं सा स्व-सेवाम् अध्यवस्यन्ती तत्र प्रादुर्भवति । ततः सम्प्रति च ताम् अन्तर्विकृताकृतिम् उपलभ्य भव्य-स्वभाव-रोचने लोचने निमीलितवान् ।</p>
<p>[४९] ततश् च सहसा पराभाव्य-धिया भिया विना भूता तम् अङ्कम् एव निःशङ्कम् आनीतवती, मूषिक-धिया सर्पन्ती सर्पी नकुलम् इव ।</p>
<p>[५०] स्निग्धकण्ठ उवाच—अग्रजन्मंस् तन्-मातरौ कथम् इव ताम् अपरिचितां न निवारितवत्यौ, न च विचारितवत्यौ?</p>
<p>[५१] मधुकण्ठ उवाच—पुरस्ताद् योगमायाख्यं कारणम् उपन्यस्तं, प्रक्रियान्तरं च तत्र तया क्रियते स्म । यथा, सा हि तत्रान्तर्-गूढाङ्ग-भुजङ्गी-सङ्गतायाः कूट-कनक-मय-पयः-कनकालुकायाः साम्यावगम्यं रूपं दधती, परितः स्रवद्-अस्र-धारा-वाराजस्र-स्तन्य-प्रवाहान् वहन्ती, स्नेहानुकारक-देहत एव ते मोहितवती ।</p>
<p>[५२] पुनश् चेदं सगद्गदं जगाद, “अयि यशोदे, त्वम् अपि हठोत्तरतया कठोरासि, सुतरां तु स्व-सुत-स्थित-चित्ताद्रोहिणी रोहिणी, यतः शयनतल एवेदृश-सुकुमारं कुमारं निधाय चिन्ताम् अविधाय नातिकृत-निष्ठं तिष्ठथः, न तु हृदये । प्राणा अपि हृदय एव रक्षणीयाः, किम् उत प्राणाधिकोऽयं सुतः? तस्माद् धिग् वो राक्षसीतोऽपि रूक्ष-मानसा मानुषीः । अहं तु सम्पद्-अधिष्ठातृ-देवी त्वया प्रसूतं सुतं विश्व-विलक्षण-लक्षणं श्रुत्वा तत्-क्षणम् एवागतानेन वसन्तेन वासन्तीम् इव दृष्टिं हृष्टां कृतवत्य् अस्मि । मम च स्तनौ सर्व-श्रेयस्तननौ नित्यम् अमृतं क्षरतः, येन पीतेन सोऽयं निःसन्देह-सिद्ध-देहः स्यात् । तस्माद् अहम् अस्य सर्व-सुख-विधात्री धात्री च भविष्यामि” इति ।</p>
<p>[५३] स्निग्धकण्ठ उवाच—ततो ग्रहणाद् अनन्तरं किं जातम्?</p>
<p>[५४] मधुकण्ठ उवाच—तद् एवं मिषतः सा विषयोषा तं गृहीत्वा विलम्बं हित्वा चूचुकोपर्य् एव तन्-मुख-वार्य्-उद्भवं निदधे ।</p>
<p>[५५] स्निग्धकण्ठ सभयम् उवाच—ततस् ततः?</p>
<p>[५६] मधुकण्ठ सहासम् उवाच—ततः स तु स्वमातुः साक्षात् तस्यास् तादृश-भृश-दुर्नय-दर्शनाद् उपजातेन तत्-प्राणान् पिबता रोष-तेजः-सङ्घातेन तत्-स्तन्यस्य च दोषं शोषयन् मातृ-भावाभास-स्फुरद्-उल्लास-स्व-स्पर्श-स्वाभाव्येन तु तद्-देहे सुगन्धिता-सुगन्धिताम् इव तत्-स्तन्ये पीयूषतां रूषयंस् चूषणं चकार ।</p>
<blockquote>
<p>कृष्णेन पूतना-स्तन्य-पानम् इत्थं विरोचते ।
यथा गङ्गा-प्रवाहेण कर्मनाशा-जलाहृतिः ॥१५॥ [अनुष्टुभ्]</p></blockquote>
<p>[५७] सा तु राक्षस-पक्षिणी “मुञ्च मुञ्च” इति पुष्ट-क्रुष्टतया व्यथित-सनीडां पीडां प्रपञ्चयन्ती प्राणान् अपि मुञ्चन्ती संस्कार-वशात् तं वक्षस्य् एव निक्षिप्य पक्ष-विक्षेपाद् व्रजाद् बहिः ससार ममार च । यत्र ह्रादिनी सा ह्रादिनीत्य् एव तर्क्यते स्म, यत्र च स्वरूपावस्थितिम् एव चाससार ।</p>
<blockquote>
<p>उड्डिड्ये सपदि यदा तु पक्षिणी सा
तं बालं हृदि परिगृह्य लम्बमानं ।
उड्डीना द्रुततरम् एव मातृ-युग्म-
प्राणाश् च स्फुटित-हृदम्बुजाद् इवासन् ॥१६॥ [प्रहर्षिणी]
तस्मिन् हृते पूतनया तु बाले
मात्रोर् यदि प्राण-गणो न मूर्च्छेत् ।
भोक्तुं तद् आभील-कुलं तदा ते
किं शक्नुयाताम्? अपि किन्तु नैव ॥१७॥ [इन्द्रवज्रा]
आक्रन्दाद् भिदुराणि पक्ष-पवनात् कल्पं भुवि भ्रंशनाद्
भू-भ्रंशं शव-रूपता-शवलनाद् गोत्राङ्ग-पङ्क्तीर् अपि ।
आशाङ्क्याभिगता दिविष्ठ-पटली तत्-तद्-विजातीयतां
निर्णीयाथ विसिस्मिये कतिपयं कालं बकी-संस्थितौ ॥१८॥ [शार्दूल]</p></blockquote>
<p>[५८] ततश् च पूतनां निश्चित्य,</p>
<blockquote>
<p>तस्याः सुरा वक्षसि लग्नम् एनं
स्मेरं गृहीताकृश-चूचुकाग्रम् ।
अस्य प्रभावावलि-विज्ञ-चित्ताः
सर्वे समन्ताज् जहसुर् विलोक्य ॥”१९॥ [इन्द्रवज्रा]</p></blockquote>
<p>ऊचुश् च,</p>
<blockquote>
<p>“अभजद् इह यद् एषा पर्वताकार-वर्ष्मा,
क्षयम् अतितनु-मूर्तिं प्राप्य बालं तम् एतम् ।
न हि तद् अतिविचित्रं प्रेक्ष्यताम् एव साक्षाद्
विधुर् अयम् अमृताङ्गः पूतनेयं विषाङ्गी ॥”२०॥ [मालिनी]</p></blockquote>
<p>तथा च,</p>
<blockquote>
<p>“विषं स्याद् विषम् अन्यस्मिन्न् अमृतं तु विषे विषम् ।
पूतना-कृष्ण-सङ्घर्षे दृश्यताम् एतद् एव हि ॥”२१॥ [अनुष्टुभ्]</p></blockquote>
<p>अथवा,</p>
<blockquote>
<p>“नव-नव-रस-पाकाद् उत्पलाभोग-धात्री
स्थलज-जलज-पद्मे सर्वदा दुःख-दात्री ।
रजनिचर-गणानां शश्वद् आमोद-पात्री
प्रति हरि-लयम् आगात् पूतना व्याज-रात्री ॥”२२॥ [मालिनी]</p></blockquote>
<p>[५९] किन्तु, स्व-चरित-चातुरीभिर् इदम् इवायं सूचयति,</p>
<blockquote>
<p>“स्तनन्धयस्य स्तन एव जीविका
दत्तस् त्वया स्वयम् आनने मम ।
मया च पीतो म्रियते यदि त्वया,
किं वा ममागः? स्वयम् एव कथ्यताम् ॥”२३॥ [उपजाति १२]</p></blockquote>
<p>[६०] स्निग्धकण्ठ उवाच—हन्त, श्री-व्रजेश्वर्य्-आदीनां दीनानां का मर्यादा धैर्याय जाता? किं वा तत्-परिजनैः समाधानम् अधायि?</p>
<p>[६१] मधुकण्ठ उवाच—अथ व्रजे तु महा-कोलाहल-व्रजे जाते व्रजेश्वर-गृहिणीं रोहिणीं च विहायं विहायम् उपर्य् उपरि परिद्रुतासु वृद्धा-मध्या-वधूषु तासु तदैव दैव-निश्चित-दिशः काश्चित् पृथु-नग-पृतनाम् पतितां पूतनां दृष्ट्वापि विघटित-भया निकटम् अटिता विधि-घटित-स्खलित-बाहु-घट्टम् आरूढा बाल-भावाद् अकुतोभयतया खेलन्तम् इव तं बाल-गोपालम् अविलम्बितं गृहीत्वा तां संवेग-जात-वेगतया सर्वं चातिहाय गृहाय दुद्रुवुः ।</p>
<p>[६२] ततश् च तद्-अवलोकेनासङ्ख्य-लोकेन सुख-मग्नेन पश्चाल्-लग्नेन परिप्लव-तया समुत्प्लवमानेन सह समहं महान्तः-पुरम् आगता नारी-जना जनन्योर् निश्चेष्टितां दृष्ट्वा कर्तव्य-मूढताम् ऊढा बभूवुः ।</p>
<p>[६३] अथ तथा-लक्षणतया क्षण-कतिपये लब्ध-व्यत्यये यत्नान्तर-पथे च वितथे, काचिद् बुद्धिमती स-कश्मलयोस् तयोर् अप्य् अङ्के तं बालकम् एवावलम्बयामास । अवलम्बिते च बाले तेनैवामृतेनेव कृत-त्राणेषु प्राणेषु, तं बालकम् अवलोकमाने ते पुनर् अन्यां मूर्च्छाम् आनर्च्छतुः । ततः पुनः पुनर् एवं-विधानाच् चिद्-आधानेन प्रकृतिम् आसेदतुः, मुहुर् एव जल-संवलनेन निदाघ-दग्ध-भूमिवत् ।</p>
<p>[६४] अथ बालकम् अप्य् अवलोकयन्त्याव् आलोकन-वचनयोः काराभिर् इवाश्रु-धाराभिर् अतीव व्यग्रताम् अग्रतः प्रापतुः । ततश् चान्याभिर् एव स्तन्याभिमुखीकृतेन तेन सुकुमारेण कुमारेण क्रमानुसारेण धीरतां धारयामासतुः । ततश् च,</p>
<blockquote>
<p>आश्लिष्टः प्रतिदृष्टि-चुम्बित-मुखः सुघ्रात-मूर्धा दृगर्-
णः-सिक्तः सुहृदां पुरो भुवि धृतः स्वेनापि निर्मञ्छितः ।
सत्यं सत्यम् इदं न चान्यद् इति स व्यक्तं विविक्तीकृतो
मातृभ्यां न तथापि संहृत-भयं दृष्टो बकी-मर्दनः ॥२४॥ [शार्दूल]</p></blockquote>
<p>[६५] अथ श्री-व्रजेश्वरी स-चमत्कारम् उवाच—“हन्त, विलोक्यताम् असौ द्वितीयो बालः” इति । तद् एतद् उक्त्वा च तां स्वयं धावितुम् उद्यतां विबुध्य प्रतिरुध्य श्रील-रोहिणी बहुल-महिलाभिः सह गृहान्तरम् अवगाहमाना, तं मङ्गल-सङ्गतं विलोकयन्ती, सङ्गिनीभिर् अङ्गीकृत-पालनं विधाय च, तद्-आगमन-स्पृहिनीं व्रज-महेन्द्र-गृहिणीं संहाय सान्त्वितवती ।</p>
<p>[६६] पूतना-हन्तुस् तु,</p>
<blockquote>
<p>गो-मूत्राद्यैः स्नानम् आचार्य तस्य
प्रेम्णा चक्रुर् मन्त्र-रक्षां जनन्यः ।
श्रुत्वा यस्मिन् शास्त्र-विज्ञत्वम् आसां
सर्वेऽप्य् उच्चैः कोविदा विस्मयन्ते ॥२५॥ [शालिनी]</p></blockquote>
<p>[६७] अथ तादृश-महोत्पात-दृश्वरी श्रीमती व्रजेश्वरी सर्वानर्वाचीनाः प्रति स-गद्गदं जगाद,</p>
<blockquote>
<p>“पुत्रो भवेद् एवम् अतिस्पृहा नौ
नासीद् अभूद् एष तु वः स्पृहातः ।
प्रत्यर्पि सोऽयं बत युष्मकाभिर्
अस्मासु युष्मासु तथास्मकाभिः ॥”२६॥ [इन्द्रवज्रा]</p></blockquote>
<p>इति तासां चरण-परिसरणम् अनु बालं नमयन्ती बाष्पं मुमोच ।</p>
<p>[६८] ताश् च धैर्यं हित्वा स-सम्भ्रमं बालकं गृहीत्वा प्रोचुः,</p>
<blockquote>
<p>“अस्माकं यद् अखिलम् अस्ति पुण्य-जातं
यद् वास्मत्-पितृ-जननी-कुलानुजातम् ।
तेनासौ बत भवताद् अहो यशोदे
पुत्रस् ते निरवधि-मङ्गल-प्रमोदे ॥”२७॥ [प्रहर्षिणी]</p></blockquote>
<p>इति सास्रम् आत्मना तं निर्मञ्छयञ्चक्रुः ।</p>
<p>[६९] तस्याः सान्त्वनार्थं समुदिता मुदितास् तत्रैव तस्थुश् च । तत्र च पुतनया कृतम् अजन्यं जनन्याव् अन्याश् च स्व-स्वदृष्टम् अन्योऽन्यं निर्दिष्टवत्यः । तथा हि,</p>
<blockquote>
<p>यथागता सा यद् उवाच यच् च वा
चकार तद्-ग्रस्तम् अमू समूचतुः ।
अमूः समूचुः यथा स्वयं गता
यथान्वपश्यंश् च तथा स-गद्गदम् ॥२८॥ [वंशस्थविला]</p></blockquote>
<p>[७०] श्री-व्रजराजादयस् तु दूरतः किञ्चित् किञ्चिद् ईक्षित्वा मिथः-कथया कथन्तया तद् एतद् उच्चावच-वचनं रचयामासुः । तथा हि, [७१] “समुड्डीयमानामान-वायसातायि-समुदायाविविक्त-महा-घोर-रूपं चण्ड-रश्मि-भस्मीकृत-सन्तम् असाव् अशिष्ट-महिष्ठ-ग्रन्थि-सन्ततितयोपहसितं झटिति निविडित-वड्रीभूताटवी-खण्ड-मण्डित-प्रदेशतया निर्दिष्टं भूरि-दूरतया भू-लग्नवत् प्रतीयमानोऽयं तोयद-सम्भार इति सम्भावितं श्री-वसुदेव-सूचितोत्पातोचितं किञ्चिन् निचितम् इदम्” इति चिन्तितम् । पुनर्, “लब्ध-पक्षतयोत्पातम् आचरन्न् उत्पत्य पतितोऽयम् अखर्व-पर्वत-विशेष” इति वितर्कितम् । [७२] राक्षसाकार-साक्षात्-कार-विकल्प-कल्पना-जनित-जन-चय-भय-हास-कौतुक-विसंवाद-नादं क्षणतो राक्षस-ताल-क्षणालक्षण-विनिश्चित-व्रजापचिति-प्रचयं स्वाभिमुखम् आगताया जनताया मुखान् नैकभेद-वेदन-विच्छेद-कारणावधारणाद् अवधारित-वेदनं नैकट्य-घट्यमान-वैकट्यतया वित्रस्त-समस्त-चित्तं परि व्रजात् पतितं पूतना-पुद्गलम् उद्भावयामासुः ।</p>
<blockquote>
<p>श्रुत्वा पूतनया सुतस्य नयनं तस्यास् तु तस्मान् मृतिं
मूर्च्छन्न् एव तदा व्रज-क्षिति-पतिः सम्यक् प्रबोधं ययौ ।
लब्ध्वा दुर्धर-काल-नाग-दशन-त्रोटं यथा तत्-क्षणाद्
दिव्यं मन्त्रम् अपि श्रयेत मनुजः कश्चिद् द्रुतं जीवितुम् ॥२९॥ [शार्दूल]</p></blockquote>
<p>[७३] अथ व्रजराजस् तत्राश्चर्य-पारम्पर्यम् इदम् अशृणोद् अदर्शयद् अन्वभूद् अपि। [७४] तत्राशृणोद् यथा प्रथमं तावत् पूतना-तनुर् आयामतस् त्रि-गव्यूतिं व्याप्य पतितवती, विस्तारतस् तु गव्युतिम्, उच्छ्रायतश् च प्रायः क्रोशम् इति । [७५] सा च याम-द्वय-गम्यायाम-तद्-अर्ध-विस्तार-व्रजागार-व्रजाद् बहिर् एव पपात, तत्र च न प्राणिनः पीडितवती, किन्तु द्रुमान् एवेति ।</p>
<p>[७६] अथादर्शयद् यथा, तत्र हि कुलिश-तुल्य-निष्ठुर-महिष्ठ-कुल्य-कुलाकुला-घनास् तद्-अपघनाः स्वीय-समाज्ञया व्रज-जन-पृथक्-पृथग्-जन-व्रजेन झटित्य् एव कठिन-कुठारैर् विपाटिताः, प्रचुरतर-स्थान-स्थापितास् ततोऽप्य् अतिविततानि निर्बन्धेनेन्धनानि सन्धाय सन्दग्धाश् चेति ।</p>
<p>[७७] तद् एवं तद्-व्रज-बहिर्-धाम-पामर-चर्मकारादि-कर्माकार-गणानाम् अपि गणना शक्ति-समतिरिक्तता च न व्यक्तीकर्तुं शक्यते, किम् उत गोपादीनाम् इति ।</p>
<p>[७८] अथान्वभूद् यथा—</p>
<blockquote>
<p>कंसारेः सुमधुरिमा प्रमाण-चर्यां
न प्राप्स्यत्य् अधियुग-कोटि-कूटितोऽपि ।
सा राक्षस्य् अपि रुधिराशनापि यस्य
स्पर्शांशाद् वर-सुरभित्वम् आससाद ॥३०॥ [प्रहर्षिणी]</p></blockquote>
<p>यतः,</p>
<blockquote>
<p>तदा च दूता इव पूतनाङ्गतो
दग्धाद् गता धूम-गणाः सुगन्धयः ।
ग्रामान्तरं यातवतां दिनान्तरे
केषाञ्चिद् आह्वान-कृतिं विनिर्ममुः ॥३१ इति ॥। [उपजाति १२]
अथात्मजं कलयितुम् आशु गोकुल-
क्षितीशिता व्रज-पुर-मध्यम् आययौ ।
गतोऽन्तिके पथि पतद्-अश्रु-विग्रहः
क्षणं स्थितः स्वजन-गृहीत-दोर्-युगः ॥३२॥ [रुचिरा]</p></blockquote>
<p>[७९] अथ धीरताम् एव धारयन् परम-धीर-धीर् असौ द्वि-त्र-मित्र-परिवृततया बृहद्-गृहालिन्द-वेदीं विन्दमानः कनकासन-कृतासनः स्वकुल-गोकुल-कुल-पुरन्ध्रीभिः सार्धम् अर्धाङ्गेन सानन्दम् उपनन्द-वधू-हस्त-विन्यस्तं बालं पुरस्कुर्वता पुरतः पतिर् अभिजग्मे । बालश् च तस्योत्सङ्ग-सङ्गी कारयाञ्चक्रे । तत्र च—</p>
<blockquote>
<p>“किं ग्रहार्दिततया स बालको
दूनताम् अगमद् एक-रात्रतः ।”
इत्य् अचिन्तयद् अमुं तदेन्दुवत्
स्फीतम् ऐक्षत पुनर् व्रजाधिपः ॥३३॥ [रथोद्धत]</p></blockquote>
<p>किं च,</p>
<blockquote>
<p>लीढं रूप-मधु प्रकृष्य रसितं वक्त्र-प्रसादामृतं
सम्यक् स्वादित एव तुल्य-रहित-स्पर्शोत्सवः कोऽप्य् असौ ।
तस्य श्यामल-बाल-कोमल-तनोर् मूर्ध्नस् तु तातेन तां
सौरभ्य-स्वदनानुभूतिम् अभितो विश्वं मदाद् विस्मृतम् ॥३४॥ [शार्दूल]</p></blockquote>
<p>[८०] निभाल्य च श्रीमन् मुखं सुखम् ऊचे,</p>
<blockquote>
<p>“यदि नारायणेन त्वं दत्तोऽसि कृपणाय मे ।
तेनैव सर्वं निर्वोढा सोढा च मम दुर्नयः ॥”३५॥ [अनुष्टुभ्]</p></blockquote>
<p>[८१] अथ “निर्वोढा निर्वोढा” इत्य् अनुवदन्त्य् अत्यन्ताभिनिवेशाद् एकेनाप्य् अकृत-निर्देशा पृष्ठ-देशाद् इत-प्रवेशा जटिलित-कचा सत्य-वचाः पौर्णमासी सर्वैर् एव तूर्णम् उत्थाय समनस्कारेण नमस्कारेण पुरश्चक्रे, अर्चयाञ्चक्रे चासनादिभिः ।</p>
<p>[८२] ततश् च, स्वप्रश्नोत्तर-विषयीकृत-तद्-विष-योषा-वृत्ति-शेषा राज्ञानुज्ञापयाम् बभूवे पूर्ववद् अपूर्व-दानाद्य्-अपूर्वाय । तच् च ताम् एव प्रधानं विधाय विधीयते स्म इति ।</p>
<p>[८३] तद् एवं पूतनां घातयित्वा समापनाय पुनर् अपीदं मधुकण्ठः परमर्षि-सम्मतता-व्यञ्जनया समुट्टङ्कितवान्—</p>
<blockquote>
<p>ईदृशस् तनयो जातस् तव गोप-पते यतः ।
सा बाल-राक्षसी जज्ञे निज-संसार-राक्षसी ॥३६॥ [अनुष्टुभ्]</p></blockquote>
<p>[८४] चेतसि चेदं विविक्तवान्,</p>
<blockquote>
<p>अर्भासृग्-भुग् अजनि यत् पुरा यद् अर्वाग्-
धात्री चाभवद् इयम् अत्र नन्द-सूनोः ।
तत् क्वाधस्पदम् अथ तच्-छिरस्पदं वा
क्वेत्य् अन्तर्-हृदि विमृशन् भृशं भ्रमामि ॥३७॥ [प्रहर्षिणी]</p></blockquote>
<p>[८५] तद् एवं वृत्ते तद्-दिनेऽपि पूर्ववद् एव कथा रक्षिता यथायथम् अपि स्वावसथादि-पथानुगतिर् आचरिता ।</p>
<p>इति श्री-श्री-गोपाल-चम्पूम् अनु</p>
<p>पूतना-वधावधारणं नाम</p>
<p>पञ्चमं पूरणम् ।</p>
<p>॥५॥</p>
<p>(६)</p>
<blockquote>
<p>३।
अथ षष्ठं पूरणम्</p></blockquote>
<p>६।
विशङ्कट-शकट-विघट्ट-नादि-विचित्र-बाल्य-चरित्रम्
[१] अथ तथैवाधरे-द्युः सुभासमानायां सभायां अनुमोदन-निदिग्धः स्निग्धकण्ठः सोत्कण्ठ उवाच—मधु-मधुर-कण्ठ श्री-मधुकण्ठ, श्रूयताम्—</p>
<p>[२] ततः समन्ताद् अहरहर् अन्यद् अन्यल् लावण्यम् उत्फुल्लयन् विधुः स्व-जन्म-पक्षम् उल्लासयामास । तत्र दिग्-दर्शनं यथा—</p>
<blockquote>
<p>एका द्वित्राश् चतस्रो युत-वियुततया पञ्च-षाः सप्त चाष्टौ
पङ्क्तिर् वा पङ्क्ति-बद्धाः शिशु-युवति-जरत्य्-अर्ध-वृद्धाः समन्तात् ।
आयान्ति द्राग् विशन्ति व्रज-नृपति-गृहं तं च पश्यन्ति बालं
कृत्वा चुच्कार-मिश्रं बहुल-विलसितं स्माययन्त्यो हसन्ति ॥१। [स्रग्धरा]</p></blockquote>
<p>यथा च—</p>
<blockquote>
<p>मात्रा पित्राथ माता-पितर-कुल-भवैर् आकुलैश् चित्र-मित्रैर्
नेत्राणाम् अञ्जनाभं शिशुम् अनुभवितुं सन्ततं कञ्जनाभम् ।
आगम्यागम्य रम्याकृति-परिवृतिम् उद्वास्य हास्यादि-पूर्वं
स्पर्शं स्पर्शं तम् उच्चैर् अहरहर् अहहो दृङ्-महो लभ्यते स्म ॥२॥ [स्रग्धर]</p></blockquote>
<p>ततश् च—</p>
<blockquote>
<p>विगलद्-अलक-जालालोल-दृक्-खञ्जरीटः
प्रकटित-तिलक-श्री-रोचना-कुङ्कुमाभ्याम् ।
स्मित-विलसित-वक्त्रः श्याम-धामाचलाङ्घ्रिः
शिशुर् अतिशुशुभे स प्राप्य मासं तृतीयम् ॥३॥ [मालिनी]</p></blockquote>
<p>तत्र च—</p>
<blockquote>
<p>स्निग्धाः पश्यति सेष्मयीति भुजयोर् युग्मं मुहुश् चालयन्न्
अत्यल्पं मधुरं च कूजति परिष्वङ्गाय चाकाङ्क्षति ।
लाभालाभ-वशाद् अमुष्य लसति क्रन्दत्य् अपि क्वाप्य् असौ
पीत-स्तन्यतया स्वपित्य् अपि पुनर् जाग्रन् मुदं यच्छति ॥४॥</p></blockquote>
<p>[शार्दुलविक्रीडिता]</p>
<p>[३] अथ कदाचिन् नाक्षत्र-मास-त्रयान्ते नक्षत्रेश-कान्ते तज्-जन्म-नक्षत्रे श्रीमन्-मात्रा पुत्राभिषेक-कौतुक-यात्रा प्रवर्तिता । तदा च,</p>
<blockquote>
</blockquote>
<p>भवनम् अनु सुयत्ने रत्न-पर्यङ्क-वर्ये</p>
<blockquote>
<p>सुरभि-मृदुल-तुली-शुभ्र-वस्त्र-प्रशस्ते ।
हरि-मणि-रुचि-बालः शोभते स्मासिताम्भो-
रुहम् इव सुर-सिन्धौ क्षीर-सिन्धौ हरिर् वा ॥५॥ [मालिनी]
अथोत्तान-शायी स सर्वातिशायी
निजाम्बा-यशोदः स्व-तात-प्रमोदः ।
स्व-नक्षत्र-भाते बभूव प्रभाते
बलेनातिसाङ्गः परावर्तिताङ्गः ॥६॥ [भूजङ्गप्रयाता]</p></blockquote>
<p>[४] ततश् च, शयनं पार्श्वेनोपपीडं शयानम् अमुं सुकुमार-कुमारापीडम् अकस्माद् विलोक्य तद्-वृत्ते धात्रीभिर् मात्रे निवेदित-मात्रे सति सातिमात्रानन्द-कन्दलिता निज-नन्दन-मङ्गलातिशय-स्पृहिणी श्रीमन्-नन्द-क्षितीश-गृहिणी भर्तुर् आज्ञां सुज्ञातां सम्भूय भूयः सर्वाः समाहूय तम् एव महोत्सवम् अहो महोत्सवं चकार ।</p>
<p>[५] तत्र कासाञ्चिद् अपि गृह-पालनाय स्थितानाम् आहूतिर् एवम् अनुसन्धेया;</p>
<blockquote>
</blockquote>
<p>लाल्यस्याद्य तु जन्मभं विजयते तत्रापि चौत्थानिकं</p>
<blockquote>
<p>सर्वा एव गतास् त्वम् एव किल किं सद्मावितुं वर्तसे ।
आगृह्णाति मुहुर् व्रजेश-गृहिणी किं वा व्रजे मोषकः
कोऽप्य् अस्ति स्फुटम् अस्ति वा स तु शिशुर् मुष्णाति चेतः परम् ॥७॥
[शार्दुलविक्रीडितम्]</p></blockquote>
<p>[६] अथ तत्र चित्र-वादित्र-शुभ-रीति-गीति-प्रशस्त-विप्र-कुल-शस्त-स्वस्ति-वाचन-पूर्वक-विधिम् अतिरिच्याभिषिच्य, पीत-वाससा परिकृत्यालङ्कृत्य, मन्त्रादिभिर् अभिरक्ष्याभिलक्ष्य, तद्-उद्धर्ष-हर्षमय-बहुतर-कार्य-चर्या-मर्यादां पर्यापयितुम् इतस् ततश् चलन्ती, परिजनान् अपि नियोजनया स-प्रयोजनान् जनयन्ती, जननी गेहायमान-विसङ्कट-घटन-महा-शकटाधः कल्य एव पल्यङ्के बालम् आलोकाजिर एवाजिरे शायितवती । तत्र कुमारयतः कुमारांश् च स्थापितवती । तत्रावष्टम्भ-स्तम्भ-चतुष्टय-मध्यग-दोलाकारः स पल्यङ्को यथा—</p>
<blockquote>
<p>प्रवालाङ्घ्रिर् गारुत्मत-घटित-पट्टी-पटु-रुचिर्
वहन् मध्ये पट्टारुण-चिपिट-डोरी-पट-वृतिम् ।
दुकूलान्तस् तुल-स्फुरित-वर-तुली-वलयितो
दरान्दोलो दोलो यद् उपरि विरेजे शिशु-हरिः ॥८॥ [सिखरिणी]</p></blockquote>
<p>तत्र च—</p>
<blockquote>
<p>स्थविष्ठ-पट्ट-स्तवकं विचित्रं
निबद्धम् ऊर्ध्वाद् अभिलम्बमानम् ।
स्पृशन् कराभ्याम् असितः स कूजन्न्
उत्तान-शायी मुहुर् उज्जहास ॥९॥ [उपजाति ११]</p></blockquote>
<p>[७] ततश् च, ब्राह्मणादि-पूजायां पूर्यमाणायां कृत-समाहरणेन हरणेन सार्धं सार्ध-प्रहरणेऽप्य् अतियाते न कस्यचिद् अन्यत् किञ्चिद् अपि छिद्र-मात्रम् आसीत् ।</p>
<p>[८] तदा च पूतनावन् नूतनार्भकाय कंस-प्रहितः कश्चिद् दिविषद्-अहितः समागम्य दिवि स्थित एवं चिन्तयामास- &ldquo;स पूतना-पोथकोऽयं पोतो विसङ्कट-शकटाधस्ताद् आस्ते । साक्षान् मन्तुं विधातुं न कोऽपि जन्तुर् अमुष्य शक्ष्यतीति लक्ष्यते । छद्म-रूप-सद्मतया च पूतना संस्थिता, तस्माद् अमूर्त एव सन्न् अत्र पूर्तये भवानि&rdquo; इति । ततश् चासौ शकटम् अप्रकटम् आविष्टवान् ।</p>
<p>[९] तद्-आवेशेन चासौ भूम्यां प्रविशच् चक्रतया वक्रीभवद्-अक्षतया चोपरि-पात-परीपाक-प्रक्रमं यदा चक्रे, तदैव तद्-दैव-वशतः किल तस्य पोतस्य स्तन-निदिग्ध-दुग्ध-जग्धीच्छा जाता । तदा च मातरम् अनुपलभ्य कातर इव नव-कमल-दल-कोमल-चरणास्फालनाद् उद्घटितं निज-शकटं पक्ष-विहीनम् अपि कुतुकाद् इव राक्षस-पक्षिणीवद् उड्डीनं विधाय विवृत्त-पतनत्वम् आसादयामास स शावकः ।</p>
<p>[१०] इदम् एव साश्चर्यतयानुदितं श्रीमद्-अर्जुनेन विष्णु-धर्मे-</p>
<blockquote>
<p>तालोच्छ्रिताग्रं गुरु-भार-सारम्
आयाम-विस्तारवद् अद्य जातः ।
पादाग्र-विक्षेप-विभिन्न-भाण्डं
चिक्षेप कोऽन्यः शकटं यथा त्वम्? ॥ इति ।</p></blockquote>
<p>[११] स चासुरः स्वयम् एवामूर्तताम् उरीकृतवान् इतीव तम् अप्य् असाव् आकाश-नीकाशतया नाशयामास । तद् इदम् अहो काकतालीयम् एव जातम् । सोऽयम् असुरावेश एव ब्रह्माण्ड-पुराणे श्री-कृष्णाष्टोत्तर-शत-नाम-स्तोत्रे शकटासुर-भञ्जन इति नाम्ना व्यञ्जितः ।</p>
<p>[१२] अत्र देवाः श्रील-गोपाल-भावम् उत्प्रेक्षाञ्चक्रिरे, यथा—</p>
<blockquote>
<p>&ldquo;शकटम् इदम् इहास्ति मद्-गृहस्य
स्वयम् अविशस्तद् अनेन चोत्प्लुतोऽसि ।
रुदितम् अनुपदं मया विकीर्णं
तद् अपि यदि म्रियसे न तन् ममागः ॥&ldquo;१०॥ इति । [पुष्पिताग्रा]
आविर्भवत्-कटकटे शकटेऽथ सर्वे
किं किं किम् इत्य् अभित एव भियाभियाताः ।
तस्यातिपातम् अवलोक्य विलोक्य तोकं
क्रन्दद्-विमूढ-मतिताततिमूढवन्तः ॥११॥ [वसन्ततिलक]
माता च तं विवशितावयवापि देवा
विष्टेव पश्यति जने जगृहे द्रवेण ।
पश्चात् तु कम्प-मुख-भाव-निपीडिताङ्गीं
तां विद्रुताः परपराः परितोऽप्य् अगृह्णन् ॥१२॥ [वसन्ततिलका]</p></blockquote>
<p>[१३] तस्मिन्न् अनस्य् अब्दवच्-छब्दे जाते तु,</p>
<blockquote>
<p>किं तत्? किं तन् ननाद? श्रुति-कटु-शकटस् तत् कथं स व्यलोठीत्
कस्मात् कस्माद्? अकस्मात् कुशल-कुशलम्? ओं वासुदेव-प्रसादात् ।
इत्थं प्रश्नोत्तराभ्यां व्रज-कुल-पतयः प्रापुर् अन्तः-पुरान्तर्
दृष्ट्वा तत्-पातम् आसन् दशन-तति-शिखाद् अष्ट-जिह्वाश् चिराय ॥१३॥ [स्रग्धरा]</p></blockquote>
<p>[१४] ततश् च सहसा बहिः-पुराद् अन्तः-पुर-पुर-स्थल-भाजं श्रीमद्-व्रज-राजं निर्वर्ण्य सर्वे पर्यायागता द्विधाभूताः पूरतो दूरतोऽवकाशं ददुः । [१५] ततोऽसौ जनकस् तु जन-कलकलतस् तद्-वृत्तम् अवकलयन्न् अम्बाला-गलावलम्बं बालकम् एव स्व-पाणि-तलम् अवलम्बयामास, विलोकयामास च तस्य सर्वावयवान् ।</p>
<p>[१६] तद् अनु च सर्व एव शान्ततामायान्तस् तद्-अन्तं समन्ततः शकट-निकट-संवलकान् बालकान् एव पप्रच्छुः । ते च तद्-एक-निर्देशिन्या दर्शयन्तस् तम् एव निर्दिदिशुः । तत्रैको लोहलोऽप्य् अग्र-वादी निवारित-कोलाहलः प्रललाप, &ldquo;म म मम पा पा पा पार्श्वतः श्रूयताम्, य य य यदा च च चरण मु मुत्थापितवान् अयम्, त त त तदा ते तेन स्पृष्ट-मात्रो डि डि डि डि डीन इवोद्वृत्तः सोऽयं श श श शकटः&rdquo; इति ।</p>
<p>[१७] ततश् च, तद्-विडम्ब-वादिषु बालादिषु हसत्सु बीभत्सित-बालिश-भाषिताः परम-वत्सला विचिकित्सां न धित्सां चक्रुः । पूतना-वधावधारितानुवादितया कर्कश-तर्क-चक्र-निरुद्ध-बुद्धयस् तु चक्रुः । [१८] पिता तु पुनः स्वस्ति-वाचनाभिषेचनादिना विप्र-कुल-प्रतोषणादिना सर्वाशी-राशिना च तं लङ्गिम-बालं मङ्गलेन सङ्गमयामास मातुर् उत्सङ्गेन च । तया च स्व-बाल-लालना-कलाप-मय्या गृहान्तः-शय्यायाम् एवायं शाय्यते स्म । गोप-महेन्द्रादिभिर् महित-महा-शकटश् च यथा-स्थानं घटयामासे ।</p>
<p>[१९] अथ मधुकण्ठ उवाच—वत्स, बालकेन महा-शकट-समुच्चाटनम् असम्भाव्यम् इति सम्भाव्य भण्यताम्, अन्यथा हि कवेर् एवान्यथात्वम् आपद्येत।</p>
<p>[२०] स्निग्धकण्ठ उवाच—आर्य, पूर्वम् एवात्रापूर्वता निवारितास्ति, यतो योगमाया खल्व् अस्य सम्भावित-योगं निर्मापयतीति पुनर् मा प्राक्षीः ।</p>
<p>[२१] मधुकण्ठः स-स्मितम् उवाच—तद्-अनन्तरम् उदन्तः कः?</p>
<p>[२२] स्निग्धकण्ठ उवाच—अथाग्रजानुजान् अनु व्रजस्य राजा विविवेच, &ldquo;बालक-युगलम् इदम् अपृथग्-आलयालम्बनताम् एव नितराम् अर्हति, यतस् तदीय-जनन्योः स्वयम् एव तल्-लालनाय लालसा-धन्ययोस्, तत्र च परस्पर-तद्-आसक्तयोर् नाना-स्पृह-गृह-कार्य-पर्यापण-व्यसनयोर् युगपत् तद्-युगलस्य पृथग्-अवकलनं दुर्बलम् इति केवलं सुदिनागमन-विलम्बताम् अवलम्बे । यथा वा भवताम् इच्छा भवति&rdquo; इति श्रुत्वा श्रुतज्ञाः श्रोत्रियान् आश्राव्य तदैव दैवानुकूल्यं निभाल्य समम् उद्यद्-वाद्य-परीत-गीत-स्वस्ति-वाचनादि-प्रशस्ति-पूर्वकं द्वयोर् अपूर्व-मिलनम् आशु कलयामासुः । तच् च यथा—</p>
<blockquote>
<p>मिथो लग्ना दृष्टिः समजनि चिरं मूर्तिर् अचला
द्रवच्-चित्तं नेत्रोदक-मिषतयागाद् अभिमुखम् ।
इति भ्रात्रोर् बाल्येऽप्य् असित-सितयोः सा प्रसितता
नवे व्यत्यालोके कुतुकम् इह किं वा न तनुते? ॥१४॥ [शिखरिणी]
बाल्ये प्रथमम् अन्योऽन्यं मिलतो राम-कृष्णयोः ।
सितासितांशवः पृक्ता जज्ञिरे मृग-लाञ्छनाः ॥१५॥ [अनुष्टुभ्]</p></blockquote>
<p>[२३] तद् एवम् एव सर्व एव पर्व विधाय निज-निज-नूतन-तनूजान् गणक-गणित-गुण-गणेऽहनि स्नेहं तेषां तेनेह सहेहमानाः स-मङ्गलं सङ्गमयामासुः।</p>
<p>[२४] अथ युक्ति-मत्या सद्-उक्ति-सम्मत्या श्रीमद्-भागवत-कथन-व्युत्क्रमेणाप्य् उपक्रम्यते, यतः,</p>
<blockquote>
</blockquote>
<p>सर्वैः कविभिर् अनुक्रम-शालि प्रोच्यते कृष्ण-लीलाद्यम् ।</p>
<blockquote>
<p>शुक-मुख-वचसि प्रेम प्रमद-मये तद् विना तु चित्राय ॥१६॥ [गीति]</p></blockquote>
<p>[२५] तद् एवं दिन-शत-पूरणम् अदूरताम् अनुजस्याग्रजस्य तु तस्माद् अप्य् अदूरतां लब्धम् ।</p>
<blockquote>
<p>सम्यङ् मातुः परिचितिर् अभूद् यत्र किञ्चित् पितुश् च
प्राप्तः सोऽयं स्वसदन-जनः किं न वेत्थं मतिश् च ।
तस्मिन् बाल्ये वलयति तयोः कापि शोभा सुधाब्धि
प्रख्या गोष्ठं भूवनम् अपि सा वीचिभिः सिञ्चति स्म ॥१७॥ [मन्दाक्रान्ता]</p></blockquote>
<p>[२६] तद् एतद् अधिगत्य शीघ्रम् एव नाम-करणं कर्तव्यम् इति सम्मत्य श्रीमन्तं वसुदेवं प्रति यदा श्री-व्रज-नरदेवस् तन् निजम् इष्टं सन्दिष्टवान्, तदा परमार्थ-विचारेण मित्र-पुत्रतार्ह-समधिक-बहिर्-व्यवहारेण चानुजस्य शततमं वासरम् एव तद्-अवसरं निश्चिन्वन्, श्री-वसुदेवः श्री-व्रजराजं प्रति यथावसरं तन् निवेदयिष्याम इत्य् अनिश्चिन्वन्न् इव सन्दिदेश । अथ तपो-धामानं गर्ग-नामानम् आत्मनः परम-हितं कुल-पुरोहितं मनसि सम्मत्य रहसि सङ्गत्य निज-तनय-विनिमय-मयं वृत्तं वितत्य निवेदयामास । स च सहासम् आह स्म, &ldquo;तद् एतद् अपरम् अप्य् अहं नाना-वृत्तं जानाम्य् एव । सम्प्रत्य् अत्र मत्-कृत्यं त्व् आज्ञाप्यताम् ।&rdquo;</p>
<p>[२७] वसुदेव उवाच—&ldquo;ततस् तत्र-भवता नन्द-व्रज-भूवं व्राजं व्राजं मिथः संयुतौ नव्यौ निज-यजमान-सुतौ द्विजाति-जाति-समुचित-प्रकारेण संस्कारेण पुरस्कर्तव्यौ, किन्तूपनयनोपयमने यथा तस्यां न स्यातां, तथा प्रयतनीयम् ।&rdquo;</p>
<p>[२८] मुनिर् उवाच—&ldquo;युक्तम् उक्तम्, यतः स्व-पक्ष एवास्माभिर् अपेक्षणीयः ।&rdquo;</p>
<p>[२९] अथ तस्मिन्न् अनुजस्य शततम एव वासरे, व्रजं प्रति प्रस्थिते च मुनि-वरे, व्रज-राजस् तु ज्यायसस् तद्-दिनातिक्रमात् पुण्यतरं दिनान्तरम् एव द्वयोर् अपि नाम-करणस्याधिकरणं भविष्यतीति निश्चित्य, प्रातर् एव तर्णकानां कोटिभिर् नृत्य-परिपाटीभिर् आटीकमानाभिर् विचित्रं स्थानं गो-गोपानां वन-प्रस्थानान् निर्जनावस्थानं गोस्थानम् अनुसंस्कारालङ्कार-सम्भालनार्थम् एक-सेवक-मात्र-कृतानुव्रजनतया कृत-व्रजनः स-कृपतया तान् पश्यन्न् आसीत् । तत्रैव च सर्वतोऽप्य् अतिरिक्ते विविक्ते बाल्यत एव कृत-सेवं निज-देवं सर्व-सल्-लक्षण-नन्दित-निखिलायां श्रीमल्-लक्ष्मी-नारायणाख्य-शालग्राम-शिलायाम् अष्टाक्षरेणोपतिष्ठमानश् चिराद् विराजते स्म । कृत-समापने च सभाजने सर्व-सर्वज्ञ-गुरुर् मुनि-परिषदाम् उरुर्वाणी-वासित-सामा श्री-गर्ग-नामा वारं वारं निष्क्रम-द्वारं विलोकमानेन गोप-लोक-प्रधानेन तस्माद् अकस्मात् तर्णकानाम् उत्कर्णता-निर्वर्णनया कस्यचिद् आगमनं वितर्कयता तुर्णम् अभ्यर्णत एव निरवर्णि । तदा च—</p>
<blockquote>
<p>उन्मीलद्-विधु-वर्णम् अर्ध-पलितं वक्त्रादिर् उपान्वितं
किञ्चित् स्थूलम् अखर्वम् आयात-भूजं विष्वक्-प्रसादाकरम् ।
शुभ्र-श्री-वसन-द्वयं श्रुति-करालङ्कार-दीव्यत्-प्रभं
पुत्र-प्रेम-विलक्षिताखिलम् ऋषिः श्री-नन्दम् अत्रैक्षत ॥१८॥ [शार्दुल]</p></blockquote>
<p>[३०] अस्य च मुनेर् अनेन चिराद् वीप्सयाभीप्सितम् आगमनम् आसीत्, यतः प्रतीक्ष्य एव सर्वत्रायं प्रतीक्ष्यतां वा कथं न लभेत?</p>
<p>[३१] तद् एवं, &ldquo;प्रतीततया प्रतीतः सोऽयम्&rdquo; इति तं व्रजपतिर् अपि निपीतामृतवत् परम-प्रीतः शीघ्रम् आसन-प्रदेशम् अतीतः समतिरिक्त-भक्ति-परीतः कृताञ्जलितयातिविनीतः साक्षाद् अधोक्षज-धीतः प्रणनाम । ब्रह्म-वर्चसेन चर्चितम् एनम् आनर्चा-शेषेण देवार्चन-द्रव्य-शेषेण, प्रोवाच च—</p>
<blockquote>
<p>&ldquo;अलम् इह कुशलं पृष्ट्वा कुशलं कुशलं भवेद् यस्मात् ।
किन्तु स्वक-कुशलार्थं कुशलं तत्र च विपृच्छ्यते सद्भिः ॥१९॥ [उद्गीति]
स्वागत-पृच्छा धार्ष्ट्यं भवति महिष्ठे सदेति गीर्-युक्ता ।
तद् अपि सुरार्चाम् अनु सा यद्वन् निर्मीयते तद्वत् ॥२०॥ [आर्या]
केवल-वचसा तोषो वैभव-सत्त्वे न युज्यते नुनम् ।
किन्त्व् इदम् अपूर्ण-विषयं पूर्णे किञ्चिन् न मात्य् एव ॥२१॥ [आर्या]
न सतः स्वार्थापेक्षा किन्तु सदा सा परार्थैव ।
तस्माद् विहरति तस्मिन् पर-पर-विज्ञापनं सुखदम् ॥२२॥ [उपगीति]
ज्योतिः-शास्त्रं भवता कृतम् अथ वेदेऽपि निष्णातम् ।
तत् तत् पर-सुख-मात्रापेक्षं तद् इदं निवेद्यं मे ॥२३॥ [उपगीति]
बालो यो मम जातस् तस्माद् अधिकश् च वासुदेवो यः ।
निज-दृक्-सुधया तं तं शीकितुम् आस्तां भवान् करुणः ॥&ldquo;२४॥ [उपगीति]</p></blockquote>
<p>[३२] तद् एतद् आश्रुत्य गर्गः स-गद्गदं जगाद—</p>
<blockquote>
<p>&ldquo;यन्-मना भिक्षुर् आयातस् तद् दाता दित्सति स्वयम् ।
तदा भाग्यं कियद् वर्ण्यं भिक्षोर् दातुश् च कौशलम्? ॥&ldquo;२५॥ [अनुष्टुभ्]</p></blockquote>
<p>[३३] तद् एवम् आत्मने श्लाघमाने मुनि-राजे श्री-व्रजराजः स्व-नियोज्यस्य कर्णे वर्णितवान्, &ldquo;एवम् एवं कुरु,&rdquo; इति, प्रवर्तयामास च मुनिना कंस-दुर्वृत्त-विवर्तित-वसुदेव-वृत्त-संवादम् । [३४] सम्प्रवदमानयोश् च तयोः सोऽपि तत्-प्रयोजनं परामृश्य शुद्धान्तं प्रविश्य निज-निजोत्सङ्ग-सङ्गतीकृत-बाले अम्बाले पुरो विधाय गन्ध-पुष्पादि-लसित-चामीकर-भाजन-करः परम-किङ्करः सहसा रहसाससाद ।</p>
<blockquote>
<p>वीक्ष्याथ मात्रोर् उरसि प्रसञ्जिताव्
अत्यर्भकौ दूरत एव ताव् ऋषिः ।
जवाद् उदस्थान् मणि-मन्त्रवत् प्रभोः
प्रभाव एवादृतये न विस्तृतिः ॥२६॥ [उपजाति १२]</p></blockquote>
<p>ततश् च,</p>
<blockquote>
<p>मातृ-युग्म-ललिताङ्ग-लालितौ
वीक्ष्य कृष्ण-धवलौ स बालकौ ।
निर्निमेष-दशया दृशोर् जलं
रोद्धुम् ऐष्ट नितरां न तापसः ॥२७॥ [रथोद्धता]</p></blockquote>
<p>[३५] अथ सङ्कोचं विधाय सन्निधाय मातृभ्याम् आत्मनात्मजाभ्यां च मौनेनैवानामि मुनि-वरः । सोऽयम् उच्चकैर् आशीशिषच् च, यथा,</p>
<blockquote>
<p>&ldquo;पित्रोः प्रतिस्वं कुलयोस् तदीययोः
सम्बन्धि-बन्धु-प्रकरे जगत्य् अपि ।
आनन्द-दाता भव नन्द-नन्दन,
त्वं तद्वद् अप्य् आनकदुन्दुभेः सुत! ॥२८॥ [इन्द्रवंशा]</p></blockquote>
<p>[३६] ततश् च, तद्-एक-सर्गे गर्गे व्रजेश्वर-याचनतः स्वासनम् आगते पुरतः किञ्चिद् दूरतः-</p>
<blockquote>
<p>सितासितैकैक-पुष्प विष्णुक्रान्ताद्वय-प्रभे ।
ते रोहिणी-यशोदाख्ये तनयाभ्यां विरेजतुः ॥२९॥ [अनुष्टुभ्]</p></blockquote>
<p>[३७] ततो मुनेर् आदेशतस् तेऽप्य् उपविविशितुश् च । श्री-गर्गे च तयोर् आवेशित-धीन्द्रिय-वर्गे, व्रज-क्षिति-पतिः क्षणं प्रतीक्ष्य साञ्जलि-गिराभिलषितं व्यञ्जितवान्—</p>
<blockquote>
<p>&ldquo;योग्य एव पर-योग्यताकरस्
तादृशत्वम् अपि वेद-वेदजम् ।
त्वं तु वेद-विदुषां वरस् ततः
संस्कुरु द्विज-जनुस् तनू अमू ॥&ldquo;३०॥ [रथोद्धता]</p></blockquote>
<p>[३८] गर्ग उवाच—&ldquo;भवन्तो यदु-बीज्यत्वेऽपि वैश्यततीज्य-मातृ-वंशान्वयितया तद्-गुरु-पदव्यागतैर् एव कर्म कारयितव्याः न तु मया ।&rdquo;</p>
<p>[३९] व्रजराज उवाच—&ldquo;भवेद् एवं, किन्तु क्वचिद् उत्सर्गेऽप्य् अपवाद-वर्गं बाधतेऽधिकारि-विशेष-श्लेषम् आसाद्य, यथैवाहिंसा-निवृत्त-कर्मणि बद्ध-श्रद्धं प्रति यज्ञेऽपि पशु-हिंसां । तस्माद् भवतां ब्राह्मण-भावाद् उत्सर्ग-सिद्धा गुरुता श्रद्धा-विशेषवताम् अस्माकं कुले कथं लघुताम् आप्नोतु? तत्रापि भवतः सर्व-प्रमाणतः समधिकता समधिगता, तस्माद् अन्यथा मा स्म मन्यथाः । एतद् उपरि निज-पुरोहितानाम् अपि हितम् अपिहित-महसा करिष्यामः ।&rdquo;</p>
<p>[४०] गर्गः पुनर् अतिगोपनाय स-विचारम् उवाच—&ldquo;तत्रापि खलः स खलु देवकी-तोक-हन्ता दुर्मन्ता देव्याः शंसनेन नृशंसः कंसः पुनर् आगताशङ्कः स्यात्। यस्माद् यादव-गुरुतया पुरु-प्रसिद्धः सोऽयम् अन्य-वर्गजम् अमुं समस्कुरुत, तस्माद् एव वसुदेव-कृतोपासनया नूनम् अनया देव्या स्वेन विनिमितः स बालस् तत्र वर्तते, गीर्वाण-वाणीनाम् अमृषाभावाद् इति । तदा निःषमम् इदम् अतिदुःषमं स्यात् ।&rdquo;</p>
<p>[४१] अथ व्रजराजस् तु मनाग् विमनायमान इवासीत् । पुनर्, अनेन स्वस्ति-वाचनादिके कृते सर्वं शस्तं भवेद् इति विभाव्य प्रोवाच—&ldquo;यस्मात् तव सङ्ग एव स-मङ्गलस् तस्मात्,</p>
<blockquote>
<p>अलक्षितोऽस्मिन् रहसि मामकैर् अपि गो-व्रजे ।
कुरु द्विजाति-संस्कारं स्वस्ति-वाचन-पूर्वकम् ॥ [भा।पु। १०.८.१०] इति ।</p></blockquote>
<p>[४२] गर्ग उवाच—&ldquo;भवतु, भवद्-इच्छया यदृच्छया मङ्गलं सङ्गमयिष्यते । ततः समय-सम्मतत्वाद् आपाततस् तु नाम-करणम् एव करवाणि&rdquo; इति स्वस्ति-वाचनाद्य् आचर्य प्रोवाच तत्राग्रजम् उद्दिश्य, यथा-</p>
<blockquote>
<p>&ldquo;ईर्येत प्रणयादि-सद्-गुण-गणैर् एतं तथा बन्धुता
मुख्यं लोकम् अशेषम् एष रमयन् रामो, बलित्वाद् बलः ।
किं चायं भवद्-आदि-शूर-तनयादीनां यदूनां गणं
सङ्क्रक्ष्यत्य् उभयत्र भाव-तुलया स्वं तेन सङ्कर्षणः ॥&ldquo;३१। [शार्दुल]</p></blockquote>
<p>[४३] अथानुजम् उद्दिश्य,</p>
<blockquote>
<p>&ldquo;शुक्लो रक्तः पीत इत्य् आदि-वर्णास्
तत्-तद्-भावाद् अस्य तत्-तद्-युगेषु ।
तत्-तन्-मूल-श्यामतैकात्म्य-योगाज्
जन्मन्य् अस्मिन् कृष्ण-नामायम् अस्ति ॥३२॥ [शालिनी]</p>
<p>&ldquo;युष्मत्तो जन्मतः पूर्वं वसुदेवात् तवात्मजः ।
जातो यस्मात् ततो वासुदेव इत्य् अपि गीयते ॥३३॥ [अनुष्टुभ्]
&ldquo;नामानि यानि गुण-कर्म-निबन्धनानि
रूपाणि च प्रतिदिशं निखिल-स्तुतानि ।
साकल्यतो नहि वयं यदि तानि विद्मो,
जानन्ति तर्हि न परे त्व् इति पौनरुक्त्यम् ॥&ldquo;३४॥ [वसन्ततिलका]
सानन्दं नन्द-राजेन तदा मुनिर् अगद्यत- ।
&ldquo;लग्नं हृदि न लग्नं नः, सर्वज्ञस् तद् भवान् गतिः ॥&ldquo;३५॥ [अनुष्टुभ्]</p></blockquote>
<p>पुनश् च—</p>
<blockquote>
<p>&ldquo;ईक्षतां भगवन्न् अस्मै भवान्,&rdquo; इति निवेदितः ।
गर्गस् तस्मै राध्यति स्म प्रहसन् महसान्वितः ॥३६॥ [अनुष्टुभ्]</p></blockquote>
<p>[४४] &ldquo;तद् एतद् अस्माकं खमाणिक्यनाम्नि ज्योतिर्ग्रन्थे प्राग् एव निरुपितमस्ति ।</p>
<blockquote>
<p>उच्चस्थाः शशिभौमचान्द्रिशनयो लग्नं वृषो लाभगो
जीवः सिंहतुलालिषु क्रमवशात् पुषोशनोराहवः ।
नैशीथः समयोऽष्टमी बुधदिनं ब्रह्मर्क्षमत्र क्षणे
श्रीकृष्णाभिधमम्बुजेक्षणमभूद् आविः परं ब्रह्म तत् ॥ इति ।
&ldquo;वृषकन्यातुलामीनराजेषु स्फुटमुच्चगाः ।
सोमसौम्यशनिक्षौणीसुतास्तज्जन्मनि स्थिताः ॥३७॥ [अनुष्टुभ्]
यस्माद् विश्वावसौ वर्षे जन्म त्वज्जन्मनः शिशोः ।
विश्वमेव वसु श्रीमद् भवितामुष्य तुष्यतः ॥३८॥ [अनुष्टुभ्]
रोहिण्यां जन्मना रोहिण्ययुतानामसौ पतिः ।
वृषलग्नं च तत्रासीद् वृषकोटीशिता ततः ॥३९॥ [अनुष्टुभ्]
आयतिश्चास्य भविता सदैवायतिमत्य् अतः ।
आयत्यां मुनयोऽप्य् अस्मिन् कुर्युर्मनस आयतिम् ॥४०॥ [अनुष्टुभ्]
एष वक्ष्यति शास्त्राणि शस्त्राण्य् अप्य् आत्मतेजसा;
अनिष्टहृद् अमित्राणां मित्राणां च व्रजाधिप ॥४१॥ [अनुष्टुभ्]
भवतोर्भविता भव्यमस्माद् इति वृथा कथा ।
भावत्कानां च तद् भव्यं भवस्य च भवस्य च ॥४२॥ [अनुष्टुभ्]
अस्याश्चर्या चर्या वहति बहुनां कुतुहलं बहुलम् ।
ससुरान् असुरान् दुन्वन् भवति सुराणां पुराप्य् असाव् अविता ॥४३॥ [उद्गीति]
सहजप्रेम्णां भवताम् अमुना किं तारणं चित्रम्?
तान् अपि कृत्रिमहार्दान् सर्वान् निस्तारयेद् एषः ॥४४॥ [आर्या]</p>
<p>&ldquo;तस्मान् नन्दात्मजस् ते यद् अपि हरि-समः सर्व-साद्गुण्य-वृत्त्या
सर्वत्रेमं तथापि स्व-महिम-विभव-ख्यातिभिः पालय त्वम् ।
वश्यं कुर्वन् स्व-देवं हरिम् अमुम् अपि तं स्वाङ्गजं निर्मिमीषे
तद् वीर त्वां विना न स्वयम् अयम् अयते स्वैरतां स्वावनाय ॥&ldquo;४५॥
[शार्दुलविक्रीडितम्]</p></blockquote>
<p>[४५] &ldquo;तद् एवं भवद्भिः स्व-देवेन तुल्य-गुणिन्य् अस्मिंस् तन्-नामान्य् एव कामं गणनीयानीति सङ्क्षेपेणार्थ-निक्षेपः ।&rdquo;</p>
<p>[४६] तद् एवम् आकर्ण्य जोषं जुषमाणे तु व्रज-राजे, मुनिः पुनर् उवाच—&ldquo;व्रज-राज, भवद्-इच्छया वयम् एवागम्य चागम्य चानयोर् द्विजाति-संस्कारान् करिष्यामः, किन्तु कर्ण-वेध-चुडा-करणे न सम्भवतः । पश्य चाभ्यर्णतः सुक्ष्मतया कर्ण-च्छिद्रम् अस्ति, केश-लवस्यापि लवः स्फुटं न सम्भवतीति, ततश् चान्न-प्राशन-मात्रं भवद्भिर् आचर्यम् । सावित्र-समावर्तन-विवाह-वृत्तं तु न स्वयम् उद्यम-पात्रं कार्यं, किन्तु समय-ज्ञैर् असमय-ज्ञैर् अस्माभिर् एव&rdquo; इति ।</p>
<p>[४७] ततश् च क्षणं मुनिताम् एव व्यवस्यन् मुनिस् तौ पश्यन् वश्य-मना बभूव । ततश् च,</p>
<blockquote>
<p>यद्यपि पित्रोः स्नेहान्वय-मय-बाल्यैक-तानौ तौ ।
तद् अपि मुनिस् तज् ज्ञानं शङ्कितवान् सङ्कुचन्न् आसीत् ॥४६॥ [उपगीति]
सङ्कोचाद् इव गोप प्रभुम् अनु स मुनिर् विधापयन्न् आज्ञाम् ।
चलितोऽप्य् अलभत तस्मिन् स्थित इव तत्-तत्-परिस्फूर्तिम् ॥४७॥ [आर्या]</p></blockquote>
<p>[४८] चलन-समये तु श्रीमान् व्रजेशः स्वयम् अनुव्रज्य बालकाभ्याम् अभ्यवादयत । स च, &ldquo;स-गवे सह-पुत्राय स्वस्ति तेऽस्तु व्रजाम्य् अहम्&rdquo; इति व्यक्तम् उक्तवान् ।</p>
<p>[४९] ततश् चात्मनो महता सुप्रजस्त्वेन व्रज-राजः स्वान्तर् एवम् आत्मानम् आमन्त्र्य वदन् ननन्द,</p>
<blockquote>
<p>&ldquo;पुत्रो लब्धः सुचिराद् इष्टः स महद्भिर् एवम् आदिष्टः ।
अस्मात् पूर्णानन्दान् मनुष्व ननु नन्द-पूर्णोऽस्मि ॥&ldquo;४८॥ [आर्या]</p></blockquote>
<p>[५०] अथ मुनये स दाक्षिण्याय स-दक्षिणानां गवाम् अयुतं प्रयुतं च गोपैर् इन्द्रगोप-वर्णानां स्वर्णानां परोक्षं विहापयामास, &ldquo;यथेच्छं स्वीय-परकीय-यज्ञ-योग्यं क्रियताम् इदम्&rdquo; इति ।</p>
<p>[५१] अथ निज-द्विज-स्वजन-वर्गान् आहूय च भूयः प्रकटम् एव विशङ्कट-तत्-तन्-नाम-करण-पर्वणा सर्वान् आनन्दितवान् इति ।</p>
<p>[५२] तद् एवम् अवधारयन् मधुकण्ठः सह-विस्मय-गद्गद-कण्ठम् आह स्म,</p>
<blockquote>
<p>नाम्ना प्रसिद्धिम् अन्यस्य प्रसाधयति नाम-कृत् ।
अहो कृष्णस्य तत्-कर्ता गर्गस् तेन प्रसिध्यति ॥४९॥ [अनुष्टुभ्]</p></blockquote>
<p>[५३] अथ मधुकण्ठश् चिन्तयामास, &ldquo;तस्मान् नन्दात्मजस् ते यद् अपि हरि-समः&rdquo; इति यद् उक्तम्, तत् तु युक्तम् एव, नारायण-समो गुणैः [भा।पु। १०.८.१९] इति हि श्रीमद्-भागवत-स्थं तद् वाक्यम् अपीदृशं दृश्यते, तत्-पुरुष-बहुव्रीहिभ्यां श्लिष्टत्वाद् अस्याधिकत्वं च लक्ष्यते इति । [५४] प्रकटं चोवाच—ननु नाम-करणं विशिष्य न प्रोक्तम् अन्न-प्राशनं तु न किञ्चिद् अपीति । तच् च तच् च स्तूयमानतया प्रस्तूयताम् ।</p>
<p>[५५] स्निग्धकण्ठः सहासम् आह स्म—</p>
<blockquote>
<p>तन् नाम-करणं चान्न-प्राशनं च व्रजे महः ।
यातम् अस्मन्-मनो-राज्यं न पृथक् स्तोतुम् ईश्महे ॥५०॥ इति । [अनुष्टुभ्]</p></blockquote>
<p>[५६] तद् इदं प्रोच्य पुनः सानन्दम् उवाच—ततः श्रूयताम् उत्तर-वृत्तान्तः-</p>
<blockquote>
<p>यदवधि गर्गः प्रययौ व्रज-सदनान् नाम निर्माय ।
क्रमतस् तदवधि पृथुकाव् अभिमान्येते स्म तेन स्वैः ॥५१ [उपगीति]</p></blockquote>
<p>यथा—</p>
<blockquote>
<p>उत्कर्णता-निशमनं नयनाभिमुख्यं
स्व-भ्रातृ-नाम्नि च निजाह्वय-भाण-रीतिः ।
तत्-तद्-विविक्तिम् अभि झङ्कृति-माधुरी च
स्वान् अत्र कृष्ण-बलयोर् बलवत् पुपोष ॥५२॥ [वसन्ततिलका]
उदीक्ष्य मधुरं मुखं सुख-चरिष्णु कृष्णाख्यया
तदा जनक-दिष्टया तनयम् इष्टम् आहूय तम् ।
तदीय-कल-हुङ्कृतीर् अपि निशम्य रम्याकृतीः
प्रसूर् अमृत-भृत्-प्रभा जगति शर्म सा निर्ममे ॥५३॥ [पृथ्वी]
अथाव्रजद् द्रुतम् इव रिङ्ग-रङ्गतां
तयोर् व्रजेश्वर-सदनाङ्गन-क्षितिः ।
समेत्य तौ चरण-चरार्भका मुहुर्
विलेभिरे सुखम् अभिलेभिरे ततः ॥५४॥ [रुचिरा]</p></blockquote>
<p>[५७] अत्र गायन्ति चाद्यापि-</p>
<blockquote>
<p>&ldquo;रिङ्गन-केलि-कुले जननी-सुख-कारी । व्रज-दृशि सुकृत-स्फुरद्-अवतारी ।
वलयित-बाल्य-विलास जय बल-वलित हरे! ॥ध्रु ॥
किङ्किणि-गण-रणने हृदये रुचि-धारी । पद-युग-चालन-कुतुक-विहारी ॥
गोरस-कीर्णि-भवे पङ्के लघु-चारी । वारण-कारण-वाग् अतिचारी ॥
अकलित-जन-मिलने तस्माद् अपसारी । जननीं प्रति गति-चापल-भारी ॥
जननी-स्तन-वसने भय-भाग्-अनुहारी । तत्र पयो-रस-विसराहारी ॥
वपुषि मृदा मलिने मृदुताम् अपहारी । जननी-कर-कृत-मृजया हारी ॥
अपि तन्द्रावलने स्तनपाम् अनुकारी । जननी-स्मित-पतद्-अमृतासारी ॥&ldquo;५५ इति</p></blockquote>
<p style="text-align: right">
> [मात्रासमक]</p>
<p>ततश् च,</p>
<blockquote>
<p>वर्ष-पञ्चकम् अनु स्खलेद् वयस्
तत् तु तत् त्रयम् अनु द्वयोस् तयोः ।
किन्तु न स्खलति तत्-किशोरता
या गतागमि-दशा-तिरस्करी ॥५६॥ [रथोद्धता]</p></blockquote>
<p>[५८] यथानन्तरम् आह—</p>
<blockquote>
<p>कालेनाल्पेन राजर्षे रामः कृष्णश् च गोकुले ।
अघृष्ट-जानुभिः पद्भिर् विचक्रमतुर् ओजसा ॥ [भा।पु। १०.८.२६] इति ।</p></blockquote>
<p>[५९] यथा च शम्बर-गृहात् प्रथम-वयसः प्रद्युम्नस्यागमन-समये प्राह—कृष्णं मत्वा स्त्रियो ह्रीता निलिल्युस् तत्र तत्र ह [भा।पु। १०.५५.२८] इति । तत्र च—</p>
<blockquote>
<p>न नव्याद् यौवनाद् अन्यावस्था तस्येति यन् मतम् ।
वर्जयत्य् अङ्ग-वृद्धिं तन्, न माधुर्य-समर्जनम् ॥५७॥ [अनुष्टुभ्]</p></blockquote>
<p>[६०] यतः प्रियजनभावभावित एव तस्याविर्भाव इत्य् अवादि स्म । तत्र तद्-भावो यथा-</p>
<blockquote>
<p>उत्कण्ठा वष्टि तृप्तिं स्थवयितुम् अभितः सा तु शश्वत् कृशन्ती
ताम् एवोच्चैर् बकारेः स्थवयति झटिति प्रेम-भाजां जनानाम् ।
यद्यप्य् एवं तथापि प्रथमज-वयसस् तूर्ध्वगां तत्-तद्-ईहां
नोष्टस् ते सुष्ठु किन्तु प्रसृमर-मधुरिम्ण्य् एव तां निर्मिमाते ॥५८॥</p></blockquote>
<p style="text-align: right">
> [स्रग्धरा]</p>
<p>[६१] अथ कालेनाल्पेन इत्य् आदौ लीलायाः साधु-रीति-मधुरतास्वाद्यताम् । [६२] तत्र गति-शिक्षा यथा—</p>
<blockquote>
<p>हस्त-त्याग-मये नव्ये संस्तव्ये गति-शिक्षणे ।
पुत्रे स्खलति सा जीयान् मातुः पुत्रस्य च त्वरा ॥५९॥ [अनुष्टुभ्]
द्वित्र-क्रमं गतः कृष्णश् चलितः स्खलने रुदन् ।
पुत्र पुत्रेति चुम्बन्तीम् अम्बाम् आलोलयन् मुहुः ॥६०॥ [अनुष्टुभ्]
किञ्चिद् दूरं यद् आनञ्च स्वक-तेजः-प्रपञ्चकः ।
स्थिरीभूय प्रसू-वक्त्रं स-स्मितं स व्यलोकत ॥६१॥ [अनुष्टुभ्]
दूरं मातुर् यदा याति तदासौ मन्थरायते ।
समीपं तु यदा तर्हि स्मयमानो द्रुतायते ॥६२॥ [अनुष्टुभ्]</p></blockquote>
<p>[६३] गीः-शिक्षा यथा—</p>
<p>प्रथमम् अग्रजस्य तुण्ड-पुण्डरीके ।</p>
<p>क्षरद्-अक्षर-मधु-मधुरे जाते ॥६३॥<sup id="fnref:3"><a href="#fn:3" class="footnote-ref" role="doc-noteref">3</a></sup></p>
<p>[६४] तद्-अनुजातम् अपि धात्र्या लापयामास । यत्र च—</p>
<blockquote>
<p>&ldquo;मा मा ता ता&rdquo; इति वचः पठन् नन्द-तनूजनुः ।
आनन्दार्थम् अभूत् पित्रोर् व्रजस्य निखिलस्य च ॥६४॥ [अनुष्टुभ्]
अर्धोदितानां दन्तानाम् अक्षराणां तथा ततिः ।
चित्रीयामास कृष्णस्य यत्राचित्रीयत प्रसूः ॥६५॥ [अनुष्टुभ्]
&ldquo;ईशीथाः किं जगत्याम्?&rdquo; &ldquo;ओम्&rdquo; &ldquo;बन्धून् पास्यसि नः किम्?&rdquo; &ldquo;ओम्&rdquo;
इत्य् आदि मातृ-सुतयोः संवादवद् अभूद् इह ॥६६॥ [अनुष्टुभ्]
अज्ञात-वाचं शुकवत् पठन्तं
विशेष-पृच्छा-कृति-तर्जनीकम् ।
धात्री-जनाध्यापित-वाक्-प्रचारं
व्रजस्य भाग्यं परितः स्मरामि ॥६७॥ [उपजाति ११]
नाम-ग्राहं तदा प्राह रामः कृष्णं शनैः शनैः ।
कृष्णो रामम् अथार्येति मातॄणां परिशिक्षया ॥६८॥ [अनुष्टुभ्]</p></blockquote>
<p>तदा च—</p>
<blockquote>
<p>पृच्छन्त्या वृद्धयाङ्गानि यदा किम् अपि पृच्छ्यते ।
तदाम्बा-शिक्षया बालः स तां मुहुर् अताडयत् ॥६९॥ [अनुष्टुभ्]</p></blockquote>
<p>[६५] अथ भ्रातृ-द्वयम् अपि मिथः किञ्चिद् वदति स्म, यथा—</p>
<blockquote>
<p>&ldquo;आगच्छ खेलां गच्छाव ।&rdquo; &ldquo;माता कोपं करिष्यति&rdquo; ।
&ldquo;न कुर्याद्,&rdquo; इति तौ बालौ कृष्ण-रामौ समूचतुः ॥७०॥ [अनुष्टुभ्]</p></blockquote>
<p>[६६] अथ बाल्यचापल्यं चावकल्यताम्-</p>
<blockquote>
<p>दंष्ट्रां धित्सति दंष्ट्रिणः फणि-पतेर् उद्यत्-फणां शृङ्गिणः
शृङ्गं प्रज्वलद्-अर्चिषं हुत-भुजः कोटिं च खड्गादिनः ।
इत्थं भ्रातृ-युगं निवर्तितम् अपि प्रागल्भ्यम् एवासदन्
मात्रोस् तेन समस्त-विस्मृतिर् अभूद् गेहेऽपि देहेऽपि च ॥७१। [शार्दुल]
&ldquo;दूरम् अञ्च न हि चञ्चल स्फुटं
तत्र कोऽपि वरिवर्ति भीषणः ।&rdquo;
एवम् एष जननी-गिरा पुनस्
तत्-कृते कुतुकितां दधे शिशुः ॥७२॥ [रथोद्धता]
शिशुना भीष्म-ग्रहणे स्थाने मातुर् भयं यतो माता ।
कवयस् त्व् इदम् अनुमिमते तेजस्वित्वस्य बीजं तत् ॥७३॥ [आर्या]
यं यं पदार्थम् अतितीव्रम् इयं प्रयाति
भ्रातृ-द्वयी, स च स च प्रतिभाति सौम्यः ।
अत्रानुमान-विदुरा निरनैषुर् एतद्
युग्मं भविष्यति सदा कलि-नाशनाय ॥७४॥ [वसन्ततिलक]</p></blockquote>
<p>[६७] अथ क्रमेण मातृ-वञ्चनी बुद्धिर् अप्य् उद्बुद्धा । यत्र यत्र स च स च,</p>
<blockquote>
<p>&ldquo;नैव नैव चल चञ्चल रे रे,&rdquo;
वाक्यम् एतद् अवकर्ण्य जनन्याः ।
मायया स्म परिवृत्य हसित्वा
तां निवर्त्य लषिते वरिवर्ति ॥७५॥ [स्वागता]</p></blockquote>
<p>[६८] अल्प-हीन-हायन-वयस्त्वे तु जाते यत्र कुत्रचित् क्रीडनाय निर्गच्छन्तौ न सम्भालयितुं शक्येते । सम्भालितौ च तौ कुतो लीयेत इति नावधारयितुं पार्येते। [६९] अथ जननी-द्वयम् उभयतो वर्त्मावृत्य परितश् च धात्रीर् अवधान-विधात्रीर् वितत्य द्रवन्तौ तत्र-भवन्तौ गृह्णाति । [७०] ततो रुदन्तौ हसन्तौ च तौ गृहान्तरानीताव् उद्वर्तनादिना वेष-परिवर्तनादिना च स्तन-पायनादिना शायनादिना च रोचयति ।</p>
<p>[७१] तद् एवं वर्णनम् आकर्णयत्सु सभासत्सु प्रहसत्सु श्रीमद्-व्रज-पुरन्दर-कुल-धुरन्धर-किशोर-वरे चानवरजेन सह दर-स्मित-सुन्दरतर-वदनतया नेत्रादरणीये सति समापनाय पुनर् उवाच स्निग्धकण्ठः—</p>
<blockquote>
<p>ईदृशस् तनयो जातस् तव गोपाधिनायक ।
बाल्यावलित-चापल्याद् अपि यो मुनि-मोहनः ॥७६॥ [अनुष्टुभ्]</p></blockquote>
<p>[७२] अथ कृत-सुख-प्रथायां कथायां वृत्तायाम्, अन्य-दिनवत् कथकान् स प्रसाधनं सेधयामास शुभ-चरित्री-व्रज-धरित्रीशः ।</p>
<p>इति श्री-श्री-गोपाल-चम्पूम् अनु</p>
<p>विशङ्कट-शकट-विघट्टनादि-विचित्र-बाल्य-चरित्रं नाम</p>
<p>षष्टं पूरणम्</p>
<blockquote>
<p>॥६ ॥</p></blockquote>
<p>(७)</p>
<p>७।
अथ सप्तमं पूरणम्</p>
<p>८।
बाल्य-लीला-चौर्य-शौर्यं
[१] अथ दिनान्तरवत् प्रभातान्तः प्रभातायां सभायां मधुकण्ठ उवाच—स्निग्धकण्ठ, लीलान्तरेण निदिग्ध-चित्तो भव ।</p>
<p>[२] अथ वर्ष-जाते जाते नभस्ये मासि सर्व-सम्पन्-मयं जन्म-दिनम् आयातम् । तत्र च गर्गोपदेश-वर्गोपाश्रया कृष्णस्य जन्म-तिथि-पूजा पूर्यते स्म । यत्र च व्रज-क्षिति-पतिना प्रशस्त-वाचनादि-पूर्वकापूर्व-पर्व प्रवर्तयामास । यथा—</p>
<blockquote>
<p>वेदैर् वाद्यैः प्रगीतैर् नटन-पटिमभिः मन्त्र-पूर्वाभिषेकैः
स-प्रीत्य्-आदान-दानैः प्रमद-कल-कलैर् यज्ञ-विज्ञ-प्रयोगैः ।
षट्-तिल्यादि-प्रकारैर् मृद्-अगुरु-रस-धान्यादि-भव्याभिमर्शैर्
मत्स्यादीनां प्रमोकैर् अजनि जनि-तिथिर् गोप-राजाङ्गजस्य ॥१॥ [स्रग्धरा]</p></blockquote>
<p>किन्तु,</p>
<blockquote>
<p>क्रमेण वृद्धिर् वर्षाणां यथा नन्दात्म-जन्मनः ।
तथा तत्-पर्वणोऽप्य् आसीत् स्फुटं यद्-अभिदा द्वयोः ॥२॥ [अनुष्टुभ्]
कृष्ण-भोजनम् अन्नं यत् कृष्णाच्छादनम् अंशुकम् ।
तत्-तन्-नाम्ना प्रचारोऽभूत् तस्य तस्य व्रजे ततः ॥३॥ [अनुष्टुभ्]</p></blockquote>
<p>[३] तद् एवं हर्षेण वर्षे गणिते, कदाचिद् वर्षियः-प्रभृतिषु स्त्री-पुंसेषु तत्-तत्-कृति-व्यापृतेषु निजोत्सङ्गेन बाल-गोपालः स्व-मन्दिरालिन्दे जनन्या लाल्यते स्म, यथा—</p>
<blockquote>
<p>मुखे मुखं लगयति चुम्बति स्म तद्
वृथा कथाः कथयति तेन दुर्गमाः ।
हसत्य् अथो हसति च तत्र बालके
व्रजेश्वरी सुख-शत-सिक्तताम् अगात् ॥४॥ [रुचिरा]</p></blockquote>
<p>[४] ततश् च पूर्व-पूर्व-निहिंसनात् प्रजात-मति-भ्रंशेन धैर्य-रहिततया कंसेन प्रहितः सुमनसाम् अहितः सुर-वर्त्मनि दूरतः स्थितस् तृणावर्तस् तं तथा वर्तमानं ददर्श विममर्श च । सोऽयम् एव तोयद-वर्णः पृथुकः पृथु-गृहालिन्दं विन्दमानाया मातुर् अङ्के वर्तत इति शङ्के ।</p>
<p>[५] तद् एवम् अधुना सर्वं धुनानः साम्बालम् एव बालं सुर-वर्त्मनि वर्तयाणि । किन्तु पूतना नूतन-तनु-कलनया, शकटश् च शकटाविष्टामूर्तता-वलनया छलयितुम् इष्टेनाप्य् अनेन दिष्टान्तम् आप्यते स्म । तस्माद् अहं तद्-उभयेतर-वात-रूपेण प्रविशामि इति ।</p>
<p>[६] तदा च सदा तद्-अवसरम् अनुसरन्ती तु योग-माया तद्-वपुर्-योगम् आयाता, मातुः पृथग्-भावाय स्व-वैभवम् आविर्भावयामास । येन च तद्-अम्बा कोमल-नील-कमलायमान-कलेवरस्यापि तस्य भारम् असहमाना विस्मयमाना चान्यस्य तद्-भारासहतया सहसा भूमाव् एव तं धृतवती, ध्यातवती च जगताम् अन्तर्यामि-पुरुषम् । अतिभीता च तद्-उपद्रव-बाधनाय तद्-आराधनाय व्यग्र-चित्ता बभूव ।</p>
<p>[७] तृणावर्तस् तु वातावर्तेन वर्तमानः सुर-वर्त्मनि तं च वर्तयन् गल-ग्रह-पाशम् इव सञ्जग्राह । गोष्ठम् अपि कष्टद-कर्करादि-वृष्टिभिर् नष्ट-प्रायतया घट्टयामास । यत्र च त्रसम् अत्रसम् अपि सर्वं वित्रस्तम् अस्ति स्म । ततश् च,</p>
<blockquote>
<p>तमोभिर् आवृतं सर्वं बहिर् एव न केवलम् ।
जनानाम् अन्तरं चासीत् तृणावर्त-प्रवर्तने ॥५॥ [अनुष्टुभ्]</p></blockquote>
<p>[८] तेन तु दुर्जनेन तदैवम् अन्यूनानां जन्यूनाम् अजन्ये जन्यमाने तत्र वित्रस्ताः प्रजाः प्रजजल्पुः, यथा—</p>
<blockquote>
<p>उत्सर्पत्-कर्परांश-व्रण-जनक-जवः श्रोत्र-दृक्-तर्ज-गर्ज-
ध्वानस् त्रुट्य्-उत्कुठेषु प्रकट-कट-कटेष्व् अर्धयन् वायुर् आयुः ।
गोष्ठं कोष्ठं च भिन्दन्न् नटति बत हहा हन्त किं तत्र वृत्तं
यत्रास्ते नील-पङ्केरुह-दल-तुलना लालिताङ्गः स बालः ॥६॥ [स्रग्धरा]</p></blockquote>
<p>श्रीमन्-नन्द-देव-मन्दिरे तु—</p>
<blockquote>
<p>उपद्रवेऽस्मिन्न् अधि यद् दधे सुतं
तं तत्र नापश्यद् असौ व्रजेश्वरी ।
गवाधिक-स्निग्धतरापि या तदा
विचार-लोपाद् वलते स्म गो-तुलाम् ॥७॥ [उपजाति ११]
उपप्लव-मरुत्-प्लवेऽभजति तत्र पुत्रास्तिताम्
अवीक्ष्य पशुपेश्वरी बत जगाम यां व्यग्रताम् ।
हहा विगत-तर्णका बुधित-लोक-भाषादिका
यदि स्फुरति नैचिकी क्वचन काचिद् ऊहते ताम् ॥८॥ [पृथ्वी]</p></blockquote>
<p>[९] तदा च ताम् आरभ्य जन-रोदन-परम्परया परितः प्रसर्पणाद् अमन्देन तद्-आक्रन्देन सर्व-गोकुलम् आकुलं बभूव । [१०] अविगणय्य च तादृशं विसदृशम् उपद्रवं सद्रवम् एवागम्यागम्यापार-दुःख-वार-वारां निधौ सर्वे ममज्जुः । तत्र च—</p>
<blockquote>
<p>तृणावर्त-हृते कृष्णे मातुर् भारायिता तनुः ।
तदीयानां यथा सासीद् उभयेषां यथा त्रुटिः ॥९॥ [अनुष्टुभ्]</p></blockquote>
<p>[११] ततश् च, सर्वासु निर्विशेषं रोदन-वशतां विशन्तीषु, हा रोहिणि, द्रोहिणि, किं करिष्यामि? कथं तम् अनवलोक्य मरिष्यामि? कथं वा व्रज-राज-दिशि मुखं वितरिष्यामि इति पर्यन्तं पर्यन्त-दशावसानम् अनु यः खल्व् अशेष-विलापनः प्रसू-विलापः । स पुनर् अवकलितः सहसा घृतम् इव विलालयति हृदयम् । कथं कथयितुम् ईश्यते? इत्य् अलम् अतिप्रसङ्गेन इति मधुकण्ठः स्वस्य सर्वस्य च वैवश्य-वश्यताम् आशङ्क्य मङ्क्षु सङ्कथयामास,</p>
<p>[१२] नभसा हृतस्य सुजातस्य श्रीमन्-नन्द-जातस्य तस्य बन्धूनाम् अवगाढ-दुःसह-साद-सिन्धूनां सहसानुकूलं कूलम् आसन्नम् । तथा हि,</p>
<blockquote>
<p>बाल्य-स्वभावेन बलानुजन्मा<br>
बलान् निजग्राह गलं तदीयम् ।
तदातिगाढं स च पीडितस् तौ <br>
मेने भुजौ पाशि-भुजङ्ग-पाशौ ॥१०॥ [उपजाति ११]
भुजापीडनवत् तस्य भारश् च ववृधे शिशोः ।
वोढुं त्यक्तुं च रोद्धुं च नाशकद् दानवाधमः ॥११॥ [अनुष्टुभ्]
तदा च माल्य-हरतानर्हावस्थेन चामुना ।
स भार-हारतां प्राप्तः स्व-प्राण-हरतां गतः ॥१२॥ [अनुष्टुभ्]</p></blockquote>
<p>यथा,</p>
<blockquote>
<p>माल्य-बुद्ध्याहिवल् लोम-पटल-भ्रान्त्या तम् ऋक्षवत् ।
कृष्णोऽववेष्टद् आत्माङ्गं वातूलः कथम् उज्झतु? ॥१३॥ [अनुष्टुभ्]</p></blockquote>
<p>यथा च,</p>
<blockquote>
<p>तृणावर्ते रुद्ध-कण्ठे तच्-छ्वासा रुद्धतां गताः ।
तदैव च बहिर् वातास् तत् किं तस्य त एव ते? ॥१४॥ [अनुष्टुभ्]</p></blockquote>
<p>[१३] अथाकाशावकाशात् प्रस्तर-कृतास्तरणायाम् अङ्गण-स्थल्याम् अतिविस्तीर्णं महा-घोष-बधिरी-कृत-घोषं तद्-वपुर् निपपात । निपत्य च मूर्तिमन् मूर्तिकम् अपि श्लथ-सन्धि-बन्धी-भूतम् अदृश्यत । ततश् च, तत् तु,</p>
<blockquote>
<p>किम् इदम् अहहहा पपात कस्माद्
इति परिवव्रुर् उपेत्य गोप-रामाः ।
भयम् अधुर् अथ कं निरीक्ष्य रक्षस्
तद्-उपरि बाल-हरिं च मृग्यमाणम् ॥१५॥ [पुष्पिताग्रा]
दनु-सुतम् अलम् उद्विवर्तिताक्षं
शिशुम् अथ वीक्ष्य निरीक्षमाण-नेत्रम् ।
तद्-उपरि सहसा निधाय लत्ताम्
अमुम् उपजह्रुर् अमूर् मुदा जनन्याम् ॥१६॥ [पुष्पिताग्रा]</p></blockquote>
<p>[१४] अथ मन्त्रवत् किञ्चिद् वचनात् पुनर् अमूर् अमुष्याश् चेतनाम् आचिन्वते स्म, यथा,</p>
<blockquote>
<p>मृत्युर् मृतो, मृत्यु-हृतस् तु जीवितस्
तद् एतम् आदत्स्व तनूज-वत्सले ।
इत्य् उक्ति-मन्त्रान्वित-बालकौषधं
विन्यस्य तां प्रत्युदजीजिवन्न् अमूह् ॥१७॥ [उपजाति १२]
शिशुम् उपसद्य यशोदा दनुज-हृतं द्राक् चिचेत लीनापि ।
वर्षाजलम् उपलभ्य प्राणिति जातिर् यथेन्द्र-गोपानाम् ॥१८॥ [गीति]
अथागमन् व्रज-पति-सङ्गता जनाः
स-विस्मयं स-भयम् अदभ्र-सम्भ्रमम् ।
गृहान्तर-व्रजन-विचारणाऽन्यदा
न तर्ह्य् अभूद् यद् अभवद् एक-भावता ॥१९॥ [रुचिरा]
पश्यन्न् अपि तृणावर्तम् अपश्यन्न् इव तं जनः ।
कृष्णम् एवागमद् द्रष्टुं तत्-प्रेमा ह्य् अद्भुतादिजित् ॥२०॥ [अनुष्टुभ्]
स्पृष्टः कम्प्रेण हस्तेन दृष्टः सास्रेण चक्षुषा ।
पित्राथ मातुर् उत्सङ्गाद् अवित्रा शिशुर् आददे ॥२१॥ [अनुष्टुभ्]</p></blockquote>
<p>[१५] ततश् च राक्षस-स्पर्शज-क्षतजादि-शङ्कया,</p>
<blockquote>
<p>निरीक्षितावयव-गणोऽपि मातृभिर्
विलोकितः स तु जनकेन कृत्स्नशः ।
ममेति-धी-पृथु-ममतास्पदं दृशा
स्वया परं न तु परया परीक्ष्यते ॥२२॥ [रुचिरा]</p></blockquote>
<p>[१६] अथ व्यग्रेहिता वृषभान्व्-अग्रेसराः परम-हिताः परस्परम् अपरस्परं कथयाञ्चक्रुः—</p>
<blockquote>
<p>क्वायं हतस् तीव्र-बलः पलाशनः,
क्व तीर्णवान् सोऽयम् अतीव बालकः ।
किं वा स्व-पापेन विहिंस्यते खलः
साधुः समत्वेन भयात् प्रमुच्यते ॥२३॥ [उपजाति १२]</p></blockquote>
<p>[१७] अथवास्माकम् एव भाग्यम् इदम् इति योग्यम् । तथा हि—</p>
<blockquote>
<p>किं नस् तपः पूर्तम् अशेष-सौहृदम्
दत्तं तथेष्टं हरि-तुष्टयेऽजनि ।
रक्षो-गृहीतः पुनर् एष बालकः
स्वयं स्व-बन्धून् सुखयन् यद् आगतः ॥२४॥ [उपजाति १२]
समस्तार्थ-करी विष्णु-भक्तिः साक्षाद् व्रजेश्वरे ।
दृश्यतां मृश्यताम् अन्यत् किं वा बालक-मङ्गलम् ॥२५॥ [अनुष्टुभ्]</p></blockquote>
<p>यतः—</p>
<blockquote>
<p>सर्वदा क्रमते यस्य बुद्धिः सद्-भक्तये हरेः ।
स सदा क्रमते तस्य लक्ष्मीश् च क्रमतेतराम् ॥२६॥ [अनुष्टुभ्] इति ।</p></blockquote>
<p>[१८] देवाश् च स-कौतुकम् इमं श्री-कृष्णाभिप्रायम् उत्प्रेक्षां चक्रिरे ।</p>
<blockquote>
<p>बालोऽहं न परिचिनोम्य् अभद्र-भद्रं
यः क्रोडे कलयति तद्-गलं दधामि ।
तेन त्वं यदि मरणं प्रयासि कः स्विद्
दोषः स्यान् मम तम् अथ त्वम् एव जल्प ॥२७॥ [प्रहर्षिणी] इति ।</p></blockquote>
<p>[१९] ततश् च सर्वानर्वाचीनाभीर-वीराणां सेयं मन्त्रणा जाता, गोष्ठम् इदं दुष्टानाम् अधिष्ठानं वृत्तम्, तस्माद् गृह एव गोपनीयम् इदं बाल-युगलम् इति ।</p>
<p>[२०] ततः शङ्कातिशय-मयं दिन-कतिपयं नाना-क्रीडनकेन क्रीडयमाना मातृ-समाना गोपिका गोपिका बभूवुः । यत्र च बाल-बालिका-कुल-पालिकादयः सदयं समागम्य रम्यं तत्-केलि-कुतूहलं कलयन्ति, यथा—</p>
<blockquote>
<p>क्रीडनानि विविधानि तं सदा
दर्शयन्ति च मुदा हसन्ति च ।
खेलयन्ति च बलेन ता इति
स्वान्तरे परम् अमू अरक्षिषुः ॥२८॥ [रथोद्धता]</p></blockquote>
<p>ततश् च—</p>
<blockquote>
<p>बालेन समम् अन्योऽन्यं प्राबल्यं दर्शयन्न् इव ।
ऊर्ध्वाधो-भावम् आसाद्य सर्वा हासयति स्म सः ॥२९॥ [अनुष्टुभ्]
मातॄणाम् अग्रतो बाहू विक्षिपन् धावति स्म सः ।
दर्शयन्न् इव तेजः स्वं हसन् पाते रुरोद च ॥३०॥ [अनुष्टुभ्]</p>
<p>बलं वा ज्ञानं वा कियद् अभवद् अस्येति विमृशन्
यदा गोपी-सङ्घः किम् अपि मुहुर् आनेतुम् अदिशत् ।
तदा शक्तिं व्यञ्जन् क्व च पुनर् अशक्तिं क्व च शिशुः
स पश्यंस् तद्-वक्त्रं हसति च पुरो हासयति च ॥३१॥ [शिखरिणी]
नामादेशं यदा माता दिशते नयनादिकम् ।
कृष्णश् च कुरुते बाढं चक्रे तस्या न किं तदा? ॥३२॥ [अनुष्टुभ्]
रुदन्तम् इन्दवे मन्थ-गर्गर्यां प्रतिरूपिणे ।
पिण्डेन नावनीतेन वृद्धागर्धयतार्भकम् ॥३३॥ [अनुष्टुभ्]
स्वस्य स्वल्पापहारेऽपि चक्रन्द मणि-हानिवत् ।
कृत्वान्य-मणि-हानिं च प्राहसीद् बाल-कृष्णकः ॥३४॥ [अनुष्टुभ्]
निर्मञ्छनं तव भजाम कुलेशलाल्य
बाल्यातिमोहन बलानुज नृत्य नृत्य ।
इत्य् अङ्गनाभिर् उदितस् थि थि थित्थि थीति
कॢप्तेन ताल-वलयेन हरिर् ननर्त ॥३५॥ [वसन्ततिलका]
मां नर्तयत भो वृद्धाः, इति तासां पुरो गतः ।
भद्रं नृत्यसि भद्रस् त्वम्, इति स्तोत्रान् ननर्त सः ॥३६॥ [अनुष्टुभ्]
विहसन्तीषु सर्वासु सौष्ठवात् प्रच्यवाद् अपि ।
नृत्यन् व्रीडितवत् कृष्णो मातुर् अङ्केऽपलायत ॥३७॥ [अनुष्टुभ्]</p></blockquote>
<p>[२१] क्षणं विरम्य च रम्याननः स्तन-धयनम् अपि तत्रारब्धवान्, यद् दर्शनम् अनु सङ्कर्षणः सेर्ष्यम् इव निजम् उत्कर्षं वाञ्छन् निज-जननी-स्तन-पानम् आरब्धवान् । [२२] तदैव च तौ लीलाभिः प्रमीलाम् आगतौ यातृभ्यां मातृभ्यां शनैः शनैः शय्याम् अधिशाय्येते स्म ।</p>
<p>[२३] तद् एवं सरामस्य तस्य निरोधे विधीयमाने बहिर् विजिहीर्षिते चातीव तद्-उपजीवन-पीवताम् आसन्न् एव योगमाया तद्-अनुकुल्याय किञ्चित् प्रपञ्चितवती, यथा—</p>
<blockquote>
<p>एकदार्भकम् आदाय स्वाङ्कम् आरोप्य भाविनी ।
प्रस्नुतं पाययामास स्तनं स्नेह-परिप्लुता ॥
पीत-प्रायस्य जननी सुतस्य रुचिर-स्मितम् ।
लालयन्ती मुखं विश्वं जृम्भतो ददृशे इदम् ॥ [भा।पु। १०.७.३४-५] इति ।</p></blockquote>
<p>[२४] तेन च सन्ततं विस्मयमानायां निजजायायां तस्यां कदाचित् श्रीमान् व्रजराजः पप्रच्छ, मया यद् अनिष्ट-भयाद् बाल-रोधनम् उपदिष्टम्, तत् किं निर्वहति?</p>
<p>[२५] सा प्राह—निर्वहत्य् एव, किन्तु वृथेति लक्ष्यते ।</p>
<p>[२६] व्रजराज उवाच—हन्त, कथम् इव?</p>
<p>[२७] सा प्राह—व्रज-मात्र-व्रजनं वर्ज्यते । दृष्टं तु मृष्ट-स्मितं जृम्भमानस्य बालकस्य वदन-द्वारा जगद् एव इति ।</p>
<p>[२८] अथ व्रजराजः स-वैलक्ष्यम् आलक्ष्य लक्ष्मी-जानि-लक्ष्यतया मौनम् आलम्ब्य विलम्ब्य चोवाच—यद्य् एवम्, तदा स्वजन-परायणस्य श्री-नारायणस्य विधित्सितम् एव सर्वं विचिकित्सितम् अपि चिकित्सितं करिष्यति । तस्यैव खल्व् इदं वैभवम् इति।</p>
<p>[२९] एवं तद्-अवधि तद्-विधिना नातिनिरोधे विधीयमाने क्वचिद् अपि समये संयमनं समया सरामः स रामानुजः श्रीदाम-सुदाम-वसुदामादिभिः समं रमते स्म । [३०] तत्र विनोदेन मृददनं चक्राणे चक्राङ्कित-चरणे सङ्कर्षणा-दयः खेलायां कलित-कलहा रहस् तन्-मातरं निवेदयामासुः, ये खलु तया तद्-विध-विधानेऽवधापिता विधीयन्ते स्म । [३१] माता च प्रच्छन्नम् आगच्छन्ती बाहुं गृहीत्वा पप्रच्छ, चपल, किम् इदं दुश्चरितम् आचरितम्?</p>
<p>[३२] स तु सहसा सङ्कलितानन-कमलः कातर-मतिर् मातरम् उवाच—मातर्, न किम् अपि ।</p>
<p>[३३] माता प्राह—मृत्तिकाम् अत्ति स्म भवान् ।</p>
<p>[३४] सुत उवाच—क इदं वदति?</p>
<p>[३५] माता प्राह—सर्व एव तव सवयसः ।</p>
<p>[३६] सुत उवाच—एते खलु निज-निज-वस्त्यान् मधुर-वस्तूनि मुष्णन्तः स-तृष्णम् अत्रपम् अत्र परस्परम् अश्नन्ति, तद् अनङ्गी-कृतवतः कपाटित-रदने मम वदने प्रथमं समं बलाच् छलाद् अपि समर्पयन्ति, तच् च त्वयि स-निर्वेदं निवेदयितुम् इच्छोर् मम तुच्छं स-विवादं दुर्वादम् एतम् अवादिषुः।</p>
<p>[३७] माता सुविस्मितम् ऊर्ध्वम् अधो मूर्धानम् आधूय सस्मितम् उवाच—सव्याज-राज! तवाप्य् अग्रजः सोऽयं व्यञ्जयति, तत्र किं वदिष्यति?</p>
<p>[३८] सुत उवाच—एते सर्व एव वीथ्यां वीथ्यां मिथ्याभिशंसिनः ।</p>
<p>[३९] माता प्राह—स-च्छल-प्रलपित! भो मत्-पितः, बलभद्रः किम् इति प्रमिति-रहितम् अभद्रं वदतु?</p>
<p>[४०] सुत उवाच—अयम् अप्य् एतद्-गण-पातीति तथान्येद्युर् मृत्तिकाम् अत्ति स्म, तद् अवद्यं निवेदयितुम् उद्यतं मद्-वचनं मृषोद्यताम् आसादयितुम् इति ।</p>
<p>[४१] माता तन्-मुखं धृत्वा सहासम् आह स्म, किम् इदं चिरं निगिरन्न् असि?</p>
<p>[४२] सुत उवाच—उक्तम् एव मम लपने बलाद् गलान्तः प्रवेशाय किम् अपि न्यस्तं समस्तैः इति ।</p>
<p>[४३] माता प्राह—धूर्त, कथं जानीयाम्?</p>
<p>[४४] सुत उवाच—साम्प्रतं मम मुखम् एव निरीक्ष्यताम् ।</p>
<p>[४५] माता स-संरम्भ-स्मितम् उवाच—व्यादेहि, पश्यामः ।</p>
<p>[४६] ततश् च भयेन स एष मृच्-चिह्नितम् अप्य् अह्नाय वदनं व्याददौ । [४७] ततस् तद्-भयम् अवदधाना समादधाना च रसान्तरेण मातुः कोप-शान्तये तद्-अन्तर्-योगम् आयाता सा योगमाया पुनर् विश्वं दर्शितवती ।</p>
<p>[४८] तत्र चेदं व्रजेश्वरी पराममर्शे—</p>
<blockquote>
<p>अहो बहिर् इवेक्ष्यते जगद् इदं मुखाभ्यन्तरे
शिशोस् तद् अनु भूर् इयं भुवि च माथुरं मण्डलम् ।
इह व्रज-कुलं यद् अन्व् अपि मया धृतो बालकः
स एव तद् अहो कथं किम् इव हन्त किं सिध्यति ॥३८॥ [पृथ्वी]</p></blockquote>
<p>[४९] अथ पुनः स्वप्नादिकम् अनल्पं कल्पयित्वा पश्चिमम् इदं निश्चिकाय,</p>
<blockquote>
<p>अहं यशोदास्मि पतिर् व्रजाधिपः
सुतः स एष स्वम् इदं च गोकुलम् ।
प्रतीयतेऽथापि शिशोर् मुखे जगद्
यन्-माययेत्थं कुमतिः स मे गतिः ॥३९॥ [उपजाति १२]</p></blockquote>
<p>[५०] तद् एवं स च नारायणस् तद्-भाव-परायणतां ताम् अनु नितान्तां विचारयन्न् आत्मनः परमाभिरुचि-परिचिताविर्भावे तस्मिन्न् एव विस्मिति-निचितं जनन्य्-उचित-स्नेहम् एव देहयामास, यं खलु नेमं विरिञ्चि [भा।पु। १०.९.२०] वक्ष्यमाणानुसारेण समस्तानि शास्त्राणि सदा प्रशस्ततया गायन्ति ।</p>
<p>[५१] अथ कौतुकान्तरं चान्तरम् आनीयताम् । तद् एवं सर्वानन्दनः श्रीमन्-नन्द-नन्दनः क्रीणीहि भोः फलानि इति [भा।पु। १०.११.१०] गीति-रीति-रोचन-वचनं कर्णयोर् आरचयन्न् एव चपल-लोचनः किञ्चनाप्य् आलोचयन्न् एव च लघुनापि पाणि-युगलेन लघुतया पुरः पतित-धान्य-पुञ्जतः पूर्णम् अञ्जलिम् आदाय तद्-अभिमुखं जगाम । किन्तु द्रव-वशाद् अल्पकाञ्जलितः स्खलितम् इदम् इति भिदां न विदाञ्चकार, केवलम् एव कर-युगलं क्रय्य-फल-पूरित-तत्-पत्र-पात्रोपरि परिवृत्त्या च चालयामास ।</p>
<p>[५२] ततश् च सा स्मितवती स्मित-दिग्ध-तन्-मुख-माधुरी-साधु-रीतिभिः स्निग्ध-हृदया व्यञ्जित-स्पृहावलीं तद्-अञ्जलिं फल-वलयेन भिक्षयन्ती दूरत एव सङ्कलन-मुद्राम् अपि शिक्षयन्ती सकलेन तु पूरयितुं शशाक । [५३] निज-भाजनं फल-रिक्तं बभूव वा न वा किम् इति तु न विविक्तुं चकार । गृहाभ्यन्तरेणान्तरिते तु तस्मिन् निजं पत्रजम् अमत्रम् अयत्नतया रत्न-पूरितम् अप्य् अनिभाल्य भारम् अप्य् असम्भाल्य तन्-माधुर्यावेशाभिनिवेशवती स्वजनानाम् अपि शर्म-जननाय बहुल-फलावलि-बलि-समानयनाय च निज-निलयम् एव जगाम । किन्तु गृहं गत्वा ज्ञात-मणि-तत्त्वाप्य् अकुण्ठासकृद्-उत्कण्ठावहेन तन्-मुख-शोभाभर-विरहेण सा धन्या हारित-महा-धनं-मन्या बभूव, यत एव सा कृष्ण-दृश्वरी विश्वम् अपि विसस्मार ।</p>
<p>[५४] स तु विविध-दुर्विध-शर्म-विधान-सन्निधानः स्वयं लब्ध-निधानवद् अतिसावधान-पाणिर् नृत्यन्न् इव मातुः समीपम् अञ्चन् मधुर-चञ्चलेहितस् तस्या निचोलाञ्चले निर्बन्धतः सकलानि फलानि बबन्ध ।</p>
<p>[५५] माता चोवाच—पुत्र कुत्र लब्धानि तानीमानि?</p>
<p>[५६] सुतस् तु बाल्य-भावाद् अर्धार्ध-वर्णं वर्णयामास, कदाचिद् आचित-फला धान्यानि मूल्यम् आदाय धन्या मयि चानुकूल्यम् आधाय समर्पितवती ।</p>
<p>[५७] मातोवाच—वत्स, गृहजनवत् सर्वतः प्रतीतिं मा कृथाः इति ।</p>
<p>[५८] सुतस् तु का खल्व् अप्रतीतिर् इति च न विदाञ्चकार । [५९] क्षणतश् च तां गतां निरीक्ष्य पुनर् आगतः सक्षणतया जनाय तत्-फल-विभजनाय जननीं नियोजयामास । [६०] माता चामन्देनानन्देन कृत-स्पन्देन कर-द्वन्द्वेन तानि विभजन्ती तदन्तीकृतिं नाससाद । दिन-कतिपयं विस्मय-वशा स्मयमाना वसति स्म । तद्-आस्वाद-कराश् च लब्ध-चमत्कारा न विस्मरन्ति स्म ।</p>
<p>[६१] अथ लीलान्तरम् उद्भावयितुम् एवं विभाव्यते—</p>
<blockquote>
<p>गोकुलेषु किल शीलम् ईदृशं
यद् दिवा वनम् अयन्ति गोनराः ।
योषितः प्रचुर-गव्य-संस्क्रियां
क्रीडनं रहसि बाल-तर्णकाः ॥४०॥ [रथोद्धता] इति ।</p></blockquote>
<p>[६२] तदा चैकदा गृह-व्यय-पयः-कृते समीपकृते वत्स-सद्मनि रुद्ध-द्वारान् शकृत्-करि-सारान् बाल-हरिः परितः-स्थित-बालक-जालः कलयामास । तत्र च,</p>
<blockquote>
<p>वत्सीर् मत्वा तदा धेनूश् छाग-तोकानि वत्सकान् ।
आत्मानं गो-दुहं बाला गो-दोहम् अनुनिर्ममुः ॥४१॥ [अनुष्टुभ्]
वत्सीषु यर्हि गव्यन्तो गोदुहन्ति स्म तेऽर्भकाः ।
तेषां प्रहासजा भासः पयस्यन्ते स्म तास् तदा ॥४२॥ [अनुष्टुभ्]
इयेष च यदा धेनु-चारणानुकृतिं प्रति ।
मन्त्रयित्वा तदा कृष्णः प्रामुञ्चन् नव-वत्सकान् ॥४३॥ [अनुष्टुभ्]
रक्षाम् इच्छू वत्स-पुच्छं गृह्णानौ राम-केशवौ ।
तद्-आकृष्टतया गोष्ठे बालैर् बभ्रमतुस्तराम् ॥४४॥ [अनुष्टुभ्]</p></blockquote>
<p>[६३] तच् च तर्णकानुगतया तयोः प्रथमम् अभ्यर्णागमनम् आकर्ण्य निर्वर्ण्य च वर-वर्णिन्यः स्खलद्-वर्णं वर्णयामासुः । तथा हि गीतम्—</p>
<blockquote>
<p>बल-कृष्णौ बलवलितविलासौ ।
खेलत इह सखि सखि-कृत-हासौ ॥ध्रु॥
तर्णक-पुच्छ-धृति-व्यापृतिनौ ।
प्रणय-कलित-कलि-कलने कृतिनौ ॥
गृह-गृह-वीक्षण-सक्षण-नेत्रौ ।
धेनु-पाल-तुलया धृत-वेत्रौ ॥
द्रुत-तर्णकम् अनुविद्रुतवन्तौ ।
श्रेणीयित-चल-वेणीमन्तौ ॥
शारद-वार्षिक-वारिद-वपुषौ ।
चल-लोचन-रुचि-चपलांशु-जुषौ ॥
स्खलद्-अलक-द्युति-वलयित-लपनौ ।
अलि-ललितामल-कमल-ग्लपनौ ॥
नील-कनक-रुचि-शुचि-लघु-वसनौ ।
चञ्चल-चरण-स्फुट-रट-रसनौ ॥४५ इति । [मात्रासमक]
[६४] तद् एवम् अङ्गनाद् अङ्गनाद् व्रजाङ्गनाभिर् अहम्-पूर्विकयानुगम्यमानौ, विहिताकस्मिक-पर्व-सुख-दोहन-सर्व-मोहनतयाधिगम्यमानौ,
संवाद-विवाद-परीवाद-बन्धुर-बन्धूनाम् अभ्यर्णतया निर्वर्ण्यमानौ,
तादृशाकर्णन-निवर्णनम् अनु परस्परं वर्ण्यमानौ,
तासु च काभिश्चिद् अमृतम् अनृतं कुर्वता प्रतिचर्वणं सरसेन रस-विसरेण भोज्यमानौ,
तद्वद् एकाभिर् निज-गृहाजीव्य-दिव्य-मणि-हारम् उपहारम् उपहारं हारितयोपयोज्यमानौ तद्वद् वर्ण्यमानौ,
तासु च काभिर् अपि प्रेमानुगम्य-रम्य-वचन-प्रचय-रचनया कञ्चन कालं वरिवस्यमानौ,
किं चान्याभिः समुत्तम्भित-कर्ण-तर्णक-कृत-कृष्टि-दृष्टितः शस्यमानवत् परिहस्यमानौ,
तद्वद् अन्यतराभिस् तन्-मधुर-चकुर-चिकुर-चञ्चुरता-प्रचुर-चञ्चलतां निचाय्य चातुर्यतश् चरितम् इदं भवन्-मातृ-चरणेषु गोचरयामः, इति सूचनया तस्माद् वर्ज्यमानौ,
ताभिर् एव मातर-पितराव् आरभ्य गणनालभ्य-कुलालि-गालि-पालिम् उपलभ्य कलित-व्यलीकम् इव स-कोलाहल-प्रणय-कलित-कलितया तर्ज्यमानौ
बल-गोपाल-नामानौ वल्गु-बाल्यवयसा समानौ खेलां कलयामासतुः ।</p></blockquote>
<p>[६५] अथ मातराव् अपि जाताव् अमू कुत्र याताव् इति कातरायमाण-नयने निर्जनता-जनित-स्वैरता-भाग्-अयने व्रज-नीवृद्-अयने रुषा निन्दिताभिर् उपमातृभिर् मुदा वन्दिताभिर् अपि तद्-अभिधातृ-यातृभिः समम् एव गृहतः कृत-निर्याणे स्वयम् एव सम्यग् मृगयमाणे दर-सरसि-जनिज-चिह्न-विगत-निह्नव-चरण-लक्षण-विलक्षण-वर्त्म-वलनेन महिलानां कुतूहल-कोलाह-लाव-कलनेन च समया समयाञ्चक्राते । तदा च निजागमन-वर्जनीं तर्जनीम् अभिचाल्य प्रच्छन्नतया निभाल्य तस्माद् अकस्माद् अनयोर् बाहू जगृहतुः । बालकास् तु सर्वतः सर्व एव दुद्रुवुः, महिलाश् च काश्चनानुकूल्यतः काश्चन प्रातिकूल्यत इव च तयोश् चापल्यं लपन्त्यः समम् एव मातृभ्याम् अभ्याययुः । धात्र्यस् तु बालयोर् अतीव स्नेह-पात्र्यस् तर्णकान् आदाय तद्-अभ्यर्णम् आजग्मुः ।</p>
<p>[६६] अथ तद् आरभ्य वीथीं वीथीम् उपलभ्य कुतुककर्मा बलानुजन्मा सह- सहचरः कोलाहलं कलयामास । तदा च कदाचिन् निजतनूजलभ्यप्रागल्भ्य-स्पृहिणी व्रजेशगृहिणी तदानन्दबृंहिणीभिर् विवदमानाभिर् इव दीयमान-तदीयमानसमानाभिर् उपालम्भसमाधानलम्भनवाकोवाक्यव्यङ्गम् अव्यङ्गम् अभ्यधायि ।</p>
<p>[६७] तत्र सभायां सा यथा—</p>
<blockquote>
<p>आसीना कनकासने सुतयुता श्रीमद्-व्रजाधीश्वरी
पीठ-श्रेणिम् उपाश्रिता व्रज-वधूर् नानात्म-भाव-श्रियः ।
कृष्ण-प्रेम-सुधा-महोमय-गिराम् आस्वादनाद् धिन्वती
ताभिश् च प्रतिधिन्विताखिल-सभा शोभाङ्ग-यष्टिर् बभौ ॥४६॥
[शार्दूलविक्रीडितम्]</p></blockquote>
<p>[६८] वाकोवाक्यं यथा—</p>
<blockquote>
<p>तव सूनुर् मुहुर् अनयं कुरुते ।</p></blockquote>
<p>अकुरुत किं वा व्यञ्जित-कुरुते ॥ध्रु॥</p>
<blockquote>
<p>मुञ्चति वत्सान् भ्रामं भ्रामम् ।</p></blockquote>
<p>साचिव्यं वः कुरुते कामम् ॥</p>
<blockquote>
<p>असमय-मोचनम् असुख-निधानम् ।</p></blockquote>
<p>कः किं कुरुते न यदि निदानम् ॥</p>
<blockquote>
<p>विना निदानं कुरुते स्वामिनि ।</p></blockquote>
<p>क्रोशं न किम् इव कुरुषे भामिनि ॥</p>
<blockquote>
<p>क्रोशे हसति प्रत्युत सोऽयम् ।</p></blockquote>
<p>दत्त्वा वशय स्फुटम् अपि तोयम् ॥</p>
<blockquote>
<p>अत्ति स्तेयं परम् इह रुचितम् ।</p></blockquote>
<p>अज्ञे भानं कथम् इदम् उचितम् ॥</p>
<blockquote>
<p>स्तेयोपाये गुरुर् अयम् अखिले ।</p></blockquote>
<p>नार्हति सर्वं मिथ्या निखिले ॥</p>
<blockquote>
<p>रचयति पीठादिकम् आरोहम् ।</p></blockquote>
<p>तद् अगम्यं कुरु सर्वं दोहम् ॥</p>
<blockquote>
<p>दूराच् छिद्रं कलयति पात्रे ।</p></blockquote>
<p>अस्य कथं धीः सति तन्-मात्रे ॥</p>
<blockquote>
<p>अन्तर्-धियम् अनु स इह विशालः ।</p></blockquote>
<p>वक्षि यथासौ न तथा बालः ॥</p>
<blockquote>
<p>वेत्ति स कृत्स्नं गोपन-रीतिम् ।</p></blockquote>
<p>गेह-गुहा नहि दवयति भीतिम् ॥</p>
<blockquote>
<p>गेह-गुहात्र वृथा तनु-दीपे ।</p></blockquote>
<p>तनुर् अनुलिप्ता कलय समीपे ॥</p>
<blockquote>
<p>मणि-गण-महसा गणयति न तमः ।</p></blockquote>
<p>भूषण-रहितस् तिष्ठेत् कतमः ॥</p>
<blockquote>
<p>अपि चाशयति बलाद् अपि कीशम् ।</p></blockquote>
<p>मनुषे कियद् अमुम् अत्तुम् अधीशम् ॥</p>
<blockquote>
<p>तद् अशक्तौ पात्रं भेदयते ।</p></blockquote>
<p>तस्याशौचं वा वेदयते ॥</p>
<blockquote>
<p>गम-समये रोदयति च बालाम् ।</p></blockquote>
<p>प्रक्ष्यामो वर-महिलामालाम् ॥</p>
<blockquote>
<p>अपि बालान् मेहयते गेहे ।</p></blockquote>
<p>नहि नहि चूर्णं पतितं स्नेहे ॥</p>
<blockquote>
<p>तव पुरतोऽयं स्थिरवन्-मूर्तिः ।</p></blockquote>
<p>आश्चर्येयं तव वाक्-पूर्तिः ॥४७ इति । [मात्रासमक]</p>
<blockquote>
</blockquote>
<p>[६९] पुनश् च प्रतीतिम् आसादयन्त्य इवेदं वदन्ति स्म, नाश्चर्यम् अत्राचर्यताम् । यतः,</p>
<blockquote>
<p>इन्द्रिय-कुलम् अतिगूढं नेत्राद्य्-अन्त-निगूढम् एवास्ति ।
तन्-मध्याद् अपि चित्तं हरतो नृ-हरेर् न हार्यं किम्? ॥४८॥ [आर्या]</p></blockquote>
<p>[७०] तद् एवम् अभीषङ्ग-भङ्गीभिर् वर-वर्णिनीभिर् वर्ण्यमानम् आकर्ण्य चपल-दृष्टि-परामृष्टि-कर्णं झटिति जात-विलक्षण-वर्णं श्री-कृष्ण-मुख-श्री-पर्णं निर्वर्ण्य विहसन्तीं ताम् अनु विहसन्तीभिस् ताभिः शपन्तीभिर् इव भणितम्—यदि च वयं साधु-चरिताचरितार्थतां गतास्, तदा भवत्या भवनेऽपि शीघ्रम् एतत् पतिष्यति ।</p>
<p>[७१] हसन्ती सा चोवाच—भद्रं भद्रम्, तदैव वो भद्रत्वम् अनुभविष्यामः इति । [७२] वस्तुतस् तु तस्याः कोमलतायाम् अवकलितायां, मुहुर् अयम् अस्मद्-आलयं वलिष्यते इति विचार्यैव चर्येयम् अमूभिर् आचर्यते स्म ।</p>
<p>[७३] अथ समापनम् इदं मधुकण्ठ-वचनम्,</p>
<blockquote>
<p>अद्भुतं बाल्यचरितं तव सूनोर् व्रजेश्वर ।
क्व तृणावर्त-दलनं क्व मातुर् भय-भावनम्? ॥४९॥ [अनुष्टुभ्]</p></blockquote>
<p>[७४] तद् एवं तद्-दिवावृत्ते पूर्ववद् एव तल्-लीला-पर्वणि साक्षाद् इव वृत्ते सर्वे पुरस्कृत-व्रजेशाः सम्भृत-तत्-तद्-आवेशा यथायथम् आत्म-पथं प्रतस्थिरे ।</p>
<p>इति श्री-श्री-गोपाल-चम्पूम् अनु</p>
<p>बाल्य-लीला-चौर्य-शौर्यं नाम</p>
<p>सप्तमं पूरणम्</p>
<blockquote>
<p>॥७॥</p></blockquote>
<p>(८)</p>
<blockquote>
<p>४।
अथाष्टमं पूरणम्</p></blockquote>
<p>९।
दामोदरानुमोदः
[१] अथेतर-द्युर् अपि प्रभात एव सभाम् उपविश्य विभातेषु वैश्य-जातेषु स्निग्धकण्ठ उवाच—कदाचिद् दामोदर-मासि दरान्ववसाने, सामोदा यशोदा प्रातर् बाल-गोपालं शयानम् उन्मीलन्-निभ-नेत्र-नील-नलिन-युगलं निभाल्य शनैर् एव कर-किशलयेन पल्यङ्काद् उपरि तल्प एव परिलाल्य पुनर् असूषुपत्-कल्पम् । तस्माद् अल्पम् अल्पं निष्क्रामन्ती चालिन्दं विन्दमाना प्राह्णेतराम् अह्नाय निजालय-व्यय-सम्बन्धि दधि कतिपयं निचित-निचय-ग्रन्थिर् मन्थितुम् आरेभे । यस्मिन्न् अहनि सह-नन्दनामन्द-स्यन्दनारोहिणी रोहिणी प्रणय-मय-यन्त्रणया निमन्त्रणया श्रीमद्-उपनन्द-मन्दिरं विन्दमानासीत्। परिजन-नार्यश् च स्वस्व-कार्यातिशय-पर्याय-पर्यापणाय गताः । कार्यातिशयश् चायं हायन-शीर्षायमाण-मार्गशीर्षागमे जन-वर्ग-महित-महेन्द्र-महा-महः कुल-परम्परा-विहितः सन्निहित आसीद् इति ।</p>
<p>[२] तद् एवं स्वयम् एव सयत्नी-भूय व्रज-राज-पत्नी दधि-चयम् असकृद् अधिमथ्नती तस्य निद्राया द्राघीयस्त्वाय गायन्ती तदेक-तानतया तद्-आननम् एव निचायन्ती परितस् तदीय-चरितम् एव जगौ । यद् उक्तं श्री-बादरायणिना—</p>
<blockquote>
<p>यानि यानीह गीतानि तद्-बाल-चरितानि च ।
दधि-निर्मन्थने काले स्मरन्ती तान्य् अगायत ॥ इति । [भा।पु। १०.९.२]</p></blockquote>
<p>[३] अत्र मन्थनं यथा,</p>
<blockquote>
<p>श्यामा लोल-दुकूल-रत्न-विलसत्-काञ्ची-चयेनाञ्चिता
तज्-झङ्कार-करम्बित-ध्वनि-धर-श्री-कङ्कणालङ्कृता ।
पश्यन्ती तनयाननं लघु-लघून्मीलन्-निभाक्षि-द्वयं
श्रीमद्-गोप-महेश्वरी चल-भुजामथ्नाद् अभीक्ष्णं दधि ॥१॥ [शार्दूलविक्रीडित]</p></blockquote>
<p>[४] गानं यथा—</p>
<blockquote>
<p>गोकुल-पति-कुल-तिलक त्वम् असीह ।
कृत-सुकृत-व्रज-रचित-सुख-व्रज, नयनानन्दि-समीह ॥ध्रु॥
आनन्दोद्भव-जन्म-महोत्सव-नन्दित-गोप-समाज ।
पूत-निकामृति-नव-मङ्गल-कृति-वलयित-गोकुल-राज ॥अ॥
धैर्य-निवर्तन-शकट-विवर्तनम् अनु भव्येन परीत ।
सतृणावर्तक-वायु-निवर्तक-परमेशेनानीत ॥ब्॥
मधुर-प्राङ्गण-विरचित-रिङ्गन जलज-नयन सुपुण्य ।
नाना-केलिषु नृत्य-कलालिषु दर्शित-वर-नैपुण्य ॥च्॥
तर्णक-वालधि-शबलित-तन्वधि-वलयित-मञ्जुल-शोभ ।
जरती-निवहे कौतुक-कलहे प्रबलित-मिथ्या-लोभ ॥द्॥
मां मातरम् अनु सुखम् उद्वितनु प्रततं सततं कृष्ण ।
द्रुतम् उररीकुरु तनु-वृद्धिं पुरु-खेलावलि-कृत-तृष्ण ॥ए॥
त्रिभुवन-दर्शन-विस्मय-मर्शन-निश्चित-वैष्णव-माय ।
हरि-वरिवस्या-सुखदतमः स्या विगत-जरामर-काय ॥फ़्॥ इति । [८ x ८ x ११]</p></blockquote>
<p>[५] अथ लब्ध-जागरः स नित्यता-शालि-लालित्य-सागरः सपदि रुदन्न् इव समुत्थितवान्, मातरम् इतवांश् च, यथा,</p>
<blockquote>
<p>दीर्घ-श्वासं गात्र-मोट-प्रयुक्तं
नेत्रे मार्जन् जाग्रद् अम्बेति जल्पन् ।
क्रन्दन् मन्थ-ध्वानम् आकर्ण्य बालः
श्री-गोपालः प्रस्खलंस् तां जगाम ॥३॥ [रुचिरा]</p></blockquote>
<p>[६] ततश् च माता बाल्यता-घटित-लाल्यता-जटित-प्रणयाकुल-काकु-लव-सङ्कुलतया तेन सुभगाखण्डलेन विघटिते क्षुब्ध-दण्डस्य गति-मण्डले स्वयं पयस्-तननयोः स्तनयोः प्रस्नवं नवकं तं शावकं पाययामास ।</p>
<blockquote>
<p>पयो वर्षति धाराभिर् वर्षावन् मेदुर-श्रियः ।
तस्याः पयोधरे सुष्ठु कृष्णश् चातकतां गतः ॥४॥ [अनुष्टुभ्]</p></blockquote>
<p>[७] सा तत्र गर्धेनार्धे तेन पीते धन्ये स्तन्ये नेत्रानन्तर-गृहान्तर-सन्ताप्यमान-पयः-सन्तानानाम् उत्सेकं प्रति निर्विवेकतां प्रतिपद्य सद्य एव तं विहाय यद्-द्रुतवती, द्रव-गमने तस्य पतन-भीत्या च न तं गृहीत्वा गतवती ।</p>
<p>[८] मधुकण्ठ उवाच—किम् इत्थम् आत्थ? तावन्-मात्राय तस्याः कथं क्षुत्-क्षाम-गात्राद् बाल-पुत्राद् अन्यत्र यात्रा युक्ति-पात्रायताम्? सा हि वत्स-वत्सलानाम् अच्छता-भाग्-उपमा ।</p>
<p>[९] स्निग्धकण्ठः सहासम् आह स्म, गुरो, पुरोऽवधीयतां यद् वात्सल्यविलास एव खल्व् अयम् अस्याः ।</p>
<p>[१०] मधुकण्ठ उवाच—कथम् इव?</p>
<p>[११] स्निग्धकण्ठ उवाच—तथा हि, ये गेह-देहादयस् तं विनास्तमित-प्राया मन्यन्ते स्म, ते तु तज्-जन्मारभ्य तन्-ममता-मय-ममता एव ताभ्यां पितृभ्याम् अभ्यमन्यन्त । यद्-धामार्थ-सुहृत्-प्रियात्म-तनय-प्राणाशयस् त्वत्-कृते [भा।पु। १०.१४.३५] इति ब्रह्म-वाक्ये व्रज-मात्रस्यापि तथा श्रूयते, किम् उत तयोर् इति । इदं च मुग्धं दुग्धं दधि च तद्-अधिक-तत्-प्रधानतावधिकम् एवेति स-विशेषतयावगम्यते ।</p>
<p>[१२] तद् एवं सति तस्याः सेयं भावना—क्लेशम् अपि विषह्य स्पृह्यमाणां नाना-निज-गृह्य-क्रियां साम्प्रतं न जानाति सोऽयं बालक इति दयनीयतयास्मदीयम् एव खल्व् एतदीय-कृत्यं कृत्यम् इति । सोऽयम् एवं-विध-स्नेह-विविध-विधिस् तैर् एव बोद्धुम् अध्यवस्यते यैः कृतं तर्जन-ताडनादिकम् अपि लालना-मयतां कलयति, किम् उतान्यत्? यतः,</p>
<blockquote>
<p>स्नेहतः क्वचन रुट् प्रजायते
तस्य वर्धन-करी च दृश्यते ।
मेदुरेऽपि मुदिरे तथा तथा
विद्युद्-अग्निर् असकृद् विवर्तते ॥५॥ [रथोद्धता]</p></blockquote>
<p>[१३] तथा हि, तयोर् मिथो हितयोर् उभयोर् अपि चरितम् । दुग्धाय गमन-समये सा खलु तन्-मुदितता-निबन्धनम् इदम् उदितवती, वत्स, निर्मञ्छनं भजामि, क्षणं तावन् मन्थन-गर्गरी रक्षताम्, त्वदीयं पयो वीक्ष्य यावद् द्रुतम् अहम् आयामि इति । ततश् च—</p>
<blockquote>
<p>यावद् विहाय पृथुकं बत मन्थनान्ताद्
अम्बा ययौ द्रुतम् असौ तत आययौ च ।
तावत् पयोधर-युगं हृदय-स्थ-वस्त्र-
क्नोपं ववर्ष पथि पिच्छिलता यथासीत् ॥६॥ [वसन्ततिलका]</p></blockquote>
<p>[१४] तद् एवम् अपि स तु निजार्थिते प्रत्यर्थिते भृशम् आविजते स्म, यथा—</p>
<blockquote>
<p>तेनाथ कोप-स्फुरितारुणाधरं
सन्दश्य दद्भ्याम् उदसर्जि रोदनम् ।
दण्डाहतामत्रम् अखण्डि चाश्मना
नालम्भि तस्मिन् नवनीतम् अण्व् अपि ॥७॥ [वंशस्थ]</p></blockquote>
<p>[१५] अत्र तु वर्णयन्ति,</p>
<blockquote>
<p>दन्तेन्दु-लेखाविशद् आधरारुणं
चक्षुश्-चकोर-द्वयम् अश्रु चादधे ।
तदा शिशोर् अस्य कराम्बु-जन्मनाप्य्
अरिष्टम् उद्धूय बलाद् विजृम्भितम् ॥८॥ [उपजाति १२]</p></blockquote>
<p>[१६] तद् एवं कलशान्तरीणे कालशेये सर्वतो रीणे पर्वान्तरम् अपि जातम्, यथा—</p>
<blockquote>
<p>ततो गृहाभ्यन्तर-शिक्य-लक्षितं
हैयङ्गवीनं परिगृह्य यत्नतः ।
जघास तत्रोर्वरितं तु पक्षक-
द्वारेण निह्नुत्य जहार केशवः ॥९॥ [उपजाति १२]</p></blockquote>
<p>[१७] स च यत्नो, यथा—</p>
<blockquote>
<p>कुञ्चीक्षेपाद् अर्गलाम् अन्तरङ्गाम्
अल्पां मुञ्चन् सद्म गत्वा युयोज ।
कृत्वा खट्टां तत्र निःश्रेणिकाभां
कृत्वा सर्पिर् गुप्तम् अञ्चन्न् अपागात् ॥१०॥ [शालिनी]
ततः क्षणाद् दुग्धम् इतं तु मुग्धताम्
आधाय माता सुतम् आगमद् द्रुतम् ।
अप्राप्य तं तस्य तु कर्म तद्-विधं
बुद्ध्वा स-कोपं स-सुखं जहास सा ॥११॥ [उपजाति १२]</p></blockquote>
<p>[१८] तत्र प्रथमं शङ्का-सङ्कसुकायां तस्यां योगमाया-प्रकाशिताकाश-वाग् एव हास-प्रकाशनस्य बोधस्य कारणं जातम् । [१९] सा यथा—</p>
<blockquote>
<p>शिशु-मधु-कृद् अतक्षन् मध्व् असिद्धं पिपासन्
सरसिज-मुकुलाधश् छेदम् आचर्य पश्यन् ।
द्रव-विगलन-मात्रं तत्र निर्विद्य मध्ये
कमलम् अपरम् अञ्चन् प्राप तस्मिन् मधूनि ॥१२॥ [मालिनी]</p></blockquote>
<p>किं च,</p>
<blockquote>
<p>शमयाञ्चकृषे दुग्धं</p></blockquote>
<p>क्षुभितं तत् तव सुदक्षता कलिता ।</p>
<blockquote>
<p>शमयसि यदि शिशु-कोपं</p></blockquote>
<p>तादृशम् उच्चैस् तदा प्रशस्येथाः ॥१३॥ [उद्गीति]</p>
<p>[२०] तद् एवं श्रुत्वा हसित्वा कालशेय-लेशाध्यवसेयतानपह्नव-चरण-चिह्नम् ईक्षित्वा साधकतमान्तरेण द्वार-यन्त्रं मोचयित्वा च सा पुनर् एवम् आचचार—</p>
<blockquote>
<p>गत्वा गृहाभ्यन्तरम् अन्यद् अप्य् असौ
दृष्ट्वा सुतस्यातुल-चापलं प्रसूः ।
तदीय-वर्त्मानुगमेन च क्रमाद्
आलोकयल् लोल-विलोचनं च तम् ॥१४॥ [उपजाति १२]</p></blockquote>
<p>[२१] तत्र लोल-विलोचनत्वम्, यथा—</p>
<blockquote>
<p>हविर् अभिहृतवान् इहास्मि दृश्यः
कथम् अथ मातरम् ईक्षणं नयानि ।
इति नयन-युगं श्रुति-द्वयान्तर्
मुहुर् इव वेशयति स्म बाल-कृष्णः ॥१५॥ [पुष्पिताग्रा]
अधो-मुखी-कृत्य बलाद् उदूखलं
निविश्य तस्योपरि चञ्चलेक्षणम् ।
कीशाय सर्पिर् ददतं प्रसूः सुतं
वीक्ष्य स्मितं प्राप तथा च विस्मितम् ॥१६॥ [उपजाति १२]
गूढं प्रतस्थे कृत-मोषम् आत्मजं
धर्तुं प्रसूर् एष निरीक्ष्य चाद्रवत् ।
प्रसिद्धिर् एषा खलु लोकतः शतं
दृशोर् मतं हर्तरि भर्तरि द्वयम् ॥१७॥ [उपजाति १२]</p></blockquote>
<p>[२२] स खलु दृप्तः शाखा-मृगस् तु नवनीतानां तृप्तः पट-वेष्टित-यष्टिम् एतां दृष्ट्वा द्रुतम् एव शाखाम् आरूढः ।</p>
<blockquote>
<p>अथ द्रवन्तं सुतम् अन्वगात् प्रसूः
प्रसून-वृष्टि-प्रथ-केश-बन्धना ।
क्व यासि रे चोरवरेति जल्पिता
नातिस्फुट-क्रन्दन-हास-सुन्दरम् ॥१८॥ [उपजाति १२]
तोकं धर्तुं सा समीपेऽपि शीघ्रं
धावन्ती तत् प्राप धावन् न माता ।
प्रागञ्चन्तं वायु-वेगात् प्रतीची
स्तोकाम्भोदं यद्वद् अम्भोद-वीथी ॥१९॥ [शालिनी]</p></blockquote>
<p>[२३] अथ पुर-द्वारं न मातुर् गमन-द्वारम् इति मत्वा पलायन-ग्रहिलस् तद्-दिशम् एव जग्राह । जननी तु तदानीं तत्राजनतां जानती तम् एवानुयातवती । ततश् च,</p>
<blockquote>
<p>यदाद्रवत् पृष्ठम् अनीक्षमाणस्
तदा न लेभे पृथुको जनन्या ।
यदा भयाद् वीक्षितवान् स पश्चात्
तदा तयासौ जगृहे करेण ॥२०॥ [उपेन्द्रवज्रा]</p></blockquote>
<p>[२४] स च तथापि—</p>
<blockquote>
<p>अक्षिणी द्रव-गमाय साक्षिणी
रोदनं क्रुद्-उदय-प्रणोदनम् ।
चालनं वपुषि धार्ष्ट्य-पालनं
सृष्टवान् अविनयं न मृष्टवान् ॥२१॥ [स्वागता]
निर्ममे प्रसभम् अम्बया मुखं
सम्मुखं निजशिशोर् यदा यदा ।
सर्पिर्-अर्पित-विलेपनं तदा
रूक्षणाय तद् अघुक्षद् एष च ॥२२॥ [स्वागता]</p></blockquote>
<p>ततश् च—</p>
<blockquote>
<p>वष्टि चेद् बत भवान् गृह-मुष्टिं
यष्टिम् आकलय मत्-कर-मृष्टाम् ।
इत्थम् उच्चकितिते कमलाक्षे
तां जहौ निजजहौ व्रज-राज्ञी ॥२३॥ [स्वागता]
मा मेति वदता तेन, चोर चोरेति गीः-कलिम् ।
रहसा सह सा राज्ञी सहसा सहसातनोत् ॥२४॥ [अनुष्टुभ्]
अहो राजासि चोराणां, चोरास् त्वत्-पितृ-गोत्रजाः ।
इत्य् आद्य् अचकलन् माता शिशुना गव्य-चोरिणा ॥२५॥ [अनुष्टुभ्]</p></blockquote>
<p>किं च—</p>
<blockquote>
<p>दधि-मण्डः कथं खण्डो? दण्डोऽयं परमेशितुः ।
घृतं कीशाय कः प्रादाद्? असौ येन विनिर्मितः ॥२६॥ [अनुष्टुभ्] इति ।
शङ्के स्वादुङ्कारम् इत्थं सदा त्वं
यज्ञाङ्गीयं लेक्षि हैयङ्गवीनम् ।
एवं चोरङ्कारम् अम्बा शिशुं तं
प्रत्य् आक्रोशन्त्य् आर्द्र-चित्ता बभूव ॥२७॥ [शालिनी]</p></blockquote>
<p>[२५] ततः स-संरम्भं विहस्य, सरहस्यम् उच्यताम्, दम्भश् च मुच्यताम् इति मात्रा पृष्टः सृष्ट-रोदन-नेत्रः पुत्र उवाच—</p>
<blockquote>
<p>त्वय्य् उद्भटं प्रद्रवन्त्याम् अङ्घ्र्याः कटक-घट्टनात् ।
अस्फुटद् दधि-मण्डस्य घटः, का मम धृष्टता? ॥२८॥ [अनुष्टुभ्]
कीशोऽयम् ईश-निर्दिष्टः प्रविष्टः सद्म मुष्टये ।
कृष्टः सर्पिः-परामृष्टो मया, का मम दुष्टता? ॥२९॥ [अनुष्टुभ्]
तथापि त्वाम् आत्त-यष्टिं दृष्ट्वा दुद्रव चोरवत् ।
त्वं पुनर् मां वृथा भीतम् अपि दुद्रोथ निर्दयम् ॥३०॥ [अनुष्टुभ्]</p></blockquote>
<p>[२६] अथ सानुतापम् इव माता प्राह—रे वाचो-युक्तिमत्तम चोरोत्तम! त्वं नरोत्तम-जातोऽपि वानर-प्रियो वानर-प्रकृतिर् एवासि ।</p>
<p>[२७] सुतस् तु स-भयं सभय-प्रदानम् अप्य् उवाच—ततो वनम् एव प्रविश्य स्थास्यामि ।</p>
<p>[२८] अथ माता सभयं चिन्तितवती, को जानीयात्, कुर्याद् अपीदं मानी । तर्हि तन्-निबन्धनं बन्धनम् एव सन्धेयम्, यद् एकया मयालय-बालयोर् अवधानं दुर्धानं भविता । [२९] स्पष्टं त्व् इदम् उक्तवती—</p>
<blockquote>
<p>रे चौर चञ्चल-विलोल-विलोचन-श्री-
निक्षिप्त-मोह मनुषे विनिवारणं न ।
बद्ध्वा भवन्तम् अहम् आशु चलामि गेहं,
शक्तिर् यदि प्रथयतां कुरु चौर्यम् अन्यत् ॥३१॥ [वसन्ततिलका]</p></blockquote>
<p>[३०] बन्धोद्यमे रुषितता-रुषितः पुत्रः फुत्-कुर्वन्न् इव सास्रम् उच्चैर् उवाच—अम्ब, रोहिणि, सह सहजेन क्व गतासि? त्वया रहितं माम् इयं बध्नाति, तद् द्रुतम् इह समेहि ।</p>
<p>[३१] तद् एतद् दूरगतया तया नावधार्यते स्म, किन्तु पराः पारम्पर्येणावधार्य कृतोपालम्भ-चर्याः काश्चिन् निकट-निकाय्या नार्यः परिवार्य मिलिताः । स्व-वाचम् इह स्मारयितुम् ऐकागारिकः सोऽयं भवद्-अगारेऽपि कां कारिम् अकार्षीत् इति सूचयन्त्य इव सह जहसुश् च ।</p>
<p>[३२] ततस् तद् अनवदधती कुन्तल-सन्तान-बन्धाद् विघटितां पट्ट-डोरीम् एकाम् उपसाद्य, सद्यः सद्म-द्वारान्तर् उपसद्यमानम् उदूखलम् अनु वत्स-गल-बन्धवद् अलग्नम् एवावलग्ने स-निर्बन्धं बन्धुम् उद्यतवती, स्तनन्धयं शिक्षा-जननी जननी । सा तु द्व्य्-अङ्गुलाङ्ग-न्यूनाजनि ।</p>
<p>[३३] ततश् च तस्या धम्मिल्लाद् उद्वास्यान्यस्या विन्यस्तत्वेऽपि तद्-अवस्थतायां दृश्यमानायां साश्चर्यम् इव नार्य्-अर्पितैर् मन्थन-नेत्रैर् बहुभिर् अपि पारं न वव्राज व्रजेश्वरी । ततश् च—</p>
<blockquote>
<p>तद्-अङ्गे द्व्य्-अङ्गुलाभासे सर्वे लब्धावकाशकाः ।
दृश्यन्ते स्म वटास् तत्र विदूराद्रौ घना इव ॥३२॥ [अनुष्टुभ्]</p></blockquote>
<p>[३४] तद् एतत् पश्यन्तीभिः परिहसन्तीभिर् उक्तम्, व्रज-देवि, निवेदितम् एवास्माभिः; स एष समुन्नतया मोहनतया कफल्लकम् अपि वेल्लयन् लोप्त्र-मात्र-सुकलतानन्दी परास्कन्दी सन्दीप्यते इति ।</p>
<p>[३५] सा प्राह—किं जानात्य् असाव् अद्य-जातः, किन्तु भवतीनाम् एव कापीयम् अवद्याविद्या यद् अन्तर् अस्य पक्ष-पातिन्यः समीक्ष्यध्वे, बहिर् एवान्यथा व्यवहारतया विहरन्त्यः स्थ ।</p>
<p>[३६] सर्वाः सहासम् ऊचुः, तत्रभवति, भवच्-चरणेभ्यः शपथम् आचरामः, नास्माकं विस्मापिकेयं विद्या विद्यते इति ।</p>
<p>[३७] सा च चेतसि विचारम् आचचार, तर्हि गर्ग-वचन-वर्गवत् सकृत् कापि भागवती शक्तिर् एवामुम् अवरुणद्धि, न चायं किञ्चिद् अपि जानाति ।</p>
<p>[३८] अथेयम् अस्याश्चर्यस्य पर्यन्तं पर्यालोचितुं ताभिर् एव गृहाद् अन्यान्य् अपि मन्थन-दामानि मुहुर् मुहुर् आनाय्य सनिर्बन्धं बन्धम् आदधत्य् अपि गत्य्-अन्तरं न प्राप । ततश् च—</p>
<blockquote>
<p>बध्नती न तु सुतं व्रजेश्वरी
पारम् आप तद् अपार-कर्मणः ।
घर्म-वारि-वरिमाणम् आव्रजद्
वार-वारम् अलकावृतीर् अपि ॥३३॥ [रथोद्धता]</p></blockquote>
<p>[३९] ततो यावद् एव यादव-देव-कुलजस्य तस्य हठवत्तायां प्रयत्नाधीर् आसीत्, तावत् तद्-आग्रहोऽपि ग्रह-निगृहीत इवाभूत् । मातृ-वैकल्येन कल्यमान-मनस्त्वे तु प्रथम-डोरिका-द्वय-मात्र-सम्बद्ध-गात्रतया बद्ध एव सोऽयम् अबुध्यत । अन्यानि तु सर्वाणि दामानि तस्मिन्न् उर्वरितान्य् एवादृश्यन्त । [४०] योगमाया-नामिनी तत्-कर्म-कारिणी हि तन्-मनोऽनुसारिणी, यया तन् निष्पाद्य मातरं प्रत्य्, अपि भ्रम एवायम् इति प्रत्ययः प्रत्यहम् आसाद्यत । [४१] अथ लब्ध-सन्धं तं बन्धं दीर्घतमयान्यया रज्ज्वाबध्य च तया तद्-उदूखल-मध्यं बबन्ध । [४२] बद्ध्वा च माता शिक्षां घटयन्ती निज-कठिनताम् एव तस्मिन् हठिनि प्रकटयन्ती ताभिर् विहसन्तीभिः सह स-नर्म-गेह-कर्मणे गच्छन्ती, तत्-परिपालनाय बालकान् परितः स्थापितवती ।</p>
<p>[४३] ततश् च गतासु तासु क्षणं कृत-रोदन-विनोदः, पश्चाद् बहल-खलं प्रत्य् उदूखल-नोदनाय लब्ध-मोदः स तु बद्ध एव केवल-बाल-वलिततया प्रबलित-चापल-श्रद्धस् तैः सह प्रहसन् खेलन्न् उलूखलम् एतं लघु लघु चालयाम् आस, हारयामास च तैर् एवोल्बण-हासतया शुल्व-हारिणीनां लब्ध-शून्य-साधर्म्य-हर्म्य-श्रेण्या हारि-शिक्यित-नव-नव-नीतादिकम् आहारयामास च । किन्तु, तत्-कर्षण-मय-हर्ष-प्रद-लीलया न च करेण न चापरेण तद्-उद्दान-मोचन-रोचनताम् अवाप ।</p>
<p>[४४] तत्र तु पुर-द्वार-पुरस्ताद्-वर्ति वातावर्त-वर्तित-नर्तनम् इव यमलम् अर्जुन-द्वयम् अस्य नेत्र-वर्त्मनि वर्तते स्म । क्रमेण चासौ तयोर् अन्तर एव विक्रमते स्म इति ।</p>
<p>[४५] एतावन् मुक्त-कण्ठम् उट्टङ्कयन् स्निग्धकण्ठस् तद्-भञ्जने कारणं हरेर् ऐश्वर्य-प्रचारणम् इति तत् प्रतारयन् कारणान्तरम् एव व्याजहार—[४६] ततः स्फुटं झटिति परतः पर्यटितुम् उत्कण्ठया तन्-मध्य-सम्बद्धेनैवाध्वना निश्चक्राम, तद्-अध्वनस् तु सङ्क्षिप्ततयाधः-क्षिप्ततया तद् उदूखलं प्रतितष्टम्भे ।</p>
<p>[४७] अथ स्फुटम् असौ वटीत्रोटनेच्छया तत् कृष्टवान् । हठाद् आकृष्टे च तस्मिन्—</p>
<blockquote>
<p>कुठ-द्वयं कटकट-शब्द-मुग्ज-
विघट्टितं स्फुटम् अलुठद् द्वयोर् दिशोः ।
न धी-धृतिं वधिर-विमुग्धताम् अधि
व्रजन्न् अधि व्रजम् अदधात् प्रजा-व्रजः ॥३४॥ [रुचिरा]
चित्रं तुत्रोट तत् तत्र वज्र-मज्जार्जुन-द्वयम् ।
न पुनर् मातृ-वात्सल्य-निर्बन्ध-मय-बन्धनम् ॥३५॥ [अनुष्टुभ्]</p></blockquote>
<p>[४८] श्लोकयन्ति चात्र—</p>
<blockquote>
<p>श्यामाङ्ग-द्युति किङ्किणि-ध्वनि-धरं रिङ्गातिरङ्ग-प्रदं
कर्षच् छश्वद् उदूखलं खर-खरत्-कार-प्रकार-प्रथम् ।
विस्फूर्ज-प्रतिमार्जुन-द्वय-कटत्-कारार्जितात् कौतुकात्
पर्यावृत्त-निरीक्षणं व्रज-वधू-लाल्यस्य बाल्यं स्तुवे ॥३६॥ [शार्दूल]</p></blockquote>
<p>[४९] अथ तयोर् अत्यूर्जितेन विस्फूर्जितेन मुहूर्तार्धम् आर्ततया गोष्ठाधिष्ठाना मूर्च्छाम् ऋच्छन्तः स्थिताः, तन्-निकट-सङ्घट्टिनीम् अर्भक-घटां विना । सा तु तल्-लीला-माधुरी-धुरीणतया चित्राकृतिर् इव मित्रावली न वित्रासम् आससाद । [५०] दूराद् अपि तद्-ऊर्जितं विस्फूर्जितं सम्भ्रम-कार्य् अवधार्य तु व्रज-पति-मुखास् तर्कित-मुखास् तद् एवाभिप्रतस्थिरे । सत्रा स-त्रासम् अत्राभिदधिरे च—</p>
<blockquote>
<p>विना वातं विना वर्षं विद्युत्-प्रपतनं विना ।
विना हस्ति-कृतं दोषं केनेमौ पातितौ द्रुमौ? ॥३७॥<sup id="fnref:4"><a href="#fn:4" class="footnote-ref" role="doc-noteref">4</a></sup> [अनुष्टुभ्]</p></blockquote>
<blockquote>
<p>अजन्य-जन्यम् एतावज् जाता निर्जनता कुतः? ।
तस्मात् तस्मान् महा-गर्जान् मूर्च्छाम् आर्च्छन् व्रजे जनाः ॥३८॥ इति । [अनुष्टुभ्]</p></blockquote>
<p>[५१] अवदधिरे च तन्-निकट-तटस्थं भासमान-हास-विलास-मुखम् उलूखलं कर्षन्तं लीला-सुखं वर्षन्तं बाल-गोपालम् । तेन च, कथं, कथं? इति कथयन्तस् तम् आवृन्वन्त एवावतस्थिरे ।</p>
<p>[५२] स तु पितरम् अनुविन्दमानम् अनुचक्रन्द । [५३] पिता चान्तः-सम्भ्रान्तः सन्न् अपि तस्य सान्त्वनाय मुख-मात्रं हसित-पात्रम् आचरन्न् अचिराद् एव तं विपाशयामास । [५४] स-रोदन-वदनं वदनं चुम्बन् विदन्न् अपि मुहुः पप्रच्छ च, पुत्र, कुत्रत्यः स खलु खल-बुद्धिर् येन चोलूखले निर्बन्ध-जनित-बद्धस् त्वम् असि? इति ।</p>
<p>[५५] स तु पितरि रतश् चिरतः श्लिष्ट-कण्ठतयाभ्यर्णम् आगतः कर्णे वर्णयामास, तात, मातैव इति ।</p>
<p>[५६] पिता तु तां पूर्वं विगत-संवेदतया अनन्तरं तु स्वत एव जात-निर्वेदतया दूनां वेद स्म । तत एव न सहसा रहसापि परिभाषितुम् इयेष । अज्ञतयावज्ञया न च पप्रच्छ बालकान्, किम् इदं वृत्तम्? इति ।</p>
<p>[५७] ते तु स्वयम् एवोचुः, स्फुटम् अनेन कृत-मध्य-गमनेन विस्तीर्ण-खले पुर-स्थले क्रीडितुं निष्क्रम्य, विकृष्ट-तले तिर्यग्-भावाद् अचले चास्मिन्न् उलूखले खटत्-खटिति त्रुटितताम् ऋच्छत् कुठ-द्वयं झटिति लुठद्-भावम् आनर्च्छ ।</p>
<p>[५८] ततश् च खण्डिताभ्याम् आभ्यां निर्गत्य कटक-मुकुट-कुण्डलादि-मण्डितौ रोचिष्मद्-वपुष्मन्तौ शुष्माणौ प्रणमन्तौ समन्ताद् एतं किम् अपि सन्तोषयामासतुः । तद्-उत्तरम् उत्तरस्यां दिशि प्रास्थिषाताम् ।</p>
<p>[५९] तद् एतद् आकल्य, बालानां प्रलापोऽयम् इति वत्सलाः कलयाम्बभूवुः । अन्ये तु सांशयिकतानपेत-चेतसः प्रजाताः ।</p>
<p>[६०] ततश् च क्रमाद् एक-द्व्य्-आदि-प्रक्रमान् मिलितेन व्रज-जनेन समं व्रज-भूपालः स्व-बालकेनाङ्कं सद् अलङ्कृत्य नित्य-कृत्य-कृते कालिन्दीम् अनुविन्दमानस् तेनानुषज्य निमज्य तत्रैव विप्रैः स्वस्ति-वाचनादिकम् आचर्य, महा-दानादिकं विसर्ज्य, निकाय्यम् आसज्य च, पूर्वाह्न-भोजनाय ससज्ज ।</p>
<p>[६१] तज्-जाया तु तज्-जाभ्यां दुःख-लज्जाभ्यां सज्जती गृहाद् आग्रहाच् च न निष्क्रान्तवती, न च गृहागताः सम्भाषितवती । सर्वास्व् अर्वाग् एव निवृत्तासु, समाधानोहिनी रोहिणी गौरव-पात्रीभिः पौरोगवीभिः परिवेषयामास ।</p>
<p>[६२] श्री-व्रज-राजस् त्व् अवरात्मजं रामम् अपि समानीय तेन सुतेन च सार्धं तयोः स्निग्ध-कल-कोलाहल-निदिग्धः सग्धिम् आचरितवान् । ताभ्यां मूर्त-परमानन्द-पूर्ताभ्यां मुहूर्तम् एकं विश्रम्य च सम्यग्-ईदृग्-औशीर-सुख-धीर-चेता गवागमन-रम्य-समये गोस्थानम् आगम्य गो-दोहनादि-कार्यं च कारयति स्म । [६३] उदवसिताद् अतिसितां सिताम् आनाय्य तया सहितं सुहितं सह स-वयोभिस् तनयौ स्तन-पान-प्रतिनिधितया धारोष्णं पयः पाययामास च । शिक्षयामास च तत्र पत्र-पुटी-घटनाम् ।</p>
<p>[६४] अथ पुनर् अपि हर्म्यम् आगम्य ताभ्याम् आचरित-सायम्-भोजन-सुख-समाजे व्रज-राजे, सह-रोहिणीकास् तदीय-सन्तत-सुखाभीकाः स्वकुल-माणिक्य-लक्ष्म्यः सर्वाः प्रामाणिक्यः समासाद्य निवेदवत्यः—</p>
<p>[६५] राजन्, कृष्ण-जनन्य् अद्य न भुक्तवती, न केनचिद् उक्तवती च वर्तते । ताम् अनु सर्वाश् च तथा वर्तन्ते ।</p>
<p>[६६] व्रजराजस् सह-दुःख-हासम् उवाच—वयं किं कुर्मः? रोषम् अनुवर्तमाना स्वयम् एव स्व-दोषं पश्यतु ।</p>
<p>[६७] सर्वाः सास्रम् ऊचुः, हन्त, सा खल्व् अन्तर् बहिर् अप्य् अतिकोमला तवेदृशा-लापेन तापेनातिम्लास्यति ।</p>
<p>[६८] व्रजराजस् तु स-स्मितः सुतम् अपृच्छत्, स्व-मातरं यास्यसि?</p>
<p>[६९] कृष्ण उवाच—नहि नहि, किन्तु त्वाम् एव समया समयान् गमयिष्यामि ।</p>
<p>[७०] अथ राज-ज्यायः-प्रजावत्यः सहासम् ऊचुः—स्तनं कस्य पास्यसि?</p>
<p>[७१] कृष्ण उवाच—सितासम्भविष्णु धारोष्णं पयः पास्यामि ।</p>
<p>[७२] सर्वा ऊचुः—केन क्रीडिष्यसि?</p>
<p>[७३] कृष्ण उवाच—तातेनैव समम् । तथा भ्रातरम् अपि सङ्गं गमयिष्यामि ।</p>
<p>[७४] व्रजराज उवाच—भ्रातुर् मातरं कथं नानुगच्छसि?</p>
<p>[७५] कृष्णः स-रोषास्रम् उवाच—मां विहायेयम् अपीयाय इति ।</p>
<p>[७६] तद् एतद् आकर्ण्य सास्रा रोहिणी नीचैर् उवाच—पुत्र, कथं कठोरायसे? माता तव दुःखायते ।</p>
<p>[७७] कृष्णस् तद् एतद् अश्र्ण्वन्न् इव सास्रं पितृ-मुखम् ईक्षते स्म । रोहिणी तु सङ्कर्षणं तस्य सङ्कर्षणाय सञ्ज्ञया ज्ञापयामास । तेन गृहीत-हस्तः पुनर् असौ निरस्त-तद्-धस्ततया विद्रुत्य पितुर् उत्सङ्ग-सङ्गी बभूव । तथाभवंश् च भुजाभ्याम् अवगुण्ठित-तत्-कण्ठः कृत-बाष्प-वृष्टिं तद्-दृष्टिम् एव पश्यंस् तम् अतीव वश्यम् आचरन्न् आसीत् ।</p>
<p>[७८] व्रज-राजस् तु मातर्य् अन्तः-स्नेहम् अस्य पर्यालोच्य तद् अभिव्यक्तये हस्तं किञ्चिद् उदस्तं विधायाभिदधे—पुत्र, यदि वक्षि, तर्हि बाढं तां ताडयामि ।</p>
<p>कृष्णस् तु तद् असहमानस् तस्य हस्तं स्तम्भयामास । [७९] ततो व्रज-राजः पुनर् विहस्य निज-वत्सलतयातीव सदयं तदीय-मातुर् अपि हृदयम् अधियन्—पुत्र, तव माता यद्य् एवं भविष्यति, तदा किं करिष्यसि? इत्य् अनधातोर् विरुद्धार्थं प्रयुज्य स-परिहासम् आह स्म ।</p>
<p>[८०] कृष्णस् तु बालक-भावेनाजस्रं मातरि स-तृष्णः सास्रं, कुत्र मे माता? तत्र गम्यताम् इति स-शङ्कं रोहिण्य्-अङ्कं गतवान् । [८१] ततश् च, प्रहसित-कलकलेषु सकलेषु परम-सुखारोहिण्या रोहिण्यानीतः सोऽपि वेश्म प्रविश्य स-रोदन-मोदम् अम्बाला-गलं लग्नवान् । ततश् च—</p>
<blockquote>
<p>वत्स-मूर्ध्नि चिबुकं दधती सा
धेनुवद् वलित-घर्घर-शब्दा ।
रोदन-प्रथनया द्रवद्-आत्मा
रोदयत् परिकरान् अपि सर्वान् ॥३९॥ [स्वागता]</p></blockquote>
<p>[८२] अथ तासां त्व् अनेक-सान्त्वनया लब्ध-शान्तिः किञ्चिद् व्यञ्जित-मुख-कान्तिः श्री-सुमुख-कन्येयं स्तन्येन तनयं प्रीणयामास । बुभुजे च सहाग्रजातेन तेन परम-हिताभिः सहिता ।</p>
<p>[८३] तद् आरभ्य तु सङ्कोचं उपलभ्य व्रजराज-लोचन-गोचरतां वासर-त्रयं नासादितवती । दिनान्तरे तु पितृ-निदेश-पाल-बाल-गोपालेनैव चेलाञ्चले गृहीत्वा नीता । तद्-दिनश् च स-नर्मामोदं दामोदरः इति व्रज-वधूभिर् आहूयते स्म, सोऽयं श्याम-मनोहरः इति ।</p>
<blockquote>
</blockquote>
<p>व्रजेश्वरीं स्तोतुम् अपीह कोविदः</p>
<blockquote>
<p>को वा भवेल् लोकग-लोक-सङ्ग्रहे ।
ब्रह्मापि सर्वोऽपि रमापि यत्-कला-
कलां च नाञ्चीद् इति बादरायणिः ॥४०॥ [उपजाति]</p></blockquote>
<p>[८४] सोऽयम् अस्या बादरायणिना घटित-सम्यग्-उद्घट्टनः श्रीमान् यशः-पटह-शब्दस् त्रैलोक्यम् एव श्लोक्यतया पर्यटन्न् अस्ति । तथा हि, नेमं विरिञ्चिः [भा।पु। १०.९.२०] इत्यादि ।</p>
<p>[८५] श्री-रामस् तु निजानुजं स-तृष्णम् आह स्म, स्मरसि, भ्रातर्, बृहद्-वने वत्स्यावः ।</p>
<p>[८६] अनुजोऽपि स-स्मितम् आह स्म, आं आं, तत्र क्रीडाम् अपि करिष्यावः इति ।</p>
<p>[८७] अथ कथकः समापनम् आह—</p>
<blockquote>
<p>ईदृशस् तनयो जातस् तव गोप-महेश्वर ।
यौ वृक्षाव् अपि तौ स्वस्य दिव्य-भक्तौ विनिर्ममे ॥४१॥ [अनुष्टुभ्]</p></blockquote>
<p>[८८] तद् एवं वृत्ते वृत्ते सर्वे तत्-तत्-कथां अपि तत्-तत्-पर्वैवानुभूय स्वं स्वम् आवासम् आसन्नवन्तः ।</p>
<p>इति श्री-श्री-गोपाल-चम्पूम् अनु</p>
<p>दामोदरानुमोदो नाम</p>
<p>अष्टमं पूरणम्</p>
<blockquote>
<p>॥८ ॥</p></blockquote>
<p>(९)</p>
<blockquote>
<p>५।
अथ नवमं पूरणम्</p></blockquote>
<p>१०।
श्री-वृन्दावन-देशे प्रवेशः
[१] अथ दिनान्तरे भासमानायां सभायां श्री-व्रजराजः पर्यनुयुक्तवान्, वत्स स्निग्धकण्ठ, तौ खलु वृक्षौ व्रजे सङ्कल्प-प्रदतया देवता-सदृक्षौ । ततः प्राग्-जन्मनि कीदृशाव्, अत्र वा कस्माद् आगतौ, सम्प्रति च कीदृशतया क्व गतौ?</p>
<p>[२] स्निग्धकण्ठ उवाच—पूर्वं धूर्जटि-मित्राद् उत्पन्नवन्तौ श्री-देवर्षि-वर्ये धार्ष्ट्यम् अनुष्ठितवन्तौ सन्तौ, परिणामतः परमानुग्रहेण श्री-देवर्षि-वर्य-कृत-निग्रहेण वृक्षतायाम् अपि भवगद्-भक्तताम् आगतवन्तौ । प्रतिभवद्-अवतारम् उद्भवतस् तस्य बृहद्वन-स्थ-भवद्-गृहस्य तु सदेशे देशे यमलार्जुन-वेशेन स्थितवन्तौ । एतद्-अनन्तरं च निज-गतिम् आगतवन्तौ परम-भगवद्-भक्तिमन्तौ च जातवन्तौ । सम्प्रति तु तद्-भक्ति-फल-व्यक्तिम् अप्य् आकलयन्तौ वर्तेते ।</p>
<p>[३] व्रजराजः सकौतुकम् उवाच—कथ्यतां तथ्यं, सम्प्रति कुत्र प्रतियातौ?</p>
<p>[४] अथ स्निग्धकण्ठः स्व-मुख-कमलं नमयित्वा तुष्णीम् इव स्थित्वा च मधुकण्ठं कटाक्षेणेक्षाञ्चक्रे ।</p>
<p>[५] व्रजराज उवाच—सङ्कुचन्न् इव कथं नोचितवान् असि?</p>
<p>[६] स्निग्धकण्ठः स-सम्भ्रमम् उवाच—देव, वयं किं ब्रूमहे? श्री-चरणाः स्वयम् एव वेत्स्यन्ति ।</p>
<p>[७] व्रजराजः सस्मितम् उवाच—सत्यं भवद्-उक्तं पुनर्-उक्तम् एव भवेत्, यतो भवतो मौनम् एवात्र ब्रवीतीति रीति-वशाज् ज्ञातवन्त एव च वयम् । तथापि, स्व-मुखेन सुखेन योजयतु भवान् अस्मान् ।</p>
<p>[८] स्निग्धकण्ठ उवाच—सर्व-सुख-वर्षि-श्री-देवर्षि-चरणानां कृपण-विषय-कृपा-कॢप्त-तद्-एतद्-गती लब्धमती ताव् एव स्फुटम् आवाम् इति ।</p>
<p>[९] तद् एतद् आकर्ण्य निर्वर्णित-तन्-मुखाः श्री-व्रजराज-प्रमुखाः समाहूय भूयः स-कौतुकं स-सुखं तौ मिलितवन्तः । मध्ये समुपवेश्य निरीक्षितवन्तश् चेति । [१०] पुनस् तु तत्-प्रश्नानन्तरं मधुकण्ठः क्रम-प्राप्तां कथां प्राह, [११] तद् एवं विचित्रात् पूर्व-चरित्राद् दिवस-पञ्चकानन्तरं श्रीमान् उपनन्दः स्व-मन्दिरं विन्दमानः स्व-पत्नीं पप्रच्छ, अद्य स्व-देवर-नर-देव-गृहे किं गमन-मङ्गलं जगृहे भवत्या?</p>
<p>[१२] पत्नी प्राह—अथ किम्, को वा तद् गमनं विना मनो मानयितुं शक्नोति, किम् उत भवद्-विध-सविध-सम्बन्धिनस् ते वयम्?</p>
<p>[१३] पतिर् आह—विशेषश् चेत् कथ्यताम् ।</p>
<p>[१४] पत्नी प्राह—</p>
<blockquote>
<p>यस्मिन् प्रेम-प्रचुरं भयम् अपि तस्मिन् विभाव्यते प्रचुरम् ।
यद्वन् नेत्रं शङ्का-विषयस् तद्वन् न कर्णादि ॥१॥ [गीति]</p></blockquote>
<p>[१५] तथा हि, यद्यपि निरवद्याधान-विधातृ-मातृ-प्रभृतिभी रक्ष्येते सभीभिर् एव तौ, तथापि खेल-वेलायां सम्भालयितुम् अपारणीयतया सुकलम् एव विकलयतः । तत्र चाद्यतनं वृत्तं प्रतिपद्यताम्—</p>
<p>[१६] तौ भवद्-भ्रातृजौ स-निज-व्रज-व्रजेश्वर-भोज्य-सज्जनाय जनितामोदायां यशोदायां तदीय-साहायका-रोहिण्याम् अपि रोहिण्याम् आशङ्का-पात्रीर् धात्रीर् वञ्चयित्वा विदूरं चञ्चितवन्तौ । यथा,</p>
<blockquote>
<p>धात्रीणाम् अपरत्र कर्मणि मनाग् दत्तात्मनाम् अग्रतः
सव्यासव्य-दृशोर् दृशोर् अविषये सान्तर्द्धि-देशे च तौ ।
क्रीडा-दम्भ-वशात् क्रमाद् अपगतौ विद्रुत्य दूर-स्थितौ
तत्राथ स्व-सुहृद्भिर् उद्धत-गणैः कोलाहलं चक्रतुः ॥२॥ [शार्दूल]</p></blockquote>
<p>[१७] अथ तथा निकृतस् तत्-पालनाधिकृत-धात्री-वर्गः क्षणात् कृतावधान-सर्गः शीघ्रम् एव कृतानुमार्गः क्रमेण स्वस्याकारणम् अकारणताम् आसादितम् अवधार्य निजेश्वर्योर् आवेदयामास ।</p>
<p>[१८] तावच् च ततोऽप्य् अतिदूरं गम्भीर-सरित्-तीरं गताव् आकर्ण्य पूतना-सूदन-प्रसू रामाम्बालाम् एव तयोः सङ्कलनाय चालयामास । ‘हन्त, न जाने खल्व् अर्जुन-युगलवद् दुर्जन-प्रेर्यमाणतया कश्चिद् अनोकहो वा नद्यवरोहो वा स्खलतीति मयि पाक-कर्म-विपाकावरुद्धायां सत्वरं त्वम् एव स्वयं याहिऽ इति।</p>
<blockquote>
<p>सा च तत्र गता शीघ्रं व्यग्री-भूताङ्ग-मानसा ।
सरित्-तीर-गतं कृष्णं भग्नार्जुनम् अथाह्वयत् ॥३॥ [अनुष्टुभ्]</p></blockquote>
<p>[१९] ततश् च क्रीडा-रङ्गाकुलतया तद् अनङ्गीकर्तरि सङ्गीशितरि कृष्णे कृष्णाग्रजे च तद्-अनुग-तृष्णे, सा परिवृत्य सद्मागत्य तस्य किञ्चिद् भय-स्थानं प्रभव-स्थानम् एव प्रस्थापयामास ।</p>
<p>[२०] ततश् च तन्-माता च गत्वा—</p>
<blockquote>
<p>क्रीडन्तं तनयं बालैर् अतिवेलं सहाग्रजम् ।
वीक्ष्य स्तन-मिषात् स्नेहं वर्षन्ती हूतिम् आतनोत् ॥४॥ [अनुष्टुभ्]</p></blockquote>
<p>[२१] न तु सहसा समीपम् आप तत्-पलायन-शङ्कया । आहूति-माधुरी चेयम् आस्वाद-धुरीणतां नीयताम्—</p>
<blockquote>
<p>कृष्ण कृष्णारविन्दाक्ष</p></blockquote>
<p>तात एहि स्तनं पिब ।</p>
<blockquote>
<p>अलं विहारैः क्षुच्-छ्रान्तस्</p></blockquote>
<p>तद् भवान् भोक्तुम् अर्हति ॥ [भा।पु। १०.११.१५] इति ।</p>
<p>[२२] तथापि मिथः सङ्घर्षयतः क्रीडा-तर्षवन्तं तम् अनागच्छन्तं धर्षयन्ती, विच्छिदुरता-विधुर् असजातीय-स्नेहस्य द्वितीय-पात्रम् आदृत-स्व-वचन-मात्रतयावश्यम् एव वश्यं श्री-बल-भद्रम् एव सानुक्रोशं चुक्रोश—</p>
<p>हे रामागच्छ ताताशु सानुजः कुलनन्दन ।</p>
<blockquote>
<p>प्रातर् एव कृताहारः क्रीडाश्रान्तोऽपि पुत्रक ॥
प्रतीक्षते त्वां दाशार्ह भोक्ष्यमाणो व्रजाधिपः ।
एह्य् आवयोः प्रियं धेहि, स्वगृहं यात बालकाः ॥ [भा।पु। १०.११.१६-७]</p></blockquote>
<p>[२३] ततो मातृ-हर्षणाय निवर्तयितुं कृष्णं कर्षति सङ्कर्षणे, सच्छल-प्रोत्साहनं तम् एव भणति स्म—</p>
<blockquote>
<p>धूलि-धूसरिताङ्गस् त्वं तात मज्जनम् आवह ।
जन्मर्क्षं तेऽद्य भवति विप्रेभ्यो देहि गाः शुचिः ॥ [भा।पु। १०.११.१८]</p></blockquote>
<p>[२४] पुनस् तदानीम् एव गृहाद् आगतान् बालान् आकलय्य स्पृहां बृंहयन्ती बभाषे,</p>
<blockquote>
</blockquote>
<p>पश्य पश्य वयस्यांस् ते मातृ-मृष्ट-स्वलङ्कृतान् ।</p>
<blockquote>
<p>त्वं च स्नातः कृताहारो विहरस्व स्वलङ्कृतः ॥ [भा।पु। १०.११.१९]</p></blockquote>
<p>[२५] तद् एवं बाल्यम् एवारभ्य विप्र-पोषणाद् आत्मनस् तोष इति तद् आरम्भाय स्तम्भमानम् आह्वानादि-लक्ष्येण लघु लघु समीपम् आसन्ना स-रामं रामानुजं भुजयोर् गृहीत्वा गृहम् आनिनाय ।</p>
<p>[२६] ततश् च, जन्मर्क्षं ते इति मिथ्या-कथ्यमानम् अपि तेन गृहीतं नितराम् एव गृहीतवती व्रजराज-गृहिणी तत् पर्व, यत्र दुष्ट-दृष्टि-निवारणाय स-यन्त्रा मन्त्रा मुहुर् विन्यासम् ऊहुः ।</p>
<p>[२७] तद् एवम् अवधाय स सर्व-दर्शः श्रीमान् उपनन्दः पराममर्श, सत्यम् आशङ्कितं प्रजां प्रति प्रजावत्योर् अनयोः प्रजावत्योः, यद् इदं गोष्ठ-प्रकोष्ठम् अवदुष्टम् इव दृश्यते । भवतु, व्रजराज-समाजम् अनु विचारयिष्यामः ।</p>
<p>[२८] तत्पत्नी प्राह—विचारः पुनस् तत्रभवत्य् एव स्थास्यते ।</p>
<p>[२९] अथ प्रातर् एव गो-व्रज-व्रजान्त-स्थायां सर्वास्थास्पद-व्रजराज-समाज-राजमानायाम् आस्थान्यां मिलिता गोपाला गोपाल-नादि-सौकर्यं नात्रेति पर्यालोचयामासुः—</p>
<p>[३०] चिरवासेनोत्सन्नतासन्न-वनतया बृहद्वनस्य । तत्र तु वयो-ज्ञानाभ्यां वृद्धः श्री-राम-कृष्ण-प्रेम्णा समृद्धः स्वाङ्क-पल्यङ्कं सद्-अलङ्करिष्णुना मध्ये मध्ये च चिबुकं गृहीत्वा वितथ-प्रश्नम् आचरिष्णुना तत् तदा क्रीडनक-याच्ञा-सतृष्णेन कृष्णेन लभ्यमानानन्दः श्रीमान् उपनन्दः प्रावोचद् अखिल-रोचनम् । इह च व्रजराजस्य सङ्कोचम् अवलोचयन् बाल-प्रजा-मात्रस्य हित-पक्षम् उपलक्षयामास । यथा—</p>
<blockquote>
<p>‘इह न स्थेयम्ऽ इतीत्थं व्रज-हितम् उक्तं भवद्भिर् यत् ।
तत् पुनर् अतिबालानां हित-प्रधानं मम स्फुरति ॥५॥ [उपगीति]
सहजनि-जनिते यन् मम पर-पर-यत्नेन रक्षितेऽप्य् अत्र ।
जातं विप्लव-जातं, तस्मात् किं स्याद् इहोर्वरितम्? ॥६॥ [आर्या]
तत्-तद्-उपद्रव-जाते केवल-परमेशितू रक्षा ।
तस्मिन् भारं दद्याद् इति च न खलु तत्-परैर् इष्टम् ॥७॥ [उद्गीति]
चलता द्वयम् अनुचिन्त्यं- त्याज्यं गम्यं च यद् धाम ।
त्याज्यं दुःख-निदानं, गम्यं सुखिता-निधानं तु ॥८॥ [उपगीति]
स्थानं तद् अपदेयं, यद् इह परत्र च घटेत दुःखाय ।
बृहद्-आख्यं वनम् अनुपदम् ऐहिक-दुःखाय साम्प्रतं जातम् ॥९ गीति]
स्थानं तद् उपदेयं, यद् इह परत्र च घटेत सौख्याय ।
वृन्दावनारण्यं चादः समस्त-सुखतमम् अतीव पुण्यं च ॥१०॥ [गीति]
गोवर्धन इति नामा यत्रारण्ये गिरिः स्फुरति ।
तत् खलु गो-जातीनां गोपानां चास्ति सर्वस्वम् ॥११॥ [उपगीति]
गोपाः कानन-करदा ग्रामादीनां विनिश्चयाभावात् ।
तद् अपर-कानन-गमने राज्ञां चाज्ञा स्वतः-सिद्धा ॥१२॥ [आर्या]
सुखतो भयतो वा यत् कृत्यं कर्तव्यतां याति ।
शीघ्रं यत् खलु कार्यं वलयति शङ्काम् अलं विलम्बस् तु ॥१३॥ [उद्गीति]
उत्थातव्यं तस्माद् अस्मात् सद्यो न कार्यम् आलस्यम् ।
तुलिता ह्य् उद्यम-कलना कृत्यं यद् यद् यदा क्रियते ॥१४॥ [आर्या]
इयम् अस्माकम् उदीक्षा युष्मभ्यं यदि तु रोचमाना स्यात् ।
पर-वीक्षितेऽपि वस्तुनि बहु-सम्मतिर् उत्सवं दुग्धे ॥१५॥ [आर्या]
भवति तु चेद् इह भवतां समर्थना तर्हि गावः प्राक् ।
सम्यक् पायित-वत्साश् चरन्तु वृन्दाटवी-वर्त्म ॥१६॥ [उपगीति]
पश्चात् पट-गृह-शकटान्य् अटन्तु गृह्यं समस्तम् आदाय ।
विधि-विधि-सिद्धा सेयं व्रजनाद् व्रजता हि गोदुहां सदने ॥१७॥ [गीति]</p></blockquote>
<p>ततश् च,</p>
<blockquote>
<p>तद् वाक्यं पशुप-समूहम् ऊह-शून्यं
स्वार्थाय स्वयम् अनुगम्य कल्पते स्म ।
साधर्म्य-स्पृशि मृदि पश्य बीज-भेदः
स्फीतः स्यात् फलति च तत्र नापरत्र ॥१८॥ [प्रहर्षिणी]</p></blockquote>
<p>[३१] तद् एवं पौर्णमासीम् अपि विज्ञाप्य समनुज्ञाप्य पुरतः प्रस्थाप्य च शीघ्रम् उत्थाप्यतां व्रजः इति दुन्दुभि-निर्घोषणया कृत-पोषः सोऽयं घोषः स्व-निरुक्तिम् एवातिरिक्ततया व्यक्तवान् । गव्यानां मानुष्यकानाम् अपि कोलाहलान् महा-घोषास्पदता हि घोषता निर्दिष्टा । यथा,</p>
<blockquote>
<p>तदा व्रजे कलकल-कोटिर् उत्थिता
हिही-हिही-जिहि-जिहि-कार-मिश्रिता ।
घडद् घडद् घडद् इति शाकटा-रवः
स-वाद्यकः पुनर् अखिलं-गिलः स्थितः ॥१९॥ [*जभजसग]
आरोप्यानसि वृद्धादीन् स्वयम् ऊढ-शरासनाः ।
गौरवेण गवां गोपा ययुर् विक्रममाणताम् ॥२०॥ [अनुष्टुभ्]</p></blockquote>
<p>[३२] ततश् च सङ्क्रीडति शकट-वर्गे सङ्क्रीडमाने सति,</p>
<blockquote>
<p>शकट-गृहाटन-चर्यां पर्याकलयन् विदूर-गो लोकः ।
व्यतिषज्यावदद् एतद् ग्रामः कश्चिच् चरिष्णुर् अस्तीति ॥२१॥ [गीति]</p></blockquote>
<p>पथि तु,</p>
<blockquote>
<p>एको धावति कश्चनाह्वयति कोऽप्य् अत्रोत्तरं भाषते
कश्चित् तत्र निवृत्य गच्छति निजं सम्भालयत्य् अन्यकः ।
सर्वो गायति कृष्ण-बाल्य-चरितं बाष्पायते स्तम्भते
स्विद्यत्य् एजति रोमहर्षम् अयते वैवर्ण्यम् आसीदति ॥२२॥ [शार्दूल]
आरूढ-शकटा गोप्यो व्यूढ-नव्य-परिष्क्रियाः ।
अमन्दं जगुर् आनन्दाद् आनन्दान् नन्द-नन्दनम् ॥२३॥ [अनुष्टुभ्]</p></blockquote>
<p>यथा,</p>
<blockquote>
<p>नन्द-मही-पति-जात नन्द यशोदा-मात ।
जन्म-महा-मह-दिग्ध रमित-समस्त-स्निग्ध ॥ध्रु ।
स्पर्शादित-विष-योष अपरिचितापद-दोष ।
शकट-विघट्टन-शेष गोकुल-पुण्य-विशेष ॥
कृत-नामभिर् अभिराम सन्तत-रामा-राम ।
रिङ्ग-भृताङ्ग-नरङ्ग अङ्गीकृत-सखि-सङ्ग ॥
लङ्घित-मारुत-चक्र नन्दित-गोकुल-शक्र ।
वत्स-विमोचन-मोद व्रज-जन-शर्म-यशोद ॥
सर्वानन्दन-चौर्य तस्मिन् दर्शित-शौर्य ।
अयि दामोदर-लील अखिल-सुख-प्रद-शील ॥२४॥ [२ x ३ गणस्] इति ।</p></blockquote>
<p>[३३] तद् एवं गायन्त्यस् तद्-दर्शनस्य नाथमाना व्यत्यतिक्रामन्ति स्म—</p>
<blockquote>
<p>तदा यशोदा-रोहिण्याव् एकं शकटम् आस्थिते ।
रेजतुः कृष्ण-रामाभ्यां तत्-कथा-श्रवणोत्सुके ॥ [भा।पु। १०.११.३४]</p></blockquote>
<p>[३४] तत्र स्थितिर्, यथा-</p>
<blockquote>
<p>मणि-खचित-सुवर्ण-चित्र-वर्णे<br>
शुचि-मृदु-तुलिकयानुकूल-मध्ये ।
गृह-निभ-शकटे विरेजतुस् ते
सुत-रुचि-रोचिषि रोहिणी-यशोदे ॥२५॥ [पुष्पिताग्रा]</p></blockquote>
<p>[३५] तत्-कथा तु द्वि-विधा, तत्-सम्बन्धिनी, तत्-कर्तृका च । पूर्वा यथा,</p>
<blockquote>
<p>स्निग्धा नार्यः शकटम् अभितो मातरौ पुत्रयोस् तैर्
ज्ञाताज्ञातैर् अखिल-चरितैर् धिन्वते स्माविशेषात् ।
प्रेम्णः सेयं प्रकृतिर् अखिलाश्चर्य-रूपा यद् उच्चैः
सर्वं स्वीयं विषयम् अमनः-स्पृष्ट-तुल्यं करोति ॥२६॥ [मन्दाक्रान्ता]</p></blockquote>
<p>[३६] उत्तरा यथा—</p>
<p>कृष्ण उवाच—मातः, क्व नु खलु गच्छन्तः स्म?</p>
<p>[३७] माता प्राह—पुत्र, वृन्दावन-नामनि वन-धामनि ।</p>
<p>[३८] कृष्ण उवाच—कदा सदनम् आयास्यामः?</p>
<p>[३९] माता सस्मितम् आह—वत्सास्मद्-अनुषङ्गत एव सङ्गच्छमानं तद् आस्ते ।</p>
<p>[४०] कृष्ण उवाच—क्व नु निरूप्यताम्?</p>
<p>[४१] रामः प्रहसन्न् आह—कृष्ण, पाकादि-नित्य-कृत्य-सन्निवेश-देशाधः-प्रदेशान् महा-शकट-वेशान् गृहान् निकटत एवाटतः पश्य ।</p>
<p>[४२] कृष्णः साश्चर्यं दृष्ट्वा श्री-रामं स्पृष्ट्वा जहास, पुनर् उवाच च, तथ्यम् इदं कथ्यते स्म । यस्माद् विदूर-क्षितिगा अपि क्षिति-रुहास् तथा लक्ष्यन्ते ।</p>
<p>[४३] माता तु रोहिण्या सह स-हासम् आह स्म, पुत्र, त एते तु न कुत्रचन च गच्छन्ति, किन्तु सम्प्रति तथा प्रतीयन्ते मात्रम् ।</p>
<p>[४४] कृष्णः स-तृष्णम् उवाच—भवतु, तद् वृन्दावनं कुत्र?</p>
<p>[४५] रोहिण्य् आह—पुत्र, यमुनायाः पारे ।</p>
<p>[४६] राम उवाच—एका यमुना दूरतः पश्चान् न्यस्ता, पुरतः किम् अन्याप्य् अस्ति?</p>
<p>[४७] माता सहासम् आह—पुत्र, कुत्रचिद् अपि मनाग् अपि न विच्छिन्न-गमना सा ।</p>
<p>[४८] रामस् तु मातृ-मुखं साश्चर्यतया स-सुख-चर्यं पश्यति स्म । [४९] कृष्ण उवाच—तत्र-भवता किल न तर्कितं, यत् खल्व् इत इव तत्राच्छ गच्छन्ती सा दृश्यते स्म ।</p>
<p>[५०] तद् एवं तयोः सोल्लासं हासं बिभ्रतोः पुनः कृष्णः स-तृष्णम् उवाच—लघु-मातः, का तत्र शात-सम्पद् अस्ति यद् एतावता प्रयासेन प्रयास्यामः?</p>
<p>[५१] रोहिण्य् आह—पुत्र, क्रीडा-स्थानानि क्रीडनकानि च बहूनि सन्ति ।</p>
<p>[५२] कृष्णः सहर्षं सङ्कर्षण-निष्कलङ्क-विधोर् अङ्कं निज-श्याम-धाम्नालङ्कुर्वन्न् एव साङ्ग-प्रणयतया समुत्तानिताङ्गस् तन्-मुखम् उन्मुखं पश्यन् विहसन् विलसन् मुहुर् लुठति स्म । [५३] सङ्कर्षणस् तु तन्-मुखम् अनु मुखं निधाय मुहुर् विहसित-लीलां विधाय चिराय तं हासयति स्म ।</p>
<p>[५४] अथ यमुना-तरङ्ग-सङ्घ-सङ्गत-मारुत-दिग्ध-स्निग्ध-वन-लेखेयम् आसन्ना इति मातृ-युगल-संलापं निशम्य सम्यग् उत्थितः कृष्णः सङ्कर्षण-सङ्करः प्राग् अज्ञातान् ज्ञातान् अपि नग-मृग-खगान् हसन्तीभिः स्खलित-दन्तीभिर् विवादतः सर्वान् अपूर्वान् इव पृच्छन्न् उत्तरम् आयच्छंश् च तत्-कूलानुकूल-वनम् आससाद ।</p>
<p>[५५] तत्र प्रश्नोत्तरे यथा—</p>
<blockquote>
<p>कोऽसौ वृक्षः समन्ताद् अनिश-चल-दलः? पिप्पलः । कोऽण्ड-कोटिं
सूते? सोडुम्बराख्यः क इह घन-जटा-व्याप्त-मूर्तिर्? बटः सः ।
इत्थं नव्यां वनान्तर्-गतिम् अनु जननी-डिम्ब-संवाद-जातं
लोकं पीयूष-वर्षैर् असुखयद् अखिलं तत्र तत्रातिचित्रम् ॥२७। [स्रग्धरा]</p></blockquote>
<p>किं च—</p>
<blockquote>
<p>गौराः कृष्ण-प्रधानाप्लुत-गति-पशवः के रमन्ते? हरिण्यः
के वामी सैरिभाश्व-प्रतिम-तनुधरा? रोहिषाख्याः प्रसिद्धाः ।
के शृङ्गानेकशाखा-शवलित-वपुषः? शम्बराख्यास् तद् एवं
मातुर् गीर्-ज्ञात-नामा स जयति स-बलो नन्द-गोपाल-बालः ॥२८॥ [स्रग्धरा]</p></blockquote>
<p>अपि च—</p>
<blockquote>
<p>चित्रः कोऽपि? मयूरः क इह मृदुकुहूगायकः? कोकिलाख्यः
को वक्तुं वष्टि वाणीं नरवद् अपि? शुकः पुष्पगः कश् च? भृङ्गः ।
इत्थं मातृ-द्वयेन प्रथम-वन-गमे संलपन्तौ हसन्तौ,
बालौ गोपाल-रामौ व्रज-कुल-महिलाः शर्मभिः सिञ्चतः स्म ॥२९॥
[स्रग्धरा]
अथागतास् तरणि-सुता-तटं व्रज-
प्रजा-व्रजाः स-शकट-धेनु-सङ्कटम् ।
स-सम्भ्रमं तरितु-मनस्तया च ते
परस्परं कलकल-कीर्णम् अभ्रमन् ॥३०॥ [जभसजग]</p></blockquote>
<p>[५६] ततश् च द्वाव् अपि भ्रातरौ मातरौ विहाय, परमम् उन्नततमं व्रजेशितुः पितुः शकटम् आगताव्, ऊर्ध्व-स्थित्या दलद्-इन्दीवर-सुन्दरता-शालि-कालिन्दीं प्राणि-वृन्द-प्रीणि वृन्दावनम् अपि फुल्ल-दृशा ददृशतुः ।</p>
<p>[५७] श्री-व्रजेश्वरादयस् तु परस्परम् ऊचुः—अहो, रूपम् इह पारीण-वन्या-सम्बन्धिन्या भास्वत्-कन्यायाः, या खलु प्रतिबिम्ब-संवलनया वृन्दावनान्तम् अन्तर्-वहन्ती विचित्र-चित्र-पट्ट-पटवद् आचरति । [५८] अहो मधुरीणां साधु-रीतिर् अस्य च वृन्दावनस्य, यत् खलु नीलाभं सित-पीत-लोहित-प्रसूनालिभिर् निःसरद्-आसार-विद्योतमान-विद्युत्-कान्ति-रोहित-रोहित-नीरद-वद् आभासमानं दूरतोऽप्य् अमृत-पूरम् अर्पयति । यस्य चाकृष्ट-त्रिपिष्टप-पद-षट्पद-पदतया व्यक्त-दौर्लभ्यं समाकर्षि-सौरभ्यं घ्राणाभ्यागतानां दूरम् आरभ्य प्रत्युद्गमि सभाजक-सभ्य-वृन्दम् इव लभ्यते । [५९] यस्य च विचित्र-पत्रि-कृत्रिम-कल-कलिल-काकली-सङ्कुल-कोलाहल-कुलम् आकर्षण-मन्त्र इवार्थ-ग्रहणं विनापि स-कर्णकं जन्युं निजाश्रयाभ्यर्णम् आकर्षति ।</p>
<p>[६०] तद् एवं पश्यतोः शृण्वतोर् अपि स-तृष्णयो राम-कृष्णयोर् गोपाः गाः पारयितुं व्यापारं कारयामासुः,</p>
<blockquote>
<p>नीरं तरणि-कन्यायास् तीरं च तरणे तदा ।
गो-मयं गोमय-मयं क्षणाद् अजनि सर्वतः ॥३१॥ [अनुष्टुभ्]</p></blockquote>
<p>[६१] तीर्णासु गोषु तथा कर्णीरथाद् अवतीर्णासु परिजन-परिच्छद-सहितासु गोप-वनितासु, काश-कुश-शर-वंश-वरैर् अलङ्कर्मीण-निर्मित-परस्पर-नद्ध-प्लव-राजी राज-पद्धतिर् इवासम्बाधतया साधिता । [६२] ततश् च पारावारीण-भूम्योर् एकतायां कृतायाम् अवारीणम् इव पारीणम् मधुपुरी-कालीय-ह्रदयोर् अन्तरालं तद् वन-भागं सर्व एव गायन्तः प्रहसन्तः क्रीडन्तश् च शकट-घटयापि प्रविविशुः । तद् एवम् एवोक्तम्,</p>
<blockquote>
<p>वृन्दावनं सम्प्रविश्य सर्व-काल-सुखावहम् ।
तत्र चक्रुर् व्रजावासं शकटैर् अर्ध-चन्द्रवत् ॥ [भा।पु। १०.११.३५] इति।</p></blockquote>
<p>[६३] राम-कृष्णाउ च बद्ध-तृष्णाव् आसादित-तीरोपकण्ठाव् उत्कण्ठया भुवि शकटाद् उत्प्लुतौ प्लुत-सम्प्लुताह्वानतः सुख-समन्वितं सखीन् अन्वग् विधाय प्रत्यग्रम् अपि प्रत्यग्रायमाण-वैचित्री-गहणं गहनम् अवगाहमानौ सव्यापसव्ययोः पश्यन्तौ चरण-चारिताम् एवाचरितवन्तौ । तदा च किम् अन्यद् वर्णनीयम्, समस्तं वृन्दावनम् अपि कृष्णेन स्पृष्टं हृष्टम् एव निर्णीय परामृष्टम् । यतः,</p>
<blockquote>
<p>यद् गानं विपिनस्य कोकिल-कले नृत्यं लता-विभ्रमे
रोम्णाम् उत्थितम् अङ्कुरे च कवितं योग्यान् निदानादृते ।
तन् मिथ्या यदि कृष्ण-सङ्गति-वशात् तस्मिंस् तथा वर्ण्यते
सत्यं तर्हि सदापि तत् तद् अखिलं यस्माद् दरीदृश्यते ॥३२॥ [शार्दूल]</p></blockquote>
<p>[६४] ततश् च तौ क्वचिद् विक्रमणेन क्वचित् तु स्निग्ध-जन-स्कन्धाद्य्-आक्रमणेन बन्धुभिर् आस्वाद्यमानानवद्य-लालित्यामृतौ शुभ-शकुन-सम्भृतौ वत्स-क्रीडनाभिध-यमुना-घट्टतः सट्टीकराख्यं प्रदेशम् आसेदतुः ।</p>
<p>[६५] अथावतरण-तुर्य-घोष-जाते राज्ञा समनुज्ञाते, तं पश्चान् निधाय दक्षिण-पश्चिमाम् अग्रे विधाय सर्वे समाकीर्ण-विस्तीर्ण-देशतयावतीर्णाः ।</p>
<blockquote>
</blockquote>
<p>लोक-हूति-व्यक्त-चेष्टं तदा नन्दादि-वेष्टितम् ।</p>
<blockquote>
<p>वृन्दावनम् इदं रेजे सुप्त-जागरित-प्रभम् ॥३३॥ [अनुष्टुभ्]
तत्र चक्रुर् व्रजावासं शकटैर् अर्ध-चन्द्रवत् ।
यद्-अन्तः-पूरितं गोभिः क्रमेण घन-रीतिभिः ॥३४॥ [अनुष्टुभ्]</p></blockquote>
<p>श्री-हरि-वंशे च,</p>
<blockquote>
<p>निवेशं विपुलं चक्रे गवां चैव हिताय च ।
शकटावर्त-पर्यन्तं चन्द्रार्धाकार-संस्थितम् ॥ इति । [२.९.२०-१]</p></blockquote>
<p>[६६] एवं तद्दिने शकटैर् एव चक्रुः, दिनान्तरे तु,</p>
<blockquote>
<p>कण्टकीभिः प्रवृद्धाभिस् तथा कण्टकिभिर् द्रुमैः ।
निखातोच्छ्रित-शाखाभिर् अभिगुप्तं समन्ततः ॥ इति । [२.९.२२]
गो-पुरस्य पुरः कृत्वा गोवर्धन-धराधरम् ।
गोप-वासः स तत्रासीन् नगोप-वसतिर् यतः ॥३५॥ [अनुष्टुभ्]
पौरस्त्य-वस्त्य-त्यागेऽपि तत्-तन्-मर्यादयाचितः ।
व्रजाकारस् तथैवासीत् कृष्णापारे यथा स्थितः ॥३६॥ [अनुष्टुभ्]
अष्ट-क्रोशीम् आयतं गोष्ठम् एतन्
मध्ये तस्मिन् विस्तृतं चार्धम् अस्याः ।
एतन् मानं चात्र लोकस्य दृष्ट्या
शक्त्यानन्ताचिन्त्य-धामत्वम् एव ॥३७॥ [शालिनी]
मध्ये राज्ञः सद्म तत्-पार्श्वतस् तद्-
भ्रातॄणां तद्-बाह्यतस् तत् परेषाम् ।
यद्वत् प्रेमण्य् अन्तरङ्गादि-रीतिर्
वासेऽपि स्याद् औचिती तद्वद् एव ॥३८॥ [शालिनी]</p></blockquote>
<p>[६७] अथ तत्र परम-शर्मणा गम्यमान-समय-व्रजे पूर्ववद् व्रजे क्रीडा-रतयोर् अपि तयोर् वन-दिदृक्षा पुनर् अतीव विलक्षणा जाता । ततश् च प्रतिदिनम् अपि गवावनाय वनाय प्रयातेन तातेन समं समन्तत एव व्रजतः स्म । यत्र—</p>
<blockquote>
<p>वृन्दावनं गोवर्धनं यमुना-पुलिनानि च ।
वीक्ष्यासीद् उत्तमा प्रीती राम-रामानुजातयोः ॥३९॥ [भा।पु। १०.११.३६]</p></blockquote>
<p>यथा,</p>
<blockquote>
<p>प्राधान्याद् अतिदिव्य-वृक्ष-विततेर् वृन्दावनं रत्न-भू-
पल्यङ्कान्वित-पीठ-जेतृ-दृशदां वृन्दस्य गोवर्धनः ।
ग्लौ-चूर्णोद्भव-रङ्ग-भूमि-विजयि-स्थल्यावलेर् अंशुमत्-
कन्यायाः पुलिनालिर् उत्सव-शतं दुग्धे स्म मुग्धं तयोः ॥४०॥
[शार्दूलविक्रीडितम्]</p></blockquote>
<p>[६८] अथ मधुकण्ठः समापनम् इदं साञ्जलितया व्यानञ्ज,</p>
<blockquote>
<p>ईदृशस् तनयो जातस् तव गोपाधिनायक ।
पाल्यं करोति यो विश्वं बाल्यस्य चरिताद् अपि ॥४१॥</p></blockquote>
<p>[६९] तद् एवं तल्-लीलानां साक्षात्-प्रथायां कथायां वृत्तायां पूर्व-वृत्तवत् तद्-दिनेऽपि सर्वेऽप्य् आनन्दानाम् अखर्वाणां खर्वेण कर्बुरिता निज-निजालयं कलयामासुः ।</p>
<p>इति श्री-श्री-गोपाल-चम्पूम् अनु</p>
<p>श्री-वृन्दावन-देशे प्रवेशो नाम</p>
<p>नवमं पूरणम्</p>
<p>॥९॥</p>
<p>(१०)</p>
<blockquote>
<p>६।
अथ दशमं पूरणम्</p></blockquote>
<p>११।
वत्सासुराद्य्-उत्सादनम्
[१] अथ प्रातर् अपि पूर्ववत् कथा प्रथते स्म ।</p>
<p>[२] यथा स्निग्धकण्ठ उवाच—अथानयोर् अतिबाल्याद् ऊर्ध्व-विलासम् आरभमाणं सुकुमारं कुमारता-शेषं वर्णयिष्यामः । यथा—</p>
<blockquote>
<p>मुक्त-स्तन्यम् उदञ्चद् अङ्गवलयं चाञ्चल्य-पर्याकुलं
खेला-चञ्चद्-अखर्व-नेत्र-युगलं शश्वत्-प्रहासाननम् ।
नाना-कौतुक-भावितं सखिजनक्रीडाविलासास्पदं
वत्सेक्षा-स्पृहि राम-कृष्ण-कलितं कौमारम् अन्तर् भजे ॥१॥ [शार्दूल]</p></blockquote>
<p>अपि च,</p>
<blockquote>
<p>शुभ्रश्यामौ नील-पीताभ-वस्त्रौ
शृङ्गी-पारीध्वान-शिक्षासु दक्षौ ।
क्रीडा-लोलौ मित्र-वर्गे विचित्रं
चित्रीयेते राम-कृष्णौ कुमारौ ॥२॥ [शालिनी]</p></blockquote>
<p>[३] एतद्-अवधि च वस्त्र-परिधानं क्रमेण निश्चितं जातं, यथा—</p>
<blockquote>
<p>वस्त्रं दधाति जननी-निहितं प्रयत्नात्
क्षिप्रं च बन्धन-धिया स्वयम् उज्जहाति ।
भूयस् तद् अर्दति बिभर्ति च यस्य चार्धं
व्रीडां विकल्प्य लघु नित्ययति स्म कृष्णः ॥३॥ [वसन्ततिलका]</p></blockquote>
<p>[४] तत्र नित्यम् एव गोजातम् अनुयातेन तातेन सह यातवन्तौ समन्ताद् अलं तौ भ्रमतः । यथा,</p>
<blockquote>
<p>अगच्छतां तत्र वने जनानां
स्नेहार्थिनां क्रोड-गतौ पितुश् च ।
अपृच्छतां तत्-प्रति-वस्तु बालाव्
अयच्छतां शर्म च राम-कृष्णौ ॥४॥ [उपजाति ११]</p></blockquote>
<p>[५] तत्र च निवार्यमाणाव् अपि विस्फार्य्-अहम्-पूर्विकया गो-गोयुगं गोगोयुग-युगं गो-षड्-गवम् अपि युगपद् वशयन्ताव् अक्रीडताम् । अनन्तरम् अपि परस्परम् अपरस्परं सद्रवम् एव द्रवन्तौ विघटित-धेन्व्-अनडुह-सङ्घट्टाव् उद्धता धेनुर् वृषभान् अपि शृङ्ग-ग्राहं निवर्तयतः स्म । किं च, पञ्चकेनापि पशून् गृह्णीतः स्म ।</p>
<p>[६] दिन-कतिपये पुनर् एवं गत-समये तद् एतद् उपधार्य व्रजेश्वर्या पतिं प्रति प्रणय-स्फुरद्-उपालम्भं भणितं, किम् इदम् अपूर्वम् इव कुर्वन्ति तत्र-भवन्तः? इति । तेन च लज्जातङ्कौ सज्जता तौ वञ्चयता वनं चञ्चतामुनानुमता तं च तं च सा च सा च तन्-माता वन-गमनतस् तनयम् अतिप्रणयान् निरुद्धवती । [७] निरुद्धौ च ताव् उत्कण्ठाविष्ठाव् अरोदिष्टाम् । तत्र च कदाचिद् अह्नाय निह्नवम् आरभ्य पितुर् अभ्यर्णं गच्छन्तौ, सवयोभ्यः सुखं यच्छन्तौ वर्त्मापरिकल्य व्रजबहिर् उपशल्य-स्थैर् वत्स-पाल्यैर् बालैः कृत-मेलन्तौ खेलन्तौ तत्-पालायमानौ मुमुदाते ।</p>
<p>[८] तद् एवं तयोर् असकृत्कृतिम् अनुभूय भूयः श्री-व्रज-भूपती दम्पती सुख-सम्भूयमानतायाम् अपि भव्य-दूयमान-मनस्तया मन्त्रयामासतुः- यदि गो-सङ्गावस्थानं विना न स्थातुं पारयतस्, तर्हि व्रज-सदेश-देशे वत्सान् एव तावत् सञ्चारयताम् इति ।</p>
<p>[९] तद् एतद् एव व्रजराजः सहजादिभिर् मन्त्र-विद्भिः सह मन्त्र-सहतया विचार्य, तन्त्र-विद्भिः पुण्य-दिनम् अवधार्य, पुण्याह-वाचनादिकम् अपि सञ्चार्य ताभ्यां गो-बाल-पालनारम्भम् आचारयाम्बभूव । [१०] ताभ्याम् एव सह महा-गोपाला महं विधाय मनसि च सुखं निधाय निज-निज-बालान् वत्स-पालान् कलयामासुः । यस्य चादौ जननी-जनितेन मज्जन-सज्जनेन भोजन-भजनेन वसन-वसनेन सद्-अलङ्करण-धरणेन वेत्र-नेत्र-मुरली-गवलानां वलनेन च बल-कृष्णौ शोभां लेभाते ।</p>
<p>[११] कृष्णस् त्व् आनीते उपानहौ नहि-नहि-कारेण बहिश् चकार, कुल-परम्परा-गत-धन-गोधन्-समाराधन-धर्म-मर्म-बाधनं हि तत्-प्रसाधन-वशाद् भवति इति । ततः कृष्ण-भावम् अनुभवता रामेणापि तथानुमतम् । [१२] दुष्कर-गणनानि गोधनानि तु नूनं कृत-तद्-अवधानानि तद्-आनुकूल्याय प्रखर-खर-खुर-खनन-खुरलीभिर् मृन्-मय-रेणून् अपि पुष्प-रेणून् इव विधाय कर्कराकण्टकादिकम् अपि खण्डशस् तथा सन्धाय तदीय-चरण-प्रचार-भूमिं सुख-सञ्चारतया कारयामासुः । वसुधा च सुधा-सेकम् एव तदीय-चरण-सञ्चारेण मन्वाना वृन्दया सह च योगं तन्वाना तद्-आनुकूल्यावशेषं निरवशेषं चकार । यथा च खदिर-वनादिकम् अपि सुख-सञ्चाराय सम्यग् अधिकं भवति । [१३] यथा च सर्वत्र तदीय-चरण-किशलयालय-सूक्ष्म-रेखा-लेखानाम् उदयः सर्व-मुद्-अयनं भवतीति प्रकृतम् अनुसरामः ।</p>
<p>[१४] तद् एवं महा-मङ्गल-सङ्गततया वत्स-चारणोत्सवम् अनुक्रियमाणे प्रयाणे समुद्गत-शोभ-समुद्गक-विचित्रच्-छत्र-चामर-पट्ट-पटादि-नाना-सामग्री-सङ्ग्रह-व्यग्रीभूत-करा भुवन-शुभङ्करा जित-वृन्दाकराः किङ्कर-दारकास् ताव् अनुसरन्तः किम् अप्य् अन्तः-सुखम् अनुबभूवुः । [१५] तत्र च मातर-पितराव् आरभ्य प्रत्यागार-द्वारं सर्वाभिर् अनर्वाचीनाभिर् वर-वर्णिनीभिर् महा-धनैर् निर्मञ्छ्यमानौ दीपायमान-मणिभिर् नीराज्यमानौ प्रफुल्ल-सुरभि-प्रसूनैर् अभिवृष्यमाणौ मङ्गल-सङ्घ-सङ्गत-गीतैः सङ्गीयमानौ यथार्हं तद्-अन्तिक-वचन-कान्ति-सन्ततिभिः सन्तोष्यमाणौ, पुरस्ताद् विकीर्ण-विस्तीर्ण-नयनैर् निर्वर्ण्यमानौ गुरून् अभिवाद्य निरवद्य-वाद्य-प्रसाद्यमान-कौतुक-प्रततं प्रतस्थाते । [१६] यत्र दिव्य-गणाश् च तद्वद् एव दीव्यन्ति स्म । ततश् च—</p>
<blockquote>
<p>वेणु-वेत्र-दल-शृङ्गवटीभिः</p></blockquote>
<p>कन्दुक-भ्रमर-दारु-नटीभिः ।</p>
<blockquote>
<p>क्रीडिनौ स-शिशु-गो-सुत-जाते</p></blockquote>
<p>नील-पीत-वसनौ रुरुचाते ॥५॥ [स्वागता]</p>
<p>[१७] तद् अनु, दूरतः सूरततया पुरतः पश्यदृशः पितृतत्सदृशस् ते कांश्चित् प्रौढान् ऊढावधानान् विधाय, चारप्रदेशविचारम् अभिधाय च, क्रमत एव व्युत्क्रमतः क्रममाणाः सुकृतिनः कृतिनः पराववृतिरे । [१८] राम-रामानुजादयश् च किञ्चिद् अञ्चित्वा—</p>
<blockquote>
<p>विसार्य वत्सान् आवार्य परितः शाद्वले स्थले ।
खेलां चक्रुर् मिथो मेलाद् आवेलां भोजनागतेः ॥६॥ [अनुष्टुभ्]</p></blockquote>
<p>यथा,</p>
<blockquote>
<p>वेणुं वादयतोः फलादि किरतोः शिञ्जत्-तुलाकोटि-भाग्-
अङ्घ्रिभ्यां क्षिपतोर् वृषानुकरणैः संयुध्यतोर् एतयोः ।
भ्रात्रोर् निर्जयिनोर् मिथो द्रव-वशाद् उच्चैः सखायश् च ते
पार्ष्णि-ग्राहतया युधं विदधतः कोलाहलं चक्रिरे ॥७॥ [शार्दूल]</p></blockquote>
<p>[१९] ततश् च तौ वत्सांस् तृणैर् आप्याय्य जलम् आपाय्य सर्वान् विलोकितवन्तौ । श्री-कृष्णस् तु तेषु कस्यचिद् गण्डादि-कण्डूति-खण्डनेन बाहु-दण्ड-कृत-कण्ठावगुण्ठनेन, मातरं मिलितुम् इच्छसि? मेलयिष्यामि इति तत्-कर्णे मिथः कपोल-मेलन-पूर्वक-वृथा-वर्णनेन च तम् उपचर्य सुखम् उपलब्धवान् ।</p>
<p>[२०] अथ भ्रातरौ सखिभिर् जलाप्लवन-केलिम् आचर्य वन्य-वेश-विशेषम् अप्य् आसज्ज्य चरण-चर्यया चरन्ताव् अपूर्व-मृग-पक्षिणः समन्ताल् लक्षयन्तौ वैलक्ष्यम् आसेदतुः । तत्र च,</p>
<blockquote>
<p>रुतम् अनुकुरुतस् तौ लीलया यस्य जन्तोः
समुदयति तदीयं जाति-मात्रं तदाशु ।
भणितम् अथ विधत्तस् तद्-विरुद्धस्य तस्मिन्
यदि भयम् अनु तस्माल् लीयते तज् जवेन ॥८॥ [मालिनी]</p></blockquote>
<p>[२१] ततश् चाह्नाय मध्याह्नाशनम् आदाय स्व-स्व-धामतः समागताभिस् तद्-उचिताभिर् वनिताभिर् जनितानन्दनः श्रीमान् नन्द-नन्दनः सखि-वृन्दम् आनन्दयन् वाणीय-मान-वेणु-रणितेनाकारणया मङ्क्षु सङ्कलयामास । सङ्कलितांश् च सखीन् एणीदृशः श्रेणीकृत्य चादृत्य च समुपवेशितान् सुवेशितान् मध्यम् अध्यासित-श्याम-रामान् भोजन-कामान् क्रम-निशामनया याम् अनया जेमयामासुः । [२२] यत्र नर्मणा शर्म-दानाय किञ्चित् कश्चित् किञ्चित् कश्चिद् विशिश्लाघे शश्लाघे च । यत्र च तैर् विवदमानानां संवदमानानां चान्यासां वचन-प्रतिवचन-श्रवण-कौतुकानन्तरं धात्री-गण-पात्री काचित् तु दासेर-बालकान् प्रति फेला-विसर्जन-रञ्जनाय पूर्ति-व्यञ्जनया भोजन-वितृष्णताम् अनुचरिष्णुं कृष्णं प्रति स-काकु जगाद—</p>
<blockquote>
<p>मया यत्नाद् एतद् द्रव-मधुरम् आराद् उपहृतम्
जनन्या रामस्य प्रयतन-युजा साधितम् इदम् ।
भवन्-मात्रा चास्य स्वदन-विधये दत्त-शपथं
मुहुः सन्दिष्टं तन् निखिलम् उपयुङ्क्ष्व त्रयम् अपि ॥९॥ [शिखरिणी]</p></blockquote>
<p>[२३] तद् एवं कौतुक-विशेषेण जाते भोजन-शेषे रचिताचमनं तम् अनन्त-गुण-कमनं राम-दामादिभिः सहितं सहितं सा पुनः कर्पूर-रस-पूर-पूर्ण-खपुर-पूरित-सचूर्ण-स्वर्ण-वर्ण-पर्ण-पुट-दान-पुरः-सरम् एवम् अवादीत्, लाल्य-पाल्यमान-मातृ-सन्देशतया बाल्यम् अपहाय तूर्णम् एव व्रज-सदनं पूर्णम् आचरणीयम् ।</p>
<p>[२४] अथ किञ्चिद् दूरं गत्वा तस्य तेषां च खेला-मेलाभिनिवेशं मत्वा ग्रीवां परावर्त्य नर्त्यमान-नयनतया समर्थांस् तत्-पालकान् बालकान् प्रत्य् उवाच—अरे रे, शीघ्रम् एवायं प्राणयनीयो व्रज-धरणीश-प्रणयिन्याः प्राणस्य प्राणः इति ।</p>
<p>[२५] तद् एवं गतासु तासु साग्रजः स तु दुष्परिहर-बाष्प-च्छेद्य-स-पुष्प- तृण-मुखान् वत्सान् व्रजाभिमुखान् विधाय शनैश् चारयन् गायन् नृत्यन् हसन् क्रीडन् दिवि-चरैर् ब्राह्मणैर् ब्राह्मणैः स्तूयमानः सुमनोभिश् च सुमनोभिर् वृष्यमाणः स्वगृहाय वर्त्म जगृहे ।</p>
<p>[२६] ततश् च वत्सावासं यावत् साग्रज-मित्र-व्रजतया यथाक्रमं विक्रममानस् तत्र च वत्सान् सङ्कृत्य कृत-कृत्यतया रममाणस् तल्-लावण्य-दर्शनेन हर्षमानस् तत् प्राग् एव सर्वैर् व्रज-वासिभिर् उपव्रज्यमानः स्नानादि-पूर्वकं दिव्यम् अम्बरं वलयमानः शीघ्रम् एव भोजनं भजमानः पुनर् अपि गो-दोहन-भूमि-गमनेन सुखं यजमानस् तत्-तन्-मातृ-नामभिर् वत्सान् ह्वयमानः सम्भ्रमतस् तद्-गमन-व्यतिक्रमात् प्रहास-मय-मानः प्रदुग्धानि दुग्धानि च तानि किङ्कर-निकरेण गृहं हारयमाणः पुनर् आलयम् आगम्य क्षण-कतिपयं मातरम् आनन्द्य ताम् अनु विन्दमानश् चन्द्र-शालिकां विश्रमाय श्रयमाणः पुनर् सर्वेषाम् अतिहर्षं ववर्ष । प्रस्वाप्य च तं च तं च सा च सा च माता परितः परिजन-कुमारान् सन्निधाप्य गृह-व्यवहाराय बृहद्-धाम जगाम ।</p>
<p>[२७] तद् एवं दिन-कतिपये परम-रमणेन गमित-समये स तु नृशंसः कंस-नामा यथार्ह-वर्ण-कृत-वर्णनतः समाकीर्ण-तत्-तद्-वृन्दावनागमनादि-वृत्तान्तः स्वान्तश् चिन्तयामास—</p>
<p>[२८] हन्त, सत्यता-सारेण देव्या वचनानुसारेण नन्द-गोप-डिम्भता-दम्भ एव स कोऽपि गोपितः सम्भाव्यते, येन नूतनावयवेनापि दुःसह-महसः पूतनादयः सहसा गाम्भीर्यावृत्तेन वीर्यातिशयेनालम्भनीयतां लम्भिताः । त्रस्यति च तस्य नाम-धाम-वशान् मम हृदयम् । तस्माद् असौ छलत एवोत्कलनीयः । हन्त, छलान् अप्य् उत्तरम् उत्तरम् अतिरिक्तं युक्तम् एव ते प्रयुक्तवन्तः । तथापि कदर्थिती-भूय व्यर्थी-भूताः इति विचार्य, पुनर् अपि तं प्रणिधिं सन्निधिं निकाय्यतः समानाय्य पप्रच्छ, अये, त्वयेदम् अप्य् अवकलितं, जातौ कस्यां तस्यादरः स्नेह-भरश् च परमः परामृश्यते?</p>
<p>[२९] स चोवाच—देव, गो-वत्सेषु तद्-उत्सेकः प्रतीयते ।</p>
<p>[३०] कंस उवाच—सम्यग् गम्यतां निजम् एव हर्म्यम् । पुनश् चान्यम् उवाच—आकार्यतां पुरतः स वत्सासुरः । स च शची-पतेर् अपि क्लमनः । स-सम्भ्रम-विक्रम-क्रमतया तेनानीय समर्पितः पानीय-लववद् द्रव-प्रवणतावस्थ एव तस्थौ । तेन च सम्बन्धताम् आशंसन् पांशु-सङ्घवल् लब्ध-ध्वंसः कंसस् तूपांशु तं सुतम् इव शशंस, वत्स वत्सासुर, गच्छ नन्दस्य व्रजम् । गत्वा च वत्सांश् चारयतः कुमारयतस् तत्-कुमारस्य सदेशम् आसाद्य निजं वत्स-वेशम् उत्पाद्य तस्यापकारम् आरभस्व ।</p>
<p>[३१] ततः स च, यथाज्ञापयन्ति राज्ञाम् आज्ञापकाः इति तद्-वचनानुपथात्मा तत् प्रतिशासनाद् अत्रासम् एव तत्राजगाम । यत्र स्वच्छे वत्स-क्रीडन-नामनि यामुन-कच्छे तद्-विध-मारक-कर्मा व्रज-राज-जन्मा वत्सान् मानयन् नयन-विषयं विष-धरम् इव तं चकार ।</p>
<p>[३२] अथ मत्सरतस् तत इतः सरतस् तस्य गन्धानुसन्धानतः कृत्स्नान् खट-देशम् अटतः शकृत्करीन् व्यग्रं पश्यतः पश्यन्न् अग्रजं व्रजराज-तनूजनू रहः स-व्याजं व्यजहार, बृहद्-भ्रातः, प्रातर् अनायातः परिचीयते वा कोऽयम् उपतोयं प्रतीयते वत्सः?</p>
<p>[३३] राम उवाच—भ्रातर्, नहि नहि ।</p>
<p>[३४] कृष्ण उवाच—निरूप्यताम् ।</p>
<p>[३५] राम उवाच—भीषण-प्रकृतिर् इव प्रतीयते ।</p>
<p>[३६] कृष्ण उवाच—पूर्वज, पूर्व-देवोऽयम् ।</p>
<p>[३७] राम उवाच—सत्यम्, यस्माद् अस्मासु वत्सेषु चाकस्माद् अदृष्टिजादृष्टिर् अस्य दृश्यते ।</p>
<p>[३८] कृष्ण उवाच—यदि भवद्-आदिष्टं स्यात् तर्ह्य् एतं दिष्टान्तम् आसादयामि ।</p>
<p>[३९] राम उवाच—लोकतः कलङ्कतः शङ्के ।</p>
<p>[४०] कृष्ण उवाच—मरणे दित्य-पत्यता परम् आगत्य प्रत्यक्षी-भविष्यत्य् अस्य । ततः कोऽपि नापवदेत ।</p>
<p>[४१] रामः सहर्षम् उवाच—द्विषन्तप, सच्छलम् एतं सच्छलम् एव मन्दं मन्दम् अभ्यवस्कन्द ।</p>
<p>[४२] अथ श्रीवत्स-वक्षाश् च वत्सान् अन्यांश् चुचुकारेण सन्निधानः कण्ठ-गण्ड-पिचिण्डादौ कण्डूम् अपनयमानः, सर्वतः क्रीडन् गायन् पर्व तन्वन्न् इवासीत् ।</p>
<p>[४३] ततस् तस्यापि लब्ध-छिद्रं-मन्यस्य, कूट-मय्या स्व-कण्डूति-विघटनेच्छया निकटम् अटतस्, तद् अकर्कश-मुद्रया सहसा तान् हित्वा तं स-पुच्छ-पादं गृहीत्वा भ्रमयामास ।</p>
<blockquote>
<p>यावच्छः परिवर्तनं भ्रमयता वत्सस्य चक्रेऽमुना
तावच्छः प्रतिपत् क्रमान् निरगमद् रूपान्तरं चागमत् ।
क्रीडायाः फल-पातनार्थम् इव च क्षिप्ते कपित्थोपरि
ज्ञातृत्वं नटवत् कलां च पृथुकास् ते तस्य शश्लाघिरे ॥१०॥ [शार्दूल]
अथ देवैः प्रसूनानि वृष्टानि हसितानि च ।
न नासया न च दृशा भिन्नतां नेतुम् ईशिरे ॥११॥ [अनुष्टुभ्]</p></blockquote>
<p>[४४] तद् अनु च परिहास-भासमान-हासं दिव्य-सभासदस् तद् इदम् अवदंश् च, नूनम् एतद् एव देव-वैरि-वैरिणस् तात्पर्यं पर्यवस्यति ।</p>
<blockquote>
<p>वयं गां गोपालाः परिचिनुमहे तद्-द्विषम् अपि
प्रतिच्छन्ने रूपेऽप्य् अनुमिति-निदान-व्यतिकरात् ।
अतो रे रे वत्साकृति-सुररिपो मद्-विध-करात्
कथं ते मोक्षः स्याद् इह लषसि चेत् प्रेत्य भवतु ॥१२॥ इति । [शिखरिणी]</p></blockquote>
<p>तद् एवं—</p>
<blockquote>
<p>तौ वत्साद् अपि रक्षन्तौ सर्वं लोकं ररक्षतुः ।
यद्-अर्थं प्रातराशादि यस्मिन् दैत्य-वधादि च ॥१३॥ [अनुष्टुभ्]</p></blockquote>
<p>[४५] ततश् च तद्-दिनेऽपि श्री-कृष्ण-रामयोः स्वधाम-समागमनं जातम्, किन्तु तद्-वृत्तम् अनिष्टम् इति तद्-इष्ट-गणः सर्व एवावरिष्ट । तच् च, न जाने किं-वदन्ती किंवदन्ती स्याद्, इति सचिन्तीभूय ।</p>
<p>कंसस् तु तस्माद् वत्सपाद् अपि वत्सासुर-निर्वासनम् अपसर्प-मुखाद् विषम् इव कर्ण-रन्ध्र-स्पर्श-मात्रेणान्तः सम्भूय भृशं दृशौ निमीलयामास । तेन दशमीम् इव दशां प्रापितः । स तु मन्त्रिभिः कथञ्चिद् बहिर् अवधापितः सार्धम् एव तैर् इदम् अचारु विचारयामास, हन्त सम्भाविता दम्भान्विता बहवः प्रस्थापिताः, न तु तैर् भद्रं किञ्चिद् अपि सञ्चितम् । तेषां धीप्सा-वीप्सा हि न हीप्सां त्रातवती, प्रत्युत तान् एव प्सातवती । ततः किं कुर्मः?</p>
<p>[४६] मन्त्रिण ऊचुः, देव, केवलं बकम् अत्र बलम् अवलम्बामहे, यतस् तज्जाताव् एव दम्भ-सम्भारा गम्भीरायन्ते ।</p>
<p>[४७] कंस उवाच—आं आं, मम सुहृत्तमः स एव केवलस् तत्र प्रस्थापनाय स्थाप्यताम् इत्य् आनाय्य तथादिष्टः सद्-अनिष्टः स दुष्टः कंस-पुष्टः सम्प्रति बक-स्थल-नामानं नान्दीश्वर-गिरि-समीप-धामानम् उपसरसं प्रदेशं भावि-कृष्ण-प्रवेशम् अधिगम्याभिगम्य गिरि-शृङ्ग-भ्रमारम्भं दम्भं दधमानस् तस्थौ । यत्र तुल्य-पर्यायतया दम्भ एव गह्वरायते स्म ।</p>
<p>[४८] तदा च श्री-गोपाल-वलिता गोपाल-बाला गो-बालान् पालयन्तः पानीयं पाययन्तः कूलम् अनुस्थापयन्तः स्वयम् अपि पयः-पानम् अयन्तः परस्परं स्नपयन्तः समुत्थाय च कलापयन्तश् चिक्रीडुः । कलापयन्तश् च पुष्पाहरणाय परतः प्रचारम् आचेरुः, तम् आचरन्तश् च तं बकम् ईक्षामासुर् उत्प्रेक्षामासुश् च- अहो, गिरिर् अयं दूरत एव कुतः? पुरस् तस्य शृङ्गम् । ततः सद्य एवादः शत-मन्युना मन्युना शत-कोटि-त्रोटितम् इति घटते । पुनर् निचाय्य च प्रोचुः, नेदं गिरि-शृङ्गं सङ्गच्छते, किन्तु जन्तु-विशेषः सोऽयं मन्तुम् इव चिकीर्षन्न् अमितशीर्षं वर्तते, यत उग्रम्-पश्यतया खरता-चञ्चु-चुञ्चुतया च बक इव परामृश्यते ।</p>
<p>[४९] श्री-कृष्ण उवाच—</p>
<blockquote>
<p>आकारात् पक्षितुल्यः स्याद् व्यापारान् न च पक्षिवत् ।
बकः किं नवकः साक्षात् कूटवत् स्थितिर् ईक्ष्यते? ॥१४॥ [अनुष्टुभ्]</p></blockquote>
<p>[५०] अत्र तत्र जिगमिषन्न् एव समिष-श्लिष्टताविशिष्टं कूट-शब्दं पठितवान् । [५१] अथ समुद्दण्ड-दण्ड-वरण्ड-सखि-मण्डल-मण्डितः पुण्डरीक-लोचनस् तं जानन्न् अप्य् अजानन्न् इव तस्य तुण्ड-सन्निधिम् एव गमनेऽवधिञ्चकार । स्पर्श-विष-विषधर-विशेष-कुमारः कौतुकातिरेक-वशाद् भेकस्येव ।</p>
<p>[५२] ततश् च गण्डूपदं मन्यमानः स च मण्डूक इव कुण्डलि-पोगण्डं तं निजगार, न तु किञ्चित् कुञ्चयितुम् अपि शशाक । किन्तु हन्त, हन्त, स्फूर्तिं प्रति सन्तम-सधर्मणा तेन कर्मणा श्री-राम-दामादीन् प्राणैर् विकलितां कलयामास ।</p>
<blockquote>
<p>स्व-भ्रातृ-वीर्यं जनुषा विदन्न् अपि
प्रलम्ब-कारिर् बक-चेष्टितेऽर्दितः ।
भैष्मीकृते तस्य गतौ यथैव स
प्रेमा हि सर्वङ्गिल-भावम् ऋच्छति ॥१५॥ [उपजाति १२]</p></blockquote>
<p>[५३] अथ बकः स्व-कण्ठावटे कृपीट-योनिवत् कपट-तेजस्कं तं झटित्य् उज्जगार। ततश् च, सोऽयं मम हृदयम् अभ्राक्षीद् इति विभाव्य पुनस् तन् निगरण-योग्यं नाद्राक्षीत्, किन्तु ततः पराङ्-मुखः स पुनर् बक इव मूर्खः सुर-शात्रव-बकस् तेजो-मात्र-गात्रतयावगतम् अपि तं त्रोटि-कोटिभ्यां त्रोटयितुम् उदयुङ्क्त । [५४] स तु शौटीर्य-कोटीश्वरस् तत्-त्रोटी कराभ्यां विघटयंस् तं स-पाटवं पाटयामास, भीमो जरासन्धम् इव, बालो वीरणम् इव वा ।</p>
<blockquote>
<p>यदा मुरारिं निजगार कह्वस्</p></blockquote>
<p>तदा सखायः सबला मुमूर्च्छुः ।</p>
<blockquote>
<p>उद्गीर्णवान् यर्हि तदान्वचेतन्</p></blockquote>
<p>स्वभाव-जं प्रेम परान् अपेक्षि ॥१६॥ [उपजाति ११]</p>
<p>[५५] यत्र वृन्दारका दारकाश् च क्रमान् मुमुदिरे । यथा—</p>
<blockquote>
<p>बकासुरे वत्ससुरारि-घातिना</p></blockquote>
<p>हते सुरा नर्तन-वाद्य-वर्तनाः ।</p>
<blockquote>
<p>ते नन्दनाद् अप्य् अतिसेतुतां गता</p></blockquote>
<p>मल्ल्याद्यम् उल्लूय मुदा वरीवृषुः ॥१७॥ [उपजाति १२]</p>
<p>[५६] श्री-कृष्णाभिप्रायम् उत्प्रेक्षमाणाः साद्भुतं प्रेक्षमाणा बकम् उपजहसुश् च । यथा—</p>
<blockquote>
<p>प्रसारयंस् त्वं ग्रसनाय चञ्चुं</p></blockquote>
<p>साहायकं तत्र मयाप्य् अकारि ।</p>
<blockquote>
<p>विदीर्णम् आसीद् यदि सर्वम् अङ्गं</p></blockquote>
<p>ममास्ति दोषः क्व नु मूढ कह्व? ॥१८॥ [उपजाति ११]</p>
<p>तत्र च—</p>
<blockquote>
<p>यस्मिन् बकास्याद् उदितेऽपि तेऽर्भका
जिजीवुर् अस्मिन् मिलिते बकान्तके ।
तेष्व् अश्रु-कम्प-स्वर-भङ्ग-सङ्गतं
वैवर्ण्यम् ऋच्छेत् किम् उ वर्णनीयताम् ॥१९॥ [उपजाति १२]</p></blockquote>
<p>[५७] अथ सर्वे समय-व्यग्रतया शीघ्रम् एव तस्मिन् सरसि मिलित्वा स्नात्वा तं प्रदेशं हित्वा कृष्णं गृहीत्वा गृहाय प्रतस्थिरे ।</p>
<blockquote>
<p>कृत-गृहागमना व्रज-बालकास्</p></blockquote>
<p>तद् अखिलं खलु वृत्तम् अवर्णयन् ।</p>
<blockquote>
<p>बक-खगस्य तथाकृतिता</p></blockquote>
<p>तथा शिशु-कृता मृतिर् एवम् अभूद् इति ॥२०॥ [द्रुतविलम्बिता]</p>
<blockquote>
<p>तद्-वार्ता-युगलेन गोकुल-भुवां दग्धं च सिक्तं च यत्
प्रत्यङ्गं तद् इदं लयाय भवितेत्य् एवं जनैः शङ्कितम् ।
पश्चात् प्रत्युत रोमहर्षम् अदधाद् यत् तत् तु युक्तं परा
वार्ता तत्र वरामृताद् अपि परा तैर् एवम् आस्वाद्यत ॥२१॥ [शार्दूल]</p></blockquote>
<p>[५८] ततश् च ते सर्वे समुद्विग्नम् उदिताः समुदिता वित्रासानन्द-निस्पन्दं श्रीमन्-नन्द-मन्दिर-जन-वृन्दम् अनुविन्दमानाः श्री-गोविन्द-वदनारविन्दम् अस्र-सन्दिताः सन्दरीदृश्य परामृश्य च बकान्तानाम् अशान्तानां मरणे कारणं परस्परम् ऊचुः—</p>
<blockquote>
<p>अस्य बालस्य किं पूर्वं किम् अपूर्वं व्रजेशितुः ।
किम् अर्थं वा पूर्वम् आगस् ते चक्रुस् ते हता यतः ॥२२॥ [अनुष्टुभ्]</p></blockquote>
<p>[५९] तद् एवं प्रपञ्चेऽवतीर्णानाम् अपि श्रीमन्-नन्दादीनां तद्-वर्णनानन्दाद् अदीनानां प्रपञ्च-धर्मेण सङ्कीर्णतां न वर्णयामासुः । ऊचुश् च श्री-बादरायणि-चरणाः—</p>
<blockquote>
<p>इति नन्दादयो गोपाः कृष्ण-राम-कथां मुदा ।
कुर्वन्तो रममानाश् च नाविन्दन् भव-वेदनाम् ॥ [भा।पु। १०.११.५८] इति ।</p></blockquote>
<p>[६०] तद् एतद् बक-निर्ग्रन्थनम् उग्रम् उग्रसेन-दुष्पुत्रः श्रोत्रेणापीय व्यग्र-चेता बभूव, भावयामास च—हन्त, सर्व एव मायातिरिक्तता-प्रयोक्तारस् तत्र रिक्ती-कृताः । सर्वं लुम्पन्तस् ते चुलुम्पामासिरे च । तर्हि व्योमाभिधान-दानव-मात्रम् अत्र पात्रं पश्यामः । [६१] सर्व-माया-मय-मय-तनयः प्रख्यात-बल-वलयः स हि महीयान् इति पद्मावती-जरठ-जठर-जन्मा सम्माननया तम् आनाय्य तत्-कार्याय पर्यापयामास ।</p>
<p>[६२] स चागम्य व्योम-नामा कृत-व्योमावलम्बतया न्यक्षेण वीक्षमाणः काम्यकारण्य-धरणी-धर-सन्निधानतः समम् अत्यर्भक-वृन्देनात्यर्भकतया निर्व्रीड-क्रीडा-सन्दर्भं श्री-यशोदा-गर्भ-जातं श्री-रोहिण्य्-अर्भकं विना समायातं ददर्श विममर्श च—</p>
<p>[६३] एते खलु भोः दास्याः-पुत्र ! चौरस्य-कुल ! पश्यतो-हर ! देवानां प्रिय! इति परस्परं सम्बोधयन्तः क्रीडन्ति । ते चैते मेष-तत्-पोषक-तन्-मोषकायमाणा रममाणा लक्ष्यन्ते । यत्र च मेषा मोष्यमाणा अपि न भाषन्ते । पोषकाश् च तेषां बहलानां सम्भालनाय दुर्बलायन्ते, मोषकास् तु निर्घोषतया प्रच्छन्नम् एवागच्छन्ति । अयं तु तत्-पोषकायमाणः श्याम-धामा कुमारः प्रभाकर-सहस्र-प्रभाव-भाविततया नास्मद्-विध-सन्निधेय-सन्निधानस् तर्क्यते । तथाप्य् अस्माकम् अयम् एवावसरो वरो नावरो वरणीयताम् अनुसरति । अत्र हि तस्य निरवधानस्य बहिश्-चर-प्राण-तुलां वलमाना बालका विनैवार्तिं हर्तव्या भवेयुः । ततो व्यग्रीभूतः सोऽयम् अग्रीयश् च विना विग्रहं ग्रहीतव्यताम् ऋच्छेत्, सामिकृतं तु न स्वामिने रोचिष्यते । तद् एतद् विचारयंश् चोर-वद्-आचार-गोप-दारक-प्रकारस् तदीय-निविड-क्रीडायां प्रविवेश । प्रविश्य च, निविड-कानन-कृत-प्रवेशतया पोषकाभिनिवेशम् अतिक्रामतस् तान् मोषायमानान् क्रमशश् चतुः-पञ्चावशेषम् अपक्रमयामास । अपक्रम्यापक्रम्य च गिरि-गुहायां निगूहयमानः पुनः पुनर् अयमानः पेशस्करितानुसारी प्रस्तरास्तरणतस् तद्-द्वारम् आववार ।</p>
<p>[६४] एतज् ज्ञात्वा निर्जरारि-प्रहारी शिष्टान् कष्टन्तं हरन्तं कुमारान् व्यग्री-भूतः सिंहवद् ग्राम-सिंहं विद्रुत्याराद् अग्रहीन् न्यग्रहीच् च ।</p>
<blockquote>
<p>स्वाङ्ग-व्यङ्गात् स्पष्ट-भूमिष्ठमानं
कृष्टा डिम्भांस् तं ततः क्षौणी-पृष्ठे ।
आपात्याथ प्राण-वर्त्मणि रुन्धन्
व्यग्री-कृत्यालम्भ्य-कल्पं चकार ॥२३॥ [शालिनी]</p></blockquote>
<p>[६५] तद् एवं संहत-संहननम् अप्य् एतं निःसन्धि-बन्धनं विसृज्य तत्-पद-पद्धतिं संसृज्य तद्-गुप्ति-द्वारम् अनुससार । ततश् च,</p>
<blockquote>
<p>सद्यो निर्भिद्यापिधानं गुहायास्
तत्राविश्य द्योतम् आविश्चकार ।
तस्यास् तेषां चार्भकाणां समन्ताद्
आत्मालाभाद् यत् तमस् तज् जहार ॥२४॥ [शालिनी]
येषां दुःखं तद्-गुहा-गर्त-रोधे
तद्वन् नासीद् यद्वद् एतद्-वियोगे ।
दृष्ट्वाकस्माद् एनम् एते बकारिं
प्राणान् प्रान्ताकर्षणेनैव जग्मुः ॥२५॥ [शालिनी]
सर्वे तस्माद् उत्थिता रोदनार्तास्
तद्वद् आर्तं कृष्णम् अह्नाय चक्रुः ।
सोऽपि क्ष्माभृत् तत्-प्रतिध्वान-दम्भात्
क्रन्दन्न् आसीद् इत्य् अमीभिर् व्यभावि ॥२६॥ [शालिनी]
तस्मात् कृष्टास् तेन तं वेष्टयन्तः
शश्वत् तस्य स्पृष्टितो नष्ट-दुःखाः ।
दृष्ट्वा द्विष्ट-प्राणम् अत्यन्त-भीष्मं
व्योमं हृष्टा मित्र-गोष्ठीम् उपेयुः ॥२७॥ [शालिनी]
अथ परिमिलितैर् विचित्र-मित्रैर्
भुवि दिवि देव-गणैस् तदोपलम्भ्यः ।
अपहृति-चरितं निज-क्रमात् तैः
कथितम् असौ कलयन् व्रजे विवेश ॥२८॥ [पुष्पिताग्रा]</p></blockquote>
<p>[६६] अत्र व्योमं दिष्टान्त-दष्टं दृष्ट्वा कुसुम-वृष्टि-कृद्भिर् दानव-द्वेष्टृभिर् अयं श्री-कृष्णाभिप्रायः स्पष्टं परामृष्टः—</p>
<blockquote>
<p>क्रीडायाम् अत्र चोराणां श्वास-रोधो विधीयते ।
व्योमस् त्वं व्योमतां प्राप्तस् तस्माच् चेत् करवाणि किम्? ॥२९॥ [अनुष्टुभ्]</p></blockquote>
<p>[६७] अथ कथकः कथा-समापनम् उवाच,</p>
<blockquote>
<p>ईदृक् कौतुकवान् पुत्रस् तव गोप-नराधिप ।
वत्सादि-त्रयम् आनिन्ये लीलया यस् तु पञ्चताम् ॥३०॥ [अनुष्टुभ्]</p></blockquote>
<p>[६८] तद् एवम् अमी साक्षाद् इव व्योम-वधम् अनुभूय भूयसा सुखेन विलसन्-मुखेन ललिता गृहाय चलिता बभूवुः ।</p>
<p>इति श्री-श्री-गोपाल-चम्पूम् अनु</p>
<p>वत्सासुराद्य्-उत्सादनं नाम</p>
<p>दशमं पूरणम्</p>
<blockquote>
<p>॥१०॥</p></blockquote>
<p>(११)</p>
<blockquote>
<p>७।
अथैकादशं पूरणम्</p></blockquote>
<p>१२।
अघ-ब्रह्माघ-मोचनम्
[१] अथ पूर्ववत् प्रभाततः प्रभातायां सभायां मधुकण्ठः सोत्कण्ठम् उवाच—</p>
<p>[२] तद् एवं पूर्ववद् एव देवन-कुतुकतः पूर्वदेव-मारयोः कुमारयोर् अनयोः कौमारम् अतिवृत्त-कल्पम् आसीत् । [३] यौ खलु,</p>
<blockquote>
<p>शुभ्र-श्याम-रुची रुचीम् अकुरुतां पौगण्ड-लक्ष्मी-कृते
चापल्येन मुनेर् अपि स्म कुरुतश् चित्तं मिलच्-चापलम् ।
नाना-क्रीडित-माधुरी-वर-कला शिक्षा-कलापं गतौ
वेणूद्गान-सुधां सुधांशु-वदनाव् आतत्य चिक्रीडतुः ॥१॥ [शार्दूल]</p></blockquote>
<p>[४] अथ कदाचिद् अतिप्रातर् अग्रतो जाग्रतो निज-विहारतो जगद् एव पातुः श्री-राम-भ्रातुर् यादृच्छिकीयम् इच्छा जाता । प्रातर्-भोजनम् अप्य् अद्य निर्जन-वन एव योजनीयम् इति । ततश् च कृत-प्रातः-क्रियस् तत्-प्रार्थनाय रचित-मातृ-प्रियस् तद्-अनुज्ञया गच्छन् शृङ्ग-रव-सञ्ज्ञया साग्रजं सखि-व्रजं जागरयामास । झटिति चाटित्वा शृङ्गाटक-मध्यम् अध्यास्य क्षण-कतिपयं तत् प्रतीक्षणं प्रतीक्षणं व्यापारयामास । [५] शय्योत्थायां विद्रुत्य मिलितेषु सवयः-सम-वायेषु रामम् आगमयितुम् ऊर्ध्वं वर्तमानस् तन्-मानवेन वार्तानुवर्तयामासे ।</p>
<p>[६] यथा च प्रोवाच तद् वाचिकम् असौ—हन्त भोः, कृष्ण, त्वया सह क्रीडा-तृष्णग् अप्य् अहं विरुद्ध-विधिना निरुद्ध एवास्मि, यद् अकस्मात् कस्माद् अपि पुरु-कुलजन्मा मन्-मातुलः परमातुल-निर्बन्धान् माम् अवलोकयितुम् आगम्य हर्म्य एव स्थावर-साधर्म्यम् आसादितवान् अस्ति । अद्य च तवातीव प्रातर् आत्त-जागरतया समीहित-विशेषम् ऊहितवान् अस्मि । तस्माद् भवता या लीला भावयितुं भाविता, सावश्यं भावयितव्या । नव्यारम्भे विष्कम्भः खल्व् अप्रतिबद्ध-सिद्धि-सम्भावनां स्तम्भयति इति ।</p>
<p>[७] अथ वर्ण्यमाणं तद् आकर्ण्य स च कमल-सवर्णता-विलसद्-आकर्ण-लोचनः प्रतिपन्न-क्रीडा-रोचनः सखीन् उवाच—भवतु । भवन्त एव स्व-स्व-भवनाद् विहङ्गिकायां काचम् आयोज्य भोज्य-भक्त-भक्त-नियोज्यजनं प्रयोज्य तत् तद् उपयोज्यम् आनाय्य वनाय गमनाय त्वरयन्तु । अस्मज्-जननी च भव्यानां भाजन-भृत-भोजन-द्रव्याणां द्रुतम् एव सज्जन-वर्गेणास्मभ्यं विसर्जनम् अर्जयिष्यति इति निजेहिते तथा विहिते, हितेप्सु-बालक-समुदाय-मुदाम् उदार-चेष्टः पुरस्कृत-वत्स-चयेष्टः काननं प्रविष्टवान् । यत्र च वत्स-पाल-बालकाः प्रतिघस्रं सहस्रश एव तेन मिश्रतया विश्रूयन्ते । तेषां वत्साश् चायुत-प्रयुत-नियुतादि-सङ्ख्या-युता वर्ण्यन्ते । कृष्ण-वत्सानां सङ्ख्या पुनर् असङ्ख्य-सञ्ज्ञा सङ्गीयते । ततश् च—</p>
<blockquote>
<p>आपूर्ण-शृङ्ग-मुरली-नियुतं सवत्स-
यूथायुतारवम् उदीरित-हूति-मिश्रम् ।
कृष्णश् चलन्न् अथ वनाय बलस्य चित्तं
लोलं चकार जगता सह कौतुकाय ॥२॥ [वसन्ततिलक]</p></blockquote>
<p>[८] अथ गहनं गाहमाना मणि-जात-रूपाभ्यां सुष्ठु जात-रूपा अपि बालाः फल-प्रवालादिभिर् अलङ्कृतम् आत्मानं कृतवन्तः, यथा निकाय्ये दुर्याच-काच-गुञ्जा-पुञ्जम् अप्य् उपयुञ्जते स्म । नहि विलास-बहुलताकुलानाम् इदं न तत् तुलम् इति विचारः सञ्चरति । कार्पण्यम् एव खलु पण्यं गण्यतां नयति, विलासिता पुनर् दृश्यताम् एव परामृश्य हृष्यतीति ।</p>
<p>[९] अथ ते शिक्यितान्न-पात्राणि वृक्ष-शाखास्व् अवलम्बित-गात्राणि विधाय कृष्ण-भ्रू-भङ्ग-तरङ्ग-सङ्गत-रङ्गतया चापल्य-विशेषं श्लेषयामासुः ।</p>
<blockquote>
<p>मुष्णन्तोऽन्योऽन्य-शिक्यादीन् ज्ञातान् आराच् च चिक्षिपुः ।
तत्रत्याश् च पुनर् दूराद् हसन्तश् च पुनर् ददुः ॥ [भा।पु। १०.१२ ।५] इति ।</p></blockquote>
<p>[१०] तत्र चौर्यादिकं, यथा-</p>
<blockquote>
<p>यष्ट्य्-आदेर् नर्मणासन्न् अपहरण-करा ये हृत-स्वास् तथा ये
दूरे ये क्षेपका ये प्रतिहरण-कृतस् ते च ते चाशु सर्वे ।
श्री-कृष्ण-भ्रू-विधूति-प्रतिलव-लघुता-शालि-तत्-तद्-विलासैः
प्रत्येकं स्वीय-योग्यं निगमनम् अविदुस् तत्र नैवान्यद् अन्यत् ॥३॥ [स्रग्धरा]</p></blockquote>
<p>[११] तद् एवम् एव संयोगाद् यथा तद्-एक-सुख-योग एव तेषां भोगस् तथा वियोगाद् अपि, यथा-</p>
<blockquote>
<p>यदि दूरं गतः कृष्णो वन-शोभेक्षणाय तम् ।
अहं पूर्वम् अहं पूर्वम् इति संस्पृश्य रेमिरे ॥[भा।पु। १०.१२ ।६] इति ।</p></blockquote>
<p>[१२] अस्य चार्थः समस्य दर्श्यते । तत्र स्पर्शनं, यथा—</p>
<blockquote>
<p>वत्सेभ्यः प्रेष्य सर्वां सखिततिम् अघजिद् वीक्षितुं वन्य-लक्ष्मीं
दूरेऽगाद् कृष्ट-दृष्टिः क्रमश इह तदा सा निवृत्ता विदूरात् ।
सौरभ्याघ्राण-नेत्रा मधुप-कुल-तुला सङ्घशस् तं द्रवन्ती
स्पृष्ट्वाहम्-पूर्विकायाम् अहम्-अहमिकया पृच्छती चाननन्द ॥ [स्रग्धरा]</p></blockquote>
<p>[१३] रमणं यथा—</p>
<blockquote>
<p>मिथोऽपि स्निग्ध-भावानां कृष्ण-कौतुक-दत्तये ।
आहोपुरुषिका तेषाम् आलोकि स्पर्धनाम् इव ॥५॥ [अनुष्टुभ्]
जगुर् एके वेणुना तत्-प्रच्छादन-पराः परे ।
वादयन्तो विषाणानि हासयामासुर् अच्युतम् ॥६॥ [अनुष्टुभ्]
व्यञ्जयन्तस् तत्र केचित् पूर्वेषां ग्राम्य-रीतिताम् ।
तान् निवार्य स्वयं भृङ्गैर् जगुस् तद्वत् पिकैः परे ॥७॥ [अनुष्टुभ्]
गोपालानां जवः श्लाघ्यो गानाद्यं भिक्षुता-परम् ।
इत्थं केचिद् व्यञ्जयन्तः पक्षि-च्छायेन दुद्रुवुः ॥८॥ [अनुष्टुभ्]
केऽपि सर्वानुकर्तृत्व-स्व-गुणाधिक्य-सूचकाः ।
हंस-कह्व-मयूराणां गोष्ठी-मध्यं प्रपेदिरे ॥९॥ [अनुष्टुभ्]
केचिद् वांश-नटीं विद्याम् आत्मनो व्यञ्जितुं मुदा ।
विडम्बितैः कीश-डिम्बैः सह शाखासु बभ्रमुः ॥१०॥ [अनुष्टुभ्]
तत्र सर्व-कनिष्ठास् तु स्व-निष्ठा-मात्र-तत्-पराः ।
साकं भेकैर् विलङ्घन्तः सरितः स्रव-सम्प्लुताः ॥११॥ [अनुष्टुभ्]
विहसन्तः प्रतिच्छायां शपन्तश् च प्रतिस्वनान् । [भा।पु। १०.१२.१०]
हसन्तः कृष्ण-सन्तोषं लसन्तः सन्ततं ददुः ॥१२॥ [अनुष्टुभ्]
कर्तुं प्रतिध्वनौ शापं प्रतिबिम्बे विडम्बनम् ।
नुदन् बालान् मुदं लेभे प्रतिशापादितो हरिः ॥१३॥ [अनुष्टुभ्]
एषा गतिर् मायिक-दृग्-विमोहनी
ज्ञातात्मनां भक्तिमतां च दूरगा ।
यासादितो कृष्णम् अनुव्रजार्भकैर्
इति स्फुटं श्री-शुक-देव-निश्चितिः ॥१४॥ [उपजाति १२]</p></blockquote>
<p>[१४] तद् एवं लीलाम् अन्याम् अपि तितंसति कंस-द्विषि दीव्यत्सु च सर्व-कला-विद्वत्सु विसरज्-जालेषु वत्स-पालेषु बकी-बकयोर् अनुजः कश्चिद् अघ-नामा दनुजस् तद्-वर्त्मनि वर्तते स्म, ज्योतिर्-मण्डलेषु प्रचण्ड-काल-जलद इव । यं खलु कंसः शशंस—अये, मदीय-महा-सहाय! विस्मयम् अपहाय श्रूयताम् । त्वम् अजगर-भावेन सदा जागर-रहित एव शाशय्यमानता-निष्ठं तिष्ठन् न जानासीति हि त्वं जागरयामासिषे ।</p>
<p>[१५] अघ उवाच—जगदीश, कामम् आदिश्यताम् ।</p>
<p>[१६] अथ देवकी-विवाह-गताह-नभः-सभ्य-वाणीम् आरभ्य सर्व-कथा-शंसन-पूर्वकं कंस उवाच—तद् एवं प्रत्येकं नूतन-नूतनारब्ध-मिष-विष-मय-पूतनादिषु धूत-फल-प्रयासालिषु सर्वङ्गिल-लीलतया भवान् अद्यानवद्य-गतिः । इह च रावणस्य कुम्भ इत्य् अर्धोक्तम् अशकुन-भियाच्छाद्य, पूर्वेषां पूर्व-देवानां वृत्र इव इत्य् अपि प्रत्याख्यायेदम् आख्यत्—ध्रुवं ध्रुवस्येव तव चात्र भ्रात्र-मित्र-निर्यातनम् अवश्य-वश्यताम् अर्हति इति ।</p>
<p>[१७] तद् एवं भव्य-प्रसव्यम् अप्य् उपलभ्य स्फुटम् असभ्यतया शीघ्रम् असौ बक-भ्रातृकः कृष्ण-भ्रातृकाणां तेषां पुरतः प्रचरन् प्रचुर-तराङ्गम् उरङ्गम् अरूपम् आस्थाय स्थितः । किन्त्व् अथासौ तथासीद् यथात्म-पथाधिकृत-प्रथा-चलतया प्रथयामासे । नर्मणा नाग-धर्मताम् उपदिशद्भिर् अमीभिर् ऊचे च—</p>
<blockquote>
<p>उद्यद्-गरतया जाग्रद् वर्त्मन्य् अजगरः पुरः ।
समग्रं ग्रसिता तस्माद् अस्मान् यदि बकिष्यति ॥१५॥ [अनुष्टुभ्]</p></blockquote>
<p>[१८] तद् एतद् अभिधाय श्री-कृष्ण-मुख-कमलं निध्याय, बाढं कर-ताडनाल् लसन्तो हसन्तो महा-गिरि-गुहान्तर्वत् तद्-वक्त्रान्तरं प्रविविशुर्, ज्योतिर्-वलयः पश्चिमाचलम् इव, यतो मयूखवत् समग्रा वत्साश् च तद्-वर्त्मायच्छन्ति स्म; यत्र निषिषित्सन्न् अपि श्रीवत्स-लक्ष्मा नावसरम् अवाप, किन्तु भावि-निज-लीला-निश्चलतया विस्मयम् आप, पश्चात्-तापम् आपद् अप्य् असौ येन हि तेषां वर्त्माप्य् अनुवर्तमानस् तत्र प्रविवेश, नीहार-कुज्झटिका-घटित-तमश्-चक्रवाले प्रचण्ड-मर्तण्ड-मण्डलम् इव; [१९] यत्र मुरारि-प्रभावाचतुराः सुराः सुरारयश् च मुहुर् आराद् आराद् अपि हन्त-हन्त-कारं चक्रुः; यत्र च तेषाम् उभयेषां तत्-तद्-वर्णतः समानम् आनन-कुल-युगलं तत्-तद्-वर्णतः क्रमाद् भयं विजयम् उद्भावयामास ।</p>
<p>[२०] बक-चेष्टाम् अनुतिष्ठतस् तस्य तु पापिष्ठस्य कण्ठे सोऽयम् अकुण्ठ-धामा कृष्ण-नामा व्रज-नृप-तपः-प्रताप-मय-योगमाया-सहायतया केशि-प्रवेशि-स्व-भुज-दिव्य-भुजङ्गमवद् ववृधे । [२१] स तु जात-श्वास-रोधः परित्यक्त-बोधश् च क्षण-कतिपयम् आसीत् । तद्-ऊर्ध्वं पाटित-मूर्धानं प्राणम् अपहाय पूतना-शमयितुः सङ्गतः पूतः पूतना-भ्रातुर् आत्मा नित्य-नूतनां सद्-गतिम् अवाप्तुम् अस्य बहिर् आगमनं प्रतीक्षते स्म ।</p>
<p>[२२] स श्रीवत्स-वत्सस् तु तम् अन्तर् हत्य वत्स-वत्सपान् मूर्च्छितान् अमृत-वृष्टि-मय-दृष्टि-प्रचारेण सञ्चरित-चेतनान् आचरन्न् अमीभिः समं गमन-वर्त्मना तस्मान् निर्जगाम स्वर्-भानु-मुखाद् अमृत-भानुर् इव ।</p>
<p>[२३] ततश् च हिमाचलाद् गाङ्ग-प्रवाहानाम् इव तेषां प्रवहे जाते तस्यात्म-ज्योतिर् अजितस्याङ्ग-सङ्घान् निःसज्जद् एव जगज्-जनेन दृदशे चण्ड-ज्योतिर्-ज्योतिषि ज्योतिर् इव ।</p>
<p>[२४] यत्र ब्रह्म-पुरःसराः सुराः सुर-वर्त्मनि पुरतः स्थिताः सुर-तरु-पुष्प-स्तवक-वृष्टिभिः स्तव-कृत-संस्तव-तौर्यत्रिकादि-प्रस्ताव-सृष्टिभिः स्तव-नीयं व्रजराज-तनूजं पूजयामासुर्, उपजहसुर् अप्य् अघासुरम् ।</p>
<blockquote>
<p>मम स्पर्श-मात्राद् भवज्-ज्ञाति-मात्रं
विनश्यत्य् अकस्मात् तमस् तेजसो वा ।
इदं ज्ञातवान् अप्य् अघाख्यासुर त्वं
कथं माम् अयासीर् इतीवाह कृष्णः ॥१६॥ [भुजङ्गप्रयाता]</p></blockquote>
<p>अथवा,</p>
<blockquote>
<p>सर्वांस् त्वं खर्व-कोटीः पशु-पशुप-शिशून् ग्रस्तवान् माम् तथापि
ग्रस्तं निर्मातुम् ऐषीर् इति सुखदतया प्रापम् अन्तस् त्वदीयम् ।
सङ्कोचाद् गन्तुम् इच्छन् बहिर् अथ भुजग प्राण-वर्गस् तवाद्धा
मन्-निर्बन्धोऽपि मूर्ध्नः स्फुटन-कृतितया धिग् गतः किं विदध्याम्? ॥१७॥
[स्रग्धरा] इत्य् एवम् ।</p></blockquote>
<p>[२५] ततश् च तस्मात् कलित-गणतया तरुनि-चयाद् आचित-काचित-दिव्य-दीदिवितया चातिचपलं चलितस्य तस्य काचनातिदूरा भूर् आयत-वन-कलाप-विमलापसरो-वरान्तरतया वराप्य् अवरताम् आससाद । [२६] याम् उपसाद्य च सद्यः सुख-विकसित-मुख-पङ्कजः पद्म-लोचनः स्वं रोचनं वचन-गोचरम् आचचार । यथा—</p>
<blockquote>
<p>भास्वन्-महो योग-विकास-हृद्-गत-
प्रभाम्बुजातं मधुसूदन-प्रभम् ।
पश्यन्तु मित्राणि सुजीवनालयं
महन्-मनस्-तुल्यतरं सरोवरम् ॥१८॥ [उपजाति १२]
एषा वनाली सरसी तथा मिथो
गुणेन पुष्टा गुणितेन सर्वदा ।
आद्या रसेन द्वय-पूरणी यतः
प्रसून-सौरभ्य-शतेन पुष्पते ॥१९॥ [उपजाति १२]
स्फुरति पुलिनम् अच्छं कोमलं बालुकाभिः
कुसुम-फल-वन-क्ष्मा-प्रावृतं सूक्ष्म-दूर्वम् ।
यद् इह मृग-जनानां वृक्ष-लक्षालयानाम्
उप विमल-जलान्तं भाति शय्यायमानम् ॥२०॥ [मालिनी]
अत्र भोक्तव्यम् अस्माभिर् दिवारूढं क्षुधार्दिताः ।
वत्साः समीपेऽपः पीत्वा चरन्तु शनकैस् तृणम् ॥[भा।पु। १०.१३ ।६]</p></blockquote>
<p>[२७] अथ समं भूमिस्थितं संयुज्य भोजन-जननार्थं रचित-मज्जनेषु कृत-मिथः-सज्जनेषु तेषु सुहृज्-जनेषु प्रथमतस् तावद् एवं जातम् ।</p>
<blockquote>
</blockquote>
<p>कृष्णं मध्ये लब्धवन्तः सखायः</p>
<blockquote>
<p>सर्वं तत् तद् विस्मरन्तः स्व-दुःखम् ।
तत्-कान्तीनां सन्ततं पातु-कामास्
तस्थुर् यद्वत् पूर्ण-चन्द्रं चकोराः ॥२१॥ [शालिनी]</p></blockquote>
<p>[२८] ततश् च तत्-पालन-तृष्णेन कृष्णेन यत्नेन योजितभोजनेषु सवयोजनेषु काचिद् अन्या शोभा धन्यां तां वन्यां शोभयामास, यथा-</p>
<blockquote>
<p>अन्तरान्तर-मिलद्-वलयानां
वल्गु बाल्य-वयसाम् अधिमध्यम् ।
सर्वतोऽभिमुखतां हरिर् आगाल्
लीलयाभ्रमद् अपूर्व-नटाभः ॥२२॥ [स्वागता]
विभ्रद्-वेणुं जठर-पटयोः शृङ्ग-वेत्रे च कक्षे
वामे पाणौ मसृण-कवलं व्यञ्जनान्य् अङ्गलीषु ।
तिष्ठन् मध्ये प्रिय-सवयसां हासयन् हासितस् तैर्
दिव्ये लोके कलयति मुदा भुक्तवान् बाल-कृष्णः ॥२३॥ [मन्दाक्रान्ता]</p></blockquote>
<p>[२९] तद् एवं परमोत्स्व-रतेषु तेषु वत्साः कच्छ-देशाद् अनच्छ-तार्ण-प्रदेशं प्रविश्य प्रच्छन्ना बभूवुः । [३०] प्रच्छन्नेषु च तेषु विच्छिन्न-भोजन-रतीर् मित्र-ततीः स्वस्थयन् तद्-अवस्थ एव स्वयं नीरन्ध्र-वनावनीध्र-मध्यम् अध्यासितान् अवीध्र-दुर्ग-मार्गान् विचित्य कृतकृत्यता-राहित्यं प्रतीत्य च निवृत्य तत्र च मित्र-वर्गान् अपरिचित्य वैचित्त्य-वशाद् उभयान् अपि सभयान् मत्वा विचिकित्सन् विचिकाय । काय-क्लेशतः केशवः सोऽयं किन्तया चिन्तयामास च,</p>
<blockquote>
<p>अहो, मातॄणां यच् छिशु-कुलम् असुभ्योऽपि दयितं
स्थितिं वत्सत्वेन प्रसजति तथा वत्सपतया ।
तद् एतन् मत्-प्राण-प्रतिकृति-शरीरं क्व नु गतं
यद् अर्थं दुष्टाहेर् जठरम् अविशं हा विषमयम् ॥२४॥ [शिखरिणी]</p></blockquote>
<p>[३१] तद् एतद् अगुण-गुण-गुणगण-निधानस्य तस्य निरवधानम् अपि न चित्रम् अध्यस्यति । [३२] एष हि प्रेम-मय-लीलावेश-वश्यताम् आपन्नः कदाचिद् अवश्यं पश्यन्न् अपश्यन्न् इव भवति । तदा हि सद्य एवेदं प्रत्यपद्यत । आं ब्रह्मणः खल्व् इदं कर्म । मम पुनर् एतावन्तं कालं सञ्जङ्घन्य-मान-सखि-सङ्घ-प्रणयासङ्ग-वशाल् लङ्घित-ज्ञानतया न तद्-अनुसन्धानं जातम् । न च तेन विरोधितयेदम् आचरितम्, किन्तु मयि प्रेम-स्थेम-संहितस्य तस्य व्रज-हितस्य सम्प्रति मद्-वैभवं प्रति विशेष-वीक्षा-प्रतीक्षा जातेत्य् एवम् एवाचरितम् । यत एव खलु माया-वैभवतस् तद् अनन्य-स्थान-स्थितं-मन्यम् एवान्यत्र वन्य-भूमाव् आकृष्य पुनस् तत्रैव पुलिने प्रतिकृष्य तत्-तद्-वृन्दम् अनेनागोपायि, ततो न विरोधि-बुद्धिर् असौ । विरोधिषु मद्-बुद्धि-वीर्ययोर् निद्रागमेऽपि जागरुकता कलिता । ततो वयं भक्ते तस्मिन् नर्म-कर्मठताम् एव घटयिष्यामः । तत्र च प्रायः श्रीमत्-पितृ-चरणाभिप्राय-मयतया या मम योगमाया साहायकम् आयाति । यदि ताम् एव सम्प्रति चावलम्बेय, तदा स्वयम् एव तत्-तद्-रूपतां लभेय । नान्यद् धि मद्-धितानां तेषां साम्यं भजेद् इति—[३३] येन च शतानन्दस्य व्रजानन्दस्य च मन्दता-मन्दतां विन्देत, तद् एवं चिन्तयन्न् एव, सह-सुहृल्-लोक-शोकं चिन्तयामास, हन्त, हन्त, कथं तान् मां विना तान्तान् विना समयं गमयिष्यामि? इति । ततश् च,</p>
<blockquote>
<p>यस्य यस्य च शुचा गुण-रूपं
चिन्तयन्न् अभजत स्वतयाथ ।
तस्य सुष्ठु धुत-भेदतयाऽसौ
जज्ञिवान् प्रयतनं व्यतिरिच्य ॥२५॥ [स्वागता]</p></blockquote>
<p>[३४] इति तथानुसन्धाय स्वतस् तत्-तद्-बालवत्सादि-रूपाणि सन्धाय सर्व-समाधान-निर्बन्धाय दिनान्तरवद् एव व्रजागमन-देवनेन गेहं गेहं प्रवेशम् आसीनस् तां सन्ध्याम् अबन्ध्यां चकार । [३५] तन्-मातरस् तु दिनान्तराद् अप्य् अन्तरङ्गतरम् आनन्दं विन्दन्ति स्म । तथा हि,</p>
<blockquote>
<p>सुते गोपेश्वर्या निज-निज-सुत-प्रत्यय-मुदा
तथा तन्-मित्रत्व-स्फुरण-सुख-लक्ष्म्या द्वि-गुणितम् ।
पुरावद् वात्सल्यं व्रज-पुर-पुरन्ध्रीर् विदधतीस्
तदीया संसिद्धिर् यद् अधिनुत तद् भाति तद् इव ॥२६॥ [शिखरिणी]
यद्यप्य् एक-स्वरूपा व्रज-नृपति-सुतस्यापरे बाल-वत्सा
जातास् तर्ह्य् अप्य् अमी तत्-प्रतिम-पदम् अधुस् तत्र नेत्य् एव युक्तम् ।
तद्-रूपं तद्-गुणालिस् तद्-अमित-विहृतिश् चाश्रयः खल्व् अमीषां
तस्यापि स्वस्य चित्र-स्थिति-कृद् इति यतस् तत्र तत्राभ्यधायि ॥२७॥ [स्रग्धरा]</p></blockquote>
<p>[३६] तद् एवं हान-प्रायस्य तस्य हायनस्य पूरणाय पञ्चषाण्य् अहानि यदा हीनानि, तदा तु कृष्ण-विषयक-स्नेह-जातीय-स्नेहम् अनु स्व-पर-तत्-परतायास् तेषु बालादिषु सम्यग् अवगम्यमानतया रामोऽपि विस्मित्य तेन सह प्रश्नोत्तरे विनिमित्य विनिश्चित्य च स्थितवान्, किन्तु तेषां सखीनाम् अखिलानां विप्रलम्भ-लम्भित-कष्टेन निजानुजे रुष्टतया पञ्चषाण्य् अहानि तेन सह वनं नाजिघाय ।</p>
<p>ब्रह्मा तु तत्र गुप्तम् आगतः श्री-कृष्णेन तर्क्यते स्म, यथा—</p>
<blockquote>
<p>यस्माद् एति परैति पश्यति पुरः पश्चात् तथा पार्श्वतः
स्वात्मानं परितः स्तृणोत्य् अनुपदं सम्भ्राम्यति भ्राम्यति ।
लोप्त्रा लोप्त्रस-वत्स-वत्सप-गणं सन्दिग्धम् आलोकते
तस्मान् मे प्रतिभात्य् असाव् अनुदिशं वक्त्रं दधत् स्तेनकः ॥२८॥ [शार्दूल]</p></blockquote>
<p>[३७] अथ ब्रह्मा तेषाम् अर्वाचीनानां प्राचीनानां च बालादीनां रूपादिभिः परस्परम् अभेदम् आकलय्य चेतसाश्चर्यम् आचर्य चार्वाचः परिविन्दन्, सर्वतोऽप्य् अतिदृष्ट-महिष्ठता-भूयिष्ठान् दृष्टवान् । [३८] ब्रह्माणं पश्यति श्रीदामादि-मित्रे तु स्व-मित्राणाम् एवानयनेच्छा जातेति यदृच्छया तद्-अन्वेषणावस्था प्रादुर्भूता, साम्प्रतिकाश् चान्तर्भूताः ।</p>
<p>[३९] तद् एवं नाना-वैभवम् अनुभवतः कमल-भवस्य त्रप्ततयानुतप्ततया च या रचितावाचीनता, सा स्वयं प्रणामाय परिणमति स्म । तत्र च,</p>
<blockquote>
<p>एकम् एकम् अधः कृत्वा मुखं तत्र चतुर्मुखः ।
नमन्न् अन्य-मुखस्योर्ध्वी-भावात् पूर्तिं जगाम न ॥२९॥ [अनुष्टुभ्]
यद्यपि न नमन् मुमुदे विधिर् एकास्यानवाग्-भावात् ।
तदपि हरेर् मुखचन्द्रा-लोकालोपान् मुदं लेभे ॥३०॥ [उपगीति]</p></blockquote>
<p>[४०] अथापकृष्टं-मन्यः सन्न् अनन्य-गतितया सुमेधा वेधाः स्तवकेनेव स्तवकेनेष्टवांश् च कृष्णम् । यत्र च चतुर्भिर् वक्त्रैर् आनुवान इव नुवन्न् असौ सर्व-महान् अपि यत् किञ्चिद् गोकुलानुगतानुगतिम् एव प्रति निजानुमतिम् आततान । यथा चाह स्म—</p>
<blockquote>
<p>तद् भूरि भाग्यम् इह जन्म किमप्य् अटव्यां
यद् गोकुलेऽपि कतमाङ्घ्रि-रजोऽभिषेकम् ।
यज्-जीवितं तु निखिलं भगवान् मुकुन्दस्
त्व् अद्यापि यत्-पद-रजः श्रुति-मृग्यम् एव ॥ [भा।पु। १०.१४.३४] इति ।</p></blockquote>
<p>[४१] तद् एवं व्रज-महि-महिम-कर-कर-निकर-जडी-भूता वयं नोपपत्ति-प्रत्यासत्तिं लभामह इत्य् अलम् अतिविस्तरेण ।</p>
<p>[४२] अथ स्निग्धकण्ठ उवाच—श्रीमद्-व्रज-युवराजेन तत्र किम् उक्तम्?</p>
<p>[४३] मधुकण्ठः स-स्मितम् उवाच—न किम् अपि, किन्तु तत्र स्तुति-समये तावत् ।</p>
<blockquote>
<p>गोविन्दः स्मितम् अतनोत् स्तुवानम् एनम्
दृष्ट्वा यत् किम् अपि ददर्श तत्र चित्रम् ।
एकस्मिन् वदति चतुर्मुखे हि तस्मिंश्
चत्वारो दधति रुतीर् इति भ्रमः स्यात् ॥३१॥ [प्रहर्षिणी]</p></blockquote>
<p>[४४] स्तुत्य्-उत्तर-कालतस् तु,</p>
<blockquote>
<p>वयं गोपाश् चार्थवन्तो ब्रह्मा च त्वम् अनर्थवान् ।
ब्रूमस् त्वां किम् इतीवायम् अवदन् स्मितम् आतनोत् ॥३२॥ [अनुष्टुभ्]</p></blockquote>
<p>[४५] स्निग्धकण्ठ उवाच—परिसेधत्य् अपि वेधसि किं किञ्चिद् अप्य् उक्तम्?</p>
<p>[४६] मधुकण्ठ उवाच—स्तव-पर्यावसाने खलु निज-रूप-रूपतया सर्व-पर्याप्तिमद्भिर् अपि पश्चाद् आविर्भूतवद्भिर् बालादिभिः परितोष-पोषम् अमन्यमानः स धन्यः स्वजन-प्रेम-जितः श्रीमान् अजितस् तान् व्रज-बालादीन् एवानेतुं यदा वाञ्छाम् आनञ्च, तदाञ्जलि-बन्ध-व्यञ्जितां सञ्ज्ञाम् अनु समनुज्ञां याचमानं विरिञ्चिं खल्व् एवं लम्भित-तद्-उपालम्भ-नर्म-स्मितम् अनुज्ञापयामास—यदि तत्र-भवताम् आज्ञा विज्ञायते, तदा तान् पूर्वम् एवानुसंहितान् सन्निहितान् आनयामि इति ।</p>
<p>[४७] ततश् च विरिञ्चिः किञ्चिन् नम्र-निटिलता-घटित-मुनि-व्रत-सुनिरूपित-निज-दुर्नीतितयानुज्ञायाः कर्म-कर्तृत्वं व्यक्तीकुर्वन्, भक्ति-भरासक्ति-पृक्तीकृत-पुलक-सङ्कुलतया स्वापराध-मय-बाधा-व्यकुलतया च त्रिः परिक्रम्य बहुशः प्रणम्य च निज-हर्म्यम् एव जगाम ।</p>
<p>[४८] श्री-कृष्णश् च मनसि तस्यापराधं मनाग् अप्य् अनागमयन्न् आगमयमानः प्राग्-दिष्ट-सदिष्ट-द्वेष-वेश-क्रियानतिक्रमि-क्रमतयावस्थितांस् तान् वत्सांस् तत्-सदृग्-अवस्थैर् वत्स-पालैर् मेलयामास । [४९] तथैव हि तेषां काल-देश-विपर्यया पर्यालोचनाय द्रुहिण-देवेन स्नेह-देहन्य् अनवद्य-विद्येयम् उद्भाविता । एतद् एवोक्तम्—</p>
<blockquote>
<p>ततोऽनुज्ञाप्य भगवान् स्व-भुवं प्राग्-अवस्थितान् ।
वत्सान् पुलिनम् आनिन्ये यथा पूर्व-सखं स्वकम् ॥ [भा।पु। १०.१४.४२] इति ।</p></blockquote>
<p>[५०] अथ ते,</p>
<blockquote>
<p>ऊचुश् च सुहृदं कृष्णं, स्वागतं तेऽतिरंहसा ।
नैकोऽप्य् अभोजि कवल, एहीतः साधु भुज्यताम् ॥
ततो हसन् हृषीकेशोऽभ्यवहृत्य सहार्भकैः ।
दर्शयंश् चर्माजगरं न्यवर्तत वनाद् व्रजम् ॥ [भा।पु। १०.१४.४५-४६] इति ।</p></blockquote>
<p>[५१] चर्म चेदम् एतावन्तं समयं यथावद् एव योगमाययान्तर्धापितम् इति गम्यम् ।</p>
<p>[५२] ततश् च संवत्सर-प्रसर-वत्स-वत्सपाल-बाल-विरह-विरहान् महतानन्देन महितस् तैर् एव सहितः संहित-सम्पद्-व्रजं व्रजं प्रविशन्, तत्-तद्-उन्मर्याद-वत्स-परावर्तनाय निदिशन्, पूर्व-पूर्वतोऽप्य् अपूर्वं पर्व पर्वति स्म । तथा ह्य् उक्तम्—</p>
<blockquote>
<p>बर्ह-प्रसून-वन-धातु-विचित्रिताङ्गः
प्रोद्दाम-वेणु-दल-शृङ्ग-रवोत्सवाढ्यः ।
वत्सान् गृणन्न् अनुग-गीत-पवित्र-कीर्तिर्
गोपी-दृग्-उत्सव-दृशिः प्रविवेश गोष्ठम् ॥ [भा।पु। १०.१४.४७] इति ।</p></blockquote>
<p>[५३] ततश् च पितृ-सम्बन्धिभिर् नन्द-सूनुर् इति मातृ-सम्बन्धिभिर् यशोदा-सूनुर् इति तस्य नामानूद्य, सद्य एव सिद्धम् इति चिरन्तनम् अपि तच्-चरितं जगे । तद् यथा—</p>
<blockquote>
<p>नन्द-तनूजनुर् अद्य व्यालम् । हतवान् हृतवान् अस्मत्-कालम् ॥ इति ध्रु ॥
अद्य यशोदा-सूनुर् व्यालम् । हतवान् हृतवान् अस्मत्-कालम् ॥ इति वा ॥
ओष्ठाधरम् इह जलद-तटालिः । दम्भावलिर् अपि दन्तक-पालिः ॥
श्वास-भरः खरदावज-वातः । जिह्वा-युगम् अपि वर्त्म-निपातः ॥
इत्य् उत्प्रेक्षिततम-विविधाङ्गान् । व्यतिहासान् आचरतः साङ्गान् ॥
अहिम् अन्व् अहितां कल्पयमानान् । गिरिर् इति तं विशतः कृत-मानान् ॥
तद्-उदर-मध्य-कृताभ्यनुवेशान् । निज-विरहादि-विमूर्च्छित-वेशान् ॥
स्नेह-भराद् अथ स्वेन समेतान् । स्वक-नेत्रामृत-वृष्टि-सचेतान् ॥
तस्माद् बहिर् अथ निष्कासितवान् । पुनर् इह निखिलं बत दर्शितवान् ॥
प्राणाद् अधिकः सोऽयं प्राणान् । रक्षन्न् अस्मान् कुरुते त्राणान् ॥३३॥ [मात्रा-समक]</p></blockquote>
<p>[५४] इति श्रुत्वा च ते व्रजस्थाश् चिन्तयामासुः, साधु-घातुकानां पातुकानाम् आमीषां कथम् इव जातु कामाः सिध्येयुः? इति ।</p>
<p>[५५] तद् एवं सिद्धे, सुखानुबिद्धे तेषां समे समागमे प्रातस् तु बृहद्-भ्रातरम् अनुगम्य प्रणय-मय-रम्य-रोषम् अनुनीय दीयमान-विस्मयतया तान् आनीय तेन चैकत्र प्रणीय श्रीवत्स-वत्सः पूर्ववद् एव वत्स-पालनम् आरेभे ।</p>
<p>[५६] अथ पुनर् मधुकण्ठः समापनाय स-विस्मयम् इवाह स्म—</p>
<blockquote>
<p>ईदृशस् तनयो जातस् तव गोष्ठाधिनायक ।
ब्रह्माण्ड-ग्रामणीर् यस्य ब्रह्मापि ग्रामणीर् इव ॥३४॥ [अनुष्टुभ्]</p></blockquote>
<p>[५७] तद् एवं कथकयोः कथां प्रथयित्वा सभ्येषु साक्षाद् इव कलित-तत्-तत्-केलि-सन्धयोः कृताञ्जलि-बन्धयोस् तद्-दिनेऽपि पूर्ववद् एव सर्वे गृह-वर्त्मनि वर्तमाना निज-निज-स्पृहणीयं कर्म निर्मिमाणा अपि ताम् एव लीलां बृंहितां हृदि जगृहिरे ।</p>
<p>इति श्री-श्री-गोपाल-चम्पूम् अन्व्</p>
<p>अघ-ब्रह्माघ-मोचनम् नाम</p>
<p>एकादशं पूरणम्</p>
<blockquote>
<p>॥११॥</p></blockquote>
<p>(१२)</p>
<blockquote>
<p>८।
अथ द्वादशं पूरणम्</p></blockquote>
<p>१३।
गोचारण-प्रचारणं
[१] अथ परेद्यवि च कथा प्रथते स्म, [२] यथा स्निग्धकण्ठ उवाच—यद्यपि कालेनाल्पेन [भा।पु। १०.८.२६] इत्यादि-रीत्या वर्ष-त्रय-त्रय-पर्यायेण तयोर् वयो-गणना निर्णीता, तथापि कौमारं तु वर्षम् एकम् अधिकम् अधिरूढम्, बाल-वत्सानां श्रीवत्स-वत्सस्य च मिथो वत्सर-विरह-मयानुल्लासेन व्यतीत-क्षण-मय-संवत्सर-काल-बाल-वत्सानुरोधेन वा तस्य स्तब्धीभावात् । [३] ततस् तद्-भावानुगामितया रामस्य च तथा वृत्तं सुतराम् एव वृत्तम् । तद्-अनन्तरम् अखण्डं पौगण्डं तु वर्ष-द्वयेनैवापूर्यत, चिराल् लब्ध-बन्धु-संवासेन सम्यग् उल्लासेन झटिति कैशोर-घटनात् । तथा च प्रथां करवाम धेनुक-वधावम-धाम-गमनान्ते । तद् एवम् एव सङ्गच्छते कालेनाल्पेन इत्यादि ।</p>
<blockquote>
<p>तावद् एवात्मभूर् आत्म-मानेन त्रुट्य्-अनेहसा ।
पुरोवद् आब्दं क्रीडन्तं ददृशे सकलं हरिम् ॥[भा।पु। १०.१३.४०] इति ।</p></blockquote>
<p>ततश् च पौगण्ड-वयः-श्रितौ [भा।पु। १०.१५.१] इत्यादि च ।</p>
<p>[४] अथ प्रकृतम् अनुसरामः । तद् एवं विहरतोः सर्वेषां मनो हरतोर् अनयोः पञ्चमं वर्षम् अञ्चत् कौमारतः पार-भूतं वयः समयाञ्चक्रे । यथा—</p>
<blockquote>
<p>ऐषमोऽभवद् असौ परुत् परार्य्
एवम् आदि निखिलैर् यदागणि ।
हन्त तर्हि सहसा बकान्तकः
प्राप्त-कान्ति विजहौ कुमारताम् ॥१॥ [रथोद्धता]
उद्गच्छद्-बुद्धि-शक्ति-प्रथम-रुचि-जयि-श्यामता-शुभ्रता-युक्
किञ्चिद्-विस्तीर्ण-वक्षः-प्रभृति वलयितायाम-नेत्रादि-गात्रम् ।
केशं वेशं च पूर्वाद् अधिक-मितिम् अयत् केलि-शिक्षा-प्रवीणं
पौगण्डं प्राग् अचण्डं स्फुरद् अलम् अनयोर् मां दिदृक्षुं करोति ॥२॥ [स्रग्धरा]</p></blockquote>
<p>[५] तदा च कदाचिच् छ्री-व्रज-राज्ञी सभान्तः प्रातर् आयाता श्रीमद्-अभिनन्द-पत्नी सयत्नी-भवन्ती तां पप्रच्छ—यातः कृष्ण-मातर्, अद्य सद्यः प्रातर् एव कुत्र वा भवज्-जातः प्रयातः?</p>
<p>[६] व्रज-राज्ञी तु स-हासम् आह स्म—हन्त, तद् एतद् वर्तमान-समय-पर्यन्तं तस्योद्वर्तन-स्नान-परिधान-मयानि कर्माणि मया निर्मीयन्ते स्म । सम्प्रति मद् अपि लज्जाम् आसज्जन् स्वक-सवयः-सेवक-प्रियः पृथग् एव कृत-तत्-क्रियः स मा समया समायाति । आगत्य च प्रत्यहं मां पितरं यथा-यथम् इतरं च गुरु-जनं पुरु-गौरवेण नमस्कारेण पुरस्करोति । [७] किं च, तद्-अवधि यदा सन्ध्यायां मया ध्यायमानागमनं सह-वत्सः समागच्छति, तदा तद्-उपरि वारि वार-त्रयं भ्रमयित्वा पिबन्ती भवामि स्म । सम्प्रति तु, स-शपथम् एधमान-यत्नवता तत्-प्रतिषेधता तेन मम हस्तौ विहस्तौ क्रियेते । एवम् एव रौहिणेयश् च इति । तद् एतद् अर्वाचीनं तद्-वर्णनम् अपूर्वतयाकर्ण्य तन्-मुखं निर्वर्ण्य सर्वा हसन्ति स्म । [८] सा पुनर् उवाच—तद् एतद् अबाल्यम् इव च तस्यासमय-मयत्वाद् बाल्यम् एव मत्वा सुखम् उपलभामहे, अनेन तु दुःखाक्रियामहे ।</p>
<p>[९] सर्वाः साशङ्कम् ऊचुः—हन्त, किं तत्?</p>
<p>[१०] सा प्राह—स्वयम् अचिराद् एव गवां विचारम् अन्तरा चिचारयिषितं यत् ।</p>
<p>[११] सर्वा ऊचुः—नात्राप्य् अन्यथा मन्यस्व । गोप-कुल-तिलकायमान-बालकानां स एष एव स्वभावः सर्वत्र नाभावम् आसीदति । किम् उत तेष्व् अपि परम-चित्र-चरित्रस्य तस्य इति ।</p>
<p>[१२] अथ व्रज-राजस्य सदस्य् अपि तस्य वृत्तम् इदं वृत्तम् आसीत् । यथाह स्म स-स्मितं समासन्नौ सन्नन्द-नन्दनौ नन्दित-समाजः श्रीमन्-नन्द-राजः—भोः आयुष्मन्ताव्, अद्य-जात इव युष्मद्-भ्रातृ-जातः स यथा सम्प्रति युवां प्रति वर्तते, न तथा माम् इति लक्ष्यते । यतः किञ्चित् सङ्कुचित-विलोचनेन माम् अवलोचयन्न् आलोच्यते । युवाभ्यां सह तु मधुर-वार्तां वर्तयन्न् एव दृश्यते ।</p>
<p>[१३] सन्नन्द उवाच—साम्प्रतम् एवेदं, यतः साम्प्रतं तत्र-भवता तत्र शिक्षा-मय-वीक्षा गाम्भीर्यम् आचर्यते । आवाभ्यां तु कौमार-कालीनेऽपि तस्मिन्न् अतिशालीने विधेयतया पर्यालोचितुं न पार्यते । [१४] पाश्य पश्य</p>
<blockquote>
<p>प्रथमं नमम् इह मातरम् अथ पितरं त्वां तथैवास्मान् ।
प्रत्यूषः प्रतिसुहृदं सत्-कुरुतेऽसाव् अतीव बाल्येऽपि ॥३॥ [उद्गीति]</p></blockquote>
<p>[१५] अथ क्रमागतेषु वत्सलतया समान-मतेषु तद्-आकर्णनार्थम् अकिञ्चिद्वादिषु श्रीमद्-उपनन्दाभिनन्दादिषु तद्-वर्ण्यमानम् अन्य-मुखाद् आकर्ण्य सानन्द-विकसित-मन्द-हसित-भ्राजिषु पुनः सन्नन्द-नन्दनौ प्रति श्री-व्रज-राज उवाच—भवन्ताव् एकान्तम् अनुभवन्ताव् अनुगम्य तौ रम्य-कातराक्षि-प्रान्ताव् असकृत् प्रातर् आरभ्य प्रार्थितवन्ताव् इव ह्यः पूर्वेऽह्नि समन्ताद् भ्रातराव् अतिदूराद् अदृक्षाताम् । तत् किम् उच्यताम्?</p>
<p>[१६] नन्दन उवाच—तदानीम् एवेति किं वक्तव्यम्? किन्तु चिराद् एव तयोस् तद् अभिरुचितम् उपचितम् अस्ति । सङ्कुचित-भावाभ्याम् आवाभ्यां तु भवत्सु न श्रावितम् ।</p>
<p>[१७] व्रजराज उवाच—किं तत्?</p>
<p>[१८] सन्नन्दः सस्मितम् उवाच—स्वयम् एव गवां सेवनम् इति यत् ।</p>
<p>[१९] उपनन्द उवाच—किम् ऊचतुस् तौ?</p>
<p>[२०] सन्नन्द उवाच—आवयोः प्रथम-वयोऽतीतयोस् तात-चरणानां स्वयं गोचारणम् अनाचारताम् आचरति इति ।</p>
<p>[२१] तद् एतद् वर्ण्यमानम् आकर्ण्य तयोर् मुखं निर्वर्ण्य स-विस्मयं तूष्णीम्भूष्णुतया विराजमाने व्रजेशाने सर्वेऽपि तम् ऊचुः—यद्यप्य् अद्य-जाताव् इव सुजाताव् अमू, तथापि क्रमं विना बुद्धि-निष्क्रमस्य बल-संवलनस्य च सद्-भावाद् अस्माकं विस्मायकाव् एव भवतः । इतस् तु न विस्मायकौ भवतस् तपः-प्रभाव एव खल्व् एवं भावम् आवहतीति । न खलु तत्-तत्-खलानां यत् परिमलनं जातम्, तत्र सहायतानां सहायता काचिद् अपि परिचिता । तस्मान् मङ्गलम् एव सङ्गतं भविष्यति इति ।</p>
<p>[२२] अथ तदा कदाचिन् निज-गृहिण्यापि सह रहसि श्री-व्रज-राजस्य स एष प्रस्ताव-विशेष आसीत्—यत्र च तौ पुत्र-प्रेम-यन्त्रिततया तद् एतन् मन्त्रितवन्तौ, पश्यामः समय-विशेषम् इति ।</p>
<p>[२३] तदा च दिन-कतिपयानन्तरं सभायां भासमानायां श्री-व्रज-राजस्य वैलक्ष्यम् आलक्ष्य सर्वेऽनर्वाचीन-गोपा मिथो निरीक्ष्य हसन्ति स्म । [२४] तत्र च श्री-व्रज-राजे कथं कथम्? इति स-स्मितम् उक्तवति वदन्ति स्म, यद् अस्माभिर् अकस्माद् विस्मायनम् अनुभूतम्, तद् एव भवद्भिर् अपीति सम्भाव्यते ।</p>
<p>[२५] व्रज-राज उवाच—कथ्यतां तावत् तथ्यं भवद्भिः ।</p>
<p>[२६] सर्व ऊचुः—यद्यपि चिरत एवेदं चरितम्, तथापि भवतापि गोचरितेन गोचरितेनातीव रचितम्, यत् खलु सर्वं गो-जातम् न तु भवज्-जातम् अन्तरा पदम् अपि पदः प्रददाति । कथञ्चित् तेनैवाग्रावस्थितेनाद्य ताः प्रस्थापिताः सन्ति ।</p>
<p>[२७] व्रजराज उवाच—तद् इदम् अकस्मात् कथं जातम्?</p>
<p>[२८] सर्व ऊचुः—भवत्-पुत्रः कुत्रचिद् यत्र स्नेहं व्यञ्जयति, तत्र सर्वत्र चैवं दृश्यते।</p>
<p>[२९] व्रज-राज उवाच—तर्हि किम् अगर्हितम् अर्हितं स्यात्?</p>
<p>[३०] सर्व ऊचुः—यत्र गत्य्-अन्तरं नास्ति, तत् खल्व् अनन्तरम् एव विधातुं युक्तम् । यत् तु तत्र-भवन्तस् तत्र भीतायन्ते, तत् पुनर् वत्स-पालनेऽपि न तुच्छायते । किन्तु भवत्-तप एव प्रतपति प्रतीपान् इति प्रतीयते । तस्माद् भवताद् भवताम् अनुज्ञा, या परम्परयापि परं परम् अप्य् अमङ्गलं तार-यिष्यति ।</p>
<p>[३१] अथेदम् आकर्ण्य निर्वर्णनत एव ज्ञापितानुज्ञा-निज-समाजे श्रीमन्-नन्द-राजे सर्वानुमति-लब्धानन्दः श्रीमान् उपनन्दः प्रथित-समज्ञान् समय-ज्ञान् जिज्ञासयामास । तैर् अपि बुध-श्रवण-सुख-प्रद-मङ्गल-श्रवण-सङ्गत-बुध-श्रवण-विशिष्ठायाम् अबहुल-बाहुलाष्टम्यां बहुला-पालनं बहुलम् एतद् इष्टम् इत्य् आदिष्टम् । [३२] श्रीमन्-नन्दादयश् च सर्वे दुन्दुभि-निर्घोषेण घोषे तस्मिन् निर्विशेषम् अहस्-त्रितयम् अहमहमिकया महः प्रचारयन्तस्, तद्-वत्स-चारण-बृहद्-उत्सवम् अप्य् अतिचरन्तस् तत् समाचरन्ति स्म ।</p>
<blockquote>
<p>एकस्यैकस्य चेद् वक्तुर् वक्त्राणि स्युः सदायुतम् ।
तदा तद् वक्तुम् इच्छन्तु यद्य् आयुः सर्वदायुतम् ॥४॥ [अनुष्टुभ्]</p></blockquote>
<p>[३३] दिग्-दर्शनं तु यथा,</p>
<blockquote>
<p>गोपालोचित-नव्य-वेष-वलनै रक्षा-विधानैर् द्विजाद्य्-
आशीभिः सुदिनाह-लभ्य-रचनैर् व्रज्यार्ह-नीराजनैः ।
सङ्गानान्वित-वाद्य-नृत्य-निकरैः शश्वज्-जयाद्य्-आरवैः
श्रीमान् गोप-महेन्द्र-सूनुर् अगमद् रामेण धेनूर् अनु ॥५॥ [शार्दूलविक्रीडित]</p></blockquote>
<p>[३४] तद् अनु गति-रीतिर् इतीव च गन्तव्या—वाद्य-गीत-मङ्गल-परीतं पुरोधसः पुरोधाय धेनूः सन्निधाय ताश् च पाद्यादिभिर् अर्चिता विधाय मधुर-ग्रासैस् तासां समग्राणां तृप्तिम् आधाय तासु नति-प्रभृतिभिर् मानम् उपधाय पुनश् च प्रदान-दक्षिणाभिः पुरोहितादीन् अक्षीणानन्दान् सन्धाय, श्रीमत्-पितृ-चरणादीन् मञ्जुलाञ्जलि-वलितम् अग्रतो निधाय स्थितवति साग्रजे तस्मिन्न् अवरजे, श्रीमांस् तत्-पिता व्रजराजस् तावन् मणि-मय-लकुटिं तत्-करे घटयामास । श्रीमती तन्-माता च व्रज-राज्ञी भाले तिलकं निदधे, निधाय च सा—</p>
<blockquote>
<p>राम प्राग् अस्य पश्चाद् भव सुबल युवां श्रील दामन् सुदामन्
दोः पार्श्व-स्थौ भवेतं दिशि विदिशि परे सन्तु चात्मीय-बन्धोः ।
इत्थं हस्ते विधृत्य प्रतिशिशु दिशती तत्र कृष्णस्य माता
तत्-तत्-कर्माधिकार-श्रियम् अपि ददती नेत्र-नीरैर् असिक्त ॥६॥ [स्रग्धरा]</p></blockquote>
<p>[३५] अथ रोहिणी-बृंहित-शुचि-सम्पद्-उपनन्द-गृहिणी-संहित-महित-महिलाभिः सहितं यथायथं सङ्गमिते नाना-मङ्गले, भुवि दिवि च महा-मह-बहल-कुशल-कुतूहलम् अनु, मातरं पितरं कांश्चिद् अन्यांश् च नमस्कृत्य, कृत-कृत्यतया जिहि-जिहि-कारेणेरिताश् च गावः स्वाभिमुखम् एव स्थिता न प्रस्थितवत्य इत्य् अनुपपत्त्या प्रत्यासन्नान् गुरून् परावर्त्य, तासाम् पुरत एव स-बल-सखः स प्रस्थितवान् । प्रस्थितवति च तत्र श्याम-वर्णे तर्णकाग्रिमता-निर्वर्णनेनेव मन्दं मन्दं गच्छन्तं गावस् तम् अन्वगच्छन् ।</p>
<p>[३६] तद् एवं श्री-कृष्ण-रामाव् एताव् अथ स्वानुगमन-कमन-मनस्कान् जनान् कथं कथम् अपि ततः पथः श्लथयित्वा, स्वात्मानम् अपि तल्-लोचन-शृङ्खला-मोचनान् मोचयित्वा, सखिभिर् अप्य् अखिल-विलम्बि-ललितैर् नव-गोप-महसोपवलितैः सह सहसा हसन्तौ लसन्तौ चाराय मध्ये मध्ये स्तब्ध-निखिल-गवीकौ लब्ध-मनो-गवीकौ सुवलित-चलितं गोवर्धन-दिशम् उद्दिश्य चलतः स्म ।</p>
<p>[३७] यत्र गावः सङ्केतित-स्वरादि-विशेषेणैव मिथः सङ्कीर्णा विकीर्णाश् च भवन्ति स्म, न तु दण्डेनोपघातं विशीर्णाः क्रियन्ते स्म । यत्र च सखिषु ताभ्यां सह परस्परं मण्डयन्तेषु नन्दयन्तेषु क्रीडा-जनयन्तेषु च परम-कौतुकम् आविर्भवति स्म ।</p>
<p>[३८] तद् एतन् निर्वर्ण्य देवैर् वर्णितं यथा—</p>
<blockquote>
<p>प्रत्येकं गाव एता बहिर् अपि च हरेः प्राण-रूपा यद् आसां
शश्वत् तृप्तौ च तृप्तिं क्षुधि च कलयति क्षुद्-विकारं स एषः ।
आनीयानीय चैता निजहृदि विदधद् घ्राण-सौख्यं दधानः
श्लिष्यन्न् उच्चैर् विचिन्वन्न् अशनम् उपददत् पालयन् स्वेन भाति ॥७॥ [स्रग्धरा]
उस्राणां प्राण-साम्यं वहति हरिर् अमूस् तं विना रिक्त-चित्ताश्
चित्र-प्रायाः समन्ताद् यद् इह वन-तति-श्री-निभा विस्फुरन्ति ।
तल्-लाभाद् घ्राण-दृष्टि-श्रवण-सरसन-स्पर्श-योगाद् वलन्ते
किन्तु स्याच् चित्रम् एतद् बहिर् उपवलितं तेषु तं स्वादयन्ति ॥८॥ [स्रग्धरा]
आहूतं कुरुते हरिः सखि-जनं, सोऽप्य् एनम् एवं तथा
वक्ति श्लिष्यति जिघ्रति प्रहसति स्कन्धं स्पृशन् कर्षति ।
आस्तां तच् च महाद्भुतं शृणुत भो यद्य् अन्तरं तर्क्यते
नैवात्मा पृथग् अस्य तस्य च भवेद् इत्य् एव विज्ञायते ॥९॥ [शार्दूलविक्रीडितम्]
वदति सखि-समूहः कृष्ण-रामाव् इतीदं
क्वचिद् अपि विनिमाय प्राह तत् तच् च युक्तम् ।
कलयत यद् इमाव् अप्य् आत्मनः स्थान एव
स्फुटम् इह विदधाते यन् मिथस् तत्र तत्र ॥१०॥ [मालिनी]</p></blockquote>
<p>[३९] अथ तद् एवं च स्थिते, पूर्वत एव तदीय-विमल-परिमल-माधुरी-धारा-नन्दित-विदूरग-वृन्दावन-स्थिर-चर-जीवावलीभिर् जीवातुतयाजीव्यमानौ, सम्प्रति तु सर्वा एव ता देवता-पूर्वाः परमापूर्व-दर्शन-स्पर्शनादिभिर् लब्ध-पर्वणः कुर्वाते स्म । [४०] याः खलु सर्वातियायि-सुख-दायितयान्येषाम् अपि पुण्याय पुण्य-फलाय नैपुण्यम् आसेदुः । [४१] तत्रैव च सर्व-सुख-शंसिनी वंशी सर्वम् आत्मानं च कृतार्थतां प्रापितवती । यतः—</p>
<blockquote>
<p>न तद् वनं यन् न विहार-मङ्गलं
नायं विहारः शुभ-गीत-भृन् न यः ।
गीतं न तद् यन् न हि वंशीकाकृतं
वंशी न सा कृष्ण-मुखानुगा न या ॥११॥ [उपजाति १२]</p></blockquote>
<p>[४२] तद्-दिने तु कान्तः सोऽयं वृत्तान्तः कर्णान्तः क्रियताम्—</p>
<blockquote>
<p>उदीर्ण-मुरलीकलः स्व-गुण-गातृ-गोपावृतिर्
बलेन सहितः स्फुरद्-विविध-माधुरी-विस्तृतिः ।
रसार्द्रम् अनिश-स्मितं तद्-अतिहार्द-भाजां गवां
हितं स्वजन-चित्तवद् वनम् अथाविशन् माधवः ॥१२॥ [पृथ्वी]</p></blockquote>
<p>[४३] स च नितान्त-प्रिय-जन-भानः काननान्तः-सार-सरस-गन्ध-सरस-सुगन्ध-गन्ध-वाह-वाहित-नव-पल्लव-पाणिभिः स्फुरन्-मधुर-सखि-ततिं मधुपतिम् आलिङ्गन्न् उतसङ्ग-सङ्गिनं विधाय, स्वानुव्रत-मधुव्रत-खग-मृग-मञ्जु-गुञ्जितादि-व्यञ्जनया खेलितुम् इव प्रोत्साहयामास ।</p>
<p>[४४] ततश् च कौतुक-विशेष-लम्भनाय व्रज-राज-तनूजः स-स्मितम् ईक्षमाणः स-विस्मयवद् उत्प्रेक्षमाणश् च निजाग्रजं प्रति सादर-नर्म-गन्ध-प्रबन्धि-वन-वर्णनं निर्ममे, यथा—</p>
<blockquote>
<p>नूनं भवान् विश्व-पतिर् नमन्ति यद्
बलिं गृहीत्वा तरवः पदं तव ।
पश्य प्रसूनादि-शतेन तन् नत-
प्रवाल-शाखा-शिखया स्पृशन्ति ते ॥१३॥ [उपजाति १२]
त्वं राजसे देव वनेऽत्र साम्प्रतं
वयं न पश्याम तथापि तामसाः ।
इतीव चक्षुष्मति जन्म-लम्भनं
वृक्षा वृणानाश् चरणं तवाश्रिताः ॥१४॥ [उपजाति १२]</p></blockquote>
<p>गायन्ति त्वां षट्पदाश् चानुयान्तः</p>
<blockquote>
<p>श्री-रोहिण्याः पुत्रम् अन्तर्हितं च ।
इत्थं मित्राण्य् आहुर् ऊहेऽहम् एवं
सर्वेशस् त्वं न त्व् अमी सन्-मुनीशाः ॥१५॥ [शालिनी]
सुरम्यं नृत्यन्ति प्रमद-शिखिनः स्नेह-वलितं
हरिण्यः पश्यन्ति स्फुट-मृदु-कलं बिभ्रति पिकाः ।
नटा रामाः सूक्त-प्रपठन-विदः कानन-सदाम्
अमी धन्या यस्माद् विदधति तवाराद् अतिथिताम् ॥१६॥ [शिखरिणी]
अङ्घ्रिस्पर्शैर् धरित्रीगिरितृणसरितस् ते नखश्रेणिलेख-
श्रीमच्-चित्रैर् विचित्र-द्रुम-समुदयग-द्योत-वीरुद्-विभेदाः ।
स्निग्धेक्षाभिश् च धन्या मृग-विहग-गणा वक्षसः सङ्ग-लाभाद्
एषा तत्रापि गोपी-व्रततिर् अतितरां यत्-स्पृहा सापि लक्ष्मीः ॥१७॥ [स्रग्धरा]
पितृव्यान् मे क्षत्राद् अवतरणम् आप्तः स तु भवान्
पितुर् गोपेशस्यात्मज-पदम् अगाद् धर्म-विधिना ।
अतस् त्वं गोपीनां परिणयनम् आप्तासि तद् इयं
लता गोपी-नाम्नी तव हृदय-लग्ना प्रथयति ॥१८॥ [शिखरिणी]</p></blockquote>
<p>[४५] अथाग्रजश् चानुज-वाचम् अमृतम् इवाचम्य स्मितम् आचरन्न् उवाच—भवादृश एव तादृश-गुण-गण-भाग् ईश्वरः कथम् अन्यं तत्र गण्यं करोति? इति ।</p>
<p>[४६] तद् एवम् अखिल-सखिभिः सह हसन् नर्मणा तेषां शर्म स्फुटम् उत्तम्भयन्, श्रीमद्-वृन्दावन-वन-शोभाम् अपि स्वम् इव तान् उपलम्भयन्, पशून् अपि मानस-गङ्गा-रोधांसि लम्भयन् स्वयम् अप्य् अयम् अतितरां रेमे । तच् च प्रात्यहिक-प्रायम् एवं प्रथयिष्यामः । यथा—</p>
<blockquote>
<p>रमते रामं परितः कृष्णः । सखि-गण-गीत-गुणेषु स-तृष्णः ॥
अनुगायति पिक-षट्पद-गानम् । परिजल्पति शुक-हंस-समानम् ॥
एवं चक्र-चकोर-बकादि । अनुरौति स्फुट-हास-विवादि ॥
द्वीपि-मुखार्पित-भीति पशूनाम् । रुतिम् इव सृजति भयाय शिशूनाम् ॥
पक्षि-मृगादिकम् अहरहर् अचलम् । विरचित-नामभिर् आह च सकलम् ॥
भ्रमति सखा यदि तस्मिन् कोऽपि । कर्षति विहसन् पणम् अमुतोऽपि ॥
दूरग-पशुम् आह्वयति च नाम्ना । कृत-गो-गोप-मनोरम-साम्ना ॥
गव्याहूतौ शिखिनां हूतिः । जाता यद् असौ घन-रुति-भूतिः ॥
व्यतियुञ्जानो भ्रात्रा स्व-करम् । शंसति हसति सखी-हित-निकरम् ॥
सखिभिर् विश्रमयन्न् अयम् आर्यम् । प्रणयति तत्-पद-लालन-कार्यम् ॥
सुललित-पल्लव-तल्प-विधानः । सुहृद्-ऊरु-स्थिर-मूर्ध-निधानः ॥
केलि-श्रमम् अनु कृत-शयनेहः । पुण्यतमैर् उपवीजित-देःअः ॥
अत्र च कैर् अपि लालित-चरणः । अस्मत्-तृण्-मात्रद-परिचरणः ॥
यः स्निग्धानां गान-विनोदैः । निद्राम् इतवान् स्वर-कृत-मोदैः ॥
स्मरतां तन् नः किम् अपि मनः-स्थम् । समयं सहते नान्यावस्थम् ॥
वयम् इह के वा लुब्धं-मन्याः । लुब्धा यस्मिन् शुक-मुख-धन्याः ॥१९॥</p></blockquote>
<p style="text-align: right">
> [मात्रा-समक]</p>
<p>[४७] तद् एवम् एव वल्गु वलयिते लीला-वलये पूर्ववन् निलयाद् आकलितम् इष्ट-मिष्टान्नादिकं रसनया श्लिष्टं विधाय, गवां जालं चालयन् पालयन् साग्रज-व्रज-राज-तनूजः सवयोभिर् आयतीगवम् अवसरम् अवगत्य गोत्रा-मात्राणां ततिं शनैर् उपव्रजम् अनैषीत् । नीत्वा च तार्णक-वात्सक-भेदानां तथा स्त्री-गवीनां तास्व् अप्य् उपसार्यासन्धिनी-प्रष्ठौही-धेनु-बष्कयिणी-गृष्टि-समांसमीना-नैचिकी-कपिला-वशा-गोपति-प्रभृतीनां तत्र च गङ्गादि-नाम्नां तथा पुङ्गवानां तेषु चार्षभ्य-दम्य-जात-ककुत्पूर्ण-ककुज्-जातोक्ष-महोक्ष-वृद्धोक्ष-युग्य-प्रासङ्ग्य-शाकट-प्रष्ठवाट्-प्रमुखानां तत्र च हंसादि-नाम्नां परः-कोटीनां कूटान् पृथक् पृथग् अवीवसत् । तत्र तत्र च नस्तितान् अपि शिवक-बद्धान् अचीकरत् ।</p>
<p>[४८] ततश् च पूर्व-पूर्वस्माद् अप्य् अपूर्वतया मङ्गल-वस्तु-निकर-करैः पुरस्कृत-क्षिति-देव-नर-देव-पुरःसरैर् व्रजवासि-वरैर् उपव्रज्य नीराज्य च सपशु-पाल-बलः स गोपालः सदनं सादरम् आसादयामासे । प्रसादयामासे च सुललित-लालनया जनित-सुख-जननी-मुख-पुरन्ध्री-जनेन ।</p>
<p>[४९] अथ क्षण-मात्रं तत्र विश्रम्य गो-दोहनाय निर्गम्य रम्य-दोह-पात्र-सन्दोहं किङ्कर-निकर-कराहृतं विधाय, गवास्-थानीम् अभिनिधाय, महा-महिम-गोप-समूहम् अनुकृतोपवेशं श्री-व्रज-नरेशम् अनुज्ञाप्य वत्स-मोचनम् आज्ञाप्य धेनुक-मध्य-स्थितः स्वस्ति-वाचनादि-प्रशस्तं समस्त-चित्त-मोहनं गो-दोहनं नाम कर्म प्रथमं निर्ममे ।</p>
<p>[५०] तत्र च गृहान् निर्गमनं यथा,</p>
<blockquote>
<p>हाटक-लकुटि-पाणिर् मणि-चित-निर्योग-राजद्-उष्णीषः ।
जित-गजराज-विलासः सबलः कृष्णो ययौ गोष्ठम् ॥२०॥ [आर्या]</p></blockquote>
<p>[५१] दोहनं यथा,</p>
<blockquote>
<p>श्रीमत्-पट्ट-वटान्त-मौक्तिक-लसन्-निर्योग-राजत्-कचौ
गाढा-नद्ध-वरान्तरीय-रुचिभिश् चित्राधराङ्ग-श्रियौ ।
ऊर्ध्वज्ञू क्षिति-संहिताग्र-चरणौ जानु-द्वयान्तः-स्थित-
स्वर्णामत्र-धरौ सितासित-तनू धेनूर् दुहाते स्म तौ ॥२१॥ [शार्दूलविक्रीडित]</p></blockquote>
<p>[५२] ततश् च घटोध्नीनां तासां नातिदुग्धानाम् अपि दुग्धानि तु प्रचुरं दुग्धानि विधाय गवादि-सम्भालनम् अनु गोपान् संविधाय तानि च पितुः पुरस्तान् निधाय कराभ्याम् अञ्जलिं सन्धाय स्थितवन्तौ सन्तौ, तेन दूरतस् तदीय-तुरीय-कक्षा-पूरित-चातुरी-निरीक्षण-सुख-स्थगितेन भूयो भूयश् चाहूय सव्यापसव्ययोर् उपवेशितौ । यत्र च—</p>
<blockquote>
<p>अक्ष्णा तस्यापसव्येन सव्यं तच् चकृषे बलात् ।
अपि सव्येनापसव्यं रामं कृष्णं दिदृक्षुणा ॥२२॥ [अनुष्टुभ्]</p></blockquote>
<p>किं च—</p>
<blockquote>
<p>एक-हेतु-मयम् एव लोचने द्वे च बाष्पम् अपरत्र विन्दतः ।
राम-कृष्ण-युगपद्-विलोकने ते तु गोप-नृपतेर् यथायथम् ॥२३॥ [रथोद्धता]</p></blockquote>
<p>तथा हि—</p>
<blockquote>
<p>सव्यम् अक्षि तनुजाद् व्रजेशितुर्
भ्रातृजात् पुनर् असव्यम् अस्रवत् ।
यत्र मानसम् अपि स्वयं द्विधा-
भिद्यताश्रु-मिषम् इत्य् अबुध्यत ॥२४॥ [रथोद्धता]</p></blockquote>
<p>ततश् च—</p>
<blockquote>
<p>अग्रिमान् अग्रिमान् कुर्वन्न् अन्त्यान् अन्त्यान् समैः समम् ।
सोऽभितो राम-कृष्णाभ्यां शोभितो गृहम् आययौ ॥२५॥ [अनुष्टुभ्]</p></blockquote>
<p>[५३] तौर्यात्रिक-चर्य-पर्याकुलतयेति शेषः ।</p>
<p>गृहम् आगत्य च सर्वाम् आत्म-गोष्ठीं मिष्टान्नादिभिः सुष्ठु तुष्टाम् अकार्षीत् । [५४] ततश् चानन्द-विशिष्टेषु विसृष्टेषु शिष्टेषु राम-कृष्णौ निज-निज-धाम समागम्य रम्यतम-शय्याम् अधिशय्य मातृभ्याम् उपचर्यमाणौ परिचारकैः परिचर्यमाणौ सुखं निदद्रतुः ।</p>
<p>[५५] अथ स्निग्धकण्ठः समापन-दिग्धं तद् इदं वाक्यं साञ्जलि व्यानञ्ज—</p>
<blockquote>
<p>ईदृशस् तनयो जातस् तव गोप-धरा-पते ।
आत्मारामाश् च यत्-कीर्त्या यान्ति द्राग् आत्म-विस्मृतिम् ॥२६॥ [अनुष्टुभ्]</p></blockquote>
<p>[५६] अथ श्रीदामादि-चमत्कार-सार-प्रद-प्रथनस्य तद्-एतत्-कथनस्य श्रवणान्ते, सैवेयं लीलेति भ्रान्ते, तत एव बहिर् वृत्तित उपशान्ते गोलोक-धरित्री-कान्ते जने च श्रेणी-प्रान्ते, तौ सूत-सुतौ यथावद् बद्धाञ्जलितयावस्थितौ चिरत एव पूर्व-पूर्ववत् प्रीति-दानेन वासं प्रस्थापितौ विधाय ते सर्वे यथास्वम् आवासादिकम् आसादितवन्तः ।</p>
<p>इति श्री-श्री-गोपाल-चम्पूम् अनु</p>
<p>गोचारण-प्रचारणं नाम</p>
<p>द्वादशं पूरणम्</p>
<blockquote>
<p>॥१२ ॥</p></blockquote>
<p>(१३)</p>
<blockquote>
<p>९।
अथ त्रयोदशं पूरणम्</p></blockquote>
<p>१४।
कालिय-दव-चण्डता-दण्डनम्
[१] अथ प्रतिप्रातर् इव श्रीमद्-व्रजराज-समाजे विराजमाने कथां कथयितुं समुत्कण्ठो मधुकण्ठो निजान्तश् चिन्तयामास—</p>
<p>[२] धेनु-चारणारम्भ-लम्भक-दिने धेनुकालम्भः खलु श्री-बादरायणिना तदीय-चारणावसर-साम्यानुसारिणा पूर्वम् एव वर्णितः । वस्तुतस् तु पौगण्ड-प्रान्त एव पण्डया निर्णीतः, तद्-दिवसावसाने वेश्म-प्रवेशे कैशोरांशावेश-वर्णनात् । अतः श्री-पराशरेणापि कालिय-दमनानन्तर्-आवसर एव सोऽयं सावसरः कृतः । श्री-हरि-वंशे च स्पष्टम् एव, दमिते सर्पराजे तु कृष्णेन यमुना-ह्रदे [२.१३.१] इत्य् उक्त्वा धेनुक-वधः समारब्धः । तद् एव युक्त्यापि व्यक्ती-भवति । कार्तिक-वर्तमान-शुक्लाष्टम्यां गोचारणारम्भ-सम्भव-दिनतया पाद्मे स्पष्टतयोक्तिर् दृष्टा । पक्व-ताल-फल-कालो भाद्र एव, तत्र च धेनुक-निर्धूनन-प्रसिद्धिः । तस्मात् कालिय-दमनम् एव प्रथमं प्रथयिष्यामः इति ।</p>
<p>[३] स्पष्टं त्व् इदम् अभ्याचष्ट—</p>
<blockquote>
<p>कवयो ये भुवि ख्यातास् त एवाकवयो मताः ।
सुखम् आयास्यतीत्य् एवं सुदुःखं वर्णयन्त्य् अमी ॥१॥ [अनुष्टुभ्]</p></blockquote>
<p>इति तूष्णीकाम् आसज्य पुनर् आह स्म- अथवा—</p>
<blockquote>
<p>सुखं वा वीर्यं वा तद् इह परमं यत् प्रतिमुखं
प्रतीपं निर्जित्यानवरतम् अतुल्यं विजयते ।
कविश् च श्रेयान् स स्फुरति खलु यस् तद्-विधतया
सदा तत् तद् गायन्न् अपि न परितस् तृप्यतितराम् ॥२॥ [शिखरिणी]</p></blockquote>
<p>[४] अतः कालिय-निर्यापन-फलं तद् इदं वृत्तम् आपाततः सुदुःसहम् अप्य् आयत्यां प्रत्याप्त-बहुल-सुख-सहचरतया वर्णनम् एवास्माभिर् आकर्णनीयम् एव च युष्माभिर् इति याचित्वा स-कम्पम् उवाच—</p>
<p>[५] तद् एवम् अर्जुनीषु पर्याग् एव चिराय चार्यमाणासु परि कालियालय-जलाशयाशयम् एव चलितुं खलु श्री-बलरामः समनुज्ञां कलयाञ्चक्रे, श्री-व्रजेश्वर्याः शिक्षित-चर्यानुगमात् । श्री-बलावरजस्य तु तस्य चिरत एवाविरतं तद् दिदृक्षा न क्षीणासीत् । [६] बहलेन कुतूहलेन, जन्मत एव दुर्जन-तेजसाम् असहनतायाम् अविकलेन तेजस्विता-बलेन च ।</p>
<p>[७] तद् एवं स्थिते सदावद् एव कदापि कृष्णाग्र-जन्मनः श्रवणाख्यं मासिकं</p>
<p>जन्मर्क्षम् अतिथिवत् प्रथितिं व्रज-सदसि समाससाद । तदा च सङ्कर्षणः स खलु हर्षण-मङ्गल-स्नपनाद्य्-आसङ्गतः स्व-गृह एव सङ्गत आसीत् । [८] तदा च कासाञ्चनाभिनवानां गवाम् अतिप्रत्यासन्न-प्रसवानाम् अवश्यम् एव स्वावनीयतया विनापि तं वनीम् अनुगत-सखः श्रीदाम-सखः प्रस्थितवान् । किन्तु सम्भोजन-समय-समयने समयं विधाय तदा च लब्धे विप्रलब्धेर् अवसरे तद्-इतरं प्रति यः काल-कूट-तुल्यः काल-कूटस् तन्-मय-कालिन्दीय-कालिय-ह्रद-हरितम् एव त्वरितं हरि-सुधा-वारिधिर् अवजगाहे ।</p>
<p>[९] तत्र गवाम् अग्रेसरा ये गोप-कुमार-वरास्, तेषु चानाशितङ्गवीन-नवीन-वन-विभागावकलन-कलित-बहल-कुतूहल-जात-रभसतः किञ्चिद् विलम्बम् आलम्बमानेषु निदाघ-द्राघीयस् तृष्णा-व्याकुलम् अग्रिम-गोकुलं कालिय-विषाकुलं कृष्णा-जलं पिबति स्म । पान-मात्राच् च विचेतनतया निपपात, क्षणतस् ते चाग्रे-सरास् तद्-अवलोक-शोक-धरा देह-जिहासया सहसा स्वयम् अपि धयन्तः पतन्ति स्म । [१०] इयं पुनर् योगमायाया एवानपाया गतिः, या खलु खलानाम् उत्कलनायासम्भवम् अपि सम्भावयति ।</p>
<p>[११] अथ मुहूर्त-पूर्ताव् आगतोऽयं तोयद-श्यामल-मूर्तिर् मूर्तान् एव तान् पश्यन्न् अन्यादृश-श्यामलताम् आजगाम, विललाप च—</p>
<blockquote>
<p>या गावः खलु देवता व्रजसदाम् अस्माकम् उच्चैस्तरां
ये बालाश् च सदैव जीव-तुलितास् तेऽमी विपन्नाः पुरः ।
हा हन्त स्वयम् अस्मि तत्-सहचरः किं भ्रातरं मातरं
तातं सर्व-जनं च वच्मि मम धिक् चापल्यतः साहसम् ॥३॥ [शार्दूलविक्रीडितम्]</p></blockquote>
<p>[१२] ततश् च विप्रतीसार-सारानुसाराद्रुत-विद्रुततर-चेतसः श्री-व्रज-कुल-चन्द्रमसः क्रमशः सर्वेषां मुखम् अभिदत्त-दृशः स्तिमिती-कृत-निजाधरा नेत्राम्भु-धारा निपेतुः, या एवाङ्कुरी-कृत-वसुधाः सुधायमाना यथा-क्रमं सर्वं चेतयामासुः । किन्तु मुर-शत्रुः पुरः पुरः-स्थ-गमनावेशाद् अपुरः-स्थ-देशाश्रितानां चेतनां तदा न चिचेत, चिराद् एव त्व् अचेतीत् ।</p>
<p>[१३] ते च चेतिताः सर्वे चिराय विचार-प्रचारं नानुचरन्ति स्म, यस्माद् आत्मानम् अघ-नाम-धर-विषधर-विषम-विष-मोहाद् रक्षितवन्तम् अघ-द्विषम् एव तत्र तत्र भ्रमन्तम् अनुभूय, भूयः स एव चेतना-मूलम् इति निश्चितवन्तः ।</p>
<p>[१४] कृष्णस् तु तान् विलुलितवेशान् लब्धोपवेशान् दृष्ट्वा युगपद् एव सर्वान् कृष्ट्वा पृथक् पृथग् एवाश्लिष्टवान् । [१५] तद् उक्तम् एव यद् अस्य खल्व् औत्पत्तिक एवायम् उपपत्तिम् अतीतवान् गुणः, यद्-भाव-भावनः स्यात् तत्रानुरूप-रूपाविर्भावनम् असौ यौगपद्यम् उपसद्य, बहुत्रापि सद्य एवापद्यते इति ।</p>
<p>[१६] तत्र बालैर् मिलनं, यथा,</p>
<blockquote>
<p>दृष्टिर् बाष्पम् इता तनुः स्तिमितताम् अन्तर्मतिर् लीनताम्
इत्थं सङ्गति-साधने तु निखिलेऽभीक्ष्णं गते व्यर्थताम् ।
किं सौख्यं किम् असौख्यम् एतद् इति च स्फूर्तिं विनावस्थितौ
कञ्चित् कोऽपि न किञ्चिद् उज्झितुम् अभूच् छक्ति-प्रयुक्तश् चिरम् ॥४॥ [शार्दूलविक्रीडितम्]</p></blockquote>
<p>[१७] गोभिर् यथा—</p>
<blockquote>
<p>गावो हुङ्कृति-घोषणा वलयिताः कृष्णं लिहन्त्यश् चिरात्
तद्-बाहु-द्वय-वेष्टनेन विलसत्-कण्ठ्यः समुत्कण्ठिताः ।
यत्नात् त्याजित-तद्-ग्रहाश् च पशुपैः क्षिप्ताश् च तस्थुश् चिरम्
तास् तद्-वक्त्र-सुधाकर-द्युति-सुधा-पीतावतृप्तेक्षणाः ॥५॥ [शार्दूलविक्रीडितम्]</p></blockquote>
<p>[१८] तद् एवं सति तस्य भाव-विशेषोद्भवः समुद्भाव्यते । पूर्वम् एवायं श्री-युत-कृष्णः पारावार-भविष्णु-स्थास्नु-चरिष्णु-दुःख-दान-धृष्णोः कृष्णाधिष्ण्यस्य कालियस्य निराकरिष्णु-तृष्णोऽपि, तत्-पत्नीभ्योऽपत्रपिष्णुतया चिराय तूष्णीं बभूव । सम्प्रति तु गो-गोपाल-काल-धर्मापात-जातासहिष्णुतया वर्धिष्णु-क्रोधः सुष्ठु जातः ।</p>
<p>[१९] ततश् च सावहित्थम् इत्थम् उवाच—अहो, वयस्याः! पश्यथ अत्रोदक-स्तम्भ-विद्या-कृतावकाश-प्रकाशमान-ह्रदिनी-ह्रद-स्थित-स्व-सदने कालियाख्य-मन्द-दन्दशूकस् तिष्ठति। तेन च दुष्ट-निष्ठ्यूतया सर्व एवाखर्व-विष-ज्वालया ज्वलिताः पर्यग्-देशा दृश्यन्ते । उपर्य् अप्य् उत्पातिताः पतत्रिणश् चात्र पतिता इत्य् आत्म-नेत्राभ्यां प्रतीयताम्, येभ्यस् तु प्राणा जगत्-प्राणाशन-भयतः सद्य एव विप्रतिपद्येव स्वयम् उत्पतन्तः कदापि न न्यवर्तन्त । सोऽयं पुनर् गरुत्मत्-कृतामृत-सेक एक एव काल-कुट-ज्वालयापि कृतालम्बः कदम्बः सुललित-दलादितया लालसीति । तस्माद् अस्योपरिग-कोटर-पिठरे स्फुटं तद् अनवद्यम् अमृतम् अद्यापि विद्यत इति प्रसह्याहम् आरुह्य पश्यानि । भवन्तस् तु गाः किञ्चिद् दूरचरतया चारयन्तश् चरन्तु ।</p>
<p>[२०] तद् एतद् वदन् विगत-कदनः कञ्ज-वदनः कदम्बम् अधिरुह्य परिकरं समूह्य, स्वयं किरण-गणामृत-घनाघनः सान्निध्य-मात्र-निर्मित-साधर्म्ये तस्मिन् कालिय-हर्म्ये निर्मल-जल-क्रीडा-कुतुकाय पपात—</p>
<p>[२१] यत्र च तत्र सर्प-ह्रद-गत-जलं धनुः-शतम् उदसर्पत् । तच् च श्री-व्रजराज-तपः-प्रताप-फलस्य सङ्ख्यातीत-बलस्य तस्य न चित्रम् इत्य् एव मन्तव्यम्, येन हि पौगण्डतया नातिप्रचण्डम् अपि तद् एव तद्-वपुश् चण्डांशु-कोटिवद् अतीवोद्दण्डतया तत्र कुण्डलीनां भाति स्म । ततश् च तस्यामर-वारण वारण-विक्रम-क्रमतया घूर्णद्-भुजापूर्ण-वार्-घोषण-सङ्घर्षणया घर्षितस् तद्-उत्कर्षासहन-समाजः सहसा तनूनपान्-महसाहि-राजः स्वीय-लीलान्तरीपान्तः स्वयं क्रीडा-हर्षतः स्मितं वर्षन्तं पीतांशुक-विद्युद्भरं कर-चरणाधर-रोहिताकरं वनमाला-शचीपति-चाप-धरं सुललित-नील-घन-वरं तम् एवाससाद ।</p>
<p>[२२] सम्प्रति तु कृत-यव-क्षार-सार-सन्ध-गन्धकेन्धन-वह्नीयमानम् एतम् आत्मना चछाद ननाद च । केवल-बलि-मानितामयासहिष्णुतया धृष्णग् असौ नाग-जिष्णुर् आर्तोऽपि न निवर्तते स्म ।</p>
<p>[२३] अथ कालियस्य वरुण-पाशपाशीयमानाभोगाशय-नीयमानाशी-राशीभ्यां याहङ्कृतिस् तस्याश् चूर्णी-कृति-कौतुकाय योगमाया-मय-कङ्कट-सङ्घटिताङ्गताङ्गतस् तृणावर्त-वर्तन-समुद्वर्तनः स मुहूर्तं तथैव वर्तते स्म, यत्र हि तस्य सद्-अहितस्य भोगिनः शतम् एकातिरेकाभोगा मर्कटिका-जालवद् विघटित-शक्तयः सन्ति स्म । आशिषश् च तूल-वर्ति-तुलां कलयामासुः ।</p>
<p>[२४] किन्तु यदा कदम्बाद् असौ कदम्ब-माली कालियालय-कालिन्दी-शम्बरम् अपप्तत् तदातितप्त-हृदयतया हाहा-कार-कृत-मिथः-क्रेङ्कारः स खिन्नः सखि-वारः स्खलच्-चरण-चारः सहसा तस्मिन्न् एव ससार । [२५] गावश् च शाव-सहिताः सहितास् तम् एवानुद्रावकताम् अवापुः ।</p>
<p>[२६] ततश् च स्वेषु विश्वेषु तम् एव ह्रदं सावेग-गदं प्राविशत्सु प्रतिदिशं गावश् च प्रविशन्तीत्य् एवं दृष्ट्वा परम-कष्टं स्पृष्ट्वानुपायाः पशुपाः नष्ट-प्राया भ्रष्ट-काया, यमुनायाः प्रह्वा इव कह्वासुर-जठराद् इव तत्-प्रत्यागत्य्-आशया परं प्राणन्ति स्म । तत्र च—</p>
<blockquote>
<p>किं ज्ञप्तिः स्वपनं सुषुप्तिर् अथवा मूर्च्छा मृतिर् जीवनं
भात्य् एवं नहि निश्चिकाय निखिलः सोऽयं सखीनां गणः ।
उस्राणां ततिर् अस्र-वृष्टि-कलितैः सा च प्रवाहैः पुनस्
तर्ह्य् एषां हृदयं ह्रदं च तम् अथ क्ष्वेडैर् इवापूपुरत् ॥६॥ [स्रग्धरा]</p></blockquote>
<p>[२७] तेषु च बहिर् ईदृग्-अवस्थेषु तथान्तर् अनवस्थेषु न कोऽपि प्रकोपि तद्-वृत्तं व्रजे वृत्तं कुर्याद् इति विचार्य दिविषद्-वर्य-व्रजेन मुहुर् उत्पात-व्रातं प्रत्यापय्य तम् अनुसञ्चार्यते स्म ।</p>
<p>[२८] तत्र व्रज-प्रजा-वचनं यथा—</p>
<blockquote>
<p>दिवि भुवि खे चोत्पाताः कथम् इव तत्-कालम् उद्भूताः ।
आं नः सर्वेषां यः प्राणेष्व् अधि तत्-कृते त इमे ॥७॥ [उपगीति]</p></blockquote>
<p>[२९] इति व्यग्री-भूय समग्राः प्रजाः स-ग्रामण्यस् तं व्रजाग्र-गण्य-समाजं कृष्णाग्र-जन्म-जन्मर्क्ष-महसि सम्भोजनाय जनायतनताम् आप्तवत्यः, किं बहुना, व्रज-मही-पति-पत्नी च व्रज-महिलाभिर् अपत्रपाम् अपहाय तत्राजिघाय । सन्दिदेश दूर-देशतः—</p>
<blockquote>
<p>दुर्निमित्तम् उदभूद् बलं विना
हा ययौ विष-दिशं बलानुजः ।
हन्त पूर्ण-समयः स नाययौ
गोष्ठ-राट् कथम् इहास्ति निर्वृतः? ॥८॥ [स्वागता] इति ।</p></blockquote>
<p>ततश् च—</p>
<blockquote>
<p>देहं गेहं तत् तद् अर्थं च सर्वं
धिक्-कुर्वन्तस् त्यक्त-तत्-पर्व-भोगाः ।
ते गच्छन्तः कालियानच्छ-कच्छं
वात-व्रात-क्षिप्त-चित्ता इवास्थुः ॥९॥ [शालिनी]</p></blockquote>
<p>[३०] भ्रातृ-प्रभाव-ज्ञानारामः श्री-रामस् तु तेषां शङ्कायाम् अनिशाम् अयन्न् अपि न तदानीं तद्-भावम् अवाप, किन्तु रिरक्षिषाम् एव । अन्यथा ह्य् अन्यथापत्तिर् एव स्याद् इति समुचित एव भावः स्वयम् एव योगमाययाचितः ।</p>
<p>[३१] अथ स्व-मनस्य् एवं स विविवेच, वयम् इदं मुहुर् उन्नीय नियमत एव जानीमः, यत् खलु तस्य खल-वंशदवहुत-वहस्य निरस्यमानता न केनाप्य् अकेनापि कर्तुं शक्यते । तथाप्य् एते केवल-स्नेह-बल-देहा विद्युत्-पातायमान-दुर्निमित्त-लब्ध-जीवन-सन्देहा निज-जीवन-मूलं पीत-दुकूलं प्रति गमनाय दुर्मदेहा वर्तन्ते । तस्माद् अरण्यारण्यङ्गज-दहन-सन्दहन-सहनतामन्द-समुद्दिष्ट-हिम-द्रव-सन्द्रव-समुत्कटता-गलत्-कट-वारण-दुर्गण-गणवद् आपाततस् तु मम वारणम् अपि न मंस्यते । यत् खल्व् एतेषां तद्-विश्लेषातिशय-शङ्किता-दुःखम् अनु मय्य् अपि दुःखं दुःखनन-मूलं जातम् अस्ति, तद् अपि न व्यञ्जनाय प्राञ्जलताम् अर्हति, प्रज्वलित-ज्वलन-वनम् अनु ज्वलनान्तर-सन्ताननवत् । तस्मात् केवल-मङ्गल-व्यङ्ग-व्यङ्ग-सङ्गमि-सद्-इङ्गित-विशेष-सङ्गितया त एते सम्भावित-तद्-भव्या भावनीया, न तु निराकरिष्णुतया । आवयोर् आवयो ह्य् एक-प्राणतां खल्व् एते मन्यन्ते इति ।</p>
<p>[३२] अथ स एवं विविच्य सहसा जहास । तद् अनु किञ्चिल्-लब्धाश्वासतया चलन्तश् च ते—</p>
<blockquote>
<p>दुःखाघ्रात-प्राध्वता-मन्द-नेत्राः
कृष्णाङ्घ्रि-श्री-लक्ष्म-लब्धावलोकाः ।
वर्त्मन्य् अस्मिन् पिच्छिलेऽप्य् अश्रुभिस् ते
राम-प्राप्त-न्यस्त-हस्ता विचेलुः ॥१०॥ [शालिनी]
यथा यथा विदधुर् अतीव शीघ्रतां
तथा तथाप्य् अदधुर् अलं विलम्बिताम् ।
कथं कथञ्चन बत तं ह्रदं गता
दशां तु कां समधुर् अमी न वेद्मि ताम् ॥११॥ [रुचिरा]</p></blockquote>
<p>तत्र तु—</p>
<blockquote>
<p>दृष्ट्वा कालिय-भोग-सङ्घ-वलितं गोपालकं गोपका
नन्दाद्या बत गोपिकाश् च विदलच्-चित्ता यशोदा-मुखाः ।
हा शुष्काङ्ग-दशां महा-मलिनताम् अप्य् ऊहुर् इत्थं यथा
तेषाम् आन्तर-वह्निनैषि बहिर् अप्य् उद्यातुम् इत्य् ऊह्यते ॥१२॥ [शार्दूल]
मानुषान् बुद्धि-राहित्यात् पशून् इव निरीक्ष्य ते ।
पशूंश् च क्रन्दनान् मानुषान् इव क्लेशम् ऐयरुः ॥१३॥ [अनुष्टुभ्]</p></blockquote>
<p>ततश् च—</p>
<blockquote>
<p>तेषां सदा स्नेहमयात्मनां तदा
त्रासात् तु शुष्की-भवतां हिमाद् इव ।
मिथः-समीक्षा-भवतापसङ्गमाद्
भूयो बभूव द्रवता रवेर् इव ॥१४॥ [उपजाति ११]</p>
<p>स्नेहात् प्रवाहावलि-तुल्यतां यतां
व्रजौकसां द्राग् विशतां विष-ह्रदम् ।
बालोऽप्य् अथावेश-वलद्-बलो बलो
द्रुतं महा-सेतु-दशां ससाद सः ॥१५॥ [उपजाति १२]</p></blockquote>
<p>[३३] उवाच च—</p>
<blockquote>
<p>प्रीतिः किं न्व् अनुजे न मे? व्रज-पते तात व्रजाधीश्वरि
श्री-रोहिण्य् अपि मातर्, अस्य तु सदा तत्त्वं परं वेद्म्य् अहम् ।
सत्यं वः पद-पङ्कजाश्रय-रुचां कुर्याम् अमुष्य क्वचिन्
नैकस्मिन्न् अपि मूर्धजे क्षति-लवो भावी यथा गर्ग-गीः ॥१६॥ [शार्दूल]</p></blockquote>
<p>[३४] तद् एवं प्रशस्तेन स्व-हस्तेन श्री-रामेण हस्त-वारणे कृते—</p>
<blockquote>
<p>विष-ह्रदान्ताद् विनिवर्तिताश् च ते
प्रतीयुर् एवाधि तद्-आत्मनः स्थितिम् ।
यत् काल-कूट-ज्वलनान्तरङ्गतं
स्वं मेनिरे वीक्ष्य तद्-अन्तरे हरिम् ॥१७॥ [उपजाति १२]
कालिय-ह्रदम् इते बक-शत्रौ
गोकुलस्य रुदतः प्रतिशब्दात् ।
रोदसी च रुदती स्व-निरुक्तिं
बाढम् अज्ञपयतां रुदसिज्भ्याम् ॥१८॥ [स्वागता]
गोप्यो मिथः कण्ठ-विलग्न-कण्ठास्
ता रोरुदामासुर् अलं विलप्य ।
स्मृतिं नयत् पूतनिकादि-नाशं
यन् मातृ-सन्त्वाय मुहुर् बभूव ॥१९॥ [इन्द्रवज्रा]
एवं स्व-गोष्ठम् अहिवेष्ट-विविक्षु वीक्ष्य
सस्त्री-कुमारम् अतिदुःखितम् आत्म-हेतोः ।
कृष्णः सरोष-वितताङ्गतया तद् अङ्गं
छिन्दन् श्लथं विदधद् आशु बलाद् उदस्थात् ॥२०॥ [वसन्ततिलक]</p></blockquote>
<p>[३५] तद् एवं कृष्णस्योत्थानम् एव कालियस्य व्युत्थानं जातम् इति सर्वोऽपि जहर्ष । यथा—</p>
<blockquote>
<p>तदा मुदा कलकल-गर्जितैर् जितं
व्रजौकसां शिशु-सवयो-जरा-जुषाम् ।
दिवौकसां कुसुमज-वृष्टि-सृष्टि-युग्-
जय-ध्वनि-ध्वनि-युत-तूर्य-लङ्घिभिः ॥२१॥ [रुचिरा]</p></blockquote>
<p>[३६] ततश् च समुत्तेजित-तत्-तेजोभिर् उद्वेजित-चित्तः कुण्ठतावगुण्ठितोत्कण्ठतया दूरत एवोत्कण्ठतयातिष्ठन् मूढ-धीर् असौ गूढ-पात् प्ररूढ-क्रोधः स्वबोध-रोधतस् तं प्रतिद्रोग्धुम् उद्यतः सन्न्, उद्धत-बुद्धिस् थूत्कार-फुत्कार-दृष्टि-वार-कृत-कूटं कालकूटं प्रकटी-कुर्वन् गिरिकूटायमानः कर्तव्य-विह्वलतया जिह्वा-द्वय-समुदयेन मुहुः क्ष्वेड-बाडव-पक्वं सृक्वणी-द्वय-समुदय-लेहनाद् द्विजिह्व-लेलिहानाद्य्-आह्वयोऽस्मीत्य् उट्टङ्कनेन घटयितु-कामः सर्वतो दृष्ट-वपुर् बभूव ।</p>
<p>[३७] ततश् चाखण्डाहि-तुण्डिक-विद्या-पण्डितवद् उच्चण्डतया सकण्ठ-तुण्डावगुण्ठनाय स-दर्पम् अभितः सर्पति सर्पाशन-वाहने, सर्पोऽयम् अपि शिरोभिः कृत-परिसर्पः सर्पवद् एवापसर्पन्न् उपसर्पंश् च जिह्मगवद् एव जिह्मं गच्छंश् च परितो बभ्राम शश्राम च ।</p>
<p>[३८] तद् एवम् अहीनम् अहिनं प्रति सांयुगीनतारतोऽपि चिरतो लब्ध-च्छिद्रतयाभिद्रवन्न् एव तदीय-समग्र-ग्रीवाग्र-गण्य-मूल-नालम् एव बलानुजन्मा बलाद् अवजग्राह निजग्राह च ।</p>
<p>[३९] ततश् च विवशाङ्ग-सङ्घे तस्मिन्न् उरङ्गमे तु,</p>
<blockquote>
<p>उद्यद्-रत्न-चितेषु पुष्ट-निटिल-प्रस्थेषु रङ्ग-श्रिया
शस्तेषु स्फुट-नृत्य-कृत्य-कलना-लोभेन शोभेक्षणः ।
द्यो-विद्योतन-वाद्य-गीत-कलया संहाय साहायकं
श्री-कृष्णस् तद् उपर्य् उदप्लुत मुदाम् उच्चैर् उदार-च्छविः ॥२२॥ [शार्दूलविक्रीडितम्]</p></blockquote>
<p>ततश् च—</p>
<blockquote>
<p>पुनर् व्रजः स्फुट-सुख-विस्मयारव-
प्लव-श्रियास्पृशद् अमर-व्रजं दिवि ।
असौ च तं भुवि बत यत्र चोभयोः
प्रतिध्वनि-ध्वनि-विभिदा न तर्किता ॥२३॥ [रुचिरा]</p></blockquote>
<p>ततश् च—</p>
<blockquote>
<p>शश्वद् गर्वद-पर्व-शर्व-डमरु-स्वर्-वाद्य-सर्वाद्यतां
विन्दन् कुण्डलि-दण्डनाय रभसाद् उद्दण्ड-सत्-ताण्डवः ।
आराद् ऊर्ध्वितम् ऊर्ध्वितं भुजग-राड्-मूर्धानम् उन्मर्दयन्
क्रोधाद् रोध-कुतुहलाद् धरिर् इहानर्ते ननर्त स्फुटम् ॥२४॥ [शार्दूलविक्रीडितम्]</p></blockquote>
<p>अथ—</p>
<blockquote>
<p>जयज्-जय-जयारवाः कुसुम-वृष्टि-सृष्टि-प्रथाः
स्फुरत्-पुलक-पालयः प्रथित-शर्म-घर्माश्रवः ।
भुजङ्ग-शिरसी-शितुस् तद्-अनुकृत्य-नृत्यं सुरा
भवाम्बुज-भवादयः प्रमद-गर्जम् आर्जन् मुहुः ॥२५॥ [पृथ्वी]
सर्पस्यानन-जाल-कूट-घटनाद् उत्थानम् आत्मायुषा,
निर्मञ्छ्याग्र-नखस्य तस्य नटनं तन्-मूर्ध्नि चात्यद्भुतम् ।
दृष्ट्वा श्री-व्रज-राज-तत्-प्रणयिनी-मुख्या व्रज-प्राणिनो
नेत्रं गात्रम् अपि प्रफुल्लम् अभजन् मन्ये जगद्-व्याप्तये ॥२६॥ [शार्दूलविक्रीडितम्]
मूर्ध-श्रेण्यां तस्य शून्ये च कृष्णे
नृत्यं कुर्वाणे तु चित्रं तदासीत् ।
तेन क्रोधान् मस्तकं यद्य् उदस्तं
तत्रानेन प्रापिता ताल-लत्ता ॥२७॥ [शालिनी]
मुखै रुदिरम् उद्वमन् गरलम् उद्गिरन्न् अक्षिभिः
स्खलन्-मणिक-मस्तक-स्थित-तद्-अङ्घ्रि-चिह्न-व्रणः ।
श्लथाङ्गकतयाजहद् अनुज-सङ्घजिद्-रङ्गतां
व्यालोक्यत निजाङ्गनावलिभिर् एष कालीयकः ॥२८॥ [पृथ्वी]</p></blockquote>
<p>[४०] ततश् चासाव् उपस्कीर्ण-विकीर्ण-मूर्त्या स्व-पौरुषापूर्त्यानन्य-गतितास्फूर्त्या तत्-कारण-ककारणा-निवारणाय तं नारायणम् एव मत्वा शरणम् अमन्यत ।</p>
<p>[४१] तद्-अङ्गनानां च—</p>
<blockquote>
<p>न तावद् आर्द्रत्वम् अभूद् अमूषां
बहिर्मुखत्वं यद् अबोध्य् अमुष्य ।
दृष्टे तु भक्त्य्-अङ्कुर-जन्मनि स्फुटं
कृष्णं गतिं जग्मुर् अमूस् तद्-अर्थम् ॥२९॥ [उपजाति ११]
काश्चित् कुमारान् अत्यर्थ-बालान् काश्चन ताश् तदा ।
काश्चिद् अण्डानि पुरतस् तस्य न्यस्य व्यनंसिषुः ॥३०॥ [अनुष्टुभ्]</p></blockquote>
<p>[४२] हसति च भक्त-सान्त्वन-तृष्णे कृष्णे, तास् तु बहुधा स्तव-बुधा मृदाकुलाः पृदाकु-पत्न्यः सकाकु विज्ञापयामास । तत्र सङ्क्षेप-निक्षेपश् चायम्—</p>
<blockquote>
<p>अस्त्य् एष स्फुरद-मतिः सदर्प-सर्पस्
त्वं विष्वग्-विद् असि तथा कृपाम्बुराशिः ।
अस्मासु त्वद्-अनुगतास्व् अमुष्य पत्नी-
भावश् चेद् अजनि यथा-यथं विधेहि ॥३१॥ [प्रहर्षिणी]
दण्डं ते विदधतु ये स्व-सङ्ग-मात्राद्
दुष्टत्वं प्रशमयितुं न शक्नुवन्ति ।
त्वत्-स्पर्शाज् झटिति ह्रदोऽपि सोऽयम् औज्झत्
क्ष्वेडत्वं बलवद् अतीह नः समक्षम् ॥३२॥ [प्रहर्षिणी]
मूर्खत्वं न इदम् अनुग्रहेऽपि यस्मात्
त्वत्-स्पृष्टे स्फुटम् इह भाति दण्ड-बुद्धिः ।
दण्डश् चेद् अमुम् अपरैर् अदण्डयिष्यस्
तं कर्तुं कथम् अदधाः पदारविन्दम्? ॥३३॥ [प्रहर्षिणी]
सत्-पुण्यैर् इह खलु कैस् त्वद्-अङ्घ्रि-पद्म-
स्पर्शोऽयं परिवलते भुजङ्ग-राजे ।
दुष्पापैर् अपि बत कैर् अमुष्य देहस्
तद्-भावं द्रुत-मृति-लम्भाय वेत्ति ॥३४॥ [प्रहर्षिणी]</p></blockquote>
<p>तस्मात्—</p>
<blockquote>
<p>शीर्ष-च्छेद्यस्य यः कृष्णः शीर्ष्णि कालिय-भोगिनः ।
अन्वगृह्णात् पद-न्यासाच् चिह्न-श्रेण्या गतिः स नः ॥३५॥ [अनुष्टुभ्]</p></blockquote>
<p>[४३] अथ हीने तस्मिन् अहीने सदयं तद्-अनुमोद-मानः क्रोधं विनयमानः कृत-यशोदा-यशो-दानः स्वाङ्घ्रि-सङ्घट्टन-त्रुटितात् कालिय-निटिलाद् अवतीर्य नातिप्रकटित-वीर्यस् तस्यावग्-वक्त्रतया स्थितस्याग्रे क्षण-कतिपयं करुणा-व्यग्रेक्षणतयावतस्थे । अथ वनमाली कालिन्दीय-ह्रदम् इव कालिय-ह्रदं दायति स्म ।</p>
<p>[४४] तदा सोऽपि लीयमान-दोषतया तदीय-रोषं प्रोषितम् अकरोत्, वलिताञ्जलि-करो दर्वीकरो विज्ञापयामास च—</p>
<p>[४५] यद्यपि वृजिन-गामिनो मम वृजिनम् एव स्वभावस् तथापि तु,</p>
<blockquote>
<p>गुणो वा दोषो वा भवति मयि यः कृष्ण स भवद्-
वशस्थायी नित्यं मम तु कृति-साध्यं किम् अपरम्? ।
त्वद्-अङ्घ्रि-द्वन्द्वस्याश्रयणम् इति चेत् तच् च शिरसि
त्वया मे विन्यस्तं मम तु कृति-साध्यं किम् अपरम्? ॥३६॥ [शिखरिणी]</p></blockquote>
<p>[४६] तस्मात् काम् अपि दिशं स्वयं एव माम् आदिश ।</p>
<p>[४७] अथ स च सदेश-रूपम् इदम् आदिदेश, अहिपते, त्यक्त-दौर्जन्यतया धन्यस्यापि तव यस्माद् अहिता स्वयं जगद्-अहिता, तस्मात्—</p>
<blockquote>
<p>नात्र स्थेयं त्वया सर्प समुद्रं याहि मा चिरम् ।
त्वं ज्ञात्य्-अपत्य-दाराढ्यो गो-नृभिर् भुज्यते नदी ॥ [भा।पु। १०.१६.६१]
द्वीपं रमणकं हित्वा ह्रदम् एतम् उपाश्रितः ।
यद्-भयात् स सुपर्णस् त्वां नाद्यान् मत्-पाद-लाञ्छितम् ॥ [भा।पु। १०.१६ ।६४]</p></blockquote>
<p>रेफं विसृष्टं निर्मायाद् अवसाने पदान्तगम् ।</p>
<blockquote>
<p>इति शासन-विज्ञानां मतम् एव मतं मम ॥३७॥ [अनुष्टुभ्]
अधुना कालिय यस्मान् मत्-पद-कृत-लक्षणस् त्वम् असि ।
तद् अमुत्र च सम्भविता मत्-पद-कृत-लक्षणः स भवान् ॥३८॥ [उपगीति]</p></blockquote>
<p>[४८] अथ दण्डवद् एव पतितः कुण्डलि-पतिस् तेन नखर-सुधाकराकर-कर-सरसिरुहं शिरसि निधाय सुधा-सिक्त-तनुतया नीरुग् निरमायि ।</p>
<p>[४९] एतद्-अनन्तर-लीला तं पूजयामास [भा।पु। १०.१६.६५] इत्य्-आदिकं श्री-शुक-वचनम् अनूद्य, महत्त्वं च इत्य् आदिना विशद्यते ।</p>
<blockquote>
<p>तं पूजयामास मुदा नागः पत्न्यश् च सादरम् ।
दिव्याम्बर-स्रङ्-मणिभिः परार्ध्यैर् अपि भूषणैः ।
दिव्य-गन्धानुलेपैश् च महत्योत्पल-मालया ॥
पूजयित्वा जगन्नाथं प्रसाद्य गरुड-ध्वजम् ।
ततः प्रीतोऽभ्यनुज्ञातः परिक्रम्याभिवन्द्य तम् ॥
सकलत्र-सुहृत्-पुत्रो द्वीपम् अब्धेर् जगाम ह ।
तदैव सामृत-जला यमुना निर्विषाभवत् ॥ [भा।पु। १०.१६.६५-६८]
कृष्णं ह्रदाद् विनिष्क्रान्तं दिव्य-स्रग्-गन्ध-वाससम् ।
महा-मणि-गणाकीर्णं जाम्बूनद-परिष्कृतम् ।
उपलभ्योत्थिताः सर्वे लब्ध-प्राणा इवासवः ॥ [भा।पु। १०.१७.१३-४] इति ।
महत्त्वं च परार्ध्यत्वं चात्र दिव्यत्वम् उच्यते ।
दिव्यत्वं तेषु कृष्णस्याप्य् अङ्गे देदीप्यमानता ॥३९॥ [अनुष्टुभ्]
अतोऽस्यामूनि नित्यानि स्थितान्य् अरुणजा-ह्रदे ।
तेषु कौस्तुभ-नामा तु मणिः कृष्णे विराजते ।
नक्षत्रेषु सदा पूर्ण-चन्द्रवत् पूर्व-पर्वते ॥४०॥ [अनुष्टुभ्]
जगन्नाथं च यत् प्राह तथा तं गरुड-ध्वजम् ।
तत्राश्चर्यं न चाचर्यं द्वारकायां हि विश्रुतम् ॥४१॥ [अनुष्टुभ्]
काद्रवेयस्य देवाभ-नाना-शक्ति-विधारिणः ।
वर्त्मास्य सुर-वर्त्म स्याद् इति युक्त्यावगम्यते ।
अन्यत् तु जीव-पीडाय तत् कथं कृष्ण-सम्मतम्? ॥४२॥ [अनुष्टुभ्]
वारि-लीला-परामर्शः स्पर्शश् चाघरिपोर् यदा ।
तदैषामृत-तुल्यासीद् यमुनेत्य् अवगम्यते ॥४३॥ [अनुष्टुभ्]
कृष्णस्याक्लिन्न-वेशत्वं कालियेनोपवाहतः ।
अकस्माद् दर्शनं यत् तन् नागालि-परिवारितः ।
तस्मात् कृष्णं ह्रदाद् इत्य् आद्य् उक्तं युक्तं प्रकाशते ॥४४ इति । [अनुष्टुभ्]</p></blockquote>
<p>[५०] तन्-निर्वऋनने विशेषस् तु वर्ण्यते,</p>
<blockquote>
<p>कोलाहलस् त्वरितता विवशाङ्ग-चर्या
कम्पः स्खलद्-वचनता स्रवद्-अस्रता च ।
वीक्ष्यादि-तृप्ति-परिहानिर् इति व्रजस्थाः
सौख्येऽपि दुःखम् अगमन् प्रतिलभ्य कृष्णम् ॥४५॥ [वसन्ततिलका]
आगतोऽयम् इति केवलं मुदा
स्फूर्ति-पूर्तिर् अभवद् व्रजौकसाम् ।
हन्त येन न वपुर् न वा मनः
किञ्चिद् अञ्चितुम् अवाप शक्तताम् ॥४६॥ [रथोद्धता]</p></blockquote>
<p>ततश् च—</p>
<blockquote>
<p>स्तम्भः सन्धिषु बन्धनं पुलकितासान्द्र-व्रणाभ-स्थितिर्
बाष्पः स्रस्त-विलोकनः स्वर-भिदा कण्ठान्तर-स्तम्भिनी ।
कम्पः पातवद्-अन्त-दन्त-वलयः स्वेदस् तनु-द्रावणः
स्याद् एवं कृत-वीक्षणं स्व-सुहृदां व्यग्री-बभूव प्रभुः ॥४७॥ [शार्दूल]</p></blockquote>
<p>[५१] अथ प्रथमत एव प्रथमतः स्थिताः समान-वयसः सवयसस् तस्मात् तम् उत्तीर्णं निर्वर्ण्य विस्तीर्ण-तद्-वर्णामृत-भृत-नयनतया स्थिताः क्रमतस् तद्-अङ्ग-सङ्ग-रङ्ग-भूमिताम् इतास् तद्-आलिङ्गन-रिङ्गत्-सुख-तरङ्गतां गता न तावत् प्रतिस्वम् अयम् अहम् अस्मीति तस्मिन् न्यवेदिषुः ।</p>
<p>[५२] यद्वद् एतांस् तद्वद् एव श्रीमन्-नन्द-जन्मा क्रम-भजन-सम्माननया जननीं जनकं सुहृज्-जनताम् अपि जनितानन्दान् जनयामास, यतस् तत एव ते सर्वे स्तब्ध-देहा लब्ध-सुख-देहा बभूवुः । [५३] अहो, यदि सत्य-वचसस् ते नावदिष्यंस् तदा तद् इदं वा कः प्रतीयात्? यत् खलु गावश् च मृगाश् च तद्-आगमनं मृगयमाणा व्रज-जने चाभेदम् आययुः, यच् च नगा अपि तद्-दुःखतः शुष्क-चराः सम्प्रति पुष्कल-सुखास् तत्-काल-कलित-पल्लवादिभिः प्रफुल्ला बभूवुर् इति । तत्र च—</p>
<blockquote>
<p>सुहृल्-लोका ये ये सुर-रिपु-जिता यर्हि मिलितास्
तदा सत्यं सर्वे समयुर् अभितः प्रीतिम् अतुलाम् ।
यदा तु श्रीमाता सपदि मिलिता प्रेम-विवशा
तद् आस्तां तद्-वार्ता, सकल-जनतागाद् द्रव-दशाम् ॥४८॥ [शिखरिणी]</p></blockquote>
<p>[५४] अथ रामं स्वीय-प्रभाव-भावनारामतायाम् अप्य् अन्तर् व्रज-जन-दुःखतः शुष्कं, तादृशतायाम् अपि बहिर् लम्भित-गम्भीरता-भृद्-उपालम्भ-सम्भवद्-विकाश-हासं हसन्न् एव नमस्कुर्वन्न्, आत्मन्य् आलिङ्गनं लम्भयंश् च चिरं तद्-उत्सङ्ग-सङ्गी बभूव ।</p>
<p>[५५] अथ तत्र जनानां विमर्शः,</p>
<blockquote>
<p>हरेर् एषा प्राप्तिर् यदि भवति निद्रावकलिता
तदा शोकोऽप्य् एष स्वयम् अयति तत्रैव तुलनाम् ।
असौ जाग्रद्-भूता स्फुरति यदि वा तर्हि नितराम्
अभीष्टं सम्पन्नं कथम् अपि न शर्म-प्रतिहतिः ॥४९॥ [शिखरिणी]</p></blockquote>
<p>[५६] अथ सर्वत एव निध्यानाय नष्ट-निध्य्-आप्तिवत् कृष्णं मध्ये निधाय परितश् चरित-निवेशेषु परिधि-वेशेषु खर्वित-व्रीडेषु व्योम-चारिणां लोचन-क्रीडेषु सर्वेषु स्त्री-पुंसानां खर्वेषु प्रथम-प्रथित-भावि-भविका ब्रह्म-विदः सम्प्रत्य् अपि तं प्रत्य् आशिषां कृत-दाना व्रज-पतिं प्रत्य् उपालम्भमानाः प्रत्याययामासुः । यथा—</p>
<blockquote>
<p>श्री-नन्द-राज तनयस् तव सर्व-शत्रु-
मर्दीत्य् अभासि मुहुर् अप्य् अलम् अस्मकाभिः ।
प्रेम्णा तथापि निखिलं बत हन्तुम् ऐच्छः
पुण्येन केवलम् असौ द्रुतम् आजगाम ॥५०॥ [वसन्ततिलका] इति ।</p></blockquote>
<p>[५७] तद् एवं शोकेन हर्षेण कालम् अजानति व्रज-लोके रजनिर् अजनीति तत्रैव क्षुत्-तृष्णाति-क्रमि-कृष्णातिक्रम-खेदेन कृशतां गताः प्रत्यूषं यावद् ऊषुः । तत्र च सर्वाम् एव शर्वरीं व्रजोर्वीश-पत्नी सपत्न-शङ्कया सुतम् अङ्कत एव निवेशयन्ती परमावेशेन मुहुर् अपि तन्-मुख-निरीक्षण-सुख-सक्षणापि तद्-वृत्त-स्मरणेन तस्माद् विलक्षणा प्रभातम् आससाद । हन्त हन्त क्षुद्वन्तं तम् अपि गवां दुग्धम् अपि दुग्धं विधाय न पाययामास, सत्यं सर्वम् अत्रत्यं विष-सकलङ्कम् इति शङ्कया ।</p>
<p>[५८] रात्रौ पुनर् अन्यद् अपि चरित्रं धन्यं जातम् । यदा कालियस्य कालिन्दी-जलान् निष्कलनम्, तत्-कालत एव गूढ-पुरुष-मुखात् परुषतया कलितवांस् तदा स दुर्जन-वतंसः कंसश् चिन्ता-सन्तत-स्वान्तया निरीह इवासीत् । [५९] चिन्ता यथा, हन्त, हन्त! सन्ततम् अस्माकम् एव वीरास् तस्माद् उन्मन्थम् आगच्छन्तः सन्तीति दुष्कीर्ति-वह्नि-मुख-पिशाचि-मूर्तिर् अतीव हसन्ती हसन्तीव मदीयान् ज्वलयन्ती त्रिभुवनम् अयन्ती च नरीनर्ति । [६०] हंहो बलीयान् अपि कालियः सपदि विलीयमान-बलतां वलते स्म । तस्य तद् इदं निर्वासनं निर्वासनम् एव च मन्यामहे, यतो वयम् अपि निर्वासनतां गताः । तस्माद् अधुना तथा विधेयं, यथास्मदीयानां नापचारस् तस्य चापकारः स्यात् इति ।</p>
<p>[६१] तदानीम् एव चान्यतः स व्रज-राजात्मज-व्रज-वासिनां तरणिजा-तीर एव वासम् आकर्णयन्न् अभ्यर्ण-गतान् आज्ञापयामास, भवन्तस् तत्र प्रविशन्तः समन्ततः प्रवलतया ज्वलनं प्रज्वलनम् आचरन्तः स्वयम् अन्तर्धानम् आचरन्तु ।</p>
<p>[६२] ततश् च तेषु तथा-कृत-चरितेषु विपोलति तु दवानले शीघ्रं पलायितेषु तेषु च सर्व एव व्रज-भवनाः स्नेह-वृत्त-लब्ध-सम्भावनाः साग्रजं व्रज-राज-तनूजम् एवाव्रज्य विज्ञापयामासुः—</p>
<blockquote>
<p>शङ्कामहे न मृत्योश् च न च कृच्छ्र-प्रवाहतः ।
किन्तु त्वन्-मुख-चन्द्रांशु-दर्शनाभाव-वैशसात् ॥५१॥ [अनुष्टुभ्]</p></blockquote>
<p>ततश् च—</p>
<blockquote>
<p>हरेः फुत्कार-मात्रेण निर्ववौ दव-दीपकः ।
उत्प्रेक्षन्ते तु मुनयस् तस्य तत्-पान-कर्तृताम् ॥५२॥ [अनुष्टुभ्]</p></blockquote>
<p>[६३] तद् एवम् अहितेन य उपाहित उपाहितस् तस्मिन्न् अपवाहिते सर्व एव त्राण-प्राणाः प्रभाते च प्रभाते, तत्-प्रभावत एव यथावस्थितं व्रजं व्रज-वासिनः सानन्दं तम् अन्व् अविन्दन्त । किन्तु तस्मिन्न् एव मधुरता-कलिले कालिन्दी-ह्रद-सलिले सङ्कर्षणेन कृत-कृष्णाकर्षणेन विहरता सखिभिर्, अखिलं सह-धवला-व्रजं व्रजम् अपि समाहरता यदा बहलं कुतूहलं जातम्, तदा तेन गृहाय गमनम् अनुज्ञातम् ।</p>
<p>[६४] तथा च गमनं यथा—</p>
<blockquote>
<p>वाद्यैर् नृत्यैः प्रगीतैः श्रुति-शिव-पठनैर् दिव्य-भौम-प्रसून-
प्रवृट्-कल्पाभिवर्षैर् जय-जय-निनदैः शर्म-कोलाहलैश् च ।
कृष्णं मध्ये विधाय प्रकटतर-महानन्द-निर्व्रीड-भावान्
नृत्यन्तस् ते व्रज-स्था व्रजम् अभिविविशुः खं यथा ज्योतिरोघाः ॥५३॥ [स्रग्धरा]</p></blockquote>
<p>[६५] तद्-अनन्तरं च धवलाः परतश् चालयित्वा तत्-पूर्व-काल-पालकासद्भावेऽपि श्रीमतां तत्र-भवताम् एषां प्रभावेण तत्रोदपात्र-मात्रं न विकल्पम् आगाद् इति स्वल्प-परिभवायाप्य् अकल्पमाने समस्त-व्रजे यातयामम् अपि यातयामतां नागतं तद्-घृत-पक्व-प्रचुरान्नम् इति सद्यस्तनम् इव राम-पर्वणि पूर्वाह्नेतनं गृहान्तः-सङ्गृहीत-जेमन-सामग्री-समुदयं सर्व एव ताव् अग्रजानुजाव् अग्रतो विधायाव्यग्रं सम्यग् रसयामासुः ।</p>
<p>[६६] तद् एवम् उद्घटित-गीः-कण्ठः स मधुकण्ठः समापयामास—</p>
<blockquote>
<p>ईदृशस् तनयो जातस् तव व्रज-नराधिप ।
कंसादीन् दमयामास कालिय-दमनेन यः ॥५४॥ [अनुष्टुभ्]</p></blockquote>
<p>[६७] तद् एवं, तरीयमाणेन हरिणा वरीयसा व्रज-परीवारेण सरिताव् इवातरीषातां ते आपदाव् इति सुखद-वृत्ते सभ्यानां तल्-लीला-समाधेर् अभ्यवकर्षणाय स्तवनामृत-वर्षणाय च साञ्जलि-स्थितयोस् तयोश् चिराद् बहिर् अवहित-तद्-उपसेवाः पूर्ववद् एव स-व्रज-देवाः सर्वे स्वं स्वं कार्यम् आसेदुः ।</p>
<p>इति श्री-श्री-गोपाल-चम्पूम् अनु</p>
<p>कालिय-दव-चण्डता-दण्डनं नाम</p>
<p>त्रयोदश-पूरणम्</p>
<blockquote>
<p>॥१३ ॥</p></blockquote>
<p>(१४)</p>
<p>श्री-श्री-गोपीजन-वल्लभाय नमः</p>
<p>१५।
अथ कैशोर-लीला</p>
<blockquote>
<p>१०।
अथ चतुर्दशं पूरणम्</p></blockquote>
<p>१६।
गदर्भासुर-मर्दनम्
श्री-कृष्ण कृष्ण-चैतन्य स-सनातन-रूपक ।</p>
<p>गोपाल रघुनाथाप्त-व्रज-वल्लभ पाहि माम् ॥१॥</p>
<p>[१] तद् एवं गोलोक-विलासे श्री-गोपाल-पाल्यमान-गोपालानां नित्य-लोकः श्री-गोलोकः कथितः । तत्र च श्री-गोपराज-सभायाम् अपूर्व-वीक्षित-कवि-क्षितिपति-कुमार-सुकुमार-कुमार-युगलावकलनम् उद्भावितम् ।[२] तद्-अनन्तरम् अपि बाल्य-विलासे तद्-युगलेन कृष्ण-बाल्य-चरित-वर्णनं कालिय-दलन-लीलावसानम् आचरितम् । सम्प्रति तु तत् प्रथितं कैशोरचरितम् आख्यायते । [३] तद् यथा—</p>
<p>अथ दिनान्तरे च पूर्ववद् एव व्रज-नरदेव-सभान्तरे तयोर् एकतरः समुत्कण्ठतया स्निग्धकण्ठः स्वगतम् इदम् उवाच—[४] अथ कैशोरं वर्णनीयम् । किन्तु रहस्य-रस-हारि-प्रसभायां सभायाम् अस्यां यथा लज्जा न सज्जा स्यात् तथा युज्यते । [५] यदि च जातु निज-माधुरी-बुभुक्षित-कुक्षिम्-भरिणा हरिणा स्वक-सुखावहम् इति रहस् तद् अनुयुज्येवहि, तदा तद् उचितम् एव तद्-उपचितम् आचरिष्यावः इति ।</p>
<p>[६] अथ स्पष्टं तु व्याचष्ट—ततश् च स्पष्टं कृत-गमायां षष्ठ-समायां समुल्लसित-सम्मति-मये जन्म-तिथि-समये हर्ष-समृद्धि-प्रद-वर्ष-वृद्धि-पर्वणि सर्व-निःश्रेयसम् आविस्तरां विस्तारयतः समस्तं विनिस्तारयतस् तस्य श्रीमद्-व्रजराज-सुतस्य विश्वेषाम् एव मनश् चोरं कैशोरम् उदयाञ्चक्रे । तथा हि—</p>
<blockquote>
<p>राज्यं सम्यग् उपेत्य कृष्ण-वपुषि त्रैलोक्य-लक्ष्मी-मये
क्रीडाभिर् लघु निर्गमय्य समयान् औदार्य-पर्याकुलम् ।
पात्राय स्वयम् आगताय गुणितावासाय सद्-वेदिने
कैशोराय निजं प्रदाय विषयं पौगण्डम् अन्तर्दधे ॥२॥ [शार्दूलविक्रीडितम्]</p></blockquote>
<p>ततश् च—</p>
<blockquote>
<p>दृष्टि-प्रसाद-कृत-सामभिर् अंशुदानैः
शश्वन् मनोहरण-निर्मित-बुद्धि-भेदैः ।
अर्थान्तराभिविनिवेशज-भाव-दण्डैः
कैशोरकं वशयति स्म हरेः समस्तम् ॥३॥ [वसन्ततिलका]</p></blockquote>
<p>तत्र च,</p>
<blockquote>
<p>मुखे पूर्तिः कान्तिर् नयन-युगले दैर्घ्यम् अरुण-
प्रभा हृद्य् उच्छ्रायः प्रततिर् अपि मध्ये तु कृशता ।
इतीदं सौन्दर्यं यद्-अवधि मनाग् अप्य् अधिजगे
जगन्-नेत्र-श्रेणी तद्-अवधि हरौ तेन चकृषे ॥४॥ [शिखरिणी]</p></blockquote>
<p>[७] तद् इत्थं तज्-ज्येष्ठश् च निर्दिष्टः ।</p>
<p>[८] तदा च ताल-फल-पाकावसरे वर्षा-प्रसरे कदाचिन् निखिल-सुख-वर्धनस्य गोवर्धनस्य गिरेर् आग्नेय्यां हरिति हरि-रामादयः सामोदा गाश् चारयन्तः सन्ति स्म । [९] ततश् च पूर्वानुभव-सम्पातातीतं पूर्व-वातानीतम् अतिदूरतः सजातीय-पूर-धरं पक्त्रिम-ताल-फल-जाल-सौरभ्य-भरम् उपलभ्य, पूर्वत एव तत्-कीर्ति-विवर्तित-चित्ता व्रज-वर्तिषु वित्तास् ते सर्वं-सहायाः स्पृहणीयाः सर्व एव तयोः सहाया हृदि स्पृहयाम्बभूवुः—राम-कृष्णाभ्यां वलिता वयम् इतश् चलिता रास-भासुर-राज-भवनं ताल-वनं तत्-पाल-गणम् अपि तथा-विधं निभालयितुं नूतन-कुतुकाः स्म । ततः स्व-बुभुक्षा-सुक्षामता-लक्ष्य-विनोदाद् इमौ विनुदाम इति ।</p>
<p>[१०] ते च श्रीदाम-सुबल-स्तोककृष्ण-शवला बल-कृष्णयोः सम-बला लब्ध-मर्माणः सधर्माण इत्य् अतएव शश्वद् अखिलतया सखितया विराजन्ते । ययोर् एव समं वीर्यम् इत्य् आदिकम् ईर्यते इति । ततः सततम् एव क्रमते तत्-पराक्रमे तेषां बुद्धि-क्रम इत्य् अकृत-शङ्काशेषेण प्रणय-विशेषेण जिघत्सा-मिषेण च तद्-अर्थं भ्रातृ-बलं बलभद्रं प्रार्थयामासुः, यथा—</p>
<blockquote>
<p>तालानां वनम् अत्र पक्त्रिम-फलं निर्हारि पूरं यतः
सौरभ्यं बत दूरम् एति तद् इदं भोगं विना निष्फलम् ।
श्रूयन्ते हि खरा नराशन-करास् तस्याधिपा इत्य् अदः
श्री-रामायत-दोर्-युगार्पय तथा श्री-कृष्ण दुष्टापह ॥५॥ [शार्दूलविक्रीडितम्]</p></blockquote>
<p>[११] आयत-दोर्-युग इत्य् अनेन च ध्वनितम् इदम्—</p>
<blockquote>
<p>महाबाहुतया राम तर्क्यसे त्वं च विक्रमी ।
न तथा लक्ष्यथाः क्वापि लक्षणीयस् तु सम्प्रति ॥६॥ [अनुष्टुभ्] इति ।</p></blockquote>
<p>[१२] श्री-रामस् तु स-स्मितम् उवाच—भो भवन्तो लोभवन्तो भवन्तोऽप्य् अस्मत्तः प्रति प्रतीयध्वे, यतो मुग्धाः! नियुद्धाभिमुखैर् भ्रू-भङ्ग-सूचित-शौटीर्य-सुखैः प्रभवद्भिर् भवद्भिः कदाचिद् आवाम् अपि पराभवम् आसाद्यावहे । तत् कथम् आवाम् एव याच्यावहे ?</p>
<p>[१३] ते च प्रोचुः—सर्वतोऽप्य् अतिगुणवन्तौ भवन्तौ खल्व् अस्माकं सारौ राज-कुमारौ । राज-नीति-रीतिश् चैवम् एव यद् राज-कुलम् एव व्रियते पुरस्क्रियते च । मृगयायां मृग-ताडनवन् न पुनर् अन्येन स्वयम् अग्र-गण्येन भूयते । यदि तत् कुलं परम-वीर्याकुलं भवति, तदा तु किम् उत? तत्र चाग्रजतया भवतः सदापाग्र्यतो नाग्र्यायते । तस्माद् यद्य् अस्मद्-इच्छा-पूरणाय भवतोर् इच्छा सङ्गच्छते, तदा नान्यद् अनुमन्यताम् ।</p>
<p>[१४] तद् एवं सह-प्रहसिते शुभ्रांशु-सिते कृष्णाग्रजे स्वयम् अग्रतो व्रजे सिंह-नादम् आददाना दामोदरादयः सामोदं तद्-अनुप्लवाः प्लवमानतया तद्-वनाय तद्-अवस्था एव प्रतस्थिरे । गास् तु स्व-स्थान एव स्थापयामासुः । प्रस्थाय च रामम्,</p>
<blockquote>
<p>सोपालम्भम् इवावदंस् तम् अनु तद् बाहू च मित्राणि यत्
तेन द्राक् स च सेर्ष्या-चित्तम् इव तां गत्वा तु तालावलिम् ।
सर्वाम् एव भुजायुगेन युगपद् विक्षिप्य सङ्घट्टयन्
विभ्रष्टानि मिथः फलानि विदधे घृष्टानि दिग्दन्तिवत् ॥७॥ [शार्दूलविक्रीडितम्]
तज् ज्ञात्वास्र-परासभाश् च परितः साक्रन्दम् अभ्याययुर्
यान् दृष्ट्वा पशुपाः स-माधव-बलाः शश्वद्द् हसन्तः स्थिताः ।
हासावेश-वशात् कृतानवहितिं प्रत्यक् पदाभ्यां बलं
वज्राभ्याम् इव धेनुकस् तम् अनुदत् तच् चैष नाबुध्यत ॥८॥ [शार्दूलविक्रीडितम्]
न ज्ञातवान् अपि यतः स तु तं प्रहारं
तेनातिरोष-भर-नास्ति-विवेक-चर्यः ।
भूयः पराक्-स्थिति विनर्द्य विकीर्ण-लत्तस्
तेनाथ वत्सक इवारचि धेनुकाख्यः ॥९॥ [वसन्ततिलका]</p></blockquote>
<p>[१५] अथ ब्रह्माण्डम् अपि खण्डयितुं प्रचण्डता-मण्डिताच् चण्ड-चण्डीश-शूलाद् अप्य् उद्दण्ड-प्रहारेण बल-भुज-दण्डेन ताल-मण्डल-मण्डलेश्वर-शिरसि चक्रीवच्-छक्रारिर् विचकरे । तेन च ताल-परावर-परस्परासु यः खलु निहित आवेग-संस्कारः प्रलय-जात-दुर्वार-प्रभञ्जनाकारः, स तु हिन्दोलयंस् तत् तद् उपरिगम् अर्धम् अर्धम् अग्नि-यन्त्र-प्रक्षिप्तम् इव विक्षिप्तं विधाय प्रायः सर्वम् एवाखर्व-ताल-खर्व-मयं तद् वनं निमेष-मात्रेण वित्रोटयामास । यत्र स्वयं तु भवन्तु तृण-राजाः खल्व् इमे, तथापि तृणान्य् एव इति बलभद्रश् चिन्तयामास च ।</p>
<p>[१६] अथ तद्-अनुगता देव-विस्पर्धिनः परेऽप्य् अस्वरतया गर्दभा गर्दन्तः प्रतिघात् प्रतिघातम् आचरन्तः सहसा रुद्धाध्वानः सह युध्वानः पर्यागतास् तृणवन्-मताः परमानन्दाराम-राम-कृष्णाभ्यां हसद्भ्यां विलसद्भ्याम् एवाखव इव धृतासव एव तुच्छीकृत्य गृहीत-पुच्छ-चरणास् तेषां ताल-भक्षण-सौकर्यार्थम् इवाधिमध्याम् अध्यवस्थित-तृण-क्ष्मापत्य्-उपरि क्षिप्रम् एव परिक्षिप्ताः क्षपित-जीविताः क्षिति-निपतिताः सह निस्तल-ताल-फलैः केतव इव राहुभिर् दिनानि कानिचित् कंस-पक्षीयान् अभीषयन्त ।</p>
<blockquote>
<p>रासभान् शमयितुः कियद् भवेत्
पौरुषं तद् इति नावमन्यताम् ।
यद् दिविष्ठ-पटली तदापि तौ
वाद्य-गीत-कुसुमैर् असेवत ॥१०॥ [स्वागता]</p></blockquote>
<p>[१७] अथ हास-सहितम् उपजहास च, सा मघवत्-प्रधाना धेनुकम् अघजिद्-अभिप्रायम् अभिप्रयती । यथा,</p>
<blockquote>
</blockquote>
<p>अघासुरः कालिय-कद्रु-जन्माप्य्</p>
<blockquote>
<p>असोढ वीर्यं यदि नास्मदीयम् ।
पुत्री-प्रमर्दिन्, बत गर्दभ त्वं
कर्तुं कथं धार्ष्ट्यम् इयज् जगन्थ? ॥११॥ [उपजाति ११]</p></blockquote>
<p>[१८] अथ सद्यः पितृ-वन-विलास-ताल-वन-वास-रासभ-शव-स्पृष्टानि तानि तालानि न तु तैः परामृष्टानि, न च तदीय-तृणानि गावस् तर्णाविताः, किन्तु तद्-विसृष्टानि तानि केचिद् इतर एव मानवा गावश् च विगत-साध्वसाध्वतया चिरं साध्व् आस्वादितवन्तः ।</p>
<p>[१९] तद् एवं नृ-जग्धं तं स-गणं क्रोध-दग्ध-सूक्ष्म-देह-पर्यन्तम् आचर्य श्रीमान् कृष्णस् तु साग्रजः सह-सखि-व्रजः पुरस्कृत-धेनुर् वादित-वेणुर् व्रजन् व्रजम् आजगाम । यथा,</p>
<blockquote>
<p>कमल-दल-विशाल-लोल-नेत्रः
सखि-जन-गीत-पवित्र-चित्र-कीर्तिः
सह-बलम् अविशद् व्रजं स-वेणुं
क्वणित-कलं कलयन् व्रजेश-सूनुः ॥१२॥ [पुष्पिताग्रा]
तं गोरजश् छुरित-कुन्तल-बद्ध-माल्य-
सम्बद्ध-पिञ्छम् अमलेक्षण-चारु-हासम् ।
आनन्दित-वेणुम् अनुगेडित-पुण्य-कीर्तिं
गोप्यः स-तृष्ण-नयनाः परितः समीयुः ॥१२अ॥ [वसन्ततिलका]<sup id="fnref:5"><a href="#fn:5" class="footnote-ref" role="doc-noteref">5</a></sup></p></blockquote>
<p>[२०] तद् एतत् पर्यन्तम् उदन्तं समुदन्तः कथयित्वा तत्र च कृष्ण-मनश्-चोरीणां नव-किशोरीणां तन्-मुख-विधु-दर्शन-शात-जात-भ्रू-भङ्ग-तरङ्ग-सङ्गतानुराग-सागर-गरिमाणम् अनुस्मृत्य विस्मृत-सर्वेन्द्रिय-कृत्यः स-बाष्प-कण्ठः स्निग्धकण्ठस् तस्यां सभायां मुहूर्त-द्वयं मूर्त-भावम् एवाससाद । [२१] श्रीमद्-व्रजराजादयस् तु तद्-अभिप्राय-जानानाः सदयतया तदीय-सान्त्व-विधये सावधाना नाना-विध-विधानम् आचरन्तः सर्व एव चिन्तातुरा बभूवुः ।</p>
<p>[२२] तत्-तद्-विधानस्य चाकिञ्चित्-करतायाम् अविरतायां मधुकण्ठ एव तान् स्फुरद्-उत्कण्ठः सान्त्वितान् विधाय भ्रातुः सर्वेन्द्रिय-कुण्ठता-शान्तये तदानीन्तन-व्रज-राज्ञी-सन्तत-तल्-लालन-सङ्गानम् आततान । यथा—</p>
<blockquote>
<p>हरिणा हलिना सह रिपु-दलिना ।
रजनी-मुखम् अनु जननी-लालनम् इति कलितं जित-कलिना ॥ ध्रु ॥
निर्मञ्छन-नीराजन-मार्जन-वदनालोकन-रचनम् ।
मर्दन-मज्जन-संवस्त्रणतः पश्चात् पुण्ड्रक-सचनम् ॥
रस-चय-योजन-भोजन-पूरण-सुरभित-नीरास्वदनम् ।
अगुरु-द्रव-युतिर् अथ ताम्बूल-स्वदनं सुख-संवदनम् ॥
सुकृति-जनं प्रति शय्या-संस्कृति-समनुज्ञाम् अनुशयनम् ।
प्रिय-सख-सङ्गतिम् अनु सेव्य्-अनुगतिम् अनु च मुदाम् अतिचयनम् ॥१३॥ इति । [७ x ४]</p></blockquote>
<p>[२३] तद् एवम् अतिपरिचरितम् । हरि-चरित-वर्णनं मधुर-राग-नीरन्ध्रं कर्ण-रन्ध्रं प्रविशद् एव तं मूर्च्छाम् ऋच्छन्तम् अपि जागरयामास, नाम-धेयम् इव निद्रा-लब्ध-चिद्-राहित्यम् ।</p>
<p>[२४] अथ स्वस्थावस्थतया कुण्ठता-रहितस् तादृश-गुण-महितः स्निग्धकण्ठः स-बाष्प-कण्ठम् उवाच—</p>
<blockquote>
<p>सोऽयं गोपाल-भूपाल तनयस् तव निर्दयः ।
मुग्धं च मद्-विधं मुग्धं करोति स्वैर-लीलया ॥१४॥ [अनुष्टुभ्]</p></blockquote>
<p>[२५] तद् एवं वृत्ते निवृत्ते सर्वत्र च व्रज-जने गृह-वर्त्मानुवृत्ते नित्यवद् एव व्रज-महेन्द्र-तनूजस् तौ सूत-राज-तनूजौ सङ्गत एव निनाय । नीत्वा च तयोर् आत्मना तृतीयः सन् प्रसङ्गतः प्रच्छन्नतया पप्रच्छ—कथयतं, कथम् एतावान् कस्मान् मूर्च्छावेशः क्लेश इव परामृष्टः? इति ।</p>
<p>[२६] उभौ तु स-गद्गदं जगदतुः—किं ब्रूवहे, भवन्त इव सर्वम् अनुभवन्ति इति ।</p>
<p>[२७] कृष्णश् च स-तृष्णम् उवाच—जानीम एव केवलं न, किन्तु तदानीं स्वयम् अपि नितराम् आचरामस्, तथापि तद् वर्णनम् आकर्णयितुम् इच्छामः । तथा हि—</p>
<blockquote>
<p>स्वयम् अपि यत् पुरु रचितं तद् यदि हृदयं तदा सदा श्राव्यम् ।
काव्यं निज-सचितं यत् तद् इदं युवकां परस्परं शृणुथः ॥१५॥ [गीति]</p></blockquote>
<p>[२८] तस्मात् प्रथमं तावत् प्रेयसी-गणाधिकाया राधिकाया बिम्बोष्ठी-गोष्ठी-मध्यम् अध्यास्य व्यस्यताम् एषा पटीयसी रस-परिपाटी ।</p>
<p>[२९] उभौ स-बाष्पतया परस्परं निरूपयन्ताव् ऊचतुः—</p>
<blockquote>
<p>यद् अन्तर् यस्य सर्वं तत् तस्य जानात्य् अभीप्सितः ।
स एव चेद् वसत्य् अन्तस् तं तु जानीत कः परः ॥१६॥ [अनुष्टुभ्]</p></blockquote>
<p>[३०] कृष्णश् च सानन्दम् उवाच—तद् अद्य नक्तम् एवानवद्या सेयं विद्या निवेद्यताम् इति बाहु-युगं गृहीत्वा सखि-गोष्ठीम् अनु ताव् अमू नीत्वा बहल-कुतूहल-वेष्टितेन चेष्टितेन यावद् विरोचन-निम्लोचनावसरं वासरं गमयामास ।</p>
<p>इति श्री-श्री-गोपाल-चम्पूम् अनु</p>
<p>गर्दभासुर-मर्दनं नाम</p>
<p>चतुर्दशं पूरणम्</p>
<blockquote>
<p>॥१४ ॥</p></blockquote>
<p>(१५)</p>
<blockquote>
<p>११।
अथ पञ्चदशं पूरणम्</p></blockquote>
<p>१७।
अपूर्वानुराग-चर्या-जागर्या
[१] अथ गोलोक-युव-राजः सखिभिः सह राजमानः, सायं प्रत्यवसाय, मातुर् आज्ञाम् आदाय, वलित-प्रभायां गोप-राज-सभायां प्रति-रजनी-जनित-सर्वायत-पर्वाकृताभिप्राये प्रहर-प्राये गुरून् अनुज्ञाप्य, तद् अन्यान् प्रस्थाप्य, महान्तः-पुरं प्राप्य, प्रसू-निदेशम् अवाप्य, सुबल-मधु-मङ्गलादिभिर् अन्तरङ्ग-सङ्गिभिः सङ्गतः सूताङ्ग-जाताभ्यां च ताभ्याम् अनुगतः प्राग्-वर्णित-गोकुल-कमल-पत्र-स्थितं परम-सुख-सत्रतया प्रमितं श्री-राधाराम-धाम जगाम ।</p>
<p>[२] अकस्माद् आगते च तस्मिन् सस्मित-क्रीडा-नर्म-जुषाम् अमूषां सम्भ्रम-भ्रम-विस्मय-स्मय-त्रपा-पत्रपादरादर-हर्ष-तर्षादयस् ते भावा युगपद् एव समुत्पन्नाश् चित्रीयमाणतां चित्रायमाणताम् अप्य् आचेरुः । अत्र च,</p>
<blockquote>
<p>अकस्माद् आयान्तं हरिम् अनुभवन्ती किल ह्रिया
दशाम् अक्ष्णोर् नाना-द्रुतम् अपिदधे सा नत-मुखी ।
मुदा स्मेरा भुग्ना विकसितवती कुञ्चितवती
स-बाष्पा स्तब्धाभाभवद् इति समं या न घटते ॥१ ॥ [मन्दाक्रान्ता]</p></blockquote>
<p>[३] अथ प्रगुण-गुणालङ्कृता किङ्करी-ततिर् वितस्ति-दघ्न-राङ्कवास् तरणेन तम् अतिविस्तीर्णं मणि-कीर्णम् अलिन्दम् आस्तीर्णं चक्रे । आस्तीर्णस्य च तस्य प्रतीची-प्रचित-सुललित-तुलिकायां प्राची-मुखतया स्वयं निविशमानः शुभ्रताराम-चामरादि-कराभिः किङ्करीभिः सेव्यमानः श्री-राधाया बहिर् अपि विराजमान-प्राणः पाणिना ताम् आदाय स्व-रस-मिलित-तदीय-रस-वेणी-समाप्लवन-जीवनानां श्रेणी-कृतानाम् एणीदृशां गणाग्र-देश-गततया वाम-देशे निवेशयामास ।</p>
<p>[४] दक्षिणतस् तु केवल-तदीय-नव-तरुणिमावतार-समुचित-सेवा-प्रकार-कामनाराम-प्रथम-वयसः सुबलादि-सवयसः । [५] यत्-पङ्क्ति-द्वयान्तिम-सीम-मध्य-गतौ तन्-मिथुनाभिमुखताभिरतौ तादृश-प्रणय-सुकुमारौ सूत-कुमारौ तस्थतुः, ययो राग-तालादि-साहायकाः सखाय एव केचन सचन्ते स्म ।</p>
<p>[६] यौ खलु द्वयोर् अपि तयोः सवयसाम् आवल्योर् अर्ध-मणिसर-वल्ल्योर् इवाग्रिम-सीम-मध्यम् अधिकृत्य मिथः शोभा-विनिमय-शीलतया नील-पीतता-विवेक-व्यतिरेक-मय-महा-नायकायमानं सर्वत्र प्रथित-दृष्टि-प्रसादम् अपि मिथः समर्पित-नेत्र-त्रिभाग-रागं तन्-मिथुनम् अवलोकयन्तौ द्वि-त्र-क्षणं चित्रवद् इवास्थिषाताम् ।</p>
<p>[७] ततश् च प्रहस्य नव-घन-श्यामेनादि-श्यमानतया सावधानतां दधानाव् आनन्दाद् उभाव् एव संहिताञ्जलि-करौ नान्दी-करौ बभूवतुः ।</p>
<p>[८] तत्र वस्तु-निर्देशः—</p>
<blockquote>
<p>इमौ गौरी-श्यामौ मनसि विपरीतौ बहिर् अपि
स्फुरत् तत्-तद्-वस्त्राव् इति बुध-जनैर् निश्चितम् इदम् ।
स कोऽप्य् अच्छ-प्रेमा विलसद्-उभय-स्फूर्तिकतया
दधन् मूर्ति-भावं पृथग् अपृथग् अप्य् आविरुदभूत् ॥२॥ [शिखरिणी]</p></blockquote>
<p>[९] अथ नमस्क्रिया,</p>
<blockquote>
<p>श्रीर् आसां न तुलां बिभर्ति नितराम् इत्य् उद्धवः कीर्तयन्
यासाम् अङ्घ्रि-रजो ननाम हरिणा यः स्वेन तुल्यो मतः ।
तासां तत्-प्रियता-सुधाकर-तनुं विष्वक् चकोरायिते-
नानेनानुगतां समस्त-महितां वन्दावहे राधिकाम् ॥३॥ [शार्दूलविक्रीडिता]</p></blockquote>
<p>[१०] अथाशीः,</p>
<blockquote>
<p>प्रेमा योऽसौ राधिका-कृष्ण-युग्मं
स्वानन्देन प्लावयित्वा सखीश् च ।
शश्वद् विश्वं प्लावयन् सुप्रसिद्धः
सोऽयं बुद्धिं नः समिद्धां करोतु ॥४॥ [शालिणी]</p></blockquote>
<p>इति परस्परं स-वैलक्ष्य-स्मितम् ईक्षित्वा स्थितयोस् तयोः स्निग्धकण्ठ एव सोत्कण्ठम् उवाच—</p>
<p>[११] अथ श्री-कृष्ण-जन्मादि-माधुर्यवद् एव श्री-राधिकायास् तत्-तन्-माधुरी वर्णनीयेति निर्णयेऽप्य् अतिविस्तीर्णता-सङ्कोचनाय किञ्चिद् एव सूचयिष्यामः ।</p>
<p>[१२] तत्र श्रीमद्—भागवते खल्व् एतद् उद्भावितम्—</p>
<blockquote>
<p>तत आरभ्य नन्दस्य व्रजः सर्व-समृद्धिमान् ।
हरेर् निवासात्म-गुणै रमा-क्रीडम् अभून् नृप ॥ इति॥ [भा।पु। १०.५.१८]</p></blockquote>
<p>[१३] तच् चैवं विशदयन्ति—</p>
<blockquote>
<p>जन्मारभ्य हरेर् व्रज-स्थलम् अभूद् विश्व-र्द्धि-युक्तं पुनर्
लक्ष्मीणां रमणास्पदं च तद्-अधिष्ठानाद् विशिष्याजनि ।
राधा यासु ललास पूर्ण-शशभृन्-मूर्तीव तारासु सा
कान्तिः किन्त्व् इह चित्र-भाव-वलिता या कृष्ण-पक्षाधिका ॥५॥ [शार्दूल]</p></blockquote>
<p>[१४] बृहद्-गौतमीयेऽप्य् एषा सर्वतो लब्ध-विशेषा प्रस्तूयते—</p>
<blockquote>
<p>देवी कृष्णमयी प्रोक्ता राधिका पर-देवता ।
सर्व-लक्ष्मी-मयी सर्व-कान्तिः सम्मोहिनी परा ॥ इति ।</p></blockquote>
<p>[१५] अलं-लक्ष्मीणाम् एतद्-आदीनां लक्ष्मीणां जन्म च श्रीमत्-पर्जन्यम् आरभ्य धन्यतया लभ्यस्य पुरुष-त्रयस्य परमातुल-स्तोत्राणां मातुल-गोत्राणां ये खल्व् आमुष्यायण-कुलता-निर्बन्धिनः सम्बन्धिनस् तेभ्य एवेति मागधानाम् अनुसन्धानं स-यत्नी-भूय यज्ञ-पत्नीस् त्यक्तवतस् तस्य तथाव्यक्त-मर्यादतान्यथा न पर्याप्तताम् आपद्यते ।</p>
<p>[१६] तद् एवं स्थितेषु च श्री-राधिकायास् तु सर्वतोऽप्य् आढ्य-कुलीनाश् छ्रीमद्-वृषभानुतया लब्ध-ख्यातिकान् महा-गोप-पयोनिधेर् जन्म सम्मतम् ।</p>
<p>[१७] अत्र चोपगायन्ति—</p>
<blockquote>
<p>सत्यं बहु-सुत-रत्ना- करतां न प्राप गोप-दुग्धाब्धिः ।
किन्त्व् अमृत-द्युति-राधा- लक्ष्मी-जननाद् अगात् पूर्तिम् ॥६॥ [आर्या]</p></blockquote>
<p>[१८] सा खलु श्री-कृष्ण-जन्म-वर्षानन्तर-वर्षे सर्व-सुख-सत्रे राधा-नाम्नि नक्षत्रे जातेति राधाभिधीयते ।</p>
<p>[१९] जन्मानन्तरं तस्याः सन्-माधुरी चेयं कृतावलोकेन लोकेन कीदृग् इति पृच्छतः प्रति निरूपिता—</p>
<blockquote>
<p>नवेन्दुर् मूर्तिर् वा कनक-कमलं वक्त्रम् अथवा
चकोरौ नेत्रे वा विसरद्-अमृतं दृष्टिर् अथवा ।
अपीत्थं राधायां यदि जित-तुलायां न वलते
विकल्पः किं तर्हि प्रसजतितरां तत्-तद्-उपमा ॥७॥ [शिखरिणी]</p></blockquote>
<p>[२०] आस्तां तावद् असौ व्रज-लक्ष्मीणां परम-लक्ष्मीर् अखिलाश् च तास् तथा वर्ण्यन्ते । यथा—</p>
<blockquote>
<p>हरिम् अनु विन्दति शश्वल् लक्ष्मीर् इति या तु सर्वतः ख्याता ।
ताम् अपि किल गोपायितुं गोपी-सञ्ज्ञा जयन्ति ता लक्ष्म्यः ॥८॥ [आर्या*]</p></blockquote>
<p>किं च—</p>
<blockquote>
<p>कृष्णानुरूपम् अप्य् आसां वयो-वृद्धिः समृद्ध्यते ।
यथा चन्द्रमसः पुष्टिस् तथा तस्य रुचाम् अपि ॥९॥ [अनुष्टुभ्]</p></blockquote>
<p>[२१] तत्र कौमार-मध्यम् अध्यासीनायां श्री-राधिकायां तदानीतनानां केषाञ्चिन् नारी-जनानाम् उत्प्रेक्षा यथा—पश्य पश्य,</p>
<blockquote>
<p>अरुणित-लघु-शाटी-खण्ड-कम्राधराङ्गी
श्रवण-गलव-रन्ध्र-प्रोत-सुस्पर्श-सूत्रा ।
रजसि निज-सखीभिः क्रीडया लोल-नेत्रा
मधुरि-पुरति-बीज-श्री-निभा भाति राधा ॥१०॥ [मालिनी]</p></blockquote>
<p>[२२] तद् एवम् ईदृग्-वयसि पर्यवसिते तदादीनां तासां सौन्दर्य-सारस्य प्रचारः सर्वत एव प्रसर्पन् मातर-पितरादिभिर् नापसर्पयितुम् ईशाञ्चक्रे चिन्तयामासे च, न जानीमहे, दुर्जनः कंसः किं सम्प्रति सम्प्रतिपत्स्यते इति ।</p>
<p>[२३] अथ प्रत्यहम् एव प्रत्येकम् अन्तः परस्पर-मिलिताः सन्तश् च ते सर्वे विचारितवन्तः, साम्प्रतम् एव पात्रसात्कर्तुम् एताः साम्प्रतं । तत्राप्य् आसां श्रीमन्-नन्द-नन्दनाद् अवरस् तु न वरताम् अर्हति । अवर एव हि सर्वः । तथा हि—</p>
<blockquote>
<p>कन्या धन्यतमा रमाम् अपि जितां कुर्वन्त्य् अमूर् नन्दजः
स्वस्माद् ऊनदशां रमा-रमणम् अप्य् आसादयन् दृश्यते ।
तस्मात् तुल्यतया स एव वरताम् अर्हत्य् अमूषां तदप्य्
आस्तां धाम-सुहृत्-प्रियात्म-तनय-प्राणा हि नस् तत्कृते ॥११॥ [शार्दूल]</p></blockquote>
<p>[२४] अथ, यद्यप्य् अधुना यज्ञ-सूत्रम् अलब्धवतस् तस्य न विवाहावसरः सम्भवति, तथापि सज्जन-समाज्ञाम् आचार्य भाषा-बन्धश् च सन्धातव्य इति ।</p>
<p>[२५] तद् एतद् विचार्य स्थितानां तेषां निश्चयावधारण-पूर्वकं तन् निवारणं प्रति पूर्ववद् एव वसुदेव-मन्त्रणया यन्त्रित-विचार-वर्गतयापि गर्गः सर्व-दर्शितया तद् इदं पराममर्श—</p>
<p>[२६] तल्-लीला-क्रमः खल्व् अयं दुरत्ययतया मयासुगमस् तल्-लीला-शक्ति-प्रयुतानाम् अस्माकं च तत्र प्रत्यग्-वदाचरणेऽपि नारदवन् न प्रत्यवायस्, तथापि तथा प्रथनीयम् यथा तासां न प्रत्यवायः स्याद्, आयत्याम् इष्टापत्तिः स्याद्, अखिलायत्यां पूर्न-तद्-आपत्तिश् च स्यात् इति ।</p>
<p>[२७] तद् एवं विमृशन् स किल विलम्बम् अनवलम्बमानः श्री-व्रजम् आजगाम । आगम्य च निजम् उटज-तटं स-ध्यानम् अध्यासीनां पौर्णमासीं प्रति जगाम । गत्वा च सर्वम् एवेदं निवेद्य पुनर् निवेदयामास, मयेदं तावत् कर्तव्यम्, भवत्या तु तासां यथान्यत्र पत्यादि-व्यवहारः सत्याय न कल्पते, किन्तु लोक-प्रत्यायन-मात्राय तथा व्यवहर्तव्यम् इति ।</p>
<p>[२८] तद् एवं तां सम्भाष्य श्रीमद्-व्रजराज-सम्भाषणं निर्वाह्य, बाह्यावरण-वासिनाम् आवासेषु बभ्राम । ते च तम् आगतम् अकस्मान् निशाम्य शाम्यच्-चिन्ता-तमसः स्व-स्व-मनोरथ-लब्धये लुब्ध-मनसः प्रणामादिभिः परिपूज्य कुशलम् अनुयुज्य प्रच्छन्नतया तम् एवार्थं पप्रच्छुः, इदं तावच् छङ्कितं; तत्र किं कर्तव्यम्? इति ।</p>
<p>[२९] स तूवाच—वयम् इदं सर्वम् अपूर्वं पूर्वम् अपि जानीमहे । इदं च भवद्भिः सम्बद्ध्यम् अध्यवसितम्, किन्त्व् एका शङ्का शङ्कुर् इव मङ्क्षु हृदि परिवर्तते । यदा भवद्-अङ्ग-जाताङ्गनानां व्रज-राजाङ्गज-वर-कुमारेण सह सङ्गमः स्यात्, तदा नातिविलमबतः सर्वस्यापि व्रजस्य तदीय-चिर-विप्रलम्भ-लम्भनं भविता, किम् उतामूषाम्? किं च, प्रौढताम् ऊढवतीनां तु सहज-तद्-अनुराग-स्वाभाव्येनादर्शनेऽप्य् उद्भवत्-तत्-स्फूर्तीनां न कोऽपि तस्माद् विनिवर्तनं कर्तुं समर्थः स्याद् इत्य् अपि कदर्थनान्तरं भविष्यति । तस्मान् नन्द-कुलावतंसात् कंसाच् च वञ्चयितुं चञ्चलम् एवान्येभ्यः सम्प्रदातव्या नव्याः कन्यकाः ।</p>
<p>[३०] तद् एवम् आदिश्य प्रस्थिते यदु-पुरोहिते तत्-कृतोपदेशोपजातादरो निज-निज-कन्या-गोपन-परो गोप-निकरोऽपि तासां सम्प्रदानाय सम्प्रदानम् अन्वेष्टुं सुष्ठु चिन्ताम् अवाप, किन्तु सन्ततम् अस्य सा लालसा तु नालसा जाता ।</p>
<p>[३१] तद् एवम् एतासां स्व-तनयेन परिणयनं प्रति व्रजपति-जम्पती च पूर्वम् अतीव तीव्र-स्पृहा-गृहीत-चित्ताव् आस्ताम् । विशेषतस् तु राधाया माधुर्य-विशेषावधारणतः । किन्तु गर्गेण तद्वद् एव निरस्ताव् इत्य् अस्तमित-प्रयत्नाव् अभूताम् ।</p>
<p>[३२] अनुतापस् तु तयोर् नापजगाम, तद्-भ्रातृ-पर्यायाश् च तद् एकानुगति-मर्यादया पर्याकुलास् तासां कन्यानाम् स्व-पुत्राय न्यासम् अन्यायं मन्यमानास् ततः पराङ्-मुखा बभूवुः । किं बहुना? सर्व एव केवल-स्नेहतस् तत्र कृष्ण-वरतायाम् एव जातेहतां संहितवन्तः समदृश्यन्त । यतः—</p>
<blockquote>
<p>योग्येन योग्यस्य तु नित्य-सङ्गमः
कस्मै न रोचेत भृशं स-चेतसे ।
रत्नेन हेम्नः शरदा सरोऽम्भसः
सिताख्य-पक्षेण यथा सुधा-रुचेः ॥१२॥ [उपजाति १२]</p></blockquote>
<p>[३३] वरता-सम्भावना-विषयाणां पितृ-वर्गश् च तादृग् अप्य् अनर्गल-कर्णे-जप-लब्ध-संसर्ग-गर्ग-वचन-सर्गत एव भिन्न-चित्तताम् आप । [३४] पुत्रान् अप्य् अतिक्रम्य तत्र स्थितानां कृष्ण एव हि सुखसत्रायते ।</p>
<p>[३५] तद् एवं ज्ञात-रहस्योऽपि निर्णीत-नीति-प्रणीतये रहसि व्रज-राजम् उपव्रज्य स च तत्-पितृ-वर्गः प्रतिस्वम् एव तम् अर्थम् अर्थयामास, [३६] आमुष्यकुलिका कलिता धन्याः खलु ताः कन्याः कृष्णन्यासत एव स-न्यायताम् अर्हन्ति । स यदि भवद्भिः स्वयम् अङ्गीक्रियते, तदा भङ्गीभिः प्रसङ्गम् अङ्गीक्रियताम् अस्माभिर् इति ।</p>
<p>[३७] व्रजराजस् तु तद् आकर्ण्यम् आकर्ण्य स-निश्वासम् इदं विवर्णतया वर्णितवान्, अस्माभिः स्व-पुत्राय सर्वथा न ते सम्बन्धाः सन्धातव्याः, किन्तु यूयम् अपीदं विदाङ्कुरुते । यत् खलु युष्माकम् अपत्यानि युष्माकम् इवास्माकं स्नेह-सातत्य-वहानि समुद्वाहयितव्यानि च, तस्माद् अस्माभिर् एव तत्र तत्र सत्रा-कुर्वद्भिः प्रयतनीयम् ।</p>
<p>[३८] तद् एवं स्थगित-समुल्लासे निखिले च व्रजावासे व्रजपत्य्-अनुमत्य्-अनुसारतस् तासां पितरस् तद्-वितरम् आचरितुं रुचिं विनापि बहिर् उद्यमम् आचरितवन्तः । [३९] तत् कुमार्यस् त्व् अतिबाल्य-चर्या-पर्याकुलतया न किञ्चिद् अपि चिद्-अमत्रतां निन्यिरे ।</p>
<blockquote>
</blockquote>
<p>[४०] अथ या काचिद् वृन्दावन-गह्वरतः साक्षात् किल योगमायाया व्याजतस् तापस्यास् तत्र चाह्वयतः पौर्णमास्याः समभ्यर्णं अहर्-दिवं प्रायः किमपि मन्त्रायितुं आगन्त्री दृश्यते; या च मानुष्य् अपि देवीयमानेति वा देव्य् अपि मानुषीयमाणेति वा लक्षयितुं न शक्यते किन्तु सद्-आनुकूलतया तद्-वन-पालितासिषा-धयिषित-कृष्ण-लीलता राधादिषु च परम-स्नेह-लता यस्याम् अनुमीयते, सा वृन्दारिकेति निजाख्यां प्रख्यापयन्त्य् अपि जन-वृन्देन लाघवाद् वृन्देति स्वेनैव नाम्ना समाम्नायते । सा च सम्प्रति सर्व-शोच्यता-मय-तद्-वार्ता-श्रवणाद् अतीवार्ता तद्-अभ्यासम् एवाभ्यजगाम ।</p>
<p>[४१] अभ्यागताम् अथ तां जपार्थम् आसीनापि, पौर्णमासी तूर्णम् उपव्रज्य नमस्कुर्वतीं परिष्वज्य शुभाशिषा च संयुज्य स्वच्छमनाः पप्रच्छुः, कथ्यतां कथम् असमयम् इदं तव समागमनम्? इति ।</p>
<p>[४२] वृन्दाह—भगवति, परम् आपदां पदम् एकम् उत्पन्नम् अस्ति, कथं तव निश्चिन्तता दृश्यते?</p>
<p>[४३] पौर्णमासी उवाच—किं तावच् चिन्ता-कारणं तत्-पदम्?</p>
<p>[४४] वृन्दाह—हन्त, याः खलु नित्यतया कृष्णस्य प्रेयस्य इति श्रूयन्ते, तासाम् अप्य् अन्य-सम्बन्धः सनिर्बन्ध इव दृश्यते ।</p>
<p>[४५] पौर्णमासी उवाच—कथम् इवायं परामृश्यते?</p>
<p>[४६] वृन्दाह—तस्यानुबन्धश् चक्षुषा स्पृश्यते ।</p>
<p>[४७] पौर्णमासी उवाच—न भविष्यति तासाम् अन्येनान्येन संयोग-सम्बन्धः, यतो मया हि मायया परा निर्माय निर्मास्यते तत्र प्रतिबन्धः ।</p>
<p>[४८] वृन्दाह—अथ तथापि लोकतः कलङ्कः शङ्कनीयः ।</p>
<p>[४९] पौर्णमासी उवाच—न स्याद् अपि तस्यापि स्थितिः, यतो मुनयः पुनर् इदं गास्यन्ति—</p>
<blockquote>
<p>नासूयन् खलु कृष्णाय</p></blockquote>
<p>मोहितास् तस्य मायया ।</p>
<blockquote>
<p>मन्यमानाः स्व-पार्श्व-स्थान्</p></blockquote>
<p>स्वान् स्वान् दारान् व्रजौकसः ॥ [भा।पु। १०.३३.३९] इति ।</p>
<p>[५०] अतएव पुत्रोत्पत्त्य्-अभावात् पाययन्त्यः शिशून् पयः इत्य् अत्र शिशून् इत्य् एव पयः इत्य् एव च वक्ष्यन्ति, न तु सुतान् स्तनम् इति । एतद् अपेक्षयैव क्वचित् पुत्रत्व-व्यपदेशश् च श्री-कृष्ण-परिहास-निर्देशश् च सङ्गंस्यते ।</p>
<p>[५१] वृन्दाह—यद्य् एवं तर्ह्य् अन्येन तासां पाणिपीडनं पुनर् अतीव पीडनम् । यत्र प्रायश्चित्तान्तरम् अपि न चिन्तयन्ति तन्त्र-विदः, तत् कथं साम्प्रतं स्व-व्रतम् उपेक्षसे?</p>
<p>[५२] पौर्णमासी सस्मितम् उवाच—भाविन्य्, एतद् अपि न भावि, त्वया तु रम्याननतया गम्यताम् ।</p>
<p>[५३] वृन्दा सानन्दं पदारविन्दयोः पतन्ती सानुमोदं रुरोद । सा तु तां निरवहित्थम् उत्थाप्य सान्त्वयित्वा गहनाय प्रस्थापयामास ।</p>
<p>[५४] अथ वृन्दापि तथा विश्वसती निश्वसती च वित्रास-रहिता द्वित्राहो-रात्रान् गमयामास । दिनान्तरे तु तासाम् उद्वाह-निर्वाहम् आकर्ण्य विवर्ण-वदना पौर्णमास्य्-अभ्यर्णं पुनर् अपि तूर्णम् उपस्थाना मृतक-प्रतीका तस्थौ ।</p>
<p>[५५] पौर्णमासी उवाच—किम् इव वृत्तं वृत्तम् यस्माद् भवत्य् उद्वृत्त-चित्ता दृश्यते?</p>
<p>[५६] वृन्दाह—मम मुखतः काचिद् अप्य् उक्तिर् न व्यक्तीभवति, किम् इव वक्तव्यम्?</p>
<p>[५७] पौर्णमासी उवाच—पङ्कजाक्षि, न काचिद् अपि शङ्का मनसि शङ्कनीया ।</p>
<p>[५८] वृन्दा स-रूक्ष-हासम् आह—भगवति, कथम् इव?</p>
<p>[५९] पौर्णमासी उवाच—यद् अद्याप्य् असिद्ध-निर्वाह एव तासां विवाहः ।</p>
<p>[६०] वृन्दाह—विचक्षणे, तम् एतं चाक्षुषम् एव विधाय सर्वेऽप्य् आचक्षते ।</p>
<p>[६१] पौर्णमासी उवाच—सम्प्रति ता बालिकाः कुत्र?</p>
<p>[६२] वृन्दाह—तद् इदम् अपि श्रुतम्, यद् अतिबालकतयावगताः पितृ-गेह एव ता निधाय ते गता इति ।</p>
<p>[६३] पौर्णमासी स-प्रणय-रोषम् उवाच—अथ कथं मत्-कथनं न प्रत्येषि यत् किंवदन्तीम् एव मुहुर् वदन्ती वर्तसे?</p>
<p>[६४] वृन्दा सानन्दम् उवाच—भगवति, तद् एतद् ऋतम् अनृतम् एव भवतु, किन्तु मया नायं सन्धिर् अनुसन्धीयते ।</p>
<p>[६५] पौर्णमासी सहासम् उवाच—न लोकेनातथ्यं कथ्यते, न च ग्रथ्यते स्म तासाम् उद्वाह-बन्धह् ।</p>
<p>[६६] वृन्दाह—नेदं च बुध्ये ।</p>
<p>[६७] पौर्णमासी उवाच—युक्तम् एवेदम्, यतः—</p>
<blockquote>
<p>त्वय्य् अपि लीला-शक्त्याम्, अवसर-नाम्नी भवेद् विभोः शक्तिः ।
त्वाम् अपि या भ्रमयन्ती, तस्मिंस् तस्मिन् प्रवर्तयति ॥१३॥ [उद्गीति]</p></blockquote>
<p>[६८] वृन्दा स-काकु प्राह—तर्हि स्वयम् एवेदं रहस्यं प्रकाश्यताम्?</p>
<p>[६९] पौर्णमासी क्षणं हसित्वा नीचैर् उवाच—युगपद् एव, देवि, सर्वेषु तादृग्-दुःस्वप्न एव केवलं जागर-कल्पतया मया कल्पितः ।</p>
<p>[७०] वृन्दा विश्वस्य निश्वस्य च पुनर् उवाच—तथापि तासां तथा ख्यातिर् अपि न युक्ता।</p>
<p>[७१] पौर्णमासी उवाच—सापि न भविष्यति, यतो मुनय एव पुनः पुनर् इदं गास्यन्ति, तत्र तपन्यां ताः पृच्छतीः प्रति दुर्वासाः, स वो हि स्वामी [Gतु २.२७] इति; रासप्रसङ्गे च भगवान् बादरायणिः, कृष्णवध्वः [भा।पु। १०.३३.७] इति; उद्धव-सन्देशे स्वयं श्री-कृष्ण एव च, बल्लव्यो मे मदात्मिकाः [भा।पु। १०.४६ ।३] इति । तद् इदं गच्छोद्धव व्रजं सौम्य पित्रोर् नः प्रीतिम् आवह इति वल्लभाभिमानिताम् आत्मनि व्यज्य श्री-कृष्णस्य वचनं ब्राह्मणादीनां मम ब्राह्मणीत्य् आदिवत् । तथा, माम् एव दयितं प्रेष्ठम् आत्मानं मनसा गताः [भा।पु। १०.४६ ।४] इति प्रचुरं प्रचुरतार्ध-पद्येन च ताभिर् अपि बहिर्-दृष्ट्या परं तत्र क्वचिद् उपपतित्वं प्रतीयते, शश्वद् अन्तर्-दृष्ट्या तु पतित्वम् एवानुभूयत इति सूच्यते, यथा च, अपि बत मधु-पुर्यां आर्य-पुत्रोऽधुनास्ते? इति ।</p>
<p>अथागमे च मन्त्र-द्रष्टारो गोपी-पदानन्तरं जनेत्य् अस्यान्ते वल्लभेति । [७२] तद् इदं त्रिधा निरुक्तम् अप्य् आगमस्य रहस्य-रीतितया क्रमात् पूर्व-पूर्व-पक्षस्य तूत्तर-पक्षत्वं व्यञ्जितम् । यथा गौतमीय-तन्त्रे,</p>
<blockquote>
<p>गोपीति प्रकृतिं विद्याज् जनस् तत्त्व-समूहकः ।
अनयोर् आश्रयो व्याप्त्या कारणत्वेन चेश्वरः ।
सान्द्रानन्दं परं ज्योतिर् वल्लभत्वेन कथ्यते ॥
अथवा गोपी प्रकृतिर् जनस् तद्-अंश-मण्डलम् ।
अनयोर् वल्लभः प्रोक्तः स्वामी कृष्णाख्य ईश्वरः ॥
कार्य-कारणयोर् ईशः श्रुतिभिस् तेन गीयते ॥
अनेक-जन्म-सिद्धानां गोपीनां पतिर् एव वा ।
नन्द-नन्दन इत्य् उक्तस् त्रैलोक्यानन्द-वर्धनः ॥ इति ।</p></blockquote>
<p>[७३] अत्र प्रथमा प्रकृतिः प्रधानम्, द्वितीया स्वरूप-शक्तिः । तत्त्वानि महद्-आदीनि अंशाः,</p>
<blockquote>
<p>ज्ञान-शक्ति-बलैश्वर्य-वीर्य-तेजांस्य् अशेषतः ।
भगवच्-छब्द-वाच्यानि विना हेयैर् गुणादिभिः ॥</p></blockquote>
<p>इति विष्णु-पुराणोक्ताः [वि।पु। ६.५.७९] । अनेक-जन्म-सिद्धानां इति, बहूनि मे व्यतीतानि जन्मानि तव चार्जुन [गीता ४.५] इति श्री-भगवद्-गीतावद् अनादित्वम् एव बोधयति, पतिर् एव इति कदाचिद् उपपतित्व-व्यवहारस् तु मायिक एवेत्य् अर्थः । वा-शब्दस् त्व् अस्यैवोत्तर-पक्षता-बोधनाय ।</p>
<p>[७४] अत एवाप्रकट-लीलायां प्रकटम् एव ब्रह्म-संहिता तथानुसंहितवती यत्र ब्रह्मा प्राह—</p>
<blockquote>
<p>आनन्द-चिन्-मय-रस-प्रतिभाविताभिस्
ताभिर् य एव निज-रूपतया कलाभिः ।
गोलोक एव निवसत्य् अखिलात्म-भूतो
गोविन्दम् आदि-पुरुषं तम् अहं भजामि ॥ इति ॥ [५.४८] ।</p></blockquote>
<p>[७५] अत्र कलात्वान् निज-रूपत्वे स्वतः-सिद्धेऽपि निज-रूपतयेति पुनर् उपादानम्, न तु प्रकट-लीला-मध्यवत् परकीयाभासतयोपलक्षिताभिस् ताभिर् इत्य् अर्थ-ज्ञापनार्थम् ।</p>
<p>[७६] तथा च तत्रैव श्रियः कान्ताः कान्तः परम-पुरुषः इत्य् अत्र युक्तिं च दर्शितवान् । श्री-परम-पुरुषयोर् औपपत्यं नास्तीति । काशी-खण्डे च धर्म-राजः, गोपी-पते यदु-पते वसुदेव-सूनो इति । सङ्गीत-शास्त्रे च, गोपी-पतिर् अनन्तोऽपि वंश-ध्वनि-वशं गतः इति । भविष्यत्-काव्येषु श्री-गीत-गोविन्दे पत्युर् मनः कीलितम् इति ।</p>
<p>[७७] एतद् अभिप्रायेणैव लक्ष्य-भेदेनोक्तम्—</p>
<blockquote>
<p>त्वाम् अप्राप्य मयि स्वयं-वर-परां क्षीरोद-तीरोदरे
शङ्के सुन्दरि काल-कूटम् अपिबन् मूढो मृडानीपतिः ।
इत्थं पूर्व-कथाभिर् अन्य-मनसो विक्षिप्य वक्षोऽञ्चलं
राधायाः स्तन-कोरकोपरि मिलन्-नेत्रो हरिः पातु वः ॥ इति ।</p></blockquote>
<p>अन्यत्र च, गोपी-भर्तुः पद-कमलयोर् दास-दासानुदासः इति । भगवच्-छङ्कराचार्य-कृते यमुना-स्तोत्रे च, विधेहि तस्य राधिका-धवाङ्घ्रि-पङ्कजे रतिम् इति ।</p>
<p>[७८] ललित-माधवे श्री-राधिकादीनां तथा-वर्णनं तु स्फुटम् एव निर्वर्णितम् । उज्ज्वल-नीलमणौ साक्षात्-कथनया कुमारिकाणां साक्षाद् अन्य-सम्बन्धाभाव-प्रथनया च परासाम् अपि यद् एव समृद्धिमद्-आख्य-सम्भोगे ललित-माधवानुसारेण स्फुटम् अङ्गीकृतम् अस्ति ।</p>
<p>भावार्थ-दीपिकायां च, ऋषभस्य जगुः कृत्यानि [भा।पु। १०.३३.२१] इत्य् अत्र ऋषभस्य पत्युः इति कृष्णवध्वः इति स्वयम् उक्तम् । इदम् एव पतित्वं श्री-परीक्षित्-प्रश्नोत्तरे पत्य्-अन्तराभ्युपगम-वादेनैव हि बहिर्-अङ्गानाम् बोधाय परमात्मतया श्री-बादरायणिना बोधितम्—</p>
<blockquote>
<p>गोपीनां तत्-पतीनां च सर्वेषाम् अपि च देहिनाम् ।
योऽन्तश् चरति सोऽध्यक्षः एष क्रीडन-देह-भाक् ॥ [भा।पु। १०.३३.३५]</p></blockquote>
<p>इत्य् अत्रानतरङ्गान् प्रति त्व् अयम् अर्थः- गोपीनां काश्चिद् व्यूढाः काश्चिद् अव्यूढा इति द्विधात्र लोक-मात्र-प्रसिद्धानां वस्तुतस् तु नित्य-सिद्धानां सर्वतः श्रेयसीनां तत्-प्रेयसीनाम् अन्यासाम् अपि नाना-भाव-समृद्धानां कुमारीतरुणी-वृद्धानां, तथा यथा-सम्भवं तासां पतीनां तद्-उपलक्षिततया कुमार-ततीनां, किं बहुना? सर्वेषाम् अपि तद्-एक-जीवानां व्रज-जीवानां यानि तत्-तद्-उपचितताचित-तदीय-क्रीडा-साधन-देहानि, तद्-आसक्तः सन्न् अन्तः-शब्दाभिहिते महिते जगन्-नेत्राद् अन्तर्-हिते सदाभवे स्व-वैभवे यश् चरति क्रीडति । स एष एवाध्यक्षः कदाचिज् जगत्-प्रत्यक्षः सन् क्रीडति । तस्मान् निज-प्रेयसीभिः समम् अनादित एव मिथुनतेति कथनाद् औपपत्यम् अस्य नोपपत्त्य्-अर्हम्, किन्तु परम-व्योमाधिप-लक्ष्मी-नारायणवद् दाम्पत्यम् एव तद्-अर्हं भवतीति ।</p>
<p>तद् इदं, जयति जननिवासः [भा।पु। १०.९०.४८] इत्य् आदौ व्रज-पुर-वनितानां वर्धयन् काम-देवम् इति पुर-वनिताभिः सह तासां सह-पाठाद् द्रष्टव्यम् । श्रीमान् उद्धवस् तु, एताः परं तनु-भृतो भुवि गोप-वध्वः [भा।पु। १०.४७.५८] इत्य् आदाव् आसाम् अनुगतिं मुमुक्षु-मुक्त-मद्-विध-भक्ता अपि वाञ्छन्ति इत्य् उक्त्वा कृष्णे परमात्मनि वृन्दावन-चर्य इमाः क्व, तद्-ईदृश-भाव-व्यभिचार-दृष्टास् त्व् अन्ये क्वेति वदन् कृष्णे परमात्मनि ह्य् एष रूढ-भाव इति प्रत्यक्षतो दर्शयन्न् आसु माहात्म्य-विशेषं दर्शयति, नायं श्रियोऽङ्गे [भा।पु। १०.४७.६०] इत्य् आदौ श्री-प्रभृतिभ्यः पुनर् अपि विशेषयति च ।ऽ</p>
<p>[७९] अथ सानन्दापि वृन्दा पुनः पप्रच्छ—कथम् ईदृशी प्रक्रिया नातिप्रिया, नान्यथा क्रियते स्म भवत्या? भवत्याः खलु नाशक्यं तर्क्यते ।</p>
<p>[८०] पौर्णमासी उवाच—रस-विशेष-सम्पादयित्री लीलावश्यकतावसर-वैचित्रीयं सीताया रावण-गृह-गतिवन् नास्माभिर् अप्य् अन्यथा कर्तुं शक्यते । रस-विशेषश् चैवम् एव सङ्गच्छते । भ्रम-जनितत्वाद् अश्लीलता-विश्लिष्टे पर-सम्बन्धस्याभास-मात्रे दृष्टे सति तासां पर-निवारण-कुण्ठितानाम् उत्कण्ठा-वर्धनतः स्फुरद्-अखर्व-सुख-गत्यां सर्वायत्यां विश्रान्त-भ्रम-नितान्त-स्थिरता-निरत-कान्त-प्राप्तितस् तस्यातीव दीप्तता-प्राप्तिर् इति । तथा च भविष्यत्-काव्येषु श्रीमद्-उज्ज्वल-नीलमणौ प्रमाणी-कृतं प्राचां मतम् । तत्र मूलं यथा—</p>
<blockquote>
<p>लघुत्वम् अत्र यत् प्रोक्तं तत् तु प्राकृतनायके ।
न कृष्णे रसनिर्यासस्वादार्थम् अवतारिणि ॥ [१.२१] इति ।</p></blockquote>
<p>प्रमाणं यथा,</p>
<blockquote>
<p>नेष्टा यद् अङ्गिनि रसे कविभिर् परोढा
तद् गोकुलाम्बुजदृशां कुलम् अन्तरेन ।
आशांसया रसविधेर् अवतारितानां
कंसारिणा रसिकमण्डलशेखरेण ॥ [५.३] इति ।</p></blockquote>
<p>[८१] अत्र रसोत्कर्षस्य तर्षत एव कंसारिणावतारितानाम् इति तासां नित्यं तन्-निज-प्रेयसीतया विहारस्, तद्-अवतार-समय एव तु रस-मय-महोत्कर्षाय मायया परोढ-व्यवहार इत्य् अतो न दोषः, प्रत्युत परम-गुण एवेति भावः । इह चावतारितानाम् इति देवी-चरतां साधारण-लक्ष्मी-चरतां च न प्रचारयति, नायं श्रियोऽङ्ग उ नितान्त-रतेः प्रसादः स्वर्-योषितां नलिन-गन्ध-रुचां कुतोऽन्याः? [भा।पु। १०.४७.६०] इत्य् अनेन विरोधात् । तेनैवान्यतमतान्यथा-कारितया तदीय-परम-लक्ष्मीत्वम् एव तासां लक्ष्यत इति ।</p>
<p>तद् एवं च निरूप्य पुनर् अप्य् आह स्म—तादृशं परम-रहस्यम् आकाशाय च न प्रकाशनीयम् । किन्तु—</p>
<blockquote>
<p>राधादीनां केवलानां केवलो नन्द-नन्दनः ।
वरः स्यात् केवलं तस्मात् के बलात् कुर्युर् अन्यथा? ॥१४॥ [अनुष्टुभ्]</p></blockquote>
<p>यतः,</p>
<blockquote>
<p>व्रज-लक्ष्मी-जनताया हरिर् इह रमणः परं न परः ।
कथम् अथ चकोर-जातेर् वृत्तिश् चन्द्राद् भवेद् अन्यः? ॥१५॥ [उपगीति]</p></blockquote>
<p>[८२] अथ वृन्दा तु, भवतु याथाकथाचं । यद् इदम् आचितम्, तद् आचितम् एव । किन्त्व् आयत्यां सर्व-सुख-समुत्थापनं भवद्-अभ्युत्थानम् एव गत्य्-अन्तराय भविता इति प्रार्थ्य नमस्कृत्य च चलिता ।</p>
<p>[८३] पौर्णमासी तु प्राह—</p>
<blockquote>
<p>अवचम् अवोचम् उवाच च, वच्मि हि वक्तास्मि वक्ष्यामि ।
उच्यासम् इदं वच्यां वचानि नो चेद् अवक्ष्यं न ॥१६॥ [अनुष्टुभ्]</p></blockquote>
<p>[८४] तद् एवं तासां खेला-मात्र-विलासिनीनां स्व-वासिनीनां मातर-पितरादिभिर् अन्तः-पुर्याम् असूर्यम्पश्यतया धूताकर्णन-कृष्ण-वर्णनतया च परितः परीतं वारितानाम् अपि दीप्यमान-कैशोर-सामीप्य-समिद्धः स्व-भाव-सिद्धः कृष्ण-भावः स्वयम् उद्भूतवान् वारिदा-गमन-समयं समया कासाञ्चिद् वल्ली-जातीनां पल्लव इव । यतः—</p>
<blockquote>
<p>हृदयम् अनङ्गस् तासाम् अविशद् वयसः क्रमाद् एव ।
श्यामाङ्गः स तु साङ्गं विवेश सहसा ततः पूर्वम् ॥१७॥ [अनुष्टुभ्]</p></blockquote>
<p>[८५] दृष्टान्तयन्ति चेदम्—</p>
<blockquote>
<p>आसीद् आसु हरेः स्फूर्तिर् दर्शन-श्रवणे विना ।
यथान्तःपुर-रुद्धासु कन्यासु मदनोद्गमः ॥१८॥ [अनुष्टुभ्]</p></blockquote>
<p>[८६] अतएवोक्तम्—</p>
<blockquote>
<p>नव्य-यौवनतः पूर्वं कृष्णे तासां तु या रतिः ।
तस्यां नातिशयोक्तिः सा स्व-भावोक्तिस् तु मन्यताम् ॥१९॥ [अनुष्टुभ्]</p></blockquote>
<p>[८७] तदा च, यदा प्रसङ्ग-सङ्गत्या कृष्णेति वर्ण-द्वयं कर्णाभ्यर्णम् आपद्यते, वंशी-वाद्यं वा, तदा तम् एव पश्यन्त्य इव हृष्यन्त्यः पुनर् अप्य् अपश्यन्त्यस् तापम् आप्नुवन्ति स्म, किन्तु कञ्चित् प्रति न किञ्चित् प्रकाशयाम् आसुः । चेतसि तु भावयाम् बभूवुः, यथा—</p>
<blockquote>
<p>यः कृष्ण-नामाक्षर-माधुरी-झरैर्
आस्वाद्यते वेणु-कली-रसैर् अपि ।
स एव एकाम्बुद-रोचिर् एष मे
कः स्वान्तम् उच्चैः कुरुते पुरु-व्यथाम्? ॥२०॥ [उपजाति १२]</p></blockquote>
<p>[८८] तत्र च श्री-राधाया भावना, यथा—</p>
<blockquote>
<p>याते कृष्णेति शब्दे श्रुति-पथम् अमृताद् अप्य् अतिस्वाद-युक्ते,
वंशी-वाद्ये च शश्वन् मनसि सपदि यः स्फूर्तिम् आप्नोति सोऽयम् ।
आजन्माभ्यास-हीनोऽप्य् अतिसुपरिचित-प्राय एवेति भाति
प्राप्ति-व्यावृत्तितस् तु प्रसभम् अचिरतो नेष्यति प्राणवर्गम् ॥२१॥ [स्रग्धरा]</p></blockquote>
<p>[८९] पुनश् च सम्प्रति स्वयम् एव परस्परम् इवाह—राधे, किम् उदग्रं व्यग्रचित्तासि? राधिके, तद् एतन् नावदधासि चेद् अवधानं विधेहि ।</p>
<blockquote>
<p>श्रव्याणां स्वाद-सारं श्रुतिर् अनुमनुते यत् तु यद् वा सुधाब्धेर्
मन्थाल् लब्धं, रसज्ञा सुख-हृदिज-सुखं चित्त-वृत्तिर् यद् एव ।
किं तत् कृष्णेति वर्ण-द्वयम् अयम् अथवा कृष्ण-वर्ण-द्युतीनाम्
आजीव्यः कोऽपि शश्वत् स्फुरति नव-युवेत्य् ऊहया मोहितास्मि ॥२२॥ [स्रग्धरा]</p></blockquote>
<p>[९०] एवं श्री-कृष्णस्य च तदीय-प्रचरिष्णु-तत्-तद्-गुण-भविष्णु-तृष्णस्य भाव-रम्यता गम्यताम्—</p>
<blockquote>
<p>नाम्नि श्रोत्रं सदन-सरणौ नेत्रम् आमोद-पूरे
घ्राणं पृष्ठे वपुर् अपि गुणे सूक्तम् आसां मदीयम् ।
मां प्रोज्झ्यासीद् द्रुतम् इति हरिः स्वीय-दोषं विचारात्
प्रत्याख्याय स्फुटम् अनुसरं तत्र चित्रायते स्म ॥२३॥ [मन्दाक्रान्ता]
राधाऋक्षे क्वचन गणके नान्तिकाद् वर्ण्यमाने
दृष्ट्वा राधां घटयति जने सञ्जनं स्वस्य दूरात् ।
राधा-गेहान् मृदुल-पवने वाति नास्मारि तत् तत्
कृष्णेनास्मिन् पुनर् अलम् असौ सस्मरे सैव राधा ॥२४॥ [मन्दाक्रान्ता]</p></blockquote>
<p>[९१] तद् एवम् अपूर्व-कृष्ण-दर्शन-पर्वण्य् अजात-पूर्वे यदा तु कालिय-दन्दशूक-सन्दलनम् आसीत् तदा विध्वस्त-निरोधा राधादयोऽपि व्रजवासि-साधारणतया तत्र गच्छन्ति स्म । [९२] एतद् अर्थम् एव कालिय-दमनार्थे तावान् विलम्बारम्भ-सम्भारस् तेन लम्भितः ।</p>
<p>[९३] तद् एवं तत्र गतवतीनाम् अपि बाल्याम् ओकतः शोकतश् च न लोकतस् तासां भावः स्वस्य विशेषं भावयामास, किन्तु प्रेमातिशय-मात्रम् । तथा हि—</p>
<blockquote>
<p>यदा दूरे नृत्यं फणि-शिरसि चक्रे मुररिपुस्
तदा ताभिः साक्षाद् अरचि स इतीदं नहि मृषा ।
तथाप्य् आसां बाल्याद् बहुजन-समाजाद् अपि शुचा-
वृतेर् भावो नैव स्व-रस-मयताम् अण्व् अपि ययौ ॥२५॥ [शिखरिणी]
यदा कालीयस्य ह्रद-वलयतः सोऽयम् उदितस्
तदा राधा-मुख्याः प्रथम-कलनाद् एव पतिताः ।
बहिर्-ज्ञानं नासीद् यदपि तदपि स्फूर्ति-वलिता
न मूर्च्छां नामूर्च्छां ययुर् अहह रात्रिन्दिवम् अनु ॥२६॥ [शिखरिणी]
यद्यपि कृष्णस् तासां कलनाद् अन्तर्-विकारमासन्नः ।
तदपि च समयान्तरजां चकार गम्भीरतां शरणम् ॥२७॥ [आर्या]</p></blockquote>
<p>[९४] ततश् च, प्रभाते ताः शकट-समारोहिततया व्रजम् आनीताः कथम् अपि स्वस्थतां याताः, यथा—</p>
<blockquote>
<p>मुहुर् बन्धु-स्तोमे तद्-उपचरणाद् उत्थित-मतौ
जन-द्वारा तासां हरिर् अपि विमूर्च्छां कलितवान् ।
अथ व्यग्रीभूयामृतम् इव मुरल्या मृदु-कलं
जगौ ताश् च प्रापुर् बहिर्-अवहितिं सत्वरतया ॥२८॥ [शिखरिणी]</p></blockquote>
<p>[९५] किन्तु तस्य वंशी-शंसन-माधुर्यम् एव तास्व् अभिषज्यद् अवबुध्य तद्-अवधि तासां प्रतिबन्धाय बन्धवस् तेनातिनिर्बन्धं ययुर् इति कदाचिच् चिरतो दर्शनम् अपि तस्य तासु पर्यवस्यति स्म ।</p>
<p>[९६] अथ श्री-कृष्णस्य षष्ठे वर्षे गते तासां च ततः किञ्चिद् ऊनतया मते समारब्ध-प्रपञ्चाद् भावाद् अक्षीणानां नव-कैशोर-लक्ष्मीणां मुद्-अञ्चनं तस्य च तासां च तथा जातं यथा परस्परं स्पर्धयेव सञ्चयम् अञ्चद् आसीत् ।</p>
<p>[९७] तत्र तस्य श्री-कृष्णस्य, यथा—</p>
<blockquote>
<p>वक्त्रं पूर्ण-कपोल-कान्ति-वलितं केशा भृश-श्यामला
नेत्रे लोल-विशाल-पाटल-तटे वक्षः स्फूरद्-विस्तृति ।
बाहु-द्वन्द्वम् अखर्व-पुष्ट-घटनं मध्यः कृशस् तत्-परः
स्फीतस् तद्वद् उरू पृथू भवितुम् उद्यातौ स्म तस्मिन् हरेः ॥२९॥ [शार्दूल]</p></blockquote>
<p>[९८] तत्र च कस्यचिन् मर्मज्ञ-जनस्य नर्म-वचनम्—</p>
<blockquote>
<p>तनौ श्यामा लक्ष्मीर् अभजद् अयम् अन्तर्-हृदि पुनः
सदा गौरीर् इत्थं कपटम् अभिपश्यन् मुररिपोः ।
स्फुरन्-नेत्र-द्वन्द्वं भजद् अरुणताम् ईषद् अभितो
मुहुः कर्णाभ्यर्णं व्रजति किल किञ्चित् कथयितुम् ॥३०॥ [शिखरिणी]</p></blockquote>
<p>[९९] अथ तासां, यथा—</p>
<blockquote>
<p>कटाक्षे कृष्णाभा स्फुटम् अधरयो राग-गरिमा
कपोल-द्वन्द्वान्तः शुचिर् उरसि चारून्नति-रुचिः ।
अमी चेतो-धर्मा बहिर् अहह यद्य् एवम् उदिता
भवेत् किंवा तर्हि व्रज-मृगदृशां गोपन-पदम् ॥३१॥ [शिखरिणी]</p></blockquote>
<p>[१००] तत्र श्री-राधां प्रति कस्याश्चिद् उक्तिः—</p>
<blockquote>
<p>भद्रा पद्मा धनिष्ठा शिवि-पशुप-सुता पालिका श्यामला सा
चन्द्रावल्य् अप्य् अभीक्ष्णं वयसि निज-निज-श्री-समुत्कर्षि दृष्टा ।
श्री-राधे त्वं पुनः स्वं जित-कनक-गुणं द्योतम् उद्योतयन्ती
तद् दिव्यं श्यामधाम प्रथयसि परितः केन वा तन् न वेद्मि ॥३२॥ शार्दूल]</p></blockquote>
<p>[१०१] तत्रान्यस्या वचनम्—</p>
<blockquote>
<p>विलसति कृष्ण-नवाब्दः स्फुटम् अधि हृदयं प्रविश्य राधायाः ।
न भवति तद् यदि कथम् इव पुलकैः सह लोचने स्रवतः ॥३३॥ [आर्या] इति ।</p></blockquote>
<p>[१०२] तत्-प्रभृति तासां भावना चेयम्—</p>
<blockquote>
<p>तद् एव यमुनारण्यं त एव च तमालकाः ।
तद् एव चित्तम् अस्माकं साम्प्रतं किम् इवान्यथा? ॥३४॥ [अनुष्टुभ्]</p></blockquote>
<p>ततश् च—</p>
<blockquote>
<p>शारद-प्रथम-शुभ्र-पञ्चमी
भावि-रात्रि-निकराब्ज-सप्रभम् ।
सुभ्रुवां मुखम् उरोज-युग्मम् अप्य्
आयत प्रतिदिनं महोदयम् ॥३५ ॥ [रथोद्धता]
यदा राधा तासु प्रथम-वयसाकीर्ण-किरणा
तदा ताः सर्वाश् च प्रतिहत-समज्ञाः समभवन् ।
परं नाना-पुष्पावलिषु लतिकासु प्रथमतः
प्रफुल्लन्ती ख्यातिं सदसि सुरवल्ली वलयते ॥३६॥ [शिखरिणी]</p></blockquote>
<p>[१०३] तत्र चेयं किंवदन्ती वदन्ती-बभूव—</p>
<blockquote>
<p>इन्दुर् मन्दति खञ्जरीट-तरुणः खञ्जन्न् इवालोक्यते
दूनं भाति तिल-प्रसूनम् अरुणाद् बिम्बं गुणाल् लम्बते ।
स्वर्ण-श्री-जयि-वर्ण-जाल-विलसद्-वल्ली न लीनायते
राधाया मधुरिम्णि यद् विधुरताम् आप्नोति तन्-माधुरी ॥३७॥ [शार्दूल]</p></blockquote>
<p>[१०४] तद् एवं लब्ध-दर-स्फोरे कैशोरे तासां स एव कृष्ण-प्रेमा तृष्णा-विशेषम् आसादितवान् । [१०५] व्रतति-ततीनां कृत-व्रततित्वे लब्ध-सत्त्वे स्वाश्रयं प्रत्यभिमुख-प्रसारस् तद्-वलयन-लालसम् इव । तत्र तासां भावना, यथा—</p>
<blockquote>
<p>जन्मन्य् एतद् अहो किम् अत्र भविता यत् तस्य वक्षः-स्थलं
विस्तीर्णातुल-नील-रत्न-मसृणं स्पृश्येत मद्-वक्षसा ।
ताम्बूलं बत चर्वितं च मुखतः कृष्येत किं मन्-मुखे-
नैवं केयम् अहो ममाद्य विमतिर् धर्म-ध्रुग् अभ्यागता ॥३८॥ [शार्दूल]</p></blockquote>
<p>[१०६] अथ प्रेमापि परम-वरिमाणमाससाद, यथा—</p>
<blockquote>
<p>पूर्वं यत् परितो हरेर् अनुभवात् कैशोरम् अत्युद्गतं
तत् तासु स्फुरितं तम् एव विदधल् लीलाभिर् उच्चैः स्थितम् ।
अप्य् आकर्णनदर्शनादिरहितास् ता देवताविष्टवच्
चेष्टन्ते स्म यतः शशाक नहि यद् बोद्धुं जनश् चाण्व् अपि ॥३९॥ [शार्दूल]</p></blockquote>
<p>तत्र तु—</p>
<blockquote>
<p>शून्यं पश्यति बाष्प-पूरम् अनिशं मोमुच्यते कम्पते
स्विद्यत्य् उद्गत-कण्टकत्वम् अयते स्तम्भं पुनः प्रार्च्छति ।
ग्लानिं गच्छति वाचितापि वचनं नाभाषते सेति तां
पश्यन्ती सुहृदां ततिर् मुहुर् अहो राधाम् अशोचन् मुहुः ॥४०॥ [शार्दूल]</p></blockquote>
<p>[१०७] तस्या भावना चेयम्—</p>
<blockquote>
<p>रूपेणामृत-सिन्धुः कीर्तिभिर् अमृत-द्युतिर् यद् अपि ।
तद् अपि हरिर् मम हृदयं विदहति हा धिग् विधिर् वामः ॥४१॥ [उपगीति]
तस्य च पूर्वं हृदयम् अलिप्तं
भावः कः पुनर् अलिप्त मे सहसा? ।
स्मरद् अपि यस्य तु विषयान्
स्वयम् अथ चित्तं स्वतोऽपि जिह्रेति ॥४२॥ [उद्गीति]</p></blockquote>
<p>[१०८] पुनश् च कालिय-दमनम् अन्व् अनुभूतं तासां भावं विभावयन्न् आह—</p>
<blockquote>
<p>पिता मे साधूनां कुल-तिलकता-विश्रुत-गतिस्
तथा माता साध्वी-समुदय-विवेकाग्रिम-लिपिः ।
कथं राधादीनां पर-मृगदृशां भावम् अभितो
भजत्य् अन्तः किंवा मम मृदुलता मां क्लमयति ॥४३॥ [शिखरिणी]</p></blockquote>
<p>किं च—</p>
<blockquote>
<p>हन्त ज्ञानं मम विलुलितं क्वापि न स्यात् परन्तु
प्रेमार्द्रं तद् भवति सुतरां तासु तु प्रेयसीषु ।
यस्मात् तासु स्फुरति न धिया प्रेममय्या परा त्वं
नापि ख्यातिं बहिर् अनुगया तां पराकर्तुम् ईशे ॥४४॥ [मन्दाक्रान्ता]</p></blockquote>
<p>[१०९] तच्-चेष्टा च, यथा—</p>
<blockquote>
<p>मौनार्हे प्रतिभाषते स्म वचनौचित्ये मुनित्वं दधे
शोच्यत्वे हसति स्म हास-कथने रूक्षत्वम् एवाददे ।
प्रस्तावे व्रज-सुभ्रुवां सखि-जनैर् निर्मीयमाणे हरेर्
यद्यप्य् एवम् अथापि-वर्ण-विकृतेर् व्यत्यस्तिर् आलक्ष्यते ॥४५॥ [शार्दूलविक्रीडिता]</p></blockquote>
<p>[११०] तासां विवाह-श्रवणे तु—</p>
<blockquote>
<p>बहिः सुरसतां व्यञ्जन्न् अपि तर्हि बलानुजः ।
अन्तस् तु विरसः प्रैक्षि मर्मज्ञैः पक्व-पीलुवत् ॥४६॥ [अनुष्टुभ्]</p></blockquote>
<p>[१११] तद् एवं स्थिते तासां जन्यं-मन्य-जनेन निज-निज-वधूनां नयनाय याच्यमानं तत्-पितृ-कुलं तासु न तद्-वाच्यम् अकार्षीत्, केवलं तु कर्णे कर्णे मिथ एव वर्णयामास ।</p>
<p>[११२] तासु गर्गादि-हित-वर्गाद् अपि क्रमाद् अधिगत-कृष्णैक-तृष्णासु प्राण-पर्यन्त-सङ्क्षयाशङ्कया तम् उद्वाहम् अपि न सहसा न च साक्षाद् उद्भावयामास, किम् उत तादृग्-अवस्थानां प्रस्थापनम्?</p>
<p>[११३] अथ यथा दुर्वहश् च विवाह-निशमन-सङ्क्लमः प्रथम-लभ्य-बाल्यम् आरभ्य पूर्व-पूर्व-क्रम-लब्ध-विसरतया परम्परयावधारित इति क्रम-विषयतया विष-भक्षणवद् अभ्यासव्यासत एव सोढस् तथेदम् अपि बाढं सोढव्यम् इति तथैव श्रावयामास ।</p>
<p>[११४] तास् तु तद्-वार्ता-मात्रतः परमार्ता जाताः । यत्र च कष्टम् भोः कष्टम्, जीवनम् अपि निष्ठीवनम् आपयितुं व्यवसितिम् आयाताः । [११५] तथा हि प्रथमं तावत् प्रत्येकं पूर्वाह्नतः पूर्वम् एव गृहाद् आत्मानं निह्नुवानाः सम्भृत-गम्भीर-नीरम् उच्छलत्-तरङ्ग-सङ्घ-निह्राद-विलीयमान-कर्णं काल-वर्णं कालिय-ह्रदम् एव निर्व्यतिरेक-विवेकम् अन्तरेण भावान्तरेण भावयाम् बभूवुः ।</p>
<p>[११६] अथ ताः समस्ता एवाबलाः केवलतया गता अपि समस्ता बभूवुः । परस्परम् अपरिचित-प्रायतया निचायन्ति स्म । पप्रच्छुश् च—का भवत्यः? इति । [११७] प्रचिते च परिचये तत्राव्रजन-प्रयोजनम् अप्य् अन्वयुञ्जत ।</p>
<p>[११८] ततश् च समान-वासनावासित-मानस-व्यसन-शंसक-दशन-वसनादि-रुचि-विलोकन-वलित-मिथः-स्नेहाद् आलिङ्गित-कण्ठा मुक्त-कण्ठम् उत्कण्ठया स्फुटम् एव रुरुदुर्, विविदुश् च परस्परं हृदयम् ।</p>
<p>[११९] तद् एवं कुलाङ्गनानाम् अपि तासां स्वयम् एव निष्कुलाकृत-मनसाम् उत्कृष्ट-गुणतयाकृष्ट-सर्व-नयना श्री-राधा तु स्वत एव मध्यम् आधारताम् आपन्नातिकष्टतः प्रकटम् एव निज-निश्चयम् आविश्चकार, यथा—</p>
<blockquote>
<p>यद्य् एतद्-वपुर् अन्य-सात्कृतम् अभूत् पित्रादिभिस् तर्ह्य् अदः
प्रेत-ग्रस्तम् इवापि जीवद् अधिकं धिक्-कार-योग्यं भवेत् ।
धिक् चात्मानम् अहो यद् एष सहतेऽप्य् एतस्य सङ्गापदं
तत्-तीर्थाय बलाद् बलानुजकृते कर्तव्यम् अस्यार्पणम् ॥४७॥ [शार्दूल]</p></blockquote>
<p>[१२०] विस्तरम् अत्र चालं कृत्वा, यतः श्रेयांसि बहु-विघ्नानि इति नीति-निघ्नतया नातिविलम्बनम् आलम्बनीयम् इत्य् उत्थाय ताभिः सह मिथो बद्ध-पाणितया पानीय-समीपं प्रस्थाय यमुनां प्रत्य् अञ्जलिं वलयन्ती साश्रु-गद्गदम् अर्धोद्गत-वर्णम् उद्गदति स्म—</p>
<blockquote>
<p>गोष्ठ-क्ष्मापति-दम्पती श्वशुरतां रामानुजः स्वामितां
वृन्दारण्यम् इदं सदापि भजताम् आरामतां नः परि ।
याः स्नेहाद् व्यतिबद्ध-हस्तम् अभितः कालिन्दि मग्ना भवत्-
पानीयान्तर् अमूर् भजन्तु सखितां त्वाम् आश्रितास् तद् वयम् ॥४८॥ [शार्दूल]</p></blockquote>
<p>[१२१] अथ सहायान्तराण्य् अपि ताभिस् तद् अन्तराप्तानि यथा ।</p>
<p>[१२२] तद् एवम् अमूम् अनु पुनर् अमूर् असाधारण-बाधानाम् आधारतया प्राण-धारणायां तु धुत-कारणा ह्रदम् अगाध-जलं वलमानाः प्रति प्रथिताकाश-वाणी प्रत्यावर्तयितुं प्रत्याशां वर्धयामास ।</p>
<blockquote>
<p>अहह गोप-सुताः सह-साहसं
न सहसा कुरुतापुरु-बुद्धयः ।
शृणुत वः प्रतिकूल-कुसङ्गतिर्
न भविता न भवेन् न भविष्यति ॥४९॥ [द्रुतविलम्बिता]</p></blockquote>
<p>[१२३] तद् एवं—</p>
<blockquote>
<p>विरहावग्रह-क्लिष्टा गोपी-भूमि-सरोजिनीः ।
कृत्वा गीः-सुधया सिक्ता देवाब्दास् त्रि-दिवं ययुः ॥५०॥ [अनुष्टुभ्}</p></blockquote>
<p>[१२४] ततश् च विस्मय-फुल्ल-विलोचनतया व्यतिविलोकमानासु तासु सूरजा-पूरतः काप्य् अदूरतः समेत्य श्री-राधाम् उपेत्य सर्वाश् चाहूय स्वयं विभूय तत्-तद्-गात्रं गृहीत्वा पात्रं मोचयितुम् ईहित्वा तीरं प्रतीरयामास । [१२५] सा हि फुल्लेन्दीवर-सुन्दरी स्वयम् एव कालिन्दी । तया च तीरम् आनीतासु तासु वृन्दया कथित-तत्-तद्-वृत्त-वृन्दया मधुमङ्गलेन च वाञ्छित-तद्-वृत्त-मङ्गलेन सहिता परम-हिता महिता पूर्णिमा च तूर्णम् एवागता ।</p>
<p>[१२६] ततः प्रतिस्वं तरु-मात्रावलम्बन-गात्रतया निश्चेतनवत् कृत-केतना व्रज-निकेतनाङ्गनाः सालिङ्गन-सम्बोधन-पूर्वं गीर्वाण-वर्णित-वाणीवद् एव वदमाना तत्रानुवदमानाभ्यां वृन्दा-कालिन्दीभ्यां सार्धं बोधयामास ।</p>
<p>[१२७] बोधयित्वा च पुनर् भणति स्म, परम-मसृण-मतीनां भवतीनां कथम् एतावती कर्कशता जाता? । [१२८] वस्तुतस् तु—</p>
<blockquote>
<p>चन्द्रो न हत-कलङ्कः क्वचिद् अपि न कलङ्कि वक्त्रं वः ।
चन्द्रो मुहुर् अपि नश्यति नश्यति नहि वर्ष्म युष्मदीयं तु ॥५१॥ [उपगीति]</p></blockquote>
<p>[१२९] किं च, तिसृभिर् अप्य् अस्माभिर् अपरोक्षं परोक्षम् अपि तथा साहाय्यं कार्यम्, यथा कृष्ण-मात्र-पति-गतीनां भवतीनां नानभीप्सित-पुरुष-शय्या-योगः स्यात् ।</p>
<p>[१३०] अथवा तद्-विषयकस्य भाव-मात्रस्य स एष प्रभावः, किम् उत भवद्-विधानां महा-भावस्य? यं खलु गोप-वर्ग-नृपतिं प्रति गर्गः प्रतिज्ञातवान् ।</p>
<blockquote>
<p>य एतस्मिन् महा-भागे प्रीतिं कुर्वन्ति मानवाः ।
नारयो भिभवन्त्य् एतान् विष्णु-पक्षान् इवासुराः ॥ [भा।पु। १०.८.१८] इति ।</p></blockquote>
<p>[१३१] तस्मात् परम-शुभवत्यः स्वयं भवत्यः पुनर् अत्र चिन्तां न कुर्वन्तु, किन्तु गुरु-वशंवदतया वदमानाः शम् आसीदन्तु इति ।</p>
<blockquote>
<p>एवं तस्यां सान्त्वयन्त्यां तमालस्य्-
आधः स्थात्री हेम-गात्री-ततिः सा ।
न्यञ्चद्-वक्त्रा बाष्प-नेत्रा तदीयां
पत्र-श्रेणीं मार्जयन्त्य् एव तस्थौ ॥५२॥ [शालिनी]</p></blockquote>
<p>[१३२] तद् एवं सानुव्रजनम् आत्मानः परिरभ्य ताः कृत-प्रस्थितीर् उपलभ्य तद्-उपदेशं विश्रभ्य सद्यः समुद्यन्तीं कृष्णावलोक-तृष्णां प्रतिलभ्य हस्त-ग्रह-ग्रहिल-महिलाभिः साहचर्यम् आचर्य प्रच्छन्न-वर्त्मना निष्प्रत्यूह-निगूह-मानाङ्गं निज-निजाङ्गन-समीप-वनं श्री-राधादयः समाजग्मुः । तद्-दिनतश् च—</p>
<blockquote>
<p>विशाखा-ललिता-मुख्याः श्री-राधा-सख्यम् ऐयरुः ।
पद्मा-शैव्यादयश् चन्द्रावलेर् इत्य् आदि गम्यताम् ॥५३॥ [अनुष्टुभ्]</p></blockquote>
<p>[१३३] तद् एतद्-अवधिका मुहुर् अधिका सहायतायाः सहायता तासु कृष्ण-तृष्णा-निरतासु नाश्चर्या । [१३४] यतः साधारणस्यापि—</p>
<blockquote>
<p>साहायकं सुविधिर् इच्छति यस्य कर्तुं
तस्यानुकूल-निचितिं युगपच् चिनोति ।
नाना-ग्रहर्क्ष-शकुनामर-मानवास् तद्-
राज्यादि-लब्धि-समये ह्य् उदयन्ति भव्याः ॥५४॥ [वसन्त] इति ।</p></blockquote>
<p>[१३५] प्रस्तूयमानं च श्रूयताम् । अथ मधुमङ्गलं सङ्गिनं विधाय पूर्ण-मनाः पूर्णिमा वृन्दया सह सहसा हरि-समीपम् आससाद । [१३६] भानु-तनूजानुभावित-भावि-भाव-विशेष-श्लेषा समीपतः स्वागमनम् अपह्नुतवती । पथि पुनर् इदं प्रच्छन्नं पप्रच्छ—वृन्दे, व्रजेन्द्र-नन्दनस्य प्रेम किम् आसु वर्तते?</p>
<p>[१३७] वृन्दाह—अथ किं? किन्तु निगूढम् ।</p>
<p>[१३८] यमुनाह—एतासां तु स्पष्टम् अद्य दृष्टम् ।</p>
<p>[१३९] वृन्दाह—तच् च दशम-दशा-वशाद् एव ।</p>
<p>[१४०] यमुनाह—तर्हि किं पारस्परिकं तत् परस्परं न जानते?</p>
<p>[१४१] वृन्दाह—यदपि तथा निगूढम्, तथापि विक्रियां विना प्रेम कथं ध्रियताम्? सत्यां च विक्रियागत्यां परस्परं दुरपह्नव एव नव-नवानुरागः कथम् आव्रीयताम्? यतः—</p>
<blockquote>
<p>तमाला वक्षोज-प्रभ-घुसृण-मुद्रा-निवलिता
नखाङ्क-श्रेणीभिः शवलित-दलाश् चम्पक-लताः ।
सरोजानि श्यामान्य् उत कनक-वर्णान्य् अधरज-
द्रव्याण्य् एवं वन्याप्य् उभय-रतिम् अत्र प्रथयति ॥५५॥ [शिखरिणी]</p></blockquote>
<p>[१४२] तद् एवं सम्पृच्छ्य प्रच्छन्नायां यमुनायां वृन्दा-मधुमङ्गल-पूर्ण-पार्श्वा पूर्णिमा हरेर् अभ्यर्णम् आजगाम । आगम्य च विरहताप-निर्वापणाय क्वचिद् एकान्ते नितान्त-कान्त-चन्द्रकान्त-शिला-मध्यम् अध्यासीनं परम-ध्यानवन्तं तम् अन्तर्-मनसं सन्तं निध्यातवती । तस्मात् प्रच्छन्ना चेदं स-गद्गदम् आकलितवती—</p>
<blockquote>
<p>दोषाकरः स दोषा-</p></blockquote>
<p>कर एव न चात्र सन्देहः ।</p>
<blockquote>
<p>कमलं खल्व् अपि कमलं</p></blockquote>
<p>राधा-वदनं तु शर्मणां सदनम् ॥५६॥ [उद्गीति]</p>
<p>[१४३] तद् एवं मुहुर् मोहम् ऊहमाना शनैर् उपसृत्य तद् आदृत्य ताः कृत-कृत्यं-मन्या सास्रम् आशीः-सहस्रेणेदं श्रावितवती—</p>
<blockquote>
<p>विद्यते दुर्लभं किं ते विन्ते तद् यद् भवान् अपि ।
अवश्य-वश्यतां यस्य पश्य लब्धास् तु मद्-विधाः ॥५७॥ [अनुष्टुभ्}</p></blockquote>
<p>[१४४] कृष्णस् तु प्रेम-पुषितेन घुषितेन तेन वाक्येन स्पष्टम् अपि तेषाम् अपि निज-भावम् अस्तरिष्ट । सज्-जातानां लज्जा केवलं बलाय सज्जतीति ।</p>
<p>[१४५] अथ कमल-लोचने सादर-दर-सङ्कोच-लोचन-निकोचतया कृत-रोचने सा स-प्ररोचनम् अवोचत—</p>
<p>[१४६] अयं मधुमङ्गल-नामा स्वयं स्व-सङ्गम-मङ्गल-सङ्घेन सङ्गमनीयः इति तत्-पाणी समानीय हरि-पाणी प्रति समर्पणीयतया प्रणीतवती ।</p>
<p>[१४७] हरिर् अपि, स्व-विहार-सुख-सार-समुपहार एवायम् इति तम् अनुसन्धाय प्रेम-बन्धाय स्फुरद्-इङ्गितम् आलिङ्गितवान् । [१४८] सोऽपि तं किल विलक्षणम् आश्लिक्षद् यत्र चाश्लिषन् मिथः पुलक-कुलम् ।</p>
<p>[१४९] तद् एवम् उपतिष्ठमानतया द्वयोर् अप्य् एक-निष्ठतायां जातायां पुनर् वृन्दावन-चन्द्रमा वृन्दां निर्वर्ण्य पूर्णिमां प्रति वर्णयामास, केयं भवतीम् अनुवर्तमाना वर्तते?</p>
<p>[१५०] पौर्णमासी स-स्मितम् उवाच—किम् इयं न परिचीयते भवता?</p>
<p>[१५१] श्री-कृष्ण उवाच—नूनं यन्-नाम्ना वनम् इदं धाम्ना समाम्नातम् अस्ति, सैवेयम् अनुमेया ।</p>
<p>[१५२] पूर्णिमा तु स्मित-पूर्ण-वदनं ताम् अवादीत्, नाद्यावधिकम् अस्य विद्यमाना बभूविथ?</p>
<p>[१५३] श्री-कृष्ण स-स्मितम् उवाच—अपरिचिता न स्वयं मिलनाय समुचितायते ।</p>
<p>[१५४] पूर्णिमाथ वृन्दाम् ऊचे—भवतु चेतः परं भवती सचेतः सर्वदास्य दास्यम् इवाचरन्ती चरिष्यति ।</p>
<p>[१५५] अथ साश्रु-वृन्दां वृन्दां प्रणमन्तीम् एव रमा-रमणस् तु वनमालया पुरस्कुर्वन् वन-मालया पुरश्चकारेति गमयामास ।</p>
<p>[१५६] तद् अनु च व्यञ्जित-निज-सुखासञ्जनया पूर्णिमा-वृन्दयोः वाचा रञ्जनया चिराद् विराजमानः पुनर् गतयोस् तयोर् लब्ध-महा-सहायता-महसा बृंहित-मना महामनाः स तु पुरुष-सिंहः सह गच्छतस् तद् एव मधुमङ्गलतः कालिय-ह्रद-सङ्गतं प्रेयसी-प्रसङ्गं श्रवसि सङ्गमयन् सखि-सङ्घं सङ्घति स्म । स तु प्रसङ्गः सङ्गम्यते—</p>
<blockquote>
<p>कस्माद् आगान् मुनीशा फणि-ह्रद-वलयात् तत्र किं राधिकाद्या
हेतौ कस्मिङ्स् तद् एतन् मम तु कथयतो रुध्यते हन्त कण्ठः ।
हा धिक् किं किं विधाता कुशलितम् अकरोद् एव किं यावद् एवं
सिध्येद् इत्थं स तेन व्यतिकथितया व्यश्वसीन् न्यश्वसीच् च ॥५८॥ [स्रग्धरा]</p></blockquote>
<p>[१५७] पुनश् च श्री-कृष्ण उवाच—भगवत्याः पुरतः किम् अपि ताभिर् उक्तम्?</p>
<p>[१५८] मदुमङ्गल उवाच—नहि नहि, किन्तु सा सुमुखी-ततिर् अधोमुखी-भवन्ती सन्तीव्र-लोचन-जल-स्खलनतः स्तनं सिञ्चन्ती तमालम् अपि तं म्लापयामास ।</p>
<p>[१५९] श्री-कृष्ण उवाच—अथ तासां मनोरथ-पथः किम् अवगतः?</p>
<p>[१६०] मदुमङ्गल उवाच—अथ किं ।</p>
<p>[१६१] श्री-कृष्ण उवाच—कथम् इव?</p>
<p>[१६२] मदुमङ्गल उवाच—ताभिर् मुहुर् अपि भवतः सवर्णस्य तमालस्यावलोचन-रचनेन ।</p>
<p>[१६३] श्रीकृष्ण उवाच—विशेषेण चेत् कथ्यताम् ।</p>
<p>[१६४] मदुमङ्गल उवाच—कालिन्दी-वचनेन च, यतस् तां प्रविशन्तीनां तासाम् इमां काकुम् आकुली-भवन्ती पश्चाद् अस्मासु सानुकृतवती । यथा—गोष्ठ-क्ष्मा-पति-दम्पती [GCP १५.१२०] इत्य् आदि ।</p>
<p>[१६५] श्री-कृष्ण स-गद्गदम् उवाच—आगच्छ गच्छाव तावत् सखि-सङ्घम् इति ।</p>
<p>[१६६] अथ मधुकण्ठः सोत्कण्ठं पप्रच्छ—ततस् तासां का मतिर् जाता?</p>
<p>[१६७] स्निग्धकण्ठ उवाच—ततश् च व्रज-सुन्दरीणाम् उन्मनस्तया धर्म-त्रस्ततया च महती मनः-कथा जाता । यथा—[१६८] ननु यद्य् एवम् उन्मनस्ता-ग्रस्ता धर्म-रक्षणार्थम् अक्षमासि, तर्हि प्रत्यासन्न एव धर्म-त्यागः? तत्राह—</p>
<blockquote>
<p>धर्मस् त्याज्यः कथम् अतितरां लोक-युग्माभिनन्दी?</p></blockquote>
<p>[१६९] तर्हि लोक एव त्याज्याः? तत्राह—</p>
<blockquote>
<p>लोकस् त्याज्यः कथम् अतितुल-प्रार्थितार्थस्य धारी? ।</p></blockquote>
<p>[१७०] ननु तर्हि तेन चार्थेन किम्? तत्राह—</p>
<blockquote>
<p>अर्थस् त्याज्यः कथम् अयम् अथ प्राण-रक्षाधिकारी?</p></blockquote>
<p>[१७१] नन्व् एतावति सङ्कटे प्रान-त्याग एव त्राणदः? तत्राह—</p>
<blockquote>
<p>प्राणस् त्याज्यः कथम् इव न सा लालसा मां जहाति ॥५९॥ [मन्दाक्रान्ता]</p></blockquote>
<p>[१७२] क्षणं शून्यम् इव स्थित्वा प्रतिस्वं पुनः स्वगतम् ऊचुः—</p>
<blockquote>
<p>हन्त तात-जननी-कुलं कुलं
चान्यद् आक्षिपतु मां यथा तथा ।
कृष्ण-राग-रुचिरा मतिः कथं
जातु यातु रुचिम् अन्यभाविताम् ॥६०॥ [रथोद्धता]</p></blockquote>
<p>[१७३] पुनश् चिन्तायाम् अपि सोद्वेगम् ऊचुः—</p>
<blockquote>
<p>निद्रा मम सुखदालिर् या तस्य स्फूर्ति-विस्मृती दत्ते ।
ताम् अपि चिन्ता क्रव्याद्-वृद्धा शश्वद् बलाद् ग्रसते ॥६१॥ [आर्या]</p></blockquote>
<p>[१७४] तस्य च तथा वचनम्, यथा—</p>
<blockquote>
<p>रे रे चित्त, प्रणय-मयतापारतन्त्र्यं किम् एषि
त्वं तत्रापि व्यसनि यदि वा धर्मतस् तत् प्रयाहि ।
हंहो किंवा पर-गृह-जुषां भाविनीनां च भावे
लग्नं मग्नं भवसि बहुधा प्रोज्झ्य तत्-तद्-विचारम् ॥६२। [मन्दाक्रान्ता]</p></blockquote>
<p>[१७५] तद् एवम् अभिध्याभ्रमाभिध्यानतः कथं कथम् अपि क्षपितेषु तेषु दिनेषु व्रज-वासिनां सम्भ्रमेण जात-व्युत्क्रमे धेनुक-वध-विक्रमेडित-वासरे प्रेयसा सह चमूरु-दृशाम् अमूषां परस्परम् अतिरम्यं सम्यग्-दर्शनम् आसीत् । तत्र तु—</p>
<blockquote>
<p>तासां नित्य-प्रेयसीनां मुरारेर्
जन्मन्य् अस्मिन् विस्मृतात्म-स्थितीनाम् ।
शोभा तस्य स्मारयन्तीव तत्त्वं
धर्मत्रासं द्राङ् मुहुर् लुम्पति स्म ॥६३॥ [शालिनी]</p></blockquote>
<p>[१७६] तथा च वर्णितं श्री-बादरायणिना—</p>
<blockquote>
<p>पीत्वा मुकुन्द-मुख-सारघम् अक्षि-भृङ्गैस्
तापं जुहुर् विरहजं व्रज-योषितोऽह्नि ।
तत्-सात्कृतिं समधिगम्य विवेश गोष्ठं
सव्रीड-हास-विनयं यद् अपाङ्ग-मोक्षम् ॥ [भा।पु। १०.१५.४३] इति । [वसन्ततिलका]</p></blockquote>
<p>तथा हि—</p>
<blockquote>
<p>पीतं हरेर् वदनम् अब्ज-रसं प्रसह्याप्य्
आसां दृशा रचित-भृङ्ग-चकोर-भङ्गि ।
तेनापि सत्कृतिम् अमन्यत स प्रशस्ताम्
आजीव्यतां गतवतीषु तद् आसु युक्तम् ॥६४॥ [वसन्ततिलका]
तस्मिन्न् अपाङ्ग-शर-मोक्षम् अमूर् अकुर्वन्
व्रीडा-स्मिताञ्चि-नयनैर् अनुनिन्यिरे च ।
तेनापि सत्-कृतिम् अमन्यत स-प्रशस्ताम्
आजीवि लोक-चरितं किल तादृग् एव ॥६५॥ [वसन्ततिलका]</p></blockquote>
<p>किं च—</p>
<blockquote>
<p>कृष्णं लक्ष्यं विधायामूर् अभ्यास्थन् नेत्र-पत्रिणः ।
तच् च भक्तिर् इतीवाहुः शराभ्यास उपासनम् ॥६६॥</p></blockquote>
<p>[१७७] तदा च, तास् तन्-मुख-सुधा-रुचि-रुचिपा-नाना-पूर्ण-रुचयोऽपि वलतस् तत्-कुल-पालिकाभिर् निलयम् एव नीताश् चकोर-वध्व इव पञ्जर-मध्यम् । तद् अनु च—</p>
<blockquote>
<p>आयाताः प्रतिबिम्बतां यदपि ताश् चित्त-ह्रदे श्री-हरेश्
चित्रं तत्र तथापि बिम्ब-पदवीं स्थित्या विकर्षेऽप्य् अयुः ।
यत्र प्रस्फुट-तारका इव तदा सर्वा बभुः सर्वतः
श्री-राधा पुनर् अन्तरिन्दु-वलय-द्योत-श्रिया दिद्युते ॥६७॥ [शार्दूलविक्रीडिता]</p></blockquote>
<p>तत्र च—</p>
<blockquote>
<p>पूर्वं तासां व्यवसितिर् अभूद् एवम् ईषत् कदाचित्
कृष्णं पश्यन्त्य् उपशमम् असौ लप्स्यते चित्त-वृत्तिः ।
दृष्टे दृष्टे पुनर् अथ मुहुस् तत्र चिन्तेयम् आसीत्
किं भूयश् च क्वचिद् अहह तद्-वक्त्र-लक्ष्मीं पिबामः ॥६८॥ [मन्दाक्रान्ता]</p></blockquote>
<p>[१७८] तत्र च सखीष्व् अपि गोपन-प्रक्रियेयम्—</p>
<blockquote>
<p>नहि पर-पुरुषे वाञ्छा मम सखी काचित् कथञ्चिद् अप्य् अस्ति ।
प्रकृतिः सेयं यद् असित-वस्तुनि दृष्टे भवेत् कम्पः ॥६९॥ [आर्या]</p></blockquote>
<p>तत्र तु,</p>
<blockquote>
<p>राधा बाधा-प्रतिहत-तनुः सर्वदा धारणाभिश्
चित्ते शान्तीर् अपि निदधती व्याकुलासीद् अतीव ।
हा हा तस्याः प्रिय-सवयसो प्य् आशु तद्-भाव-भावात्
ताम् एवापुः कटुतर-दशां हन्त केऽमूम् अवन्तु ॥७०॥ [मन्दाक्रान्ता]</p></blockquote>
<p>[१७९] तद् एव पर-च्छन्दता-मन्दतायाम् अपि—</p>
<blockquote>
<p>सङ्कल्पः क्वचनान्वजीगमद् इतः साक्षात्-कृतिं श्री-हरेः
स्वप्नः कुत्र च लोचनं क्व च वियोगार्तौ च राधादिषु ।
यैर् एतैः सुधया लतास्व् इव तया तास्व् इन्दु-बिम्बैर् जवाद्
उल्लासावलि-लम्भनात् तरुणिमारम्भोऽपि सम्भावितः ॥७१॥ [शार्दूलविक्रीडिता]</p></blockquote>
<p>[१८०] अथ स्निग्धकण्ठः समापन-दिग्धम् आह—</p>
<blockquote>
<p>स एष राधिके सर्व-दुर्लभस् तव वल्लभः ।
त्वद्-अर्थं पीडयाप्य् आर्तो दिनानि क्रीडयानयत् ॥७२॥ [अनुष्टुभ्]
तद् एवं सूताङ्ग-प्रभव-शिशु-युग्मे कथयति
स्फुरत्-प्रेमावेशात् प्रतिपद-विविक्तेर् निघटनात् ।
कथा किं नाट्यं किं किम् उत निज-लीलेति विविधं
समज्यासौ सार्धं स्फुरणम् अजितेनाप्य् अनुययौ ॥७३॥ [शिखरिणी]</p></blockquote>
<p>[१८१] अथ कथायां वृत्तायां चिराद् एव च धीरतायां प्रवृत्तायां यथास्वं सूत-सुत-द्वयाय वितीर्ण-सर्वेहिताः सर्वे शयनाय सदनं विविशुः ।</p>
<p>इति श्री-श्री-गोपाल-चम्पूम् अन्व्</p>
<p>अपूर्वानुराग-चर्या-जागर्या नाम</p>
<p>पञ्चदशं पूरणम् ।</p>
<blockquote>
<p>॥१५ ॥</p></blockquote>
<p>(१६)</p>
<blockquote>
<p>१२।
अथ षोडशं पूरणम्</p></blockquote>
<p>१८।
प्रलम्ब-दव-संवर्त-निवर्तनं
[१] अथ प्रभाते सभातेजसा प्रभाते परम-प्रभाववतां गोमतां प्रभाव् उपविष्टे कृष्ण-विशिष्टे तस्मिन् सदसि पूर्ववन् मधुकण्ठश् च कथायां यथावद् उपक्रमते स्म—स्निग्धकण्ठ! मदुपकण्ठतया राम-विक्रमान्तरम् आकर्ण्यताम्, यथा—</p>
<blockquote>
<p>एवं गोचारण-मिष-मयं क्रीडति भ्रातृ-युग्मे
वृन्दारण्यं तप-ऋतुर् अगात् प्राणिनां नातिरुच्यः ।
धत्ते यद् द्राक् स च मधु-गुणं तच् च नाश्चर्य-चर्यं
तद्-युग्मं यद् वसति सततं तत्र नित्यानुरागि ॥१॥ [मन्दाक्रान्ता]
निर्झर-स्वन-वशाम्बुदागम-
भ्रान्ति-झिल्लि-कुलम् आप मूकताम् ।
अङ्घ्रिपाश् च झर-शीकर-प्लुताः
पुष्पिताः परम् अमी मधुं दधुः ॥२॥ [रथोद्धता]
वनस्य च्छायाभिर् जडित-जल-वृन्दे विकसतः
शुचाव् अप्य् अब्जादेः पवन-विततिर् माधव इव ।
तद् एवार्द्रं कृत्वा कुसुमितम् अकार्षीद् अविरतं
मिथो योग्यानां यद् व्यतिवहति मैत्री-सुख-शतम् ॥३॥ [शिखरिणी]
तत्रासीन् नर-जातीनां ग्रीष्मेऽपि ऋतु-राण्-मतिः ।
पिक-भ्रमर-मुख्यानां तिरश्चां तर्हि का कथा? ॥४॥ [अनुष्टुभ्]</p>
<p>माधवस् तु यदा मित्रैः प्रविशन् वेणुना जगौ ।
तदा द्वि-गुणितो रेजे माधवस् तत्र सोऽपरः ॥५॥ [अनुष्टुभ्]
ते गृहे मणिभिर् अप्य् अलङ्कृताश्
चारु-कान्ति-विधये यद् उद्भवैः ।
पुष्प-पल्लव-मुखैर् अलङ्क्रियां
शश्वद् आदिषत तस्य किं ब्रुवे ॥६॥ [रथोद्धता]</p></blockquote>
<p>[२] अथ श्रीदाम-प्रधानतया सुदाम-वसुदामादिषु सभासद्वद् गोजाल-सम्भालनाय नातिदूरतः पृथग् उपविशत्सु लसत्सु बलानुज-बल-सुबलार्जुनादयस् तत्रागत्य नृत्य-रङ्गाजीवि-भङ्गितया सङ्गत्य शुभाशिषा विशेषितवन्तः । तैश् च कुत्रत्या विचित्र-नर्तक-प्रायाः प्रयाता भवन्तः? इति पृष्टा हृष्टात्मानः स्फुटम् उद्दिष्टवन्तः—भोः परम-दानशूराः ! दूराद् आगता वयम् यतः प्रथमं तावद् भवत्-कीर्ति-नर्तित-मनस्का जाताः, ततश् च शरीरेणापि भवद्-अग्रे नर्तितुम् इच्छावः । कुत्रापि चिराय वर्तितुं न समर्थाः । श्रोत्रयोर् इव नेत्रयोर् अपि सुखं बिभ्रतः सम्प्रति वर्तामहे ।</p>
<p>[३] तत्र श्री-कृष्णः स्वान् उवाच—अहो, प्रत्येकम् एवास्माकं लब्ध-वर्णाव् इमौ कर्णाव् एव पुरु-गुरू अभूताम् याभ्याम् एषां महाशयानां गुणानुभवम् आसाद्यामहे स्म । कियद् वा मनः सम्प्रशंसया मानयामः, येन तत्रैव सामोदं प्रोदसाहयिष्महि? चरणाभ्यां परितः किं नाचरितम्, याभ्यां मनोरथ-पथम् अलम्भयिष्महि? लोचन-युगलाय रोचनं किम् अन्यद् वितरामः, येन गुरूपदिष्टं तन्-मिष्टम् अनुभाव्यामहे? नासाद्वयात् किं नासादयाम, येनानेनामोदेन सामोदीक्रियामहे? त्वचः किं वचः कथयामः, यया तम् इदम् अदः-सम्बन्धि-गन्धवाहम् अवगाह्यामहे? आत्मनि तु सुभग-नाम-धेयं भाग-धेयं कियद् आधेयतां विन्देत, यस्य तत्-तत्-फल-वलयेनान्तर् बहिर् अप्य् आव्रियामहे?</p>
<p>अहो ! अस्तु तावन् नाम्नैव श्रियं दातुर् अस्य महाराजस्य विराजमानता, पारिषदानाम् अप्य् अमीषां महीमानम् उपनिषदोऽपि वर्णयितुं न शक्नुवन्ति, येनात्मानम् अपि विस्मार्य नृत्यम् अनुवर्त्यामहे । किम् असङ्कीर्णम् अस्मासु न वितीर्णम् अमीभिर् महा-महिम-चरणैः, यत् खल्व् अतीत-लोकेन निजालोकेन निर्निमेषतया सुपर्वाणः क्रियामहे? कतिशः स्वयं न प्रतिपालिता वयं, यन् निज-च्छायाम् आपाय्य पर्याप्यामहे? कतरद् वा मनः-सन्तोषणं पोषणं न विहितं यन् निज-दृष्टि-सुधा-वृष्टिभिर् अभितर्प्यामहे । पश्यत पश्यत, नेत्र-गति-विचित्रताम् अमीषाम्, यया खलु नृत्यम् उपादिशद्भिर् आमीभिर् अनुगृह्यामहे । तस्मान् नृत्य-चर्या-परिचर्या-पर्युत्सुका वयं तद्-अर्थम् एव योग्यम् अवसरं मृग्यन्तो वर्तामहे ।</p>
<p>[४] सभासद ऊचुः, भो भोः सुशील-वासनाः! कुशीलवा इव स्तुवाना यदि सर्व-पर्वणि वर्तका नर्तकाः स्थ, तर्हि भवद्भिः समर्हिता निज-कला-कलापाः कल्प्यन्ताम्, विशेषाद् अनेन श्याम-धाम-निकाम-राम-राम-विग्रहेण । यः खलु चित्राङ्गो न तु चित्राङ्गः, चन्द्रकी न तु चन्द्रकी, पीतांशुको न तु पीतांशुकः, श्याम-घनो न तु श्याम-घनः, वंश-प्रवीणाधरो न तु वंश-प्रवीणाधरः, गुण-रूपी न तु गुण-रूपी, विद्याधरो न तु विद्याधर इति वैचित्रीभिर् नेत्राणि विचित्रयति ।</p>
<p>ततश् च,</p>
<blockquote>
<p>अर्जुन-सुबलादिभिर् उपगाने
पाणि-शृङ्ग-दल-ताल-निधाने ।
नृत्यन्तं तं व्रज-शिशु-सभ्याः
प्रशशंसुर् ये श्रुति-नुति-लभ्याः ॥७॥ [पादाकुलक]
श्री-कान्तेऽप्य् अथ निष्क्रान्ते विवेशावेशतो बलः ।
तद्-आलोकः सभ्य-लोकः श्लोकयामास तद् द्वयम् ॥८॥ [अनुष्टुभ्]
यद्य् एतयोर् वर्ण-भेदः स्यान् नैव श्याम-गौरयोः ।
तदा न परिचीयेताम् एतावङ्ग-गुणादिभिः ॥९॥ इति । [अनुष्टुभ्]
अङ्ग-हारे तडिल्-लीलाम् अङ्गे मेघेन्दुतां क्रमात् ।
व्यञ्जं व्यञ्जं विविशतुः सङ्गि-गातृ-कुलाचले ॥१०॥ [अनुष्टुभ्]</p></blockquote>
<p>[५] अथ सभासदः स्व-स्व-हृदय-विहारि मणिमय-हारि हारादिकं ददतस् ते तु प्रत्याचख्युः—न वयं द्रव्य-वनीयका नर्तक-नायकाः, किन्तु नियुद्ध-याचनका एव, शुभवन्तो भवन्तो मल्ल-तल्लजा इति वर्णनां कर्णयोः सञ्चित्य निश्चित्य च समन्ताद् विचित्य सर्वोर्ध्वं भवतां भवतां समितिं समागताः । अतस् तद् एवास्मदीयाय तोषाय पोषाय च दीयताम्, न तु मोषाय नीयताम् ।</p>
<p>[६] तद् एवम् अवधारयद्भिर् एव हसद्भिस् तैः सभासद्भिर् उपसर्पद्भिः सह सहजातौ कृत-शातौ तत्र-भवन्तौ तदारब्धवन्तौ । यत्र—</p>
<blockquote>
<p>भ्रामणैर् लङ्घनैः क्षेपैर् आस्फोटन-विकर्षणैः । [भा।पु। १०.१८.१२]
उरःपेषम् इवामीभिर् न्ययुध्येतां बलाजितौ ॥११॥ [अनुष्टुभ्]</p></blockquote>
<p>[७] ततश् चानवद्यया विद्यया तोषितेषु तेषु निखिल-गुणि-जन-गर्व-निवर्तकेषु कृष्णादि-नर्तकेषु सर्व-दुरासद-श्रीदामादि-सभासदः स्वक-सर्व-कला-वेदिता निवेदिताचरणाय नृत्य-विद्याम् उद्भावयामासुः ।</p>
<p>[८] यत्रानन्द-कन्दलिततया स्वयम् अपि लब्ध-तृष्णाः कृष्णादयस् तदीय-शिक्षा-परीक्षणाय सुदुर्गम-तालादि-धरास् तत्-परिकरा एव बभूवुः ।</p>
<p>[९] अतएवोक्तम् ऋषिणा—</p>
<blockquote>
<p>क्वचिन् नृत्यत्सु चान्येषु गायकौ वादकौ स्वयम् ।
शशंसतुर् महाराज साधु साध्व् इति वादिनौ ॥ [भा।पु। १०.१८.१३] इति ।</p></blockquote>
<p>[१०] अथ गोषु गोचरताम् अतीतासु ततश् चलितवन्तस् ते—</p>
<blockquote>
<p>बिल्वैः कुम्भैः कर-स्थामलक-समुदयैस् ताडयन्तो मिथस् ते
हासं हासं मृगेहाविकिर-भणितिभिर् दर्दुरादि-प्लुताद्यैः ।
अस्पर्शि-स्पर्शनार्थं नयन-परिवृतेर् मोचनैः कृष्ण-राज्य-
स्यन्दोली-सिंह-पीठाद्य्-अधिकृतिज-सुखैर् निन्यिरे याम-वर्गम् ॥१३॥</p></blockquote>
<p>[शार्दूलविक्रीडित]</p>
<p>तत्र च—</p>
<blockquote>
<p>नृपतिर् अजनि कृष्णः स्तोककृष्णः प्रधानं
सुबल-सचिव-रामस्यापि तद्वन् नृपत्वम् ।
उभय-बल-पती श्रीदाम-भद्राव् इतीदं
विध-विविधतया तौ राष्ट्र-लक्ष्मीम् अकार्ष्टाम् ॥१४॥ [मालिनी]
क्वचित् स्थानं क्वचिद् यानं क्वाप्य् अर्थे सन्धि-विग्रहौ ।
पराजय-जयौ क्वापि क्रीडायाम् अनुचक्रतुः ॥१५॥ [अनुष्टुभ्]
एवं तौ लोक-सिद्धाभिः क्रीडाभिश् चेरतुर् वने ।
नद्य्-अद्रि-द्रोणि-कुञ्जेषु काननेषु सरःसु च ॥ [भा।पु। १०.१८.१६]</p></blockquote>
<p>[११] तद् एवं स्थिते दिन-कतिपये च प्रस्थिते कदाचिद् अहर्-मुख एव पूर्व-पूर्व-पूर्वदेव-निर्वापण-भृत-निभृत-चिन्ता-कृत-मति-भ्रंशस्य कंसस्य स्वयम् अभ्यासं प्रलम्ब-नामा देव-ध्रुग् अभ्याजगाम । अभ्यागम्य च प्रणम्य व्यक्तम् एव तम् अनुयुक्तवान्—देव, तव केयं परिदेवना बलवद् आवर्तमाना दृश्यते?</p>
<p>[१२] कंस उवाच—न जानासि? ममान्वग्-भूय स्थितं विशिष्टं किं वावशिष्टम्?</p>
<p>[१३] प्रलम्ब उवाच—भवतु, माम् अपि यामम् एकं व्यापारय । कंसस् तु तुष्णीम्-भूय दूयमान-वदनः क्षणम् आसीत् ।</p>
<p>[१४] प्रलम्ब उवाच—देव, कथम् इव ।</p>
<p>[१५] कंसः स-वैरस्यं विहस्य तस्य तत्र पतङ्गतां विभावयन्न् उवाच—त्वम् अप्य् अतमसि प्रज्वलज्-ज्वलन-वर्त्मनि वर्तनीयः ।</p>
<p>[१६] प्रलम्बः स-क्रोधम् उवाच—अहो, सर्वङ्कष-ज्वालस्य कालस्य महिमा हिमाचलम् अपि ज्वलयति, यदाश्रितांस् तडागांश् च ताडयति ।</p>
<p>[१७] कंस उवाच—भवतु यथा भवद्-इच्छा ।</p>
<p>[१८] इति निशम्य तम् आनम्य तद्-अवमानितश् च तदैव दैव-सन्दानिततया कृताविलम्बः प्रलम्बस् तादृश-क्रीडा-परेषु श्री-कृष्ण-वरेषु बाल-निकरेषु प्राप्त-दूर-भूर् विचारितवान्—</p>
<blockquote>
<p>ताव् इमौ सुकुमारौ च सर्व-मारौ कुमारौ यौ ।
सहसा रहसा येन येन कंसाद् अगंसाताम् ॥१६॥ [अनुष्टुभ्]</p></blockquote>
<p>[१९] सर्वोऽप्य् असौ सर्व-चालेन कालेन घटित-कठिनताभ्याम् आभ्यां चर्वित-गर्वः संवृत्तः, तद् अद्य समस्त-वासर-विसृमर-विहार-विसरज-विश्वास-प्रपञ्चनया वञ्चयन् बन्धुवद् एव स्कन्ध-द्वये हस्त-द्वय-कृत-बन्धं द्वयम् अपि प्रक्षिप्य क्षिप्रम् एव भोजराज-परिसरं परिसमुपहरिष्यामि इति ।</p>
<p>[२०] अथ स तु कल्की वल्कीकृत-कच्चरतादि-प्रच्छन्न-स्पर्श-वेशतया पूर्वं गोष्ठम् आगत्य परितो दृष्टिं वितत्य वेश्म-स्थित-गोप-बाल-विशेष-वेषं समूह्य तम् एव च व्यूह्य मिश्री-भवितुं शिश्रीषन् हसन्न् एव तत्र प्रविष्टः परिदृष्टश् च कृष्णेन ।</p>
<p>[२१] दृष्ट्वा च तच्-छलम् एवास्वच्छ-स्वच्छलायावलम्ब्य—भद्र, कथं विलम्बम् आलम्बथास्, तथापि भद्रं दुद्यूषा-समय एव समयितस् त्वम् असि इति विहस्य तद्-अनुकृत-गोप-बाल-सम्बन्ध-विशेष-सम्बन्धं परिहस्य च बहु-परितोषितेन तेन सह सहचरत्वं बलस्य बल-निर्जयार्थम् एव कलयाञ्चक्रे । ऊचे च—अद्यारभ्य, सभ्य, मम परम-सुहृद् भवान् एव । त्वाम् अहम् अक्षि-गततया स्थापयिष्यामि । श्रीदामा रामम् एवान्वेतु, स किल ह्य् अन्तर्-वर्धन-स्पर्धः स्पर्धन-गणम् एवार्हति इति ।</p>
<p>[२२] स तु क्रतुभुक्-शत्रुस् तत्र निर्विस्मयम् एव कुस्मयम् आनतया तथा स्थितः, यतः—</p>
<blockquote>
<p>विश्वचिकीर् अपि स विधिः पिपठीर् यस्माद् भवेत् तस्मिन् ।
को वा चतुरं-मन्यः प्रथयतु निज-चातुरीं कृष्णे ॥१७॥ [उपगीति]</p></blockquote>
<p>[२३] अथार्भक-समुदयं विभाग-द्वयम् अयं विधाय तं च प्रलम्बं स्व-बल-परिवृढतया दृढं निधाय तत्र च स-मत्सरम् इव बल-प्रलम्बौ श्रीदामात्मानौ मिथः प्रतिसङ्घट्टिनौ सङ्घटय्य परान् अपि सजूः-कुर्वाणतया तथा प्रघटया पराजितानां च शताय परिक्रीतानाम् अपि वाहकत्वं प्रकटय्य सङ्गराय कृत-सङ्गरः स माधवो विविध-क्रीडा-निविडमना बभूव । ततश् च—</p>
<blockquote>
<p>अव्रीड-क्रीडतायां जयवद् इतरयोर् वाहयन्तो वहन्तस्
तस्मिन् वाहानुकर्तॄंस् तुरग-तुलनया हासयन्तो हसन्तः ।
मर्यादा-निर्णये तु प्रथित-कलि-कुलं वादयन्तो वदन्तः</p></blockquote>
<p>प्रापुर् भाण्डीरम् एते वनवन-भुवि गाश् चालयन्तश् चलन्तः ॥१८॥</p>
<p>[स्रग्धरा]</p>
<p>[२४] तद् एवं कुतूहले तु प्रबले बलं प्रलम्ब-स्कन्धारूढं सन्धातुं जित-भुजग-भुजः श्री-बलानुजः पराभवम् अगणयन् दुर्बलम् अदुर्बलम् अविचित्य स्वीकृतं स्वगणम् एव पराभावयामास ।</p>
<p>[२५] तस्यापाततस् तु वहनायमानानां मनो-ग्लानिः स्याद् इति स्वम् अपि तथा चकार, ततश् च—</p>
<blockquote>
<p>ऊहे कृष्णः श्रीदामानं दैत्यः स श्री-रामाख्यानम् ।
अन्योऽप्य् अन्यं शूरं-मन्यः सर्वः प्रोचे धन्यो धन्यः ॥१९॥</p></blockquote>
<p>[विद्युन्माला]</p>
<blockquote>
<p>पूर्वं कृष्णः कौतुके येन दृष्टः
सौम्यः पश्चाद् रामकर्षे तु भीष्मः
इत्य् एवायं स प्रलम्बस् तु पर्यङ्-
मर्यादातः पर्यगात् तं प्रगृह्य ॥२०॥ [शालिनी]
रामः क्रीडाविष्टताश्लिष्ट-बोधस्
तं नाज्ञासीद् दृष्ट-मात्रं च कृष्णः ।
पूर्वः प्रायेणार्जुता-भित्त-चित्तः
पश्चाद्-भावी चातुरी-सन्धुरीणः ॥२१॥ [शालिनी]</p></blockquote>
<p>[२६] अथ तथापि गिरि-निवह-निभ-वहल-सारता-वह-दुर्वह-स्वभावता-भावित-सङ्कर्षण-वपुः-कर्षण-जात-धर्षण-वशान् निविड-पीडिततया व्रीडित-चित्ततया च स पुनः पुनर् ईडितं-मन्यः स्वम् अखर्वं पूर्व-सिद्धं पूर्वदेव-वपुर् आविर्भावयामास ।</p>
<blockquote>
<p>यर्हि रामम् अवहद् दनोः सुतः
शुभ्र-धाम-वपुषं तमः-प्रभः ।
इन्दु-हारि तम इत्य् अमुं तदा
दिव्य-लोक-निकरस् त्व् अमन्यत ॥२२॥ [रथोद्धता]
तस्मिन् किञ्चित् त्रासम् आपन्नवान् स
ज्येष्ठः पश्यन् द्राक् कनिष्ठस्य वक्त्रम् ।
तद् भ्राम्यद्-भ्रू-लीलया लब्ध-दृष्टिर्
दुष्टं मुष्ट्या ताडयत् सुष्ठु मूर्ध्नि ॥२३॥ [शालिनी]
ततः प्रहत-मस्तकं रुधिर-रूषितं तद् वपुः
पतत् तुलितम् उज्जहत् प्रतिहरि द्रुतं पुप्लुवे ।
यथाञ्जन-मही-धरं दलितम् अक्त-रक्त-द्रवं
त्यजन् द्रवति वज्रकः सपदि वज्र-पाणिं प्रति ॥२४॥ [पृथ्वी]
प्रलम्ब-पतनं दूरे प्रलम्बार्याप्तिर् अन्तिके ।
उभे ते युगपद् दृष्टे जज्ञाते स्मित-विस्मिती ॥२५॥ [अनुष्टुभ्]
बाष्प-श्लिष्टतया तस्मिन्न् आश्लिष्टौ भ्रातरौ मिथः ।
या वाश्लिष्यार्द्रतां याता बन्धुता बहिर् अन्तरम् ॥२६॥ [अनुष्टुभ्]
महा-रवं कृतवति च प्रलम्बके
तदा द्रुतं मृतवति च द्यवि स्थिताः ।
सुनिर्वृता ववृषुर् अलं कुलं
व्यतर्कयन्न् उपहसितिं हरेर् अपि ॥२७॥ [रुचिरा]
वाहक-शिरसि प्रहरणम् अत्रादिष्टं सदा विहृतौ ।
मर्यादातिक्रान्ता प्रलम्ब भवता तथा तु नास्माभिः ॥२८॥ [उद्गीति]</p></blockquote>
<p>[२७] तद् एवं प्रलम्बालम्भन-सम्भ्रमेऽप्य् अनुद्भ्रान्त-चित्तास् ते शृङ्गिनी-वित्ताः कुणपताम् इतस्य प्रमीतस्य तस्य पितृ-वन-वेशं प्रदेश-लेशं परित्यज्य योजन-व्यज्य-विस्तार-प्रशस्त-भाण्डीर-तल-मण्डलम् एवाधिष्ठाय विहार-निष्ठाः क्रीडापणस्य स्पृहयाय्या जयाय्या गृहयाय्यास् तृणलोभाविष्ट-तया वृक्ष-षण्डाद् विप्रकृष्टाम् अपि यमुनाच्छानच्छ-मुञ्जाटवीं प्रविष्टानाम् अन्धी-भूतानां पाद-बन्धनानाम् अन्वेषणाद् विश्लेषम् आजग्मुः । ततः कथम् अप्य् अवधानतः प्रनष्ट-चित्ततया स्पष्ट-कष्ट-चित्ता रंहसा सङ्घशः सभयं ह्वयन्ते स्म । [२८] नूनं देशाधिपति-निदेशतः सदेशम् आगता एव केचित् क्रूरा गा दूरगा विदधुर् इति च ध्यायन्ति स्म ।</p>
<p>[२९] ततश् च गवां खुरादि-चिह्नैर् अह्नाय तासाम् अध्वानं लब्ध्वा समस्ता एव ता हरिर् अह्वास्त, यथा—</p>
<blockquote>
<p>कृष्णे तटाग्रम् अधिरुह्य सुवर्ण-वर्ण-
वल्गूत्तरीयम् अनुघूर्ण्य वितीर्णहुतौ ।
गावः प्रतिस्वम् अभिनेदुर् उदीर्ण-तापा
गर्जत्-तडिद्-घन-घनाघन-तृष्णयेव ॥२९॥ [वसन्ततिलका]</p></blockquote>
<p>[३०] तद् एवं यदालम्भि चास्तम्भि च नैचिकीनिचयस् तदानीम् एव च दृष्ट-निर्विलम्ब-प्रलम्ब-प्रलय-चराः कंस-चरा लब्धावसरा मुञ्जाटवीम् उद्भट-चेष्टतया वेष्टयित्वा निर्निवारण-कृपीट-कारण-वृष्टिं झटिति तादृश-दुष्ट-वौषट्-कारास्पद-तद्-विलक्षण-तेजसि तस्मिन् प्रतिपक्षता-कल्पनया निसृष्टवन्तः ।</p>
<p>[३१] या खलु ज्वाल-कलयापि सर्वं रोषाद् ओषामास कल्पम् इति प्रज्वलति महा-ज्वलने पट-पटायमानायां च महा-मुञ्जाटव्यां भीततयास्त-व्यस्त-चालास् ते गोपालाः सखि-वलयारामतया कलित-केलि-जालाव् इह राम-गोपालाव् एव भूरि-दूरतः शरणतया समुपाजग्मुः । तत्र च—</p>
<blockquote>
<p>दावाग्निं दृष्ट्वा ते यदपि हरिर् अक्षापरतया
समीयुर् वैयग्र्यं तदपि निज-रक्षाम् अवृणुत ।
प्रसक्तिस् तस्येत्थं किल भवति सा चेद् उयते
तदा शक्तिश् चास्य प्रभवति यथेच्छं मुहुर् इति ॥३०॥ [शिखरिणी]</p></blockquote>
<p>यथा—</p>
<blockquote>
<p>कृष्ण कृष्ण महा-वीर्य हे रामामित-विक्रम ।
दावाग्निना दह्यमानान् प्रपन्नांस् त्रातुम् अर्हथः ॥ [भा।पु। १०.१९.९] इत्यादि</p></blockquote>
<p>[३२] तद् एवं दूरागतानां कार्पण्य-पण्य-भणित-श्रवणम् आरभ्य तस्माद् अभ्यास-गतानाम् अपि भयम् उपलभ्य श्रीमान् कृष्णस् त्व् इदं ससंरम्भं भावयामास—</p>
<blockquote>
<p>आत्मनोऽप्य् अलम् अमी मम प्रिया
हा दवं प्रति दवं समिय्रति ।
गीर्णम् एव करवाण्य् अमुं ततः
को यमः क इह वा भवेद् हरः ॥३१॥ [रथोद्धता]</p></blockquote>
<p>[३३] किन्तु मया वैश्वानर-निगरणं न सोढुं परिवृढा भवेयुर् एते इति विचिन्त्य प्रोवाच—मा भैष्ट नेत्र-पुटं त्व् अनुद्घटितं घटयत इति ।</p>
<p>[३४] निमीलद्-विलोचनेषु च तेषु तद्-आवेश-वशया कृत-प्रवेशया योगमायया तत्-काल-कल्पित-महा-जलधर-कल्पापर-शरीरस् तत्रत्येनानल्पेनाननेन तम् अदुःखत एव सर्वं विभ्रक्षन्तं भक्षितवान् ।</p>
<p>[३५] तथा तद्-इच्छया सुधा-चुलुकायमानम् इत्य् एके । तयैवं चान्यद् अपि चकार । यद् उक्तं—</p>
<blockquote>
<p>ततश् च तेऽक्षीण्य् उन्मील्य पुनर् भाण्डीरम् आपिताः ।
निशाम्य विस्मिता आसन्न् आत्मानं गाश् च मोचिताः ॥ इति । [भा।पु। १०.१९.१३]
अथ धेनु-ततिं विनिवर्त्य हरिर्
बल-युक्ततया मुरलीं कलयन् ।
सहचारि-गण-प्रथितात्म-यशा
व्रजम् आगतवान् अहनि ग्लपिते ॥३२॥ [तोटक]
गवां धूलिर् नादः खुर-घटित-घट्ट-ध्वनि-घटा
हरेस् तासां हूतिः श्रवण-गण-भिद्-वेणु-रणितम् ।
अमीभिस् ते कृष्टास् तरतमतया गोकुल-जना
न पृष्ठ्यं नाग्रीयं न समम् अविदुर् न स्वम् अपि ॥३३॥ [शिखरिणी]
यद्यपि बहु-सङ्घट्टन-धूलि-ध्वान्तं च सर्वत्र ।
तदपि हरेर् मुख-चन्द्रः प्रतिजनम् आनन्दितं चक्रे ॥३४॥ [उपगीति]</p></blockquote>
<p>[३६] अथ पूर्ववन् मातर-पितरादि-रचित-सुख-वितरौ भ्रातरौ निज-निलयं प्रविविशतुः । [३७] सखायश् च प्रलम्ब-दवानल-कथा-प्रथनया सर्वं विस्माययामासुः ।</p>
<p>[३७] तद् एतत् प्रोच्य समापनम् आह स्म—</p>
<blockquote>
<p>ईदृशस् तव गोपेन्द्र पुत्रः पुण्य-कृत-स्तवः ।
प्रेमार्द्रः सुहृदां यस् तु दावाग्निम् अपि पीतवान् ॥३५॥ [अनुष्टुभ्]</p></blockquote>
<p>इति श्री-श्री-गोपाल-चम्पूम् अनु</p>
<p>प्रलम्ब-दव-संवर्त-निवर्तनं नाम</p>
<p>षोडशं पूरणम्</p>
<blockquote>
<p>॥१६ ॥</p></blockquote>
<p>(१७)</p>
<blockquote>
<p>१३।
अथ सप्तदशं पूरणम्</p></blockquote>
<p>१९।
वेणु-शिक्षा-च्छलेन प्रेयसी-भिक्षा
[१] अथ पूर्ववद् विलक्षणायां क्षणदा-सभायां समुत्कण्ठः स मधुकण्ठः कथयामास—</p>
<p>[२] पूर्व-पूर्वानुसारेण धेनुक-वधानन्तर-व्यवहारेण प्रेयसीनां प्रत्यहम् एव वर्धमानाः कमल-कलिकावद् उत्कलिका मधुसूदनस्य बहिर् ईहितैर् दुरूहां स्पृहां बृंहयामासुः ।</p>
<p>[३] तत्रापि सर्वाधिकायाः श्री-राधिकायास् तु नितरां, तत्र तूपलक्षणतया श्री-राधा-माधवयोर् वर्ण्यते—</p>
<blockquote>
<p>प्रसङ्गेच्छा वीक्षा-स्पृहितम् अनुषङ्गाभिलषितं
पृथग् लोक-द्वेषः प्रतिसमयम् उद्वेग-कलना ।
इमे भावा युग्मे युगपद् उदितास् तत्-क्रम-वशाद्
अहो दूर-स्थित्योर् अपि दयितयोर् एक-रुचिता ॥१॥ [शिखरिणी]
आदर्शाव् इव तौ स्वच्छौ सदाभिमुखतां गतौ ।
राधा-माधवयोर् भावौ मिथो भावान् उपेयतुः ॥२॥ [अनुष्टुभ्]
भूयो भूयो दृश्यते यर्हि मूर्च्छा
राधायां वा श्रीहरौ वा रहस् तु ।
अन्योऽन्यस्य स्फूर्तिर् एवाप्ति-तुल्या
कल्याणाय प्रायशः कल्पते स्म ॥३॥ [शालिनी]</p></blockquote>
<p>[४] तद् एवं ताभिस् तस्यातिदुर्लभस्य स्पृहातिशय-वाहितया नातिहितायां शरद्य् अतिवाहितायां मार्गशीर्षस् तु तासां पतिं-मन्य-गृह-गमनाय मार्ग-शीर्षताम् अवाप।</p>
<p>[५] यत्र च कन्यानां मातर-पितरेषु तद्-दानाय पूर्वम् एव स्वयम् अनभिरुचिती-कृत-मुरजिद्-इतरेषु, स्वप्न-दोषाद् एवान्यत्रावगत-तद्-वितरेषु, तत एव दुःखिततयानभिनन्दित-तत्-सम्बन्धि-निकरेषु, सम्प्रति तासाम् अतिदुःख-शुष्कता-दृष्ट्या भीति-परेषु, तत एव तत्-प्रस्थापनायां स्थगितान्तरेषु लोक-धर्म-विगान-लब्ध-दरेषु च, घूर्णित-चित्ता पूर्णिमा तद् इदं निर्दिदेश—</p>
<p>[६] भवन्तस् तावत् तटस्थी-भवन्तस् तिष्ठन्तु, वयम् एवामूर् अनुनीय तत्-तद्-गृहम् उपनीय तत्-तत्-प्रक्रियां क्रिया-विषयी-करिष्यामः इति ।</p>
<p>[७] अथ जन्यं-मन्यांस् तेषाम् अनादरम् अवधाय मन्युं मन्यमानान् स्वयम् एव सा देवतादि-मान्या साम्ना सम्मान्य यथा स्व-मनीषितम् एवाङ्गीकारयाञ् चकार ।</p>
<p>[८] कन्यास् तु ता धन्या वरं-मन्यालयान्तः-प्रयाणं तत्र च लब्ध-तद्-अञ्चल-न्यास-निजाञ्चलताद्य्-अन्यायम् असम्मन्यमाना बभूवुः ।</p>
<p>[९] अथ ताः सा शपथ-प्रथनया तद्-आलयेष्व् असम्भवम् अपीष्ट-लम्भनम् अनिष्ट-विप्रलम्भनं च विश्रम्भविषयं विधाय दुःसह-नानाध्यवसायाद् विष्कम्भ्य गमन-कर्मणि लम्भ्यमानाः पथि तु स्वमायया गोपयन्ती तत्र तत्-सदृग्-अन्याश् चारोपयन्ती तत् तन् निर्वाहयामास । पश्चाद् एव च तास् तत्र वासयामास । तास् तु तत्र च परम-त्रस्ता बभूवुः, यतः—</p>
<blockquote>
<p>यासां देहोऽप्य् एष बन्दी-गृहाभः
कृष्णालाभाद् गोपिकानां बभूव ।
तासां गेहं पैतृकं शर्मणे किं
यद्य् एवं धिक् श्वाशुरं वह्निर् एव ॥४॥ [शालिनी]
अप्य् अनुकूलं यासां प्रतिकूलं स्याद् विदूरगे कृष्णे ।
तासां प्रतिकूलं तु स्फुटम् एवासीत् कुकूल-तल्पाभम् ॥५॥ [गीति]</p></blockquote>
<p>[१०] तथापि पौर्णमासी तास् तत्-तद्-गेह-मध्यम् अध्यासीना विधाय यदा चलितुम् उद्यतासीत् तदामूः पुनर् विच-प्रचाम् आप्ता निश्च-प्रचा-कृते तद् इदम् आदिष्टवती, यदा भवतीभिः स्व-मर्यादा-लोपस् तर्क्यते, तदा प्रपलाय्य स्थीयताम् । समाधानं पुनः कयाचिद् विद्ययास्माभिर् एव विधातव्यम्, सहसा पलायन-धाम च तत्र तत्र विधातव्यम् इति ।</p>
<p>[११] तद् एवं राज-कारागृहाद् वैरि-कारागृह इव पितृ-गृहात् तत्र गत्वा वसन्तीषु,</p>
<blockquote>
<p>यावान् अजनि निरोधस् तावत्य् उत्कापि संववृधे ।
कृष्ण-प्रेमवतीषु श्वासानिल-लीनतां याता ॥६॥ [उपगीति]
यद्यपि मनसि समिद्धा हरि-परिरिप्सा तथापि ताभिः सा ।
आव्रियते स्म विचारैस् ततिर् इव वह्नेः सद्-इन्धन-प्रकरैः ॥७॥ [गीति]</p></blockquote>
<p>[१२] तच् च श्री-राधा-प्रधानतया वर्ण्यते, यथा—</p>
<blockquote>
<p>पीयूष-च्छवि-धारि-हारि-किरणः सर्वत्र शश्वज्-जडी-
भाव-प्राप्ति-गुणः सदार्द्र-हृदयः सद्-भ्रू-चकोरी-गतिः ।
सोऽयं हन्त मया कथं हरिर् अहो तत्-प्राणया त्यज्यतां
धर्मो गच्छति किन्त्व् अधर्म-पदवीं रुद्ध्वा च मान-क्षयाम् ॥८॥
[शार्दूलविक्रीडित]</p></blockquote>
<p>[१३] श्री-कृष्णस्य च भावना, यथा—</p>
<blockquote>
<p>मद्-एक-चेतो मत्-प्राणा राधान्य-वशतां गता ।
यां स्मरन् मम हा चेतश् चेतनाम् आवरिष्यति ॥९॥ [अनुष्टुभ्]</p></blockquote>
<p>ततश् च—</p>
<blockquote>
<p>राधां तथा स्मरन् कृष्णः स्निग्धं रागि विलोचनम् ।
कियन्त्य् अहानि मार्ष्टि स्म हन्त हारिद्र-वाससा ॥१०॥ [अनुष्टुभ्]</p></blockquote>
<p>[१४] मिलनायाति-वैयग्र्यं च—</p>
<blockquote>
<p>धर्मातिक्रमि चित्तं कथम् अधिमित्रं च तत् प्रकाशते? ।
इति हरिर् उपचित-युक्तिर् युयोज दूत्याय केवलां दृष्टिम् ॥११॥ [गीति]</p></blockquote>
<p>[१५] इदम् एव वक्ष्यते ताभिः—</p>
<blockquote>
<p>शरद्-उदाशये साधु-जात-सत्-
सरसिजोदर-श्री-मुषा दृशा ।
सुरत-नाथ तेऽशुल्क-दासिका
वरद निघ्नतो नेह किं वधः? ॥ [भा।पु। १०.३१.२] इति ।</p></blockquote>
<p>यतः—</p>
<blockquote>
<p>कृष्णस्यान्यत्र दृक्-प्रान्तः सद्भिः शास्त्र-फलं स्मृतम् ।
हन्त तासु पुनः सोऽयम् एभिः शस्त्र-फलं मतम् ॥१२॥ [अनुष्टुभ्]</p></blockquote>
<p>ततश् च—</p>
<blockquote>
<p>रात्रिन्दिवं वसति चेतसि हन्त भाव-
ज्वाला हरेर् उत तदीय-रमा-गणानाम् ।
सन्ध्या-द्वये व्यतिविलोक-सुखाज्य-सिक्ता
साग्नि-द्विजालय इवाग्निततिः समिद्धा ॥१३॥ [वसन्ततिलका]</p></blockquote>
<p>तत्र च—</p>
<blockquote>
<p>गोष्ठाद् वनं प्रविशतो वनतश् च गोष्ठं
लोकेन लोकन-कृते सह माधवेन्दोः ।
सम्भूय सङ्गतवतीषु च तत्-प्रियासु
राधा जयत्य् उडुषु पौर्णिम-राधिकेव ॥१४॥ [वसन्ततिलका]</p></blockquote>
<p>[१६] तत्र च प्रगेतन-वन-प्रस्थाने—</p>
<blockquote>
<p>मिथ्याहासान् अकुरुत हरिः स्पृष्ट-पार्श्वस्थ-हस्तं
वीक्षां वक्र-प्रणय-वलिताम् अर्धम् अर्धं वितेने ।
आश्लेषाद्यं विहरण-गणं मित्र-वर्गेषु चक्रे
दूरे गत्वाप्य् अहह मुरली-संविदः संव्यधत्त ॥१५॥ [मन्दाक्रान्ता]</p></blockquote>
<p>[१७] इदम् एव च ताभिर् वक्ष्यते,</p>
<blockquote>
<p>प्रहसितं प्रिय प्रेम-वीक्षितं
विहरणं च ते ध्यान-मङ्गलम् ।
रहसि संविदो या हृदि-स्पृशः
कुहक नो मनः क्षोभयन्ति हि ॥ [भा।पु। १०.३१.१०] इति ।</p></blockquote>
<p>[१८] अथ सायन्तनागमने तु—</p>
<blockquote>
<p>यदा वा गोष्ठं सम्प्रविशति तदा च भ्रमरकैर्
वृतं वक्त्राम्भोजं धन-खुर-परागैर् वलयितम् ।
अमूषां नेत्रालिष्व् अभिमुखतया दर्शयति तन्-
मिलत्-पाशं यन्त्रं मदन-रचितं बन्धुम् इव तान् ॥१६॥ [शिखरिणी]</p></blockquote>
<p>[१९] एवम् एव च ताभिर् वक्ष्यते—</p>
<blockquote>
<p>दिन-परिक्षये नील-कुन्तलैर्
वन-रुहाननं बिभ्रद् आवृतम् ।
धन-रजस्वलं दर्शयन् मुहुर्
मनसि नः स्मरं वीर यच्छसि ॥ [भा।पु। १०.३१.१२] इति ।</p></blockquote>
<p>[२०] एवम् अहरहर् अपि परस्परं स्पर्धयेव वर्धमानतया तासाम् उत्कलिकाः कलित-मधु-माधवाधिकला-व्याकुलताकुलतां कलयामासुः ।</p>
<p>[२१] यथा वर्णितं प्रलम्ब-वध-वासर-सम्बन्धि-सन्ध्याम् अनुसन्धाय,</p>
<blockquote>
<p>गोपीनां परमानन्द आसीद् गोविन्द-दर्शने ।
क्षणं युग-शतम् इव यासां येन विनाभवत् ॥ [भा।पु। १०.१९.१६] इति ।</p></blockquote>
<p>[२२] अस्य चाभिधेयम् इदम्,</p>
<blockquote>
<p>तासां कृष्णावलोके प्रमद-समुदितिर् न स्वरूपेण वक्तुं
शक्या किन्तु स्व-कार्य-स्फुरण-पदतया किञ्चिद् उद्देशम् आप्ता ।
तद्-विश्लेषे यथासां युग-शतक-दशां याति कालः कलाख्यस्
तद्वत् तस्यानुषङ्गे युग-शतम् अपि तद् भाति शश्वत् कलाभम् ॥१७॥ [स्रग्धरा]
कलापि यदि विश्लेषे युगानां शततां गता ।
रात्रिन्दिवीय-सङ्ख्यायां तदा शङ्कामहे वयम् ॥१८॥ [अनुष्टुभ्]</p></blockquote>
<p>[२३] एवं सायम्-प्रातिकावलोकन-वलतः कथम् अपि निदाघेऽपि क्षपिते मयूरान् मदयित्नूनां गदयित्नूनां च स्तनयित्नूनां समागमः संवृत्तः । यथा—</p>
<blockquote>
<p>अकुण्ठाम् उत्कण्ठां निरवधि वितर्क्यालि-विततिर्
यदा तासाम् अग्रे हरि-परिचितं वृत्तम् अरुणत् ।
तदा वर्षा जातास् तडिद्-अनुगताम्भोद-वलिताः
प्रतीपाभाः कृष्ण-स्फुरणम् अधिकं हा विदधिरे ॥१९॥ [शिखरिणी]
नूनं निदाघेन विभूय जज्ञे
सन्तप्तिर् आसां हरि-रागिनीनाम् ।
वर्षासु शाम्येद् इति सङ्गिनीनां
निर्णीतिर् आसीद् विपरीत-रीतिः ॥२०॥ [इन्द्रवज्रा]
वर्षा द्वितीया दधिरेऽक्षि-नीरैर्
अन्तः स्फुरत्-कृष्ण-घनाभिर् आभिः ।
इत्थं निनिन्दुः किल ते रुवन्तः
स्वाजीव्य-वर्षानुगताः प्लवाद्याः ॥२१॥ [इन्द्रवज्रा]
कलापाम् आसुर् एतासु कलापाश् च कलापिनां ।
स्मरार्ध-चन्द्र-बाणाभा यत्रैके भान्ति चोन्मुखाः ॥२२॥ [अनुष्टुभ्]
वर्षाः शीतलताकरैर् निज-गुणैर् आसां मनः-शान्तताम्
आनेतुं किल यद् यद् अत्र विदधुः सर्वं च तत् प्रत्युत ।
द्वेषं ता बत मेनिरे यद् अनु च प्राणालिभिः शङ्कितं
हन्त द्विष्ट-सुहृद्-दशेयम् उदिता हा हा विधेः का गतिः? ॥२३॥ [शार्दूल]</p></blockquote>
<p>[२४] तत्र च गृह-निगृहीतानां तासां मनः-कथा, यथा—</p>
<blockquote>
<p>खर्जरादि-फलैः सुकन्द-वलितैर् मित्रैः समं प्रावृषि
प्राञ्चद्-वृष्टिज-वारि-वारिणि तरु-क्रोडेऽशन-क्रीडनम् ।
नीर-प्रान्त-शिलासु तासु दधि-युग्-भिप्सादि सम्भोजनं
दूराद् धेन्व्-अनुहूतिर् अप्य् अघजिता नश् चित्तम् उल्लुञ्चति ॥२४॥ [शार्दूल]</p></blockquote>
<p>यत्र च,</p>
<blockquote>
<p>घनागम-घनागमे विरमिताजितोन्मीलने
समस्त-जन-शर्मदाः सपदि खञ्जरीटेक्षणाः ।
अमूः शुचि-रुचि-श्रिया स्व-हृदि कृष्ण-भावं गता
हरि-व्रज-नव-प्रियास् तमसि लीनताम् आगताः ॥२५॥ [पृथ्वी]</p></blockquote>
<p>[२५] अत्र तासां त्रास-वचनम्—</p>
<blockquote>
<p>इरम्मद-रदास् तेऽमी नीरदा अपि सर्वदा ।
चर्वन्ति क्षौणि-पृष्ठ-स्थान् गर्जन्ति किल गर्वतः ॥२६॥ [उद्गीति]</p></blockquote>
<p>[२६] अहो, चित्रीयते सेयं प्रेम-गति-वैचित्री यतस् तादृशि च तद्-वृत्ते कदाचिद् आनुकूल्य-स्पृशीव श्री-राधा-स्तुतीनाम् आधारता दृश्यते । [२७] यथा तस्यास् तत् पश्यन्त्या भावनेयम्—</p>
<blockquote>
<p>अयि तडित् त्वम् असौ क्व नु किं तपः
कियद् अहो कृतवत्य् असि तद् वद ।
यद् इमम् अम्बु-धरं हरि-वक्षसस्
तुलितम् आलि गता रमसे सदा ॥२७॥ [द्रुतविलम्बिता]</p></blockquote>
<p>[२८] यत्र च प्रमादतः सा किञ्चन प्रोच्यापि सख्याम् अपि सङ्कोचाद् अन्यथा प्रखापयामास—</p>
<blockquote>
<p>अहह पश्यत- कृष्ण-घनाघनं
प्रसजती चपला खलु खेलति ।
स्मरसि किं नु हरेः स्मर-कौतुकं?
नहि नहीदम् ऋतोर् गुण-वर्णनम्! ॥ २८ इति । [द्रुतविलम्बित?]</p></blockquote>
<p>कदाचिच् च—</p>
<blockquote>
<p>मेघागम-समयेऽस्मिन्न् अधिगत-हरिता दृशां सम्पत् ।
हरये स्पृहयसि राधे नहि नहि शाद्वल-विभूतये द्विषति ॥२९ इति । [उद्गीति]</p></blockquote>
<p>[२९] अथ श्री-कृष्णस्य दिग्-दर्शनं, यथा—</p>
<blockquote>
<p>शिखण्डिनां या कल-नृत्य-माधुरी
शिखण्ड-चूडस्य सदातिशर्मदा ।
न सानुसन्धानम् इता तद् अस्तु यन्
मूर्ध्नः शिखण्डं च जगाम विस्मृतिम् ॥३०॥ [उपजाति १२]</p></blockquote>
<p>[३०] तद् एवं सुष्ठु चापष्ठुताम् अनुष्ठाय गतायां प्रावृषि शरद् अपि, यथा—</p>
<blockquote>
<p>आगमिष्यति शरद् भुवि द्यवि
स्वच्छतां विदधतीति चिन्तितम् ।
हन्त ताभिर् उदये तदीयके
स्वं दधे द्वि-गुण-भावनाविलम् ॥३१॥ [रथोद्धता]
स-तडिद्-वारिद-वृन्दं निरीक्ष्य पूर्वं यद् एव या तप्ता ।
तद् अपश्यन्त्य् अपि सेयं सम्प्रति राधा भृशं दूना ॥३२॥ [आर्या]</p></blockquote>
<p>[३१] तत्र च राधा-कृष्णयोर् नख-लिपि-वलयित-किसलय-दल-द्वय-गतं पद्य-द्वयं वायुना परस्परं नीतम् । तद्, यथा—</p>
<blockquote>
<p>तडितः पुण्य-शालिन्यः सदा या घन-जीवनाः ।
तेन सार्धम् अदृश्यन्त, नादृश्यन्त च तं विना ॥३३॥ [अनुष्टुभ्]
आवृतिम् अजहाद् इन्दुर् विलसति हंसश् च नील-कञ्जं च ।
वृन्दावनम् अनु हा धिग् दैवं तत् तन् न दृश्यते तस्याः ॥३४इति॥ [गीति]
राधा-कृष्णाव् इत्थम् अन्योऽन्यम् आप्तं
दैवात् पत्रं शश्वद् आश्लिष्य साश्रु ।
अन्तः-शून्य-स्वर्ण-बिम्बान्तर् उप्तं
मध्ये हारं नायकं निर्मिमाते ॥३५॥ [शालिनी]</p></blockquote>
<p>[३२] अत्र सखीनाम् अपि स्विन्नता, यथा—</p>
<blockquote>
<p>जलं कुमुदम् अम्बुजं विधु-रुचिश् च यस्यां शरद्य्
अहो विकसद्-आत्मताम् अगमद् आशु तस्याम् अपि ।
मनो नयनम् आननं दशन-कान्तिर् आसां पुनः
सदा मलिनताम् अगाद् इति किम् आलिभिः सह्यताम्? ॥३६॥ [पृथ्वी]</p></blockquote>
<p>[३३] अत्र च वर्णितं लब्ध-वर्णैर् अपि,</p>
<blockquote>
<p>आश्लिष्य सम-शीतोष्णं प्रसून-वन-मारुतम् ।
जनास् तापं जुहुर् गोप्यो न कृष्ण-हृत-चेतसः ॥ [भा।पु। १०.२०.४५]</p></blockquote>
<p>यतः—</p>
<blockquote>
<p>सौन्दर्यं तन्-नीलिमासौ द्युतिः सा
लावण्यं तत् ते च लीला-विलासाः ।
पीयूष-श्रीण्य् अङ्ग-सङ्गे प्रियाणां
विश्लेषे तान्य् एव हालाहलानि ॥३७॥ [शालिनी]</p></blockquote>
<p>ततश् च—</p>
<blockquote>
<p>हरेर् गन्धवहान् सर्वे जगत्-प्राणतया विदुः ।
तद्-वियोगेन तु क्षामा रामास् तान् आशुगाख्यया ॥३८॥ [अनुष्टुभ्]</p></blockquote>
<p>[३४] तद् एवं यद्यप्य् उत्कण्ठायाः परम-काष्ठा जाता, तथापि काचिद् अपि काञ्चित् प्रति न प्रकाशयामास । अधर्मेणापि तं भजानि, इति यथा तास् तथा कृष्णोऽपि तत्र ता निर्विद्या निर्विद्य खिद्यते स्म ।</p>
<p>[३५] कृष्णस् तूपयान्तरम् अपश्यन् नेत्र-विक्षेप-वेत्र-विक्षेप-वित्रस्तानाम् अपि तासां वश्यताम् अयातानाम् आवश्यक-तद्-भावनाय वंशी-शंसन-विशेषम् अभ्यस्यति स्म । [३६] यथैव वक्ष्यते तत्र तत्र तद् एवालक्ष्य ताभिः वेणु-वाद्य उरुधा निज-शिक्षाः इति । [भा।पु। १०.३५.१४]</p>
<p>[३७] अथ प्रथमतस् तन्-मना निजाग्र-जन्मना युगली-भूय मुरली-कलीम् आवर्तयति स्म । [३८] तत्र तु यदा समुद्दीपित-भावान्तरे वनान्तरे गो-चारणे सर्व-मनसोऽप्य् अगोचरान् सहचरान् विस्मापयन्न् अतिकान्त-गुण-व्रजेन निजाग्रजेन सह स्वयम् अहरहः सहर्ष उत्कर्षं प्रवीणयन् वेणु-शिक्षाम् ईक्षयाम् आस,॥ [३९] तदा तासां तद्-रूप-स्फूर्तिर् अतीव पूर्तिम् आयाता ।</p>
<p>[४०] सा च यथावद् एव, यतस् तस्य भाव-वैभवस्य स्वभाव एवायम्, यद् दूरतश् च स्व-विषयं विषयीकरोति । तथा हि—</p>
<blockquote>
<p>अनुमान-गता तासाम् अर्थापत्तिः प्रतीयते ।
यतः कृष्णस्य दयितास् ता एव न्याय-पण्डिताः ॥३९॥ [अनुष्टुभ्]</p></blockquote>
<p>[४१] तत्र याः पुनर् अतीव स्निग्धता-दिग्ध-हृदयास् तद् दुःखतः शुष्कताम् अवापुर् न तु पुनः स्वक-दुःखं पुष्कलं मेनिरे ।</p>
<p>[४२] यथा राधाया विशाखा ललिता पर्यायानुराधा च, चन्द्रावल्याः शैव्या पद्मा चेत्य्-आदयः । तासु तु ताः स्व-मात्र-निष्ठतां निष्टङ्क्य स्वयम् एव स-सौहार्दं निज-हार्दम् आवेदयाञ्चक्रुः । तथापि तत्र प्रथमं राम-सहितता-पिहितम् एव तं लुप्त-वर्ण-पदं वर्णयामासुः ।</p>
<p>[४३] तत्र गीतं, यथा—</p>
<blockquote>
<p>रामो रामानुज इति युगलम् ।
कृत-नट-वेषतया पटु राजति गायति सखि-गण-युगलम् । [ध्रुव]
सरस-रसालज-पल्लव-तल्लज-पल्लवितामल-शीर्षम् ।
नव-यौवन-वन-बीजाङ्कुरम् इव धावयद्-अतनु-चिकीर्षम् ॥ब्॥
वाञ्छित-पिञ्छावलि-परिलाञ्छित-मणि-निचयाञ्चित-केशम् ।
दधद् इव हरि-धनुर्-अनुगत-तारा-वलि-वलिताम्बुद-लेशम् ॥च्॥
वलयित-नव-दलद्-उत्पल-कर्णिक-कर्ण-युगाद्भुत-शोभम् ।
लतिका कासाव् इति विस्मयकृति मधुकृति विनिहित-लोभम् ॥द्॥
हस्त-कमलम् अभि कमल-विघूर्णन-रमण-कला-रमणीयम् ।
मधुप-गणं प्रति मधु-कण-वर्षणम् अकृत यतः कमनीयम् ॥ए॥
मालामाला-परिमल-बलि-बलि-वपुर् अलि-वलित-सदेशम् ।
अलि-झङ्कृति-नुति-कोलाहल-वह-बहुल-कुतूहल-वेशम् ॥फ़्॥
सितम् असितं वपुर् असितं पीतं वसनं यस्य च गीतम् ।
तद् इदं यदि गोकुलम् अनु गोकुलम् अयति तदाघम् अतीतम् ॥ग्॥४०॥ इति ।</p></blockquote>
<p>[४४] अपि तु तस्य गोकुल-सदेश-प्रदेश-प्रवेश एव सर्वेषाम् अभिनिवेश-हेतुः, यतः—</p>
<blockquote>
<p>चक्षुर्-भाजां फलम् इदम् अहो यद् व्रजस्य प्रवेशे
गोभिः साकं सखि-वलयितं दृश्यते भ्रातृ-युग्मम् ।
युग्मे तस्मिन् लघुर् इह मुखाम्भोजम् अस्मिन् मुरल्या
दीप्तिः किञ्चिन् निगमन-कलाशालि नेत्रं च तत्र ॥४१॥ [मन्दाक्रान्ता]</p></blockquote>
<p>[४५] अत्र चैव ध्वनितम्—</p>
<blockquote>
<p>धामागतस्य समये सखि-धेनु-सङ्गि
सङ्गायतो विहरतो हरतश् च तस्य ।
किञ्चिद् विमृग्यद् इव चञ्चलताञ्चि-तारं
हाराणि-नेत्रम् अनु विध्यति मानसं नः ॥४२॥ [वसन्ततिलका]</p></blockquote>
<p>तस्मात्—</p>
<blockquote>
<p>सा किल कुलजा कुलजा नयने तस्याः परं नयने ।
वेणु-विनोदी मदनः स भवति यस्याः स्वयं मदनः ॥४३॥ [उपगीति]</p></blockquote>
<p>[४६] तद् एवम् अघदमनेन तासां क्रम-परम्परातः परस्परं स्व-विषयाभिलाष-व्यञ्जना-सञ्जनं किञ्चिल् लज्जा-पर्ययम् आचर्य तादृश-रम्य-स्व-विद्या-बल-तारतम्य-विदुरतया विदूरतोऽपि तम् अवधार्य पर-परतः परार्ध्यं समर्ध्यमानां पुनर् वेणु-शिक्षां विलक्षणी-कुर्वता सङ्कर्षणः केवलं लक्ष्याय कल्पयाञ्चक्रे । यत्र हि सर्वम् एव युगपन् मुग्धता-दिग्धं बभूव ।</p>
<p>[४७] यत्र श्री-व्रज-देवीभिर् अपि निज-भाव-व्यक्तिं शङ्कमानाभिः सङ्कर्षणं लक्ष्यं विधाय तद् वर्णयामासे, यथा—</p>
<blockquote>
<p>वेणोः शिक्षाम् अथ रचयतोर् धेनु-रक्षादि-लक्ष्यान्
नानारण्यं प्रति विहरतोर् बिभ्रतोर् यष्टि-रज्जू ।
स्तम्भं लोले चलनम् अचले कुर्वतोर् अत्यपूर्वं
भ्रात्रोर् आसीद् बत तनु-भृतां धर्मतो वैपरीत्यम् ॥४४॥ [मन्दाक्रान्ता]</p></blockquote>
<p>[४८] अत्र चैवं ध्वनितम्—</p>
<blockquote>
<p>नूनम् एवं विदधतोः सर्वेषां धर्म-पर्ययम् ।
कृष्णोऽमूलम् असौ चास्मद्-धर्मम् उन्मूलयिष्यति ॥४५॥ [अनुष्टुभ्]</p></blockquote>
<p>[४९] तद् एवं भ्रातृभ्यां सङ्गाने युगपद् एव सर्वेषां मोहनम् ऊहमानेनानुजेन विचारितम्—[५०] हन्त तासाम् एव मोहनाकर्षणे सुष्ठु ममाभीष्टे, तत्रापि राधाभिधायाः । तस्मात् पृथग् भवन् पृथग् एव यथा जीवानां जातिर् यथा-युक्तं तयोर् द्वयम् एकं वा वहति, क्रमशो व्यक्तिर् अपि, तथा शिक्षार्थं प्रयतिष्ये । तच् च तत्-तन्-मात्रातिशयिताभीप्सित-स्वरादि-मर्म-समुद्भावनया सम्भविष्यति इति ।</p>
<p>[५१] तद् एवं विचारयता तेन परीक्षा-पर्यालोचनार्थम् उत्तरम् उत्तरां वश्यताम् अतीततराण्य् अवराणि सत्त्वानि क्रमशः स्व-वशताम् आनीतानि, तथापि तत्-प्रेयसीभिश् चित्त-क्षोभ-मात्रं तु लेभ एव ।</p>
<p>[५२] तत्र यथा प्रथमतो गाः प्रति तद्-गानम् अवकर्णितम्, तथा वर्णितम्, यथा—</p>
<blockquote>
<p>हरेर् वक्त्रं वेणु-ध्वनि-मिषतया वर्षति सुधां
पिबत्य् एतां गव्या यद् अनु रसना-कर्ण-युगलम् ।
अहासीत् प्रस्तब्धा निज-विषयम् अन्या तु रसना
किम् एतत् किं नैतद् भवति किम् इवैतत् किम् इति वा ॥४६॥ [शिखरिणी]</p></blockquote>
<p>[५३] अत्रापि ध्वनितम् इदम्—</p>
<blockquote>
<p>गवाम् अस्माकं च श्रवणम् अनु वेणोः समदशा
यदप्य् एषा जाता तदपि किल भेदो विलसति ।
अमूस् तद्-वक्तेन्दुं सपदि कलयन्ति प्रतिपदं
वयं नैतद् विद्मः क्व भवति युगे तस्य कलनम् ॥४७॥ [शिखरिणी]</p></blockquote>
<p>[५४] अथापरे-द्युश् चापरां शिक्षाम् अधिकृत्य वन्यान्य् अपि सत्त्वानि समाहृत्य मोहितानि, यथा—</p>
<blockquote>
<p>वंशः सोऽयं तु वीतंसः कंस-शत्रोर् इतीयते ।
तेन शंसनतो यान्ति विध्वंसं मृग-पक्षिणः ॥४८॥ [अनुष्टुभ्]</p></blockquote>
<p>[५५] तद् अपि ताभिर् उद्भावितम्, यथा—</p>
<blockquote>
<p>वृन्दारण्यं प्रथयति भुवः कीर्तिम् अत्र स्वयं हि
श्रीमान् कृष्णो विहरति पदाम्भोज-लक्ष्मीं वितन्वन् ।
वेणोर् वाद्ये नटन-घटनं बर्हिणः सभ्य-भावं
वन्याः सर्वे ययुर् इति सदा रङ्गतां यज् जगाम ॥४९॥ [मन्दाक्रान्ता]</p></blockquote>
<p>[५६] अत्र चेदं ध्वनितम्—</p>
<blockquote>
<p>वृन्दारण्यस्य पुण्यं व्रजितुम् इह न नः शक्तिर् अस्तीति चास्तां
यद् बर्ह्याद्याश् च भान्ति प्रतिपद-सुकृत-प्रोदयाद् अस्मद्-अर्ह्याः ।
गृह्याणां गृह्यकाः स्मः स्फुटम् इह तद् अलं गृह्यकेभ्यश् च गर्ह्यास्
ते तस्य स्वैरम् ईक्षां विदधति न तद्-आभासम् अण्व् अप्य् अयाम ॥५०॥
[स्रग्धरा]</p></blockquote>
<p>[५७] अथ दिनान्तरेऽपि तेभ्यो विच्छिद्य हरिण्यस् तथा कृताः । तच् च पूर्ववत् ताभिर् वर्णितम्—</p>
<blockquote>
<p>आश्चर्यं सखि कृष्णसार-दयिता-वृन्दं मिलद्-भर्तृकं
जात्या मूढम् अपि व्यतीत्य भवतीर् अप्य् एवम् ईहां दधे ।
श्रुत्वा वेणु-कलं हरिं प्रति गतिस् तद्-रूपतश् चित्रता
तस्याप्य् अर्चनम् उल्लसत्-प्रणयतस् तत्रापि नेत्राञ्चलैः ॥५१॥ [शार्दूल]</p></blockquote>
<p>[५८] ध्वनितम् अपीदम्—</p>
<blockquote>
<p>वयं जात्या नार्यः पुरु-गुणवताम् आदृततमास्
तथा भर्तारस् तत्-प्रणय-नय-सिद्ध-व्रज-भुवः ।
हरिण्यो नेदृश्यस् तदपि पतिभिस् तं ययुर् अहो
धिग् अस्मान् दुष्पुण्या दधिम नहि तासाम् अपि तुलाम् ॥५२॥ [शिखरिणी]</p></blockquote>
<p>[५९] दिनान्तरे तु विशिष्य विहङ्गमास् तथा-भावं गमिताः, तत्र च ताभिर् अभिहितं,</p>
<blockquote>
<p>अस्मिन् वने तु विहगा मुनयः प्रदिष्टाः
कृष्णस् तु तद्-गुरुर् इति प्रततं प्रतीमः ।
नैवान्यथा तद् अमुना किमपि प्रगीतं
मौन-व्रतेन शृणुयुः परितो निविष्टाः ॥५३॥ [वसन्ततिलका]</p></blockquote>
<p>[६०] अत्र तु स-निर्वेदं ध्वनितम्—</p>
<blockquote>
<p>यस्माद् असौ मुनिस् ते च मुनयः सर्वतः स्थिताः ।
तस्मात् काञ्चित् स्पृहाम् अत्र नाञ्चितां कर्तुम् अर्हथ ॥५४॥ [अनुष्टुभ्]</p></blockquote>
<p>[६१] अथ दिनान्तरे देव्योऽपि तथा कृताः, तत्र ताभिर् वर्णनं, यथा—</p>
<blockquote>
<p>वेणूद्गान-गुणेन तस्य परितः कृष्टे विमानोत्करे
देव्यो रूप-विलास-मोहन-कलाम् आसाद्य मोहं गताः ।
यत्रेदं न विदुः किम् एतद् अभितः पूर्वं श्रुतं वीक्षितं
वेति स्रस्तम् अभूत् कचादि किम् उ वा नैवेत्य् अपि प्रायशः ॥५५॥ [शार्दूल]</p></blockquote>
<p>[६२] अत्र च ध्वनितम्—</p>
<blockquote>
<p>हन्त देव्योऽपि यत्रैताम् अवस्थाम् आपुर् अञ्जसा ।
तदीय-व्रज-भू-बाला वराक्यस् तत्र का वयम्? ॥५६॥ [अनुष्टुभ्]</p></blockquote>
<p>[६३] तद् एवं चेतनांस् तथा वितथ-चेतनान् विधायाचेतनान् अपि चेतनान् इवाचरितुम् आरभते स्म । अचल-मर्यादया पर्याप्ताः स्फुटम् अमूर् आक्रष्टुम् अचेतनताम् अतिक्रम्यापि दुःशका इति ।</p>
<p>[६४] तत्र नदी-चरितं ताभिर् एवं विचारितम्—</p>
<blockquote>
<p>द्वीपिन्यः श्रवणेन वेणु-रणितेः स्तम्भं गताः सभ्रमाः
फुल्लत्-पूरतया स्फुरद्-घन-रसा हंसादि-गीः-शिञ्जिताः ।
उन्मर्याद-दशाम् इता मुररिपुं दूरेऽभिसृत्यागता
भङ्गालोल-भुजैः सरोज-वलयस् तस्याङ्घ्रि-युग्मं दधुः ॥५७॥ [शार्दूल]</p></blockquote>
<p>[६५] अत्र चेदं ध्वनितम्—</p>
<blockquote>
<p>नद्यः सिन्धु-पति-व्रता हरि हरि प्रत्यक्त-मर्यादिकास्
तं विद्रुत्य मिलन्ति चेद् अहह का दीनास् तदानीं वयम्? ।
किन्तु स्वैरम् अमूर् उदूढ-सुकृता नास्मासु तत्-तुल्यता
स्वल्पापीति निवृत्तिर् एव सुखतो युक्ताथवा दुःखतः ॥५८॥ [शार्दूलविक्रीडितम्]</p></blockquote>
<p>[६६] दिनान्तरे चाम्भोद-वर्णनं, यथा—</p>
<blockquote>
<p>मुरारेर् अम्भोदः सुहृद् इति न वा केवल-रुचा
स्वसादृश्यात् किन्तु व्यतिकृत-हितत्वाद् अपि सदा ।
असौ मल्लारेण प्रबलयति तं वेणु-जनुषा
स चायं छायाभिः प्रशमयति तापं तद्-उपरि ॥५९॥ [शिखरिणी]</p></blockquote>
<p>[६७] अत्र च ध्वनिः—</p>
<blockquote>
<p>हंहो पश्य जडोऽपि वारिद-चयः सर्वोपरि स्थाय्य् अपि
च्छायाभिः स्वरसैश् च तं परिचरत्य् अन्तश्चर-प्रेमतः ।
कष्टं सुष्ठु वयं तद्-एक-शरण-प्राण-स्थितिं-मन्यता-
गण्यास् तस्य विना तु सेवनम् अमूर् जीवाम धिग् जीवितम् ॥६०॥ [स्रग्धरा]</p></blockquote>
<p>[६८] अहो, शिलामय्य् अपि शैलजातिः सुखम् एवं भजते, यथा—</p>
<blockquote>
<p>श्रीमान् गोवर्धनाद्रिः स्फुटम् अयम् अभितः श्री-हरेर् दास-वर्यः
कृष्णे रमेण यस्मात् तम् अनु मुरलिका-वादनायाधिरूढे ।
लब्धैर् यः सात्त्विकाभैश् चरण-सरसिज-स्पर्शजैर् अङ्कुराद्यैः
सर्वाङ्गीन-द्रवैर् अप्य् अनुग-सखि-धनं सेवते तं चिराय ॥६१॥ [स्रग्धरा]
आस्तां गोवर्धनाद्रेः पुलक-मुख-दशा श्रूयताम् अन्यद् एतत्
चित्रं चेन् न प्रतीतिर् भवति किल गिरौ दृश्यतां चापरत्र ।
यः स्निग्धत्वं समन्ताद् दधद् इह मुरली-गानतश् चिक्वणाख्याम्
आगाद् यत्रास्ति साक्षि प्रतिपदम् उदितं कृष्ण-मुख्याङ्घ्रि-चिह्नम् ॥६२॥</p></blockquote>
<p>[स्रग्धरा]</p>
<p>[६९] अत्र चेदं ध्वनितम्—</p>
<blockquote>
<p>महतां पदवीम् आप्तुं वाञ्छा यद्यपि धृष्टता
तथाप्य् अनुगतिस् तेषां भाति चेद् अस्ति दृष्टता ॥६३॥ [अनुष्टुभ्]</p></blockquote>
<p>[७०] तद् एवं तासाम् अतस्मिंस् तद्-भावनां भावयन्न् उन्माद-दशा-वशतां परिकलय्य विह्वल-हृदयः सदयतया स मधुकण्ठः क्षणं गद्गद-कण्ठः संवस्त्रित-मुखः समस्त-मन्यु-न्यस्त-निजासुखः पुरु रुरोद, अनूदितवांश् च श्री-राधा-निबद्धम् अबद्धं पद्यम् एकम्—</p>
<blockquote>
<p>वेणोः पुण्यम् अतीव हन्त यद् असाव् अस्त्री च तस्याधरं
गोपीनां स्वम् अपि ह्रियं परिहरन् शश्वत् पिबन्न् अर्दति ।
तृप्त्या छर्दि-निभाद् अमुष्य रणितान् नद्योऽपि फुल्लन्त्य् अमूर्
यद्-वंश्या नग-जातयोऽपि मधुभिर् बाष्पं मदाद् बिभ्रति ॥६४॥ [शार्दूल]</p></blockquote>
<p>[७१] ध्वनितं चेदं—</p>
<blockquote>
<p>याचेऽहं वंश-देहं न तु कुलज-वधू-देहम् आद्ये हि कृष्णस्
तृष्णग्-भावेन सज्जन् बहु-रुचि विहरन् दुर्लभः स्यात् परत्र ।
वंशी-भावे चिद्-अंश-प्रशमन-वशता-विस्मृतात्मा यदि स्यात्
तेन ज्ञायेय सेयं मम विरह-दुता दारुताम् आगतेति ॥६५॥ [स्रग्धरा]</p></blockquote>
<p>[७२] ततश् चेतसि चेदं विचारितं—</p>
<blockquote>
<p>गण्डं चुम्बसि कुण्डल-स्थम् अकरि त्वं तस्य वंसि त्वम् अप्य्
आस्यं प्रेक्षि तथाङ्गम् अङ्गम् असकृन् माले त्वम् आलिङ्गसि ।
तद् युक्तं यद् अतीत-सर्व-विधिका यूयं, वयं तु स्फुटं
हा तत्-तद्-विधि-भाग्-विचार-हतकेनाभीप्सिताद् वञ्चिताः ॥६६॥ [शार्दूल]
अहो सुमनसो मुक्ता वज्राण्य् अपि हरेर् उरः ।
न त्यजन्ति वयं तत्र का वा स्मर-वशाः स्त्रियः? ॥६७॥ [अनुष्टुभ्]
चेन् न सङ्गम् अपरस्य विधत्ते
श्याम एष न तु तर्हि दुनोमि ।
अङ्कपालयति हा गत-शङ्कः
सङ्गिनः कथम् इदं कलयामि ॥६८ इति । [स्वागता]</p></blockquote>
<p>[७३] तद् एतत्-पर्यन्तम् अन्तर-स्पर्शि-राग-परीते तस्य वेणु-गीते कोऽपि सम्भ्रमः सर्वम् एव व्रजं निघ्नं कुर्वन् विघ्नम् आचरति स्म । [७४] स तु प्रातः प्रस्तोष्यते । इत्य् अञ्जलिं बद्ध्वा पुनर् उवाच—</p>
<blockquote>
<p>अस्य त्वदीय-कान्तस्य राधे जानाति कोऽपि न ।
प्रयासाभ्यन्तर-स्थायि-त्वन्-निमित्त-प्रयासताम् ॥६९॥ [अनुष्टुभ्]</p></blockquote>
<p>[७५] तद् एवं कथायां समाप्त-प्रथायां सर्वे यथा स्व-स्वावासम् आसन्नाः ।</p>
<p>इति श्री-श्री-गोपाल-चम्पूम् अनु</p>
<p>वेणु-शिक्षा-मिष-प्रेयसी-भिक्षा नाम</p>
<p>सप्तदशं पूरणम्</p>
<blockquote>
<p>॥१७ ॥</p></blockquote>
<p>(१८)</p>
<blockquote>
<p>१४।
अथ अष्टदशं पूरणम्</p></blockquote>
<p>२०।
गोत्रभिद्-गर्व-खण्डन-</p>
<p>२१।
गोवर्धन-गोत्र-मान-वर्धनम्</p>
<blockquote>
<p>अथ प्रभाते सदसि व्रजेशितुर्
महा-प्रभावेषु विभात-पङ्क्तिषु ।
आनर्च्छ सामोदम् उदश्रु-कण्ठतां
स स्निग्धकण्ठः कथयाम्बभूव च ॥१॥ [उपजाति १२]</p></blockquote>
<p>[१] अथ तस्मिन्न् आश्विनावशेषे लब्ध-विशेषे यज्ञ-योग्य-वेशे व्रजाद् बहिः प्रदेशे सर्व एव पर्वणा सान्द्रानन्द-व्रजा इव स-प्रजाः व्रजेन्द्रादयः सम्भ्रान्ताशय-प्रायतया चरन्तः सुरेन्द्र-याग-योगम् आचरन्तः स्थानादि-सञ्चेष्क्रियमाणान् आदिशन्तः स्व-स्व-वसतिं विहाय वसतिं बहिर् वसन्ति स्म ।</p>
<p>[२] तदा च कदाचिद् एकस्यां सन्ध्यायां गोचारण-भू-भागतः समागतः सङ्कर्षण-सहचारितया लब्ध-हर्षः स-कुतुक-तृष्णः श्री-कृष्णस् तदीय-चरितम् आलोचितवान् । तत्रैव च प्रभूत-कुतुकाकुत-सम्भूततया वसति स्म ।</p>
<p>[३] तद् अपि च यद् अपि पूर्व-पूर्व-संवत्सरेषु दृष्टम् इत्य् अपूर्व-दृष्टं न भवति, तथापि सम्प्रति प्रौढताप्रकाशतः शतमन्युं प्रति मन्युं जनयन् जनकादिषु प्रणय-कोपं ज्ञापयन्न् अज्ञानत इव जिज्ञासाञ्चक्रे । यद्यपि शतपर्व-पाणिर् एवं गर्वायते, एते गोपालन-कारकाः के वराकाः? निखिल-लोक-लोकपाल-पालकस्य मम दक्ष-मुख्याः प्रजापतयः स्वीय-मन्वन्तर-पति-प्रभृतयः पृथिवी-पतयः कमलजन्म-जन्म-प्रधाना मुनीशाना यजमाना विराजन्तेतराम् इति, तथाप्य् एते मत्-पितृ-पुरः-सरास् तत्र भक्तिम् अतिरिक्तीकुर्वन्ति इति ।</p>
<p>[४] अथ स्पष्टीकृत-गौरव-सौष्ठवम् अन्तः-कष्ट-परामृष्टं पृष्टवान्—</p>
<blockquote>
<p>कथ्यतां वः पितः कोऽयं सम्भ्रमः समुपागतः? ।
यज्ञार्थो यदि देवः कः? प्रमाणं किं, फलं च किम्? ॥२॥ [अनुष्टुभ्]</p></blockquote>
<p>[५] व्रजेश्वरे तु ज्ञान-पूर्वक-प्रश्न-विज्ञानतस् तद्-अभिप्रायं प्रायः प्रतिपद्य सद्यः प्रतिवचनम् अदत्तवति, पुनर् लाल्यतोचित-बाल्यतो दीनता-धीनम् इवोवाच—</p>
<blockquote>
<p>यथा विधातुं भवतां तथा श्रोतुं च नः स्पृहा ।
उभयेषां यतस् तत्र विशेषाश्रयता-स्थितिः ॥३॥ [अनुष्टुभ्]</p></blockquote>
<p>[६] अथ, किम् अस्माभिर् व्यक्तं वक्तव्यं गोत्रभित्-सत्रं प्रति, किं वायं वत्सः प्रतिपत्स्येते इति विचिकित्सति तात-पादे तद् एव किञ्चिद् अतिरिक्तं व्यक्तम् इव कर्तुम् इच्छति स्म । [७] यथा च, तात, सर्वत्र निपुणानां वैज्ञानिकानां भवतां पुत्रा वयं न तावद् गोचारकता-मात्र-पर्यवसित-पर्यालोचनाः, किन्तु किञ्चित् किञ्चिज् ज्ञान-नीतिं धर्म-रीतिम् अपि प्रतिपद्यामहे इति व्यञ्जनया मञ्जु वदति स्म—</p>
<blockquote>
<p>सर्व-क्षेत्र-प्राज्ञ एकः परात्मा
तस्मिन् जीवाः सन्ति नैवातिभिन्नाः ।
एतद्-विज्ञाः साधवो विद्वद्-इज्यास्
तस्माद् एषां गोपनं नैव युक्तम् ॥४॥ [शालिनी]
योगिनां मतम् एतच् चेन् नीतिर् अप्य् अवधार्यताम् ।
उदासीनोऽरिवद् वर्ज्यः सुहृद् आत्मैव सम्मतः ॥५॥
यद्य् एष पन्था धर्मस्य सोऽपि नास्त्य् अविचारतः ।
तत्र यद् विदुषः सिद्धिर् भवेन् नाविदुषः क्वचित् ॥६॥
धर्मो वैदिक एवेष्टौ लौकिकः क्वापि दृश्यते ।
भवद्भिः कस् तयोर् एष विशेषत्वेन सम्मतः? ॥७॥ [अनुष्टुभ्]</p></blockquote>
<p>[८] तद् एवं स्व-सुतस्य सुपर्व-पति-मान-चर्वणायाविर्भवन्तं सर्व-मत-ज्ञता-गर्वम् अखर्वम् आलोचयन्न्, अपूर्वतया भावनां कुर्वाणस् तेन च निज-पक्षस्यापेक्षणीयतां लक्षयन्न्, इदं व्रज-पतिर् उपक्षिप्तवान्—</p>
<blockquote>
<p>धर्मोऽयं लौकिकस् तात यद्यपि स्याद् अथाप्य् असौ ।
युक्तत्वाद् अपि चाम्नायाद् आम्नायज इवेष्यते ॥८॥
य इन्द्रो देवतात्र स्यात् पर्जन्यः स तु सर्ववित् ।
तस्यार्चनं कुलायातम् अस्माकं केतनं मतम् ॥९॥ [अनुष्टुभ्]</p></blockquote>
<p>[९] कृष्णस् तद् एतत् कर्म कर्म-प्रधानतया वर्ण्यमानं तद् उत्तरम् आकर्ण्य वासव-ह्रास-वासनया कर्म-काण्ड-पण्डितं-मन्यानां मतम् अनुसृत्य देवता-खण्डनम् आह—</p>
<blockquote>
<p>स्वतः कर्म-वशाद् एवादातुं कर्मानुसारिणः ।
ईशश् चेद् अस्ति कर्मानुगाम्य् असौ का नु देवता ॥१०॥
सर्वं तद् भस्मनि हुतं पर-तन्त्रे यद् अर्पणम् ।
गार्हपत्ये हुतं तत् तु यद् आत्मात्मीय-पोषणम् ॥११॥
तस्माद् आभीर-वैश्यत्वाद् अघ्न्यासेवा तु नः कृतिः ।
देवता यदि मन्येत मन्तव्या सा तद्-आश्रया ॥१२॥ [अनुष्टुभ्]</p></blockquote>
<p>[१०] अथ शतमन्योर् अपि पर्जन्यतया तद्-आश्रयत्वम् आशङ्क्य साङ्ख्य-सङ्ख्यावतां मतात् प्रत्याचचक्षे—</p>
<blockquote>
<p>रजो-भूर् यवसाद्य्-अर्थस् तस्मान् नेन्द्रो गवाश्रयः ।
किन्तु गोवर्धनाख्यान-क्षौणी-भृद् यः स एव सः ॥१३॥
निजाजीव्यतया गावः कुलागत्या च भू-सुराः ।
आश्रयत्वे समक्षत्वं यान्त्य् एते न दिवौकसः ॥१४॥ [अनुष्टुभ्]</p></blockquote>
<p>[११] तत्र मतान्तरं वितण्डा-पण्डितानां मतेन खण्डयति—</p>
<blockquote>
<p>आप्तवाग् अनुमानं च प्रत्यक्षाद् एव गम्यते ।
तस्मात् प्रत्यक्षम् एव स्यात् प्रमाणं सर्व-मर्दकम् ॥१५॥
तस्माद् गवां ब्राह्मणानाम् अद्रेश् चारभ्यताम् महः ।
ऐन्द्रैर् निर्मीयतां सेयं त्रि-कर्मी हविषां कुलैः ॥१६॥
होमो यदि विधातव्यो वह्निम् उद्दिश्य हूयताम् ।
आश्रयः स हि सर्वेषां प्रत्यक्षश् चानुभूयते ॥१७॥
अथ विप्राः प्रीणनीया दत्त्वा धेनूः सदक्षिणाः ।
स्वभाव एष भवतां विधि-किङ्करता नहि ॥१८॥ [अनुष्टुभ्]
अन्नं दत्त्वा ब्राह्मणादिश्वपाकान्त्-
एभ्यः श्वभ्योऽप्य् अत्र गोभ्यस् तृणानि ।
क्षौणी-भर्त्रे दीयताम् अन्नकूटो
यस्माद् एषोऽप्य् अन्न-कूटाभिधः स्यात् ॥१९॥ [शालिनी]</p></blockquote>
<p>[१२] तद् एवं श्वपाक-श्व-पर्यन्तेभ्यः प्रदातव्यं, न तु पाकशासनायेत्य् अभिप्रेत्य सर्वान् निर्वचनेकृत्य प्रत्येकं प्रवर्तयन् प्राह—</p>
<blockquote>
<p>भुक्त्वा वस्त्रालेप-वेशान् गृहीत्वा
विप्रं वह्निं गां परिक्रामताद्रिम् ।
नात्राप्य् अङ्घ्रि-क्रामितावश्यकत्वं
स्वच्छन्दत्वाद् यानम् अप्य् अत्र दिष्टम् ॥२०॥ [शालिनी]
ये वा क्रतुभुजोऽप्य् अत्र जनास् ते स्युर् जनाव् इह ।
सुपर्वाणः सुमनसो निर्जराश् च सुरा इव ॥२१॥ [अनुष्टुभ्]</p></blockquote>
<p>किं च—</p>
<blockquote>
<p>आढ्यङ्-करणी सुभगङ्-करणी तद्वत् प्रियङ्-करणी ।
श्री-गोवर्धन-पूजा-नाम्नी विद्या परिस्फुरति ॥२२॥ [उपगीति]
गोवर्धन-गिरि-यज्ञावज्ञा तु गोत्रभित्-पूजा ।
अन्धङ्-करणी पलितङ्-करणी नग्नङ्-करण्य् अपि च ॥२३॥ [उपगीति]</p></blockquote>
<p>[१३] तद् एवम् अग्रजमुखं निरीक्ष्य मृदु हसित्वा पुनः सादरम् आह स्म—</p>
<blockquote>
<p>इत्य् एतन् मे बाल-भावेन बुद्धं
गो-विप्रादि-प्रेप्सितं मद्-धितं च ।
युष्मभ्यं चेद् रोचते तर्हि शीघ्रं
कार्यं विघ्नः स्याद् विभिन्न-प्रवेशे ॥२४॥ [शालिनी]
सर्वं यन्-मानसं वाचिकं वा
युष्मदृग्भिः साध्यते कायिकं वा ।
नित्यं तत् तद् दृश्यते मन्-निमित्तं
तस्माद् एतन् मद्-धितत्वाद् विधेयम् ॥२५॥ [शालिनी]
अनुन्मत्तः स्वतः सर्वं वेत्ति स्वीयं हितं पितः ।
नो चेद् वेत्ति न च ब्रूते ब्रूते चेद् वेत्ति निश्चितम् ॥२६॥ [अनुष्टुभ्]</p></blockquote>
<p>[१४] तद् एतद् विप्रलम्भ-लम्भनम् अप्य् अक्लिष्ट-वर्णन-विशिष्टम् आकर्ण्य तन्-मुखं च निर्वर्ण्य, तद् एव सवर्णैर् असवर्णैर् अप्य् अधि पर्वम् आगतैः सर्वकैर् निर्णिन्ये । तथा हि—</p>
<blockquote>
<p>प्रेष्ठः किञ्चिद् यद् ब्रवीति प्रतीतिं
सर्वेषां तद् याति नूनं रुचिं च ।
तच् चेद् अण्व् अप्य् अर्हितं तर्हि किं वा
वाच्यं तस्मात् तेऽप्य् अमन्यन्त तद्द् हि ॥२७॥ [शालिनी]</p></blockquote>
<p>[१५] तद् एतद् अवधार्य मधुकण्ठस् त्व् अमुक्त-कण्ठं परामृशति स्म, चेद् अप्य् अतिवेदः सुविचारता-नश्वरः सोऽयम् अनीश्वर-वादः कृत-वक्र-भाव-चक्र-शक्र-पराभव-कौतुक-तात्पर्य-मात्र-पात्रतया तेन प्रयुक्तः, किन्तु न प्रवृत्ति-विरोधि-पात्रतया; तथापि तत्र मित्रतातिचित्रतया लब्ध-निगम-विस्रब्ध-सर्व-पुरुषार्थ-सार्थ-शिरोमणि-रूप-स्वरूपेषु तेषु व्रज-भूपेषु नायुक्तः । ईश्वर-ज्ञान-गुरुभिर् अपि तद्-भावम् एव परि सर्वोपरि-पुरुता-परामर्शात् । यथोक्तम्—</p>
<blockquote>
<p>अहो भाग्यम् अहो भाग्यं नन्द-गोप-व्रजौकसाम् ।
यन्-मित्रं परमानन्दं पूर्ण-ब्रह्म सनातनम् ॥ [भा।पु। १०.१४.३२] इत्यादि ।</p></blockquote>
<p>[१६] ततः कौतुक-चारितयापि तेन यद् विचारितम् इव सम्पद्यते, तद् अपि पारमार्थ्य-वर्यतया पर्यवस्यतीत्य् एवम् अहो परम-महो-वर-कर-स्वभाव-धारः सोऽयं व्रज-धरा-पति-वंश-जन्मा शशधरः इति ।</p>
<p>[१७] अथ स्पष्टं चाचष्ट—ततस् ततः?</p>
<p>[१८] स्निग्धकण्ठ उवाच—ततश् च दीपावलीनामानम् अमावास्याम् अनु दीपावलि-बलि-कौतुकं प्रतिपद्य प्रतिपत्-प्रातस् तु विश्रम्भतः परमाश्रयताम् आश्रयमाणैर् अमीभिर् यथा तेन विहितं तथा विहितम् ।</p>
<p>[१९] तत्र च मुख्य-कल्प-कल्पनाय विचित्र-चित्र-वितान-पताकादिभिः सर्व-सुख-संवर्धनस्य श्री-गोवर्धनस्य कूट-मण्डलं मण्डयित्वा, यथाविधि निर्बन्ध-साधित-साधु-गन्ध-बन्धुर-पाद्यादि-प्राग्र्य-सामग्रीभिर् अभिसभाज्य, तम् अभि प्राज्य-चरणाचलवद् आज्य-प्राघार-निर्झराश् चित्र-वर्ण-व्यञ्जन-व्यञ्जित-धातु-रञ्जनाः, दुग्ध-तटिनी-सङ्कटिता दधि-तडाग-सङ्घटिताः सम्पन्नम् अन्न-कूटाः सङ्घट्टय्य निकटाद् उपढौकयामासिरे । येषां प्राग्-भावेनापूपिकं शाष्कुलिकम् इत्यादि भूयिष्ठ-निष्ठान-कूट-नाम्ना स्थानान्य् अपि चिरम् आम्नातानि ।</p>
<blockquote>
<p>नाना-वाद्यं लोक-कोलाहलाढ्यं
स्वर्गं बाढं व्यानशे तत्र सत्रे ।
यत् तद् देव-क्ष्मापतेर् आश्विनेयौ
निर्णिन्याते कर्ण-शूले निदानम् ॥२८॥ [शालिनी]
सृष्टेष्व् अद्रेर् अन्न-कूटेष्व् अनल्पः
कृष्णाकारः कश्चिद् आविर्बभूव ।
अल्पीयस्त्वं केवलं भेद-बुद्धेर्
यस्मात् कृष्णे कारणत्वं जगाम ॥२९॥ [शालिनी]</p></blockquote>
<p>[२०] तं च प्रथमं वसुन्धराधर-शिला-सन्धितः समेधमान-स्फुरद्-उत्सेधं प्रेक्षाकारिणः समुत्प्रेक्षामासुः—</p>
<blockquote>
<p>पीत-श्यामा किं प्रभा? किं तडित्वान्?
किं वा धातु-द्योति-भूभृद् विभाति? ।
सुष्ठूत्तिष्ठन् किं स्विद् एतद् बकीजिन्-
मूर्ति-व्यूहः स्फूर्तिम् अत्रातनोति? ॥३०॥ [शालिनी]
काय-प्रायत-भाजिताञ्जन-गिरिर् वस्त्राणि सन्ध्याभ्रजिद्
विस्तार-द्युतिमन्ति वेषमणयः सूर्यादि-जेतृ-प्रभाः ।
उत्तंसा वर-पुष्प-भार-बलवच्-छाखा-सहस्राण्य् अहो
यस्य क्ष्माधर-देव एष कुरुते नेत्राणि चित्राणि नः ॥३१॥ [शार्दूल]</p></blockquote>
<p>[२१] ततः स तु चतुरानन-चातुरी-चालन-चतुरः कृष्ण-नाम्ना मधुरः स-प्रश्रयं पप्रच्छ—भगवन्, को भवान्? इति ।</p>
<p>[२२] देवस् तु निर्घोष-निभ-घर्घरित-स्वरेणाभ्र-भ्रमं प्रथयन्न्, अर्थेन तु तम् अन्यथयन् वचः प्रचारयाम् आस, पूर्विताखर्ववत्-पर्वन्! पर्वतः सोऽयम् अहम् अस्मि इति ।</p>
<p>[२३] तद् एतद् अवधार्य देवार्य्-अमित्रः श्रीदामादि-मित्रः स्व-भुजौ प्रसार्य विस्फूर्यमाण-कोलाहलानर्गलं गोप-वर्गं निवार्य, नमस्कार्यः खल्व् असौ यस्मात् करुणा-व्यग्रता-जाग्रन्-महा-विग्रह-समग्र-विग्रह-प्रकाश-ग्रहिलतया प्रत्यक्ष-प्रत्ययम् एव स एव देवः प्रत्यवरुद्धवान् इति सर्वान् प्रत्य् अखर्वां वाचम् उवाच ।</p>
<p>[२४] उक्त्वा चाखण्ड-दण्डवन्-नतिं कुर्वति सहस-स्मित-पूर्वजे तस्मिन् विस्मित-मनसः सर्व एव प्रति पर्वतं तथाकुर्वत । कृत्वा च श्रद्धया बद्धाञ्जलिषु तदावलिषु सर्व-सुख-वर्धनः स गोवर्धनः पुनर् उवाच—</p>
<blockquote>
<p>नान्य-देववद् अस्माकं</p></blockquote>
<p>भेदं युष्मद् विचक्ष्महे ।</p>
<blockquote>
<p>तत् पश्यत भवेद् दत्तं</p></blockquote>
<p>प्रत्यक्षं भुङ्क्ष्महे वयम् ॥३२॥ [अनुष्टुभ्]</p>
<p>[२५] तद् एतद् उक्त्वा च—</p>
<blockquote>
<p>अन्नान्य् आढक-कोटि-तण्डुल-कृतान्य् आदाय तद्-व्यञ्जनान्य्
अप्य् एष प्रतिकूटम् एक-कवल-प्राप्तान्नम् आदत् तथा ।
मध्यं मध्यम् अनुप्रकृष्य तु यथा नीरं पिबन् पल्वलान्
कुण्डान्य् आशु सरांसि किं च सरितो निन्ये क्षयं सर्वतः ॥३३॥ [शार्दूल]
यदा ग्रासाय स करं प्रसारयति चाग्रतः ।
तदा सर्वे द्रवन्ति स्म सर्वतश् चटका इव ॥३४॥ [अनुष्टुभ्]
मध्ये-कृत्य व्यञ्जनान्य् अन्न-कूटं<br>
ग्रासं ग्रासं पाणिना दक्षिणेन ।
तर्जन्यासाव् उद्दिशन् वामया तं<br>
शक्रं लोलत्-प्रान्त-गत्या जहास ॥३५॥ [शालिनी]
दोष्णस् तस्याश्व् अतिपरिमिति-ग्रास-हेतोः प्रसारे
चाकुञ्चे च स्थगित-हरितः प्राप्त-तत्-तद्-गतीनाम् ।
अक्ष्णाम् आसीद् व्रज-कुल-भुवां चित्र-वृन्देऽपि चित्रं
यत् क्वाप्य् एकं न किल गणितं सिक्थम् एकं स्थितं न ॥३६॥ [मन्दाक्रान्ता]
अतरीतृण्यत ग्रासान् भूभृद्-भूभृद् यथा यथा ।
अचलीक्ल्प्यताप्य् उच्चैर् मांसलाय तथा तथा ॥३७॥ [अनुष्टुभ्]</p></blockquote>
<p>तत्र च—</p>
<blockquote>
<p>बाला भीतिं यौवनोन्मत्त-चित्ता
हासं वृद्धाश् चित्रम् अर्हास् तु भक्तिम् ।
याता ये ये तेषु सर्वेषु देवः
शुद्धां तुष्टिं कौतुकित्वाद् बभाज ॥३८॥ [शालिनी]
दूराद् दूरात् पूरम् आदाय वारां
वक्त्रं शश्वत् क्षालयन्न् अद्रिदेवः ।
ष्ठीवन्न् उच्चैः पृष्ठ-देशे समन्ताद्
वृष्टिं कुर्वन् शम्प-सृष्टिं चकार ॥३९॥ [शालिनी]
गण्डूषाणाम् अन्तरे वंश-दण्डैर्
दन्तान्तर्गान्य् अन्न-पिण्डानि कुञ्चन् ।
उद्यन्-मूर्तिस् तत्र शैलाधिदेवः
पूर्तिं कुर्वन् प्राण-भाजां ससर्ज ॥४०॥ [शालिनी]
ताम्बूलानां वीटिकाः कोटि-खर्वं
कूटी-कुर्वंश् चर्वयन् गर्व-फुल्लः ।
प्रान्त-च्छाया-मण्डलश् चण्ड-रश्मिः
प्रातर् यद्वत् तद्वद् आस्यं चकार ॥४१॥ [शालिनी]
जातं नीराजनस्य क्षणम् अनु निखिला मोहम् आपुर् यद् एतत्
तस्मिन् द्राघीयसि स्यात् कथम् इति विविधाद् ध्वस्त-चित्ता विचारात् ।
कृष्णस् त्व् अल्पं विहस्य प्रतिविधिम् अकरोत् कल्पिताद् यन्त्र-भेदाद्
यस्मिन् दीपाः सहस्रं तलम् उपरि च ते चाल्यमाना विरेजुः ॥४२॥ [शार्दूल]</p></blockquote>
<p>[२६] अथ सर्वम् इच्छन् अन्विच्छन् प्रतीच्छन्न् अपि गिरिर् अयम् अहो गिरिं करोतीति निध्याय, मूर्धनि बद्धाञ्जलितया सर्वस्मिन्न् अप्य् ऊर्ध्वं स्थितवति, सर्वतोऽपि वरान् वरान् विरचय्यातर्कितम् अन्तर्हिते परम-हिते तस्मिन्न्, अखण्ड-दण्डवत्-प्रणाम-पूर्वम् अत्र द्वित्र-क्षणं चित्रम् इव सर्व एवासीत् ।</p>
<p>[२७] अवहिते च बहिर्-अर्थे श्री-हरिर् असौ सर्वान् पर्वत-पर्वागतान् प्रत्य् उवाच—</p>
<blockquote>
<p>अहो कलयताचलः करुणयात्म-रूपं महद्
वहत्-प्रकटतां भजन्न् अखिलम् एव भुङ्क्ते स्म सः ।
अनादर-कृतामयं दलयितेति सम्भाव्यते
पुरन्दर-बलि-ग्रहाद् अतिबली तथा तर्क्यते ॥४३॥ [शिखरिणी]</p></blockquote>
<p>[२८] ततश् च सर्वोऽपि विस्रब्धः परम-प्रेम-भाजन-गो-सभाजनम् आरब्धवान् । यत् खलु—</p>
<blockquote>
<p>गोभिर् गोपा मिथः स्युः प्रतिपद-दयितास् तत्र नन्द-व्रजस्थास्
तत्र श्री-नन्द-राजः स्वयम् अयम् उपमा तत्र तत्रास्य पुत्रः ।
यद्य् एवं तर्हि गोवर्धन-महसि तद्-अभ्यर्चने ते गवाद्याः
किं वर्ण्याः किन्तु निर्वर्णनम् अनु परमं ज्ञेय-भावं प्रयान्ति ॥४४॥
[स्रग्धरा]</p></blockquote>
<p>तथा च,</p>
<blockquote>
<p>लब्धार्चाश् चारु-वेशैः शवलित-वपुषः प्राप्त-भोगावलीका
वत्सैः पृक्ताः प्रमोदं पृथुतरम् अभजन् धेनवः सत्यम् एव ।
किन्तु श्री-कृष्ण-दृष्टि-प्रमद-वलयिता यर्हि तर्ह्य् एव नो चेत्</p></blockquote>
<p>केचिद् यद्वद् भजन्ते मधुर-विधुरतः संस्कृतं षाडवादि ॥४५॥</p>
<p>[स्रग्धरा]</p>
<p>[२९] तद्-दृष्टि-पुष्टीकृतास् तु—</p>
<blockquote>
<p>स्वर्ण-निर्मित-विषाण-सुरूपा
रूप्य-संवृत-खुरा धृत-हाराः ।
किङ्किणि-प्रकर-झङ्कृति-युक्ता
नैचिकी-निचितयो रुचिम् आञ्चन् ॥४६॥ [स्वागता]</p></blockquote>
<p>[३०] तत्र गोपाः श्री-गोपालादि-गोपाल-सत्कृति-चमत्कृतिम् अधिगम्य, विधिम् अनुगम्य, चित्रकाङ्ग-निभ-चित्रातिरम्य-वस्त्रावृताङ्गतया तर्णकम् आक्रम्य, कौतुकतो गाः सम्भ्रम्य, तज्-जात-हास-कोलाहलाद् विरम्य, ग्रास-विश्राणनेन ता विश्रम्य, परिक्रम्य, प्रणम्य, चाचर्यं वार्यम् आचर्य, वितान-वितानेनाग्निं परिचर्य, प्रदक्षिणावर्ततया वर्तमानं च तं प्रदक्षिणं विरचय्य, भूषण-निवह-महितानां पुरोहितादीनां पूजनम् अपि पूरयामासुः ।</p>
<p>[३१] तत्र श्री-गोपाल-पूजा, यथा—</p>
<blockquote>
<p>स्नानीयांशुक-चित्रकादि-सुरभि-स्रक्-कुण्डलाद्यं यदा-
श्चर्यं तत्र मुहुश् च तोष-रहितास् तत्-तत्-परीवर्ततः ।
तद् गोवर्धन-पूजनाङ्ग-पशुपाभ्यर्चानु कृष्णार्चने
ताताम्बादि-तदीय-बान्धव-जना नान्तं चिराद् ऐयरुः ॥४७॥ [शार्दूल]
यथा कृष्णस् तथा रामो रामो यद्वत् तथा स च ।
व्रजेशयोर् नात्र भेदस् तन्-मित्रेष्व् अपि तद्-दृशोः ॥४८॥ [अनुष्टुभ्]</p></blockquote>
<p>[३२] गो-सम्भ्रमणं, यथा—</p>
<blockquote>
<p>यदा मुदा याति हरिः परोक्षतां
गवां, तदा ता निज-वत्स-कृष्टितः ।
व्यग्रीभवन्ति स्म यदा समक्षतां
यात्य् एष यान्ति स्म तदा तद्-आत्मताम् ॥४९॥ [उपजाति १२]</p></blockquote>
<p>[३३] हास-कोलाहलो, यथा—</p>
<blockquote>
<p>आकृष्टे वत्स-वृन्दे किल-किलित-रवैर् मातरो रम्भमाणा
दन्तैर् आकर्षकांस् तान् व्यथयितुम् अभितो धावनार्ता यदा स्युः ।
हासं कोलाहलाढ्यं कलयति निखिले तर्हि कृष्णाननाब्जं
जीयाद् उद्भास-हास-द्रव-मधु परितो मादनं यद् ववर्ष ॥५०॥ [शार्दूल]</p></blockquote>
<p>[३४] गो-ग्रास-विश्राणनं, यथा—</p>
<blockquote>
<p>गोपा ऊचुः कृष्ण गो-ग्रासम् एतं
हस्ताम्भोज-स्पृष्टम् ईषत् कुरुष्व ।
तत् सौगन्ध्य-प्राप्त-सन्धानम् एनं
गावः सुष्ठु प्रीतितः स्वादयन्ते ॥५१॥ [शालिनी]</p></blockquote>
<p>[३५] गो-विश्रमणं, यथा—</p>
<blockquote>
<p>गोवर्धनाचल-महस्य् अयुतादि-यूथ
गो-रोधनाय पशुपा नहि तत्र शेकुः ।
फुत्कार-केलि-कलया मुरली मुरारेर्
आसीद् अलं यद् असकौ गुण-कोटि-कल्पा ॥५२॥ [वसन्ततिलका]</p></blockquote>
<p>[३६] गो-परिक्रमणस् तु श्री-कृष्णेनेत्थम् आदिष्टम्—</p>
<blockquote>
<p>न भवति बत बहुलानाम् अतिबहुलानां परिक्रमः सद्यः ।
इत्य् एकस्या व्यक्तेः क्रियतां यस्माद् अशेषगा जातिः ॥५३॥ [गीति]
तत्र प्रदक्षिणी-कार्यम् एकं वृद्धं गवौरसम् ।
मूलाराधनतः सर्वाराधनं विबुधैर् मतम् ॥५४॥ [अनुष्टुभ्]</p></blockquote>
<p>[३७] गोषु प्रणामात्मिका भक्तिस् तु तेषां वर्णनाय नाभ्यर्णताम् अन्वेति, यतः—</p>
<blockquote>
<p>भक्तः स्वभावात् किल गोप-लोकः
श्री-नन्द-लोकस् तु ततोऽपि गोषु ।
अस्याथ गोवर्धन-यज्ञ-योगे
योगेश-दुर्गा-नमनाख्य-भक्तिः ॥५५॥ [इन्द्रवज्रा]</p></blockquote>
<p>[३८] आचार्य-वरण-लक्षणम् अपि विलक्षणम् एव तत्र । यतः—</p>
<blockquote>
<p>स्वयम् आव्रियताचार्यस् तत्र नाद्यवद् अर्थितः ।
यत्र सुष्ठु सितं यष्टुश् चित्तं तत्रैव तस्य च ॥५६॥ [अनुष्टुभ्]</p></blockquote>
<p>[३९] होमे च—</p>
<blockquote>
<p>गोवर्धन-महा-यज्ञे हुतभुग्-व्याजतस् तदा ।
हरेः प्रताप एवेन्धाञ्चक्रे शक्र-प्रतापनः ॥५७॥
यदाग्निर् दक्षिणावर्तो यज्ञे जज्ञे तदा जनः ।
सर्वश् च दक्षिणावर्त-परीवर्तम् अवर्तत ॥५८॥ [अनुष्टुभ्]
कृते सत्रे वस्त्रं तिलकम् अथ चर्चाम् अवयव-
प्रकारालङ्कारं सकलम् इदम् अप्य् उत्तमतमम् ।
द्विजेभ्यः प्रायच्छल् लषित-लषितं शश्वद् अनुगान्
मुदावादीद् यस्मिन् दद दद दमात्रं व्रजपतिः ॥५९॥ [शिखरिणी]
दिव्य-दातव्य-सम्भारे व्रज-राजेन योजिते ।
परीक्षकास् तत्र परं तत्-परीक्षकतां ययुः ॥६०॥ [अनुष्टुभ्]</p></blockquote>
<p>[४०] यद् अनु सर्वेऽपि प्राणिनः प्रीणते स्म । तथा हि वन्दि-जन-वन्दनम्,</p>
<blockquote>
<p>अर्थेन गोदुहान् नन्दाद् अर्थेन च सदार्थिनाम् ।
वदान्यश् च वदान्यश् च वदान्यः को भवेद् अतः? ॥६१॥ [अनुष्टुभ्]</p></blockquote>
<p>[४१] किन्त्व् अयम् अत्रातिशयः—</p>
<blockquote>
<p>अन्नात् पूर्तिर् अभूद् गलावधि नृणां गोवर्धनाद्रेर् मखे
सर्व-प्राण-भृतां तथापि हृदयं नापूरि तत्राण्व् अपि ।
यस्मिन् स्निग्धम् अभूद् अशेष-दिविषद्-वृन्दं यदप्य् अत्र भोः
पश्याश्चर्यम् अथापि हन्त गतवान् सङ्क्रन्दनः शुष्कताम् ॥६२॥ [शार्दूल]</p></blockquote>
<p>[४२] अथ तद् एवं विप्रत्राकृत-सत्रादिकः पुरोहित-हित-सहितः श्री-व्रज-युव-राज-महितः स खलु विज्ञानां समाजः पुरस्कृत-व्रज-राजस् तद्-यज्ञावशिष्टं परम् अविशिष्टम् अन्नम् उपभुज्य, वेश-विशेषं संयुज्य, गीत-निबद्धं स-श्रद्धतया हरि-चरितं प्रति रसन् हसन्, विश्वसन्, लसन्, परितो गोवर्धनं परिचक्राम ।</p>
<p>[४३] यथा च प्रथा श्री-विष्णु-पुराणे [५.१०.४५]—</p>
<blockquote>
<p>द्विजांश् च भोजयामासुः शतशोऽथ सहस्रशः ।
गावः शैलं ततश् चक्रुर् अर्चितास् ताः प्रदक्षिणम् ॥</p></blockquote>
<p>[४४] तत्र पूर्वापरीभावो, यथा—</p>
<blockquote>
<p>धेनवो हरि-बलादयो द्विजाः
स्वामिनः परिजना गुरु-स्त्रियः ।
नूत्न-यौवत-शतानि दासिकाः
श्रेणि-मुख्य-जनताश् च चक्रमुः ॥६३॥ [रथोद्धता]</p>
<p>आक्रष्टुं प्रतिदिशम् अत्र नेत्र-मीनान्
वाद्यादि-प्रकटन-धीवरा नटाद्याः ।
कृष्णस्य प्रथित-गुणालि-गीत-जालं
तन्वानाः पुनर् इह धीवरत्वम् आपुः ॥६४॥ [प्रहर्षिणी]</p></blockquote>
<p>[४५] तत्र गोपाङ्गनानां गानं च, यथा— यत्र प्रश्नमयम् अर्धम् एकस्यास् तदुत्तरम् अयं तु बहूनाम्—</p>
<blockquote>
<p>गिरि-पूजेयं विहितं केन? अरचि शक्र-पदम् अभयं येन ।
गिरि-पूजेयं विहितं केन? पूतनिका सा निहता येन ॥
गिरि-पूजेयं विहितं केन? तृणावर्त-तनु-दलनं येन ।
गिरि-पूजेयं विहितं केन? यमलार्जुन-तरुम् उदकलि येन ॥
गिरि-पूजेयं विहितं केन? वत्स-बकासुर-हननं येन ।
गिरि-पूजेयं विहितं केन? व्योमाघासुर-मरणं येन ॥
गिरि-पूजेयं विहितं केन? कालिय-दमनं कलितं येन ।
गिरि-पूजेयं विहितं केन? खर-प्रलम्बक-शमनं येन ॥
गिरि-पूजेयं विहितं केन? दव-युग्मं परिपीतं येन ।
गिरि-पूजेयं विहितं केन? त्रस्यति कंसः सततं येन ॥इति॥ [६५]</p></blockquote>
<p>[मात्रासमक x१५]</p>
<p>किन्तु—</p>
<blockquote>
<p>तदैव गुणिनां गुणा विविध-कौतुकान्य् अप्य् अहो,
मनो-हरणम् आवहन् व्रज-निवासिनां सर्वतः ।
यदाघरिपु-वंशिकाकल-तुषार-कान्ति-त्विषा
जडीकृत-शरीरता भवति तं तु कालं विना ॥[६६]॥ [शिखरिणी]
अग्रे काञ्चन-रत्न-शृङ्ग-वलिता धेन्व्-आदिकाः सर्वतस्
तासां गोप-ततीर् विधाय सखिभिः सार्धं हरिः साग्रजः ।
दीव्यद्-दिव्य-सुवर्ण-वर्ण-वसनाद् उद्गच्छद्-अङ्ग-प्रभः
कन्या-कुङ्कुम-युक्-कराङ्क-विलसत्-पृष्ठः स्फुरद्-वेषवान् ॥६७॥ [शार्दूल]
सद्-गन्धारुण-चूर्ण-रोचन-तनुर् यष्टिं नभस्य् उत्क्षिपन्
गृह्णंश् च प्रतिकूल-गामि-धवला विद्रुत्य सङ्कोचयन् ।
हासं क्रीडनकं मिथः करयुतिं संवादितां वादितां
कुर्वन् वादित-वल्गु-वेणु-परितश् चक्राम गोवर्धनम् ॥६८॥ [शार्दूल]</p></blockquote>
<p>[युग्मकम्]</p>
<blockquote>
<p>यदा हरिर् यत्र गतिं विलासतश्
चकार मन्दं लघु वा यदृच्छया ।
तदा दृशः सर्व-जनस्य तां दशां
तत्राययुः सूत्र-नियन्त्रिता इव ॥६९॥ [उपजाति १२]</p></blockquote>
<p>[४६] तद् एवं बहुल-कुतूहलतश् चालं चालम् अमी गोप-ग्रामण्यस् तद् एव रम्यं यज्ञ-धाम समागम्य परमानन्दाद् वाणिनी-प्रभृति-कृत-नृत्य-वाद्य-गीत-ग्रामिणीं यामिनीं विश्राम्यन्ति स्म । प्रातश् च द्वितीयायाम् अहिमकर-कन्याया महिम-श्रवणतः प्रणततया तस्यां स्नानम् आचर्य निकाय्यम् एवागच्छन्ति स्म ।</p>
<p>[४७] तस्यां च भ्रातृ-द्वितीयायां भ्रातृभिः प्रशस्तेन भगिनी-हस्तेन भोक्तव्यम् इति परम-धन्याभिर् उपनन्दादि-कन्याभिर् मिथो मिलन्तीभिर् निमन्त्रितौ प्रणय-यन्त्रितौ तत्र स-तृष्णौ च राम-कृष्णौ सहचर-निकरेण सह भोजन-करेण सह महम् अरोचयताम् ।</p>
<p>[४८] तद् एवं वृत्ते वृत्ते, कृष्णस्य समुन्नद्धता-बन्धया कुहनया मद्-यज्ञ-प्रत्यूहनम् इदम् इत्य् ऊहमानः शक्रस् तु वक्र-भाव-चक्रतया चुक्रोध । [४९] कृष्णेन तस्य या गूढापि खट्वारूढता तर्किता, सा कथम् अन्यथा सम्पर्कितया वर्तेतेति व्यक्तीकर्तुम् इव मत्सरतस् तत्-सहित-विश्व-महित-श्रीमन्-नन्दादि-निन्दा-पूर्वकं संवर्तक-मेघान् व्रज-विघाताय प्रवर्तयामास । ततश् च—</p>
<blockquote>
<p>कौवेर्यां पूर्वम् आसीत् किम् अपि हिम-मरुत् कालिमा मेघलेशः
शम्पा-निर्घोष-वीप्सा-स्पृग् इति पशु-कुले गोष्ठम् एवाशु नीते ।
गोपाद्या दुर्निमित्त-प्रकर-कलनया कृष्णम् आवृत्य वृत्तास्
तन्-निर्देशात् तम् आद्रिं सपदि परिगतास् तस्थुर् ऊर्ध्वं निरीक्ष्य ॥७०॥</p></blockquote>
<p>[स्रग्धरा]</p>
<p>[५०] निर्देशा, यथा—</p>
<blockquote>
<p>इन्द्रो यदि महा-वृष्टिं नष्ट-सृष्टिं तनिष्यति ।
तद्-अङ्गीकारि-गिरिराट् कृपां साङ्गीकरिष्यति ॥७१॥ [अनुष्टुभ्]</p></blockquote>
<p>[५१] उपत्यकाम् उपेत्य, तं विघ्नं निघ्नं कर्तुम् आद्रिम् उपघ्नं कृत्वा कृताधिष्ठाने तु गोष्ठे गोष्ठेन्द्र-तनये च समयं प्रतिपालयति—</p>
<blockquote>
<p>घडद्-घडद् इति ध्वन-दघन-घटाभिसङ्घट्टनैः
कठोर-कुठ-कुट्टकैः कुटिल-वायुभिः कुण्ठिते ।
प्रकोष्ठ-कुट-कुट्टिमा-वट-तटादि-मत्य् उज्झिते
जने प्रकटम् आट सा प्रथित-धृष्टि-वृष्टि-प्रथा ॥७२॥ [पृथ्वी]
धाराः शक्र-धनुर् विमुक्त-शरतां तन्वन्ति वर्षोपला
वज्रत्वं बत वज्र-पात-निचयाः सूर्य-प्रपात-भ्रमम् ।
इत्थं दुःखितया हरिं गतिम् इते गोष्ठे स गोवर्धनं
हस्तेऽधत्त यथा न केन च तदा शक्तं दराप्य् ऊहितुम् ॥७३॥ [शार्दूल]</p></blockquote>
<p>[५२] तद् एवं मेघङ्करे पुरन्दरे निविडीष-वर्षादिना भयङ्करे चार्तिङ्करे च जाते क्षेमङ्करः स मुरारिः पुरा ह्य् एवं पराममर्श—</p>
<blockquote>
<p>इन्द्रः स्वैराभिमानी मयि मद्-अनुगते चावमानी ततश् च
स्वान्तान् मेदूर-मानी तद् अमुम् अनु मया मान-भङ्ग-प्रसक्तः ।
गोष्ठं मद्-गत्य्-अशेषं मम मद्-अनुगतस्यापि मुद्-भृद्-विशेषं
मच्-चित्ते सावशेषं तद् इदम् अथ मया प्राण-साम्येन धार्यम् ॥७४॥ इति ।</p></blockquote>
<p>[स्रग्धरा]</p>
<blockquote>
<p>समजनि हलिना न हरेर् गिरि-धृति-सम्भ्रम-वशेन संवादः ।
तद् अपि परस्पर-हार्दा- ज्ञानं तस्मिन्न् अजीजनत् तम् इव ॥७५॥ [गीति]</p></blockquote>
<p>[५३] तं नगम् उन्नयमानश् चासौ रोमाञ्चतः सूचि-निचय-निचित-सर्वावयवान् इव निचायन्न्, अमूल-भीरु-माथुराभीर-जाति-जातीय-गम्भीर-मधुर-स्वर-विकस्वर-दूर-भू-विभूति-हूतिभिर् ऊर्जित-गर्जितादि-गर्वं सर्वं खर्वं विधाय प्रियङ्करतया व्यक्तम् उक्तवान्—</p>
<p>[५४] यत्र खलु मुहुर् अपि हे-शब्दः प्लुतताप्लुत एवासीत् । तथा हि—अम्ब हे, मा विलम्बस्व । तात हे, अत्रैव यूयम् आयात । आर्य हे, सर्वान् आदायागच्छ इति प्रभृति ।</p>
<p>[५५] तद् एवं बलरामेण बलेनान्तिकम् आनीतेषु तेषु पुनर् ऊचिवान्—</p>
<blockquote>
<p>पितर् न कुरु सम्भ्रमं जननि नार्तिम् आवर्तय,
प्रशाम्य सुहृदां तते मम तु कोऽपि नात्र श्रमः ।
यतो गिरि-वरः स्वयं करुणया करे मामके
समुत्पतन-लीलया स वरिवर्ति तूल-प्रभः ॥७६॥ [पृथ्वी]</p></blockquote>
<p>किं च,</p>
<blockquote>
<p>भूभृद्-गर्तेऽप्य् अत्र निश्रेणि-युक्ते
स्थानं पश्यन्न् अस्मि पाताल-कल्पम् ।
विस्तीर्णोऽभूद् अद्रिर् इत्य् अन्तर्-अम्भः-
सङ्गातीते नो निपत्यादि चात्र ॥७७॥ [शालिनी]</p></blockquote>
<p>[५६] पुनश् च तेषां भावान्तरं विभाव्य स्व-कर्तृक-धारणम् अप्य् अर्धम् अङ्गीकृत्य भणति स्म—</p>
<blockquote>
<p>मातर् मन्त्रणया मा मां निवर्तयत सत्तमाः ।
उदस्तो येन तद्-धस्ताद् ध्वस्तः स्याद् गिरिराट् कथम्? ॥७८॥ [अनुष्टुभ्]</p></blockquote>
<p>किं च—</p>
<blockquote>
<p>मा विलम्बध्वम् अत्यर्थं युष्मद्-दुःखेन कम्प्रताम् ।
मयि गच्छत्य् अद्रिपतिः पतिता विशत द्रुतम् ॥७९॥ [अनुष्टुभ्]
अथ पशुप-जनस् तदीय-हार्दाद्
द्रुतम् अविशन् निखिलस् तदाद्रि-गर्ते ।
नहि शरणतया कदाचिद् एनं
स भजति किन्तु तद्-एक-तर्षि-बुद्ध्या ॥८०॥ [पुष्पिताग्रा]</p></blockquote>
<p>ततश् च—</p>
<blockquote>
<p>सुविन्यस्त-निःश्रेणि-लब्ध-प्रवेशं
मणि-श्रेणि-विद्योतमान-प्रदेशम् ।
गृहस्येव रत्नाङ्ग-भित्ति-प्रकारं
तद्-ऊर्ध्वं च तत्-तूल्य-शोभा-प्रचारम् ॥८१॥ [भुजङ्गप्रयाता]
सुख-स्पर्श-मण्य्-आचित-क्षौणि-भागं
समस्तावकाशार्ह-सन्धा-विभागम् ।
यथापेक्ष-विभ्राजित-स्वच्छ-नीरं
सुखाकारि-धर्माञ्चि-नीचैः समीरम् ॥८२॥ [भुजङ्गप्रयाता]
करे स्वस्य वामे तु वामे वसन्तं
गिरिं लीलयास्पृश्य सन्तं हसन्तम् ।
तदीयान्तर्-उद्यन्-महा-कुट्टिम-स्थं
हरिं हारि-रूपादिभिः प्राग्-अवस्थम् ॥८३॥ [भुजङ्गप्रयाता]
दधद्-वेणुम् आनम्र-हस्त-प्रधानं
कदाचिन् मुदा सख्युर् अंसे दधानम् ।
ददर्श प्रहर्षं सतर्षं सभीतिं
व्रजावासि-लोको ययौ चातिरीतिम् ॥८४॥ [भुजङ्गप्रयाता]
गोवर्धनाद्रिस् तत्रासीद् रत्न-चित्रं महा-गृहम् ।
हरिर् यत्र हरिद्-रत्न-स्तम्भतारम्भि-विभ्रमः ॥८५॥ [अनुष्टुभ्]</p></blockquote>
<p>अपि च—</p>
<blockquote>
<p>विलसति मणि-दण्ड-श्रीर् मुकुन्दस्य बाहुस्
तद्-उपरि परितोऽपि च्छत्र-तुल्यो गिरीन्द्रः ।
प्रतिदिशम् इह मुक्ता-दामवद् वारि-धारा
व्रज-सदन-जनानां प्रत्युताभूद् विभूतिः ॥८६॥ [मालिनी]</p></blockquote>
<p>[५७] ततश् च सहसा रोहिणी-सहिता व्रजेश-गृहिणी तं पार्श्वयोर् गृहीतवती । तद् इदं वर्णिभिर् निर्वर्ण्य वर्ण्यते स्म, यथा—</p>
<blockquote>
<p>मातृभ्यां पार्श्व-युग्मे धृत-तनुर् असकृन् मृज्यमानाननाब्जः
पित्राद्य्-आत्मीय-वर्गैः स-पुलकम् अभितो वीक्षितोऽतर्क्य-कर्मा ।
सोऽयं स्मेराब्ज-नेत्रं कलित-तट-कला-हस्तकः सव्य-हस्त-
न्यस्त-क्षौणी-भृद् उच्चैर् जय-जय-निनदान्वीडितः क्रीडतीव ॥८७॥ [स्रग्धरा]
गोवर्धन-धरस्याग्रे विलासान् व्यञ्जतो बलः ।
कृत्स्नान् उत्साहयत्य् एष नाट्ये वा नट-नायकः ॥८८॥ [अनुष्टुभ्]</p></blockquote>
<p>[५८] तद् एवं सति—</p>
<blockquote>
<p>महा-वृष्टिर् गर्जः खर-हिम-पवनः स्फूर्जथुर् ध्वान्तम् अब्दस्
तथा वज्रीत्य् एवंविध-विविध-गति-क्लेश-हेतुर् बहिर् यः ।
तम् अन्तर् निर्वर्षं मधुर-निगदितं चारु-वायुः प्रगीतं
मरीचिश् चित्रश्रीर् अजितगिरिभृद् इत्य् आप्तशर्म व्यकारीत् ॥८९॥ [शोभा]
नृत्य-स्तोत्र-प्रगीतान्य् अतिचटुल-नटाद्य्-अर्थिनां दान-चर्या
वर्याणां स्वस्ति-पाठः श्रुति-समय-विदां क्रीडितं बालकानाम् ।
गर्वात् खर्वाखिलानाम् इति सकलम् अभूद् यस्य तु प्रेम-जातं
स श्री-गोवर्धनाद्रि-प्रवर-धर-करः कं न तोषं पुपोष? ॥९०॥</p></blockquote>
<p>[स्रग्धरा]</p>
<blockquote>
<p>गुरौ नम्रा तुल्ये स्मित-युग् अनुपाल्ये धृत-जला
क्वचिल् लीलालोला मघवति तु वक्रा बत सती ।
धृताद्रेर् दृष्टिस् तत् तद् अनु गुणम् अर्थं विदधती
क्रियाम् अन्यां तस्य स्वम् अनु पुनर्-उक्ताम् अकुरुत ॥९१॥ [शिखरिणी]
गिरिधर-वदनेन्दो रश्मि-पीयूष-धारां
पिबद् इह पशु-जातं सप्त-रात्रिन्-दिवानि ।
क्षुधम् अपि स-तृषं तन् नाययौ तर्हि तस्य
प्रणयि-जन-गणानां किं ब्रुवे न ब्रुवे किम्? ॥९२॥ [मालिनी]
श्री-मुखेन जनता सुधा-रसैर्
अस्य भूधर-धरस्य पूर्यते ।
एवम् अप्य् अवयती तदा प्रसूस्
तन् मुहुर् बहु-रसैर् अपूरयत् ॥९३॥ [रथोद्धता]
सप्ताहर्-निश-निर्मिता गिरिभृता ये ये विलासास् तदा
तान् कल्पैर् अपि सप्तभिः कथयिता शेषोऽपि नाशेषतः ।
एवं चेद् वचनैर् अमूंस् त्रि-चतुरैः सच्-चातुरी-वर्जितैस्
तूर्णं वर्णितवान् कविः स्वयम् असौ दुर्भूय दोदूयते ॥९४॥ [शार्दूल]</p></blockquote>
<p>[५९] तद् एवम् अत्र प्रस्तावे लब्धावस्थाने, तत्र शक्रस् तु दुष्ट-क्रमम् अनुष्ठितवान्—</p>
<p>[६०] प्रथमं तावत् प्रथमानेन वातेन वातेन ते प्रलयं गता इति सन्दिह्य, तदैव तद्-दैवत-शतम् एव तत्र प्रभूत-दूततया प्रस्थापितवान् । तत् तु तस्माद् अतिसत्वरम् आगत्वरतया तद् अभीष्टं प्रत्याचष्ट । ततश् च बलारातिर् बलात् प्रवर्तित-प्रसारेण जलासारेण तद्-विलापनं प्रतीत्य च सत्यता-प्रतिपत्तये जलद-देवान् एव तद्-वार्तायां वर्तयामास । वर्तिताश् च ते तद्-वीक्षितेन पथा प्रत्यागत्य यथा-पूर्वं तत् प्रत्याशा-पदं प्रत्याख्याय स्थितवन्तः । ततश् च परमम् अपूर्वं मत्वा, मनस्य् अतीव धूर्वणं गत्वा, घनाघन-बृंहणः स घनाघनः स्व-वाहनं घनाघनं क्रोधाद् अङ्कुशेन मङ्क्षु जघान । हत्वा च किञ्चिद् अग्रतो गत्वा सत्वरम् ऐरावतीय-वह्निम् अह्नि चापह्नुत-नेत्र-वीर्यं विकीर्य दूत्याय तद्-देवताम् अवतारयामास । सा च ततो निवृत्य प्रवृत्त्य्-अन्तरं निवेदयामास—देव, परमाश्चर्य-चर्येयम् अवधार्यताम्, यत् खलु स एव बलि-भोजन-वलित-बलः सन्न् अचलः सम्यग् उत्पतन्न् इवावलोक्यते ।</p>
<p>[६१] इन्द्र उवाच—दृश्यतां कीदृशम् अनन्तरम् अन्तरं जातम्? लब्ध-शोकश् च व्रज-लोकः कुत्र वा स-पुत्रः प्रयातः?</p>
<p>[६२] अथ सर्वे यथाज्ञापयन्तीति विद्रुत्य पुनः सङ्गत्य संहत्य प्रत्यभाषन्त—सर्वदैव सर्व-दैवत-मान्य! शतमन्यो! मन्यामहे ते सर्वे शत-पर्व-सगर्भ-विद्युद्-वह्निना प्रलीनताम् एव नीताः, यद् बहिर् न हि विलोक्यन्ते ।</p>
<p>[६३] इन्द्र स-हर्षम् उवाच—आयुष्मद्भिर् युष्माभिर् पुनर् अपि निरूप्यताम् ।</p>
<p>[६४] अथ तथा पुनः सङ्गत्य गत्य्-अन्तरं प्रथयामासुः—दिवीश्वर, नाद्यापि ते नश्वरतां प्राप्ताः, प्रत्युत पातालतल इव गिरि-गर्त-तले प्रविश्य तद् दिशन्तीवानन्द-कोलाहलं कुर्वन्तः प्रतीयन्ते । अचलश् च स्वयं बलानुज-हस्त-न्यस्त-प्राय-ग्राव-निकाय-मय-कायतया प्रतीयते ।</p>
<p>[६५] इन्द्र उवाच—लक्षयामि । मया पूर्वं छिन्न-पक्षतिर् अप्य् असौ पुनः किं स-पक्षः सम्पन्नः, यत एव गर्ववान् स पर्वतः सर्वतस् तेषाम् अक्षयाय पक्षपातम् आचचार? भवतु नाम, तम् एनं पुनर् निह्रादि-ह्रादिनी-वह्नि-प्रहारेण संहारे योजयामि, येन तदीय-तले वलमानतया लब्धावलेपास् तेऽपि तूर्णम् एव चूर्णताम् आसादयन्ति इति ।</p>
<p>[६६] तथा च, तद्-वज्रेण बिद्धं विधाय प्रणिधान-द्वारा तद् अन्यथा प्रणिधाय, मनसि कोप-प्रकोपम् आधाय, मुहुर् अपि तद् एव सन्धाय, व्यर्थता-कदर्थित-पुरुषार्थः पुनर् नूतन-दूत-गणं प्रहापयन्न् आह स्म—अरे, निरूप्यतां तिरोभूय, भूयः किं तत्र चित्रम् इव वर्तते, येनाशनेर् अपि प्रचारः स्व-व्यवहाराद् व्यभिचारं सञ्चचार ।</p>
<p>[६७] अथामी च तथागत्य स्व-प्रत्यक्षं प्रत्यायामासुः—सुत्रामन्, न तत्र कुत्रचिद् अपि द्वि-त्राण्य् अपि पत्राणि स्रस्तानि दृश्यन्ते, न च काचित् पिपीडिकापि पीडिता । तद् एवं यद्य् उपरितनं वृत्तं परितो वृत्तं, तदा विलसित-रङ्ग-तरङ्गाणाम् अन्तरङ्गानां वार्ता तु दूरे वर्तताम् ।</p>
<p>[६८] अथ तं निखिलोच्चं शिलोच्चयं प्रति प्रतिहत-निज-टङ्कतया स-शङ्कः स वज्रपाणिर् विस्मय-लज्जा-भयानि सज्जंश् चिरम् एव तुष्णीम्भूष्णुतया चिन्तयामास—</p>
<p>आं, कृष्णाकारम् अनु विष्णुर् एव तत्राविर्भविष्णुताम् आससाद । कथं वा स च परात् पराजिष्णुताम् आसीदतु, यः खल्व् अहार्यम् अपि हार्यताम् आसादयामास ।</p>
<p>[६९] अथ तदानीम् एव मूढः, सञ्ज्ञया शङ्खचूडः, कंस-सपक्षः कश्चिद् यक्षः प्रतिकृष्टम् अतितयातिहृष्टः सङ्गम्य प्रणम्य च प्रोवाच—महेन्द्रदेव, द्रुमिल-दानव-नन्दन-महीन्द्र-सदनाद् भवत्-पदारविन्दं विन्दमानः सोऽयम् अस्मि । स हि परम-हित-सहिततया दुन्दुभि-सन्दोह-निर्घोषं प्रतिदिशं जोषयित्वा भवन्तं प्रति प्रीति-परिणामं प्रणामं निर्दिदेश सन्दिदेश च । तद् इदं भवद्भिर् यद् एतद् अनुष्ठितम्, तेन परम-तुष्टिम् आपन्ना वयम् । यतः क्षुद्रतम-निर्मित-गर्व-किर्मीरित-महद्-अतिक्रमः समस्तस्य च दुःसहः सम्पद्यते । बलाद् उत्पतन-लील-पिपीलिकावद् अमूदृशां तद्-दिष्टतः प्राप्त-दिष्टान्तता च दृष्टा । किं च, कियद् वाभीर-जातीनां यजमानतया भवत्-प्रयोजनं जनिता? वयम् एव हि नाना-यज्ञान् अनुज्ञाप्य भवत्सु सन्तर्पणम् अर्पयिष्यामः ।</p>
<p>[७०] अथ तद् एतद् अवधार्य स देव-कुल-निर्धार्यश् चमत्कारम् आससाद, [७१] यत्रैवं चिन्ताम् आप—अहो, शक्राशन-व्यसनतया मम बुद्धिर् न सदा शुद्धिम् अवरुणद्धि, यतो मित्रामित्रता वैपरीत्यं परीत्य रीत्य्-अतिक्रमम् आपन्नवान् अस्मि । तद् एतच् च, गोत्रभिद् इति स्व-नाम-स्फुरद्-उपश्रुति-फलम् इव मम प्रतिभाति । किं च,</p>
<blockquote>
<p>गर्विणः सुष्ठु मे युक्ताप्य् एषाभिभव-भावना ।
आत्त-गर्वोऽभिभूतः स्याद् इति पर्यायता यतः ॥९५॥ [अनुष्टुभ्]</p></blockquote>
<p>[७२] प्रकाशस् तु स्व-दासान् उवाच—भवतु, निवर्तन्तां संवर्त-वर्तना मेघ-वार्ताः । अवरजन्मायम् इति व्रजराज-तनूजं प्रति तितिक्षा-भाज एव वयं शिक्षा-मात्र-पात्रताम् आसादितवन्तः, न तु कथम् अप्य् अन्यथा-भाव-भावन-व्यथाम् इति ।</p>
<p>[७३] अथ यक्षम् अप्य् आदिदेस, निजं राजानम् इदं सन्दिश—[७४] मुहुः कोपितोऽपि सोऽपि भवांस् तस्माद् भयम् इव भावयन् वर्तत इत्य् अवधारयत एव ममाधिकः क्रोधस् तत्र वर्धते स्म । यदि तद् अपि तथ्यं स्यात् तदा वयं याथातथ्यम् एव प्रथयिष्यामः- शतमन्योः सहस्राक्षस्य शतकोटि-हस्तस्य ममापि कः खलु खलतयानभीप्सितं कुर्वीत? अपि च—</p>
<blockquote>
<p>त्वं पुण्य-जनसेव्य-श्रीर् देवानां प्रियतां गतः ।
सोऽप्य् अग्रे त्वद्-विधानां स्याद् भोजानां गोप-दारकः ॥९६॥ [अनुष्टुभ्]</p></blockquote>
<p>[७५] तद् एतद् अनुभूय कुपूयः खल्व् असौ दूयमान-हृदयतया यक्षः प्रतस्थे, स्वेन चानीतं सन्देशं प्रवाहे मूत्रितम् इवातस्थे ।</p>
<blockquote>
</blockquote>
<p>[७६] तद् एवम् अपध्वस्तं-मन्यः शतमन्युश् च शत-मन्युतया विमान-गतिं प्रति विमान-गतिम् आसाद्य सद्यः सानुशयं संशयानतया शयानतया च निजान्तर्-निलयम् अयाञ्चक्रे । शाब्दिकाष्टकम् अनु विशिष्टतया रलयोर् व्यत्ययम् इवावेत्य, निरयम् एव च तं मन्यते स्म । तथा हि—</p>
<blockquote>
<p>विक्षेप्तुं व्रजम् ऐच्छद् एष पवनैर् विक्षेपम् आप स्वयं
वर्षैर् धर्षयितुं च धर्षम् अगमद् बाढं विडौजा हृदि ।
वज्रैस् ताडयितुं तथाप शिरसि स्वे वज्र-ताड्यात्मतां
साधूत्पात-करत्वम् अर्जति विपर्यस्ता गतिर् युज्यते ॥९७ ॥ [शार्दूलविक्रीडितम्]</p></blockquote>
<p>[७७] तद् एवं गेह-गुहाम् अवगाहमाने कौशिके—</p>
<blockquote>
<p>अथ द्यवि दिवाकरः प्रकट-भावम् आट द्रुतं
दिशः स्फुरणम् आगमन् धरणिर् आप वर्त्म-प्रथाम् ।
तदा च नयन-श्रवश्-चरण-संहतिः प्राणिनाम्
इदं निज-निजाश्रय-त्रयम् अनु स्ववृत्तिं ययौ ॥९८॥ [पृथ्वी]
निर्याते मेघ-जाते हरिर् अथ पशुपानाख्यद् उच्चैर् अमुष्मान्
निर्यात प्रात्त-गृह्या दर च दर-मतिं मा कुरुध्वं त्वरध्वम् ।
यस्मिन् गाम्भीर्य-भाजि स्फुट-वचसि घनाः पूर्वम् अप्य् अस्य कान्त्या
भूभृद्-भूत्या च धूताः पुनर् अहह ययुर् गर्ज-गर्वाद् विधूतिम् ॥९९॥
[स्रग्धरा]</p></blockquote>
<p>[७८] अथ तदाम्रेडित-प्रेरिततया वादित-बहुल-काहलादि-हलहलायमान-कोलाहलम् आचर्य हरिदास-वर्य-गिरि-हृदयायमान-कुहरात् तत्-पुरत एव निर्व्रजन् स-गो-समज-व्रजजन-समाजः स-यशः-स्नेह-प्रसर-देह इव तस्य विरराज ।</p>
<blockquote>
<p>गावस् तावत् पुरस्ताद् गिरि-वर-विवराच् चाल्यमानाः समन्ताद्
आराद् अप्य् अन्तरन्तर् गिरिधर-वदनं द्रष्टुम् आसन् निवृत्तः ।
यासां निर्यापणायां मुहुर् अपि तद् अलं लोकमानः स लोकः
स्तब्धी-भावं प्रपन्नः, पर-वश-दशया तत्र वैयग्र्यम् आप ॥१००॥</p></blockquote>
<p>[स्रग्धरा]</p>
<p>[७९] अथ कथम् अपि निर्गिरि-वर-विवरः सर्वः परस्परम् अनुयानं परीक्ष्य निर्निमेषतया श्री-कृष्ण-निष्क्रमणं प्रतीक्ष्य क्षणतस् तद् अपि निरीक्ष्य जीव इव जीवन-निभं तम् आसीदन् पुनर् अतीव मुदम् अवाप । यतः—</p>
<blockquote>
<p>स्वभावः सौन्दर्यं गुण-गरिम-भूमा मृदुलता-
खिल-व्यापि-प्रेमा गिरि-धृतिर् अपि स्वावन-कृते ।
क्रमाद् एते धर्माः प्रणयम् अनु सान्द्रीकृति-परा
यदीयाः सोऽभ्यागान् निजदृशि गिरेस् तस्य तलतः ॥१०१॥ [शिखरिणी]</p></blockquote>
<p>किन्तु—</p>
<blockquote>
<p>यद्वद् उत्थापितस् तद्वत् कृष्णेनाद्रिः स रोपितः ।
दृष्टश् च सर्व-लोकेन प्रकारस् तु न लक्षितः ॥१०२॥ [अनुष्टुभ्]</p></blockquote>
<p>[८०] दर्शनाद् अनन्तरं तु,</p>
<blockquote>
<p>अतिशयितम् अवेग-प्रेम-धारा-निमग्ना
विवश-पशुप-लोका गोत्र-गर्तान् मिलन्तम् ।
हरिम् अभि परिरम्भाद्य्-आत्म-योग्यं दधाना
दधुर् अनु निज-लाभं व्युत्क्रमं च क्रमं च ॥१०३॥ [मालिनी]
गोप्यस् तत्र तु मान्य-भाव-वलिता दध्य्-अक्षतादि-स्फुरद्
भव्य-द्रव्य-सभाजितं विरचयामासुर् जित-स्वर्पतिम् ।
यद्यप्य् एवम् अथापि मूर्ध्नि च करं धृत्वा तम् आशीशिषन्
संवित्ते तद् इदं स एव य इदं हृद्य् अन्वभूत् कर्ह्य् अपि ॥१०४॥ [शार्दूल]</p></blockquote>
<p>[८१] श्री-व्रजेश्वरादीनां मिलनं तु श्रीमन्-मुनि-वर्येणैवं वर्ण्यते स्म, यत्र चेदं सुष्ठुतरम् अनुष्टुप्-छन्दसा स्वल्प-वद्यम् अपि पद्यम् अमृत-सम्भृत-कुम्भवद् अक्षय-रसं प्रसूते—</p>
<blockquote>
<p>यशोदा रोहिणी नन्दो रामश् च बलिनां वरः ।
कृष्णम् आलिङ्ग्य युयुजुर् आशिषः स्नेह-कातराः ॥ [भा।पु। १०.२५.३०] इति ।</p></blockquote>
<p>[८२] तथा हि, अहह, नव-नवनीत-नीति-सुकुमारा कुमार-तनुर् इयम् अखर्व-पर्वत-भारतः कीदृग् अभवद् भवति भविष्यति च इति स्नेह-मय-सन्देह-रीति-भीतिमन्तस् ते, तद् एतत् क्लेश-कुलम् अस्मद्-वपुर् आवेशं सन्देशतया प्रयास्यति इत्य् अभिप्रयन्त इव, तम् आश्लिष्यन्तस् तत्राप्य् अविश्वासा इव, विशेषाद् अशेषाशिषः प्रयुञ्जाना, निज-वंशं यशस्वतादि-युक्तं कुर्वाणा इव, ते तत्-तन्-नाम्ना समाम्नाताश् चिरं बाष्प-निष्पत्ति-भित्त-नेत्र-वृत्तयः संवृत्ताः ।</p>
<p>[८३] तत्र यद्यपि यौगपद्यतस् तूर्णम् एव चतुर्णां मिलनं समपद्यत, तथापि प्रेम-तारतम्यम् अनुक्रम्य कृष्णावधान-क्रमः क्रमते स्म यस्मात् तस्माद् एव तथा श्री-शुक-देवः प्रचक्रमे यशोदा इत्य्-आदिना ।</p>
<p>[८४] यत्र ज्ञान-क्रिया-शक्तिभ्यां बलं वलमानस्यापि बलदेवस्य तादृशी स्नेह-कातरता निरता, तत्र किमुतापरस्य । स खल्व् अपर एवेति । तत्र च—</p>
<blockquote>
<p>माता साश्रु ममार्ज वक्त्रम् अभितस् तातः शिखाम् अस्पृशद्
द्वाव् अप्य् अङ्गकुलं निभाल्य परितः पप्रच्छतुः शन्तमम् ।
मित्राद्याः समवाहयन्न् अवयवान् एवं व्रजस्थाः परे
प्रेत्येकान्वितम् एव सेवनम् अधुः प्राणा हि सर्वस्य सः ॥१०५॥ [शार्दूल]</p></blockquote>
<p>[८५] अत्रापरापि कौतुक-परम्परावधार्यताम् । [८६] गते च कंस-पक्षे यक्षे यदा स खलु वृद्धश्रवा वृद्धश्रवस्त्वम् एवात्मानं प्रतिमन्यते स्म, तदा सावहित्थम् इदम् उत्थापितवान्—भो मदीय-गणाः, समवधीयताम् । स खलु दानवारिर् वारित-मद्-उद्यमतया विपक्षवद् आचरन्न् अपि वैरि-शमनतया मया सहायतया निश्चितस् तत्-परीक्षार्थम् एव च तथा विभीषित इत्य् अभिनन्दनीय एव भवद्भिः इति ।</p>
<p>[८७] ततश् च स-व्रज-व्रजराज-नन्दन-निष्क्रमाद्य्-अनन्तरम्—</p>
<blockquote>
<p>दिवि देव-गणाः साध्याः सिद्ध-गन्धर्व-चारणाः ।
तुष्टुवुर् मुमुचुस् तुष्टाः पुष्प-वर्षाणि सर्वतः ॥१०६॥
शङ्ख-दुन्दुभयो नेदुर् दिवि देवादि-वादिताः ।
जगुर् गन्धर्व-पतयो येषां तुम्बुरुर् आदितः ॥१०७॥ [भा।पु। १०.२५.३१-३२]
तदा दिवि भुवि स्थितैर् विविध-वाद्य-गीतादिभिः
कृत-स्तवतया चलन्-मुदित-गोप-वृन्दैर् वृतः ।
दिविष्ठ-महिला-जयि-प्रकट-गीत-गोपी-तति-
स्फुरत्-परम-सम्पदं व्रजम् अगाद् व्रजेशात्मजः ॥१०८॥ [पृथ्वी]
गर्तं प्रविष्टाः शकटादि-दध्य-
क्षतान्तिमार्थ-प्रचिता यथा ते ।
तथा निवासं पुनर् आप्तवन्तः
किञ्चिच् च नाज्ञासिषुर् अर्थ-नाशम् ॥१०९॥ [उपजाति ११]</p></blockquote>
<p>[८८] गिरि-गर्तान् निष्क्रमणे यथोक्तं श्री-बादरायणिना गोप्यश् च स-स्नेहम् अपूजयन् मुदा दध्य्-अक्षतादिभिः [भा।पु। १०.२५.२९] इति ।</p>
<blockquote>
<p>गोप-राज तव सूनुर् ईदृशः
शैलम् अप्य् अधृतः यः स्वकान् अवन् ।
यश् च शक्रम् अपि घातम् अन्तराप्य्
उद्धूतं व्यधित दूर-देशतः ॥११०॥ [इन्द्रवज्रा]
धृत्वा गिरिम् असौ नैकधुरताम् आगतः परम् ।
भवतां जगतां चागाद् अपि सर्व-धुरीणताम् ॥१११॥ [अनुष्टुभ्]</p></blockquote>
<p>[८९] तद् एवं कथा-प्रथन-पूर्वकं पूर्ववन् निज-निज-प्रयोजनाय कृत-व्रजनायां जनतायाम् अनुकृष्णं रवेः समस्तम् अस्तं यावत् कृत-विहारौ सूत-कुमारौ पुनर् अपि रजनी-सभायां सभाजितौ नन्दिताजितौ बभूवतुः ।</p>
<p>[९०] तत्र प्रथमतः परम-श्रेयसीं तत्-प्रेयसीं प्रति स्निग्धकण्ठ उवाच—</p>
<blockquote>
<p>स्वल्पापि लीला भवदीयतां गता
विस्तारम् आयाति तथा बकीरिपोः ।
राधे विवेक्तुं नहि शक्यते यथा
प्रथीयसी का बत का तनीयसी? ॥११२॥ [उपजाति १२]</p></blockquote>
<p>[९१] ताम् अप्य् अस्माकं ग्रन्थ-लाघवाय सङ्कोचयतां कविषु लाघवम् एव पर्यवस्यति । तथाप्य् अकुण्ठ-बुद्ध्या स्वयम् एव सा बहुधा बुध्यताम् । इत्य् उक्त्वा भ्रातरम् आह स्म, आर्य कथकाचार्य भूयः श्रूयताम्—</p>
<blockquote>
<p>परं गिरेर् एव सत्रं हरिणा न प्रकाशितम् ।
किन्तु श्री-राधिकादीनाम् आननेन्दु-रुचेर् अपि ॥११३॥
यदा तु मख-सम्भारः कृष्णेन विपुलीकृतः ।
तदालङ्कार-सम्भारस् ताभिर् अप्य् उररीकृतः ॥११४॥
यदा दीपालिर् अज्वालि शिखरं शिखरं प्रति ।
स चामूश् च मिथस् तर्हि व्यदृश्यन्तावृत-स्थलात् ॥११५॥
यदा प्रवर्तितस् तस्मिन् बकहन्त्रा गिरेर् महः ।
प्रावर्ति च तदा ताभिस् तद्-दिदृक्षा-महा-महः ॥११६॥
यदा समुदिता जाता महिला भूमि-भृन् मखे ।
तदा ता मुदिता जाता हरि-दर्शन-निश्चितेः ॥११७॥
कृष्णे संलापम् आचेरुर् यदा विविध-सुभ्रुवः ।
तदार्ह-बोध-सदृशं दृशं ताश् च न्ययूयुजन् ॥११८॥
यदाद्रिर् जनता-दृष्टिं कृष्टवान् प्रकटी-भवन् ।
आशाधाम ययुः स्वैरं तदासाम् अक्षि-पक्षिणः ॥११९॥
यदा गो-पूजनं कर्तुम् आरब्धं सर्वकैस् तदा ।
ताभिः प्रतिस्व-धेन्व्-अर्चा-प्रश्नास्पदम् अकारि सः ॥१२०॥
यदा गोपाल-पूजाया महो व्यक्तम् अभूद् बहिः ।
तदा मनो-महस् तासां वक्त्रे वक्त्रे व्यलोक्यत ॥१२१॥
गोप-पृष्ठं यदा दृष्टं कन्यापाण्यङ्कितं पुरु ।
तदासां पाणयः कृष्णं स्प्रष्टुम् उत्कण्ठितां गताः ॥१२२॥
होम-काले यदा कृष्णः प्राविशद् ब्रह्म-संसदि ।
हुतं बत तदा ताभिर् मानसं विरहानले ॥१२३॥
गिरेः परिक्रमे यर्हि व्यवधानं ययौ हरिः ।
तदा तां व्यवधाम् एव गिरीयन्ति स्म तत्-प्रियाः ॥१२४॥
यष्टिं यर्ह्य् उत्क्षिपन् गृह्णन् कृष्णश् चक्राम तर्हि ताम् ।
दृष्ट्वा दूराद् अञ्जनास्रैर् भानुजा भानुजायते ॥१२५॥
यदा यदा मिथो रूपं द्रष्टुम् आसीद् असम्भवः ।
गवानुद्रव-लक्ष्येण स तासां मध्यम् अद्रवत् ॥१२६॥
धेन्व्-अनुद्रवण-व्याजात् स्पृशन् वव्राज यां हरिः ।
चिल्ली-वल्ली-ताड्यमानस् तया स स्तम्भम् ईयिवान् ॥१२७॥
यदा राधाम् अनु स्पृष्टिं दृष्टिर् अस्य गता तदा ।
अयं सर्वं विसस्मार किन्तु सस्मार तन्-मुखम् ॥१२८॥
यदा रात्राव् अभूद् वासः सर्वेषाम् एक-धामनि ।
तच्-छब्द-मात्र-तात्-पर्याः श्रुतितां तर्हि ताः ययुः ॥१२९॥
कृष्णायास् तु यदा कृष्णश् चिक्रीड स्रोतसि स्वयम् ।
तदामोदिन्य् अमूस् तस्मिन्न् अक्रीडन्न् अतिदूरतः ॥१३०॥
भगिनीनां गृहे यर्हि भोक्तुम् अभ्याययौ हरिः ।
सख्य-लक्ष्यात् तदा तासां सर्वास् तत्राप्य् अमूर् गताः ॥१३१॥
यथा-पूर्वं यदा सर्वे प्रतिस्वं वासम् अव्रजन् ।
तदा कारा-गृहे हन्त मेनिरे ताः पुनर् गतिम् ॥१३२॥
यदा संवर्त-मेघास् ते प्रावर्तन्त तदा तु ताः ।
अकामयन्त कृष्णाय स्व-स्वच्छ-त्रायमाणताम् ॥१३३॥
यदा सुहृद्भिश् छत्राद्यैर् लालितं तम् अलोकयन् ।
स्वाङ्ग-भेत्रीम् अमूर् वृष्टिं तदा सौधीम् अमंसत ॥१३४॥
विछिन्न-प्रखरासार-च्छत्रे तत्रेह दीव्यति ।
कृष्णे स्वैरं गता दृष्टिं मेनिरे वृष्टिम् आमृतीम् ॥१३५॥
अभि कृष्णं यदा सर्वः शैल-गर्तेऽन्ववर्तत ।
गृह-प्राप्त-निधीनां वा तदा तासां स्थितिर् मता ॥१३६॥ [अनुष्टुभ्]</p>
<p>निमेष-रहितास् तदा प्रतिनिमेषम् आसेदिरे
हरेर् मुख-सुधा-रसं रसनया दृग्-आकारया ।
अहो रजनि-सप्तकं व्रज-चकोर-नेत्राः कियत्
कुतः सुकृतम् उद्गतं न इति विस्मृतीर् अव्रजन् ॥१३७॥ [पृथ्वी]
राधा तत्र सुखातिसीम-दृशया युक्तापि मुक्तावली
स्वच्छे नेत्र-जले तद्-ईक्षण-भवे कोष्णत्वम् इत्थं गता ।
हा धिग् दैव सदैव नास्ति तव कोऽप्य् उच्चैर् विवेको यतः
कान्तस्यानिश-दर्शितस्य च चिराद् अद्रिः करे दृश्यते ॥१३८॥ [शार्दूलविक्रीडितम्]
यदा गिरि-वरं दधे मुरहरस् तदा लोचनं
निजार्थित-विनाकृताम् अपि दिशं स निन्ये मुहुः ।
कदाचिद् इह चेत् प्रथां भजति राधिकाया मुखं
तदा फल-मयं मम श्रमतमः प्रसज्जेद् इति ॥१३९॥ [पृथ्वी]
अयं गिरिवरं दधे करुणयेति कारुण्यवान्
समस्तम् अभितर्क्यते तद् इह चित्त-धैर्यं भज ।
निरन्तरित-लोचन-प्रभव-वृष्टि-भीतीभवद्-
वपुश् च तव रक्षितेत्य् अकृत भावम् एषा तदा ॥१४०॥ [पृथ्वी]
गिरेर् गर्तान् निष्क्राम-वचनम् आकर्ण्य दयिता
मुरारेस् तं प्राण-प्रतिमम् अपहायापि निरयुः ।
स एवं तं भावं बत विसृजतीत्थं स तु परं
तद् आसां विश्लिष्टेर् भरम् असहमानो निरगमत् ॥१४१॥ [शिखरिणी]
किं गिरेर् विवरतो बहिर् गतः
किं स वा स्व-हृदयाद् इति स्फुटम् ।
नातिबोद्धुम् अशकन् हरि-प्रियास्
तर्हि यर्हि निरगाद् असौ प्रियः ॥१४२॥ [रथोद्धता]
यद् दृगम्बु ववृषुः स्तन-भूभृद्
भूरि-भूमि-वलयेषु मृगाक्ष्यः ।
उद्धृत-प्रथित-भूभृति तस्मिंस्
तत् किम् अप्य् अकथयन् निज-हार्दम् ॥१४३॥ [स्वागता]</p></blockquote>
<p>[९२] अथ समापनम् आह—</p>
<blockquote>
<p>राधे परितो यासीद् गोवर्धन-धारिणस् तदा करुणा ।
सास्रान् नयन-प्रान्तात् प्रान्तात् त्वय्य् एव सा सुविश्रान्ता ॥१४४॥ [अनुष्टुभ्]</p></blockquote>
<p>[९३] तद् एतद् अपि कथन-शेषं समाप्य पूर्ववद् एव सूत-सुतयोर् गतयोः सर्वेऽपि यथास्वं प्रस्थिताः ।</p>
<p>इति श्री-श्री-गोपाल-चम्पूम् अनु</p>
<p>गोत्रभिद्-गर्व-खण्डन-</p>
<p>गोवर्धन-गोत्र-मान-वर्धनम्</p>
<p>नामाष्टादशं पूरणम्</p>
<p>॥१८ ॥</p>
<p>(१९)</p>
<blockquote>
<p>१५।
अथैकोनविंशपूरणम्</p></blockquote>
<p>२२।
जम्भ-भेदि-सुरेन्द्रता-स्तम्भन-</p>
<p>२३।
नगेन्द्र-धर-गवेन्द्रतालम्भनम्
[१] अथ प्रभाते सभा-तेजसा विभातयोः सूत-जातयोर् मधुकण्ठ-नामा कथयामास—</p>
<p>[२] तद् एवं तादृक्-सम्पदि प्रतिपदि गोवर्धन-समर्धनं सिद्धम् । तृतीयाम् आरभ्य नवम्य्-अवधिकं रम्यं तद्-धारणम् अद्धावधार्यताम् ।</p>
<p>[३] अथ तादृश-दशा-रम्यायां दशम्यां श्री-व्रज-राज-समाजम् अनु निमन्त्रणया प्रामाणि-कमाणिक्य-व्रज-जनाः सुख-योजनं भोजनं संयुज्य मुख-वासनं मुख-वासम् उपज्युज्य वार्तां वर्तयामासुः । [४] यत्र क्षितिधर-धारण-निध्यानान् निर्धारयन्तः पूतनावधादिकम् एतद् अवधिकम् असम्भावितं सम्भावितं चाविशेषतया तत्-कर्म-विशेषतया गणयामासुः ।</p>
<p>[५] पुनश् चैवम् आहुः—</p>
<blockquote>
<p>वावहिः पर्वतं बालः सासहिर् न तु चाचलिः ।
बहिर् एव यथा वृष्टिः पापतिर् न तद्-अन्तरे ॥१॥ [अनुष्टुभ्]</p></blockquote>
<p>[६] तद् एवं परम-प्रभावता तावद् विस्मय-जननी जननीतिम् अतिक्रामति । तस्याम् अपि सत्यामत्यासक्ति-मय-स्नेह-चय-स्वभावता मादृशाम् अन्यादृशाम् अपि तस्मिन् निश्चिता विस्मितिम् आतनोति । [७] तस्य च मादृक्षु विसदृक्षु च यासौ लक्ष्यते, सा तु परम-विलक्षणतयातीव वैलक्ष्यं लक्षयति । किं च—</p>
<blockquote>
<p>प्रत्येकं स्वे तनूजे प्रवलयति जनः स्वैरम् एवानुरागं
सर्वेषां नस् तदीये स कथम् अथ कथं शक्यते नापि मोक्तुं ।
सर्वेष्व् अप्य् अस्य सोऽयं स्फुरति सहभवस् तादृग् एव व्रजेश
स्मारं स्मारं तद् एतत् न कथम् अपि मनाग् उक्तियुक्ती व्रजामः ॥२॥
[स्रग्धरा]</p></blockquote>
<p>[८] तद् एवं प्रवणतया श्रवणतः श्रीमान् नन्दः प्रजातानन्दः प्रणय-मयतया सम्मत-समयतया च गर्ग-सिद्धान्त-वर्गम् एवानुगद्य निरवद्य-सौहृद्यतस् तेषाम् अमन्देहोद्भव-सन्देहोद्यमं संयमनम् अनैषीत्, श्रूयतां मे वचो गोपो व्येतु शङ्का च वोऽर्भके [भा।पु। १०.२६.१५] इत्य् आदिना । अन्ते चोक्तवान्—</p>
<blockquote>
<p>यद्-अवधि माम् उपदिश्य</p></blockquote>
<p>प्रास्थित गर्गस् तद्-अवधि जानामि ।</p>
<blockquote>
<p>शिशुर् अयम् अद्भुत-चर्यां</p></blockquote>
<p>वलयति नारायणी यया शक्त्या ॥३॥ [गीति]</p>
<p>[९] तद् एवं श्रीमन्-नन्द-राज-वाक्यतस् तद्-अवकलनानन्द-भाजस् तं यदा समस्त-जनाः समस्त-जनानन्दन-तन्-नन्दन-वार्तया नन्दयन्तः सन्ति स्म, तदा निज-वृन्दैर् वृन्दारकैश् च वन्द्यमानतया नन्द्यमानतया नन्द्यमानतया च वृन्दावन-चन्द्रः सहसा सह-रामः समाजगाम ।</p>
<p>[१०] समाजश् चायं समम् एव तं परिवेष इव परितश् छादयामास, चकोर-वार इव तत्-कान्तिम् आस्वादयामास, वारां निधिर् इव चात्मानम् उल्लोलतया सम्पादयामास ।</p>
<p>[११] तद् एवं स्थिते सर्वस्मिन्न् अपि स्वस्थतया चावस्थिते क्षण-कतिपये च प्रस्थिते सर्व एव ते सामाजिकाः प्रतिस्वम् अमनेन्दिराद् आत्म-मन्दिराद् आनीत-प्रीत-सितासित-प्रशस्त-वस्त्र-सङ्करं सद्-अलङ्करणादिकं तं च तद्-भ्रातरं तत्-पितरं च पृथक् पृथग् अलङ्कारं स्वीकारयाञ्चक्रुः ।</p>
<p>[१२] यथैवं बहिर् एभिर् आचरितं, तथान्तः-पुरे स-राम-मातृकां गिरिधरस्य मातरम् अभि चैषां महिलाभिर् विरचितम् इति निर्विशेषम् एव तद् उभयत्र पर्वासीत् ।</p>
<p>[१३] अथ सुर-पुरे सुरेशस्य वृत्तम् अनुवृत्यताम् । [१४] इतो गत्वा दैन्यं मत्वा स्खलद्-ओजा विडौजाः क्षयं गच्छन्न् अप्य् असौ क्षयम् ऋच्छन्न् इव स्थितवान् न तु शचीम् अचीकमत, न च निर्जर-सदसि निर्जगाम ।</p>
<p>[१५] तद् एवं वर्ण्यमानम् अवकर्ण्य वाचस्पतिर् वास्तोष्पतिम् अनुरहसं भर्त्सयामास, यतः स खलु विबुधानाम् अपि विबुधः । [१६] भर्त्सनं, यथा—</p>
<blockquote>
<p>यस्माद् अभजसि विष्णुं जिष्णो तस्माद् अनेधितासे त्वम् ।
न विना चन्द्रं विन्दति जीवन-वृत्तिं वनस्पतिः कोऽपि ॥४॥ [गीति]</p></blockquote>
<p>[१७] अथवा सहस्रदृशम् अप्य् अहो भवादृशम् अभिभूय भृशी-भवन्ती तादृशी मदान्धता नासदृशी, यतः सुरेशोऽसि । किन्त्व् अमृतपता तव कथं म्र्तपता जाता? यतस् त्यक्त-प्राण-प्रायण-काय-प्रायतः प्रमादः सोऽयम् आपतितः ।</p>
<p>[१८] तथा च स्मरति—</p>
<blockquote>
<p>अपस्नात इव स्नातोऽप्य् अलम् अस्पृश्य एव सः ।
मृतकं वपुर् आसज्जन् यः सद्भ्यो भय-दायकः ॥५॥ [अनुष्टुभ्]</p></blockquote>
<p>[१९] किं च—वृषाह्वय, तव चेदम् अत्यविचारत एव । तथा हि—</p>
<blockquote>
<p>यद्-आलम्बाज् जनः प्राणं यस्माद् रक्षितुम् इच्छति ।
वैपरीत्यं तयोः कुर्वन्न् अनुन्मत्तो न कथ्यते ॥६॥ [अनुष्टुभ्]</p></blockquote>
<p>[२०] इन्द्र उवाच—अविचारितम् एवाचरितम् इदं मया, भवद्भिश् च साम्प्रतं साम्प्रतम् उपदिश्यताम् ।</p>
<p>[२१] वाचस्पतिर् उवाच—शतमन्यो, तादृश-विसदृशतायां शतधृतिर् एव धृतिम् आसादयिता, तस्मात् तद्-अनुसरणम् एव शरणम् ।</p>
<p>[२२] तद् एवं जम्भभेदी सखेदी-भवन्न् अवधाय धातारम् एव गत्वा सङ्कोचम् अमत्वा स्वापराधम् अवधारयामास ।</p>
<p>[२३] स तूवाच—हन्त, विबुधाधिपेनाप्य् अबुधेन भवता भवता दुःसाध-राधः सोऽयं महान् एवापराधः कृतः, यं खलु साधवः सकृद् अप्य् अवधारयन्तस् त्वाम् अवधीरयन्तः सावधानाः श्रोत्रम् अपिदधते । तथापि सृष्टि-विधित्सा-दुर्विधिना विधिना मया तद् इदम् उपदिश्यते । पूर्वं तन्-महिम-जिज्ञासया धार्ष्ट्यम् अनुष्ठितम् अस्तीति तन्-मात्र-किल्बिष-विषम-विषम-विषह-मानेन मया दुर्माण-मयागाध-भवद्-अपराध-क्षमापणाय क्षमता न लभ्यते ।</p>
<p>[२४] किन्तु—</p>
<blockquote>
<p>गवां कण्डूयनं कुर्याद् गो-ग्रासं गो-प्रदक्षिणाम् ।
नित्यं गोषु प्रसन्नासु गोपालोऽपि प्रसीदति ॥</p></blockquote>
<p>इति गौतमादि-सम्मत्या गोजातिषु प्रीति-रीति-परीतस्य तस्य क्षमापणाय कातरस् त्वं तज्-जाति-मातरं सुरभीम् एव भजस्व, न चेद् असुरतः सुरभी-सङ्गतिर् भविष्यति ।</p>
<p>[२५] अथ सुनासीरस् त्व् असुरभीतः सुरभी-लोकम् आसाद्य सद्यस् तद् अवद्य-चरित-प्रचाराद् विमनसम् अपि तां मातुः स्वसारं मुहुः प्रसाद्य वेधसः सविधम् एवानिनाय ।</p>
<p>[२६] ततश् च विधातेदम् अभिदधे—अयि, सुरभि, सुरपति-भी-सान्त्वनार्थम् असुरान्तकस्यान्तिकं गच्छ । गत्वा च त्वम् अस्य नूनम् एवम् एव लब्ध-दुश्च्यवन-नाम्नः परिकिल्बिष-कीर्तन-भिया किल कवि-परिषद्-उपेक्षणीय-तन्-नाम-धेयस्य कृष्णतश् च्यवनं विच्यावय । तच् च स्व-सम्पद्-उपकण्ठ-कुण्ठी-कृतापर-वैकुण्ठ-लोक-गोलोक-महेन्द्रता-मर्त्य-लोकेऽप्य् अस्य व्यक्तीभवताद् इति तद्-अभिषेक-सेवातिरेकतः सम्भाविता इति ।</p>
<p>[२७] अथ हरि-वासर-दिवसे सुरभिः सुर-राजम् अनु वृन्दावन-भूपरि-भुवर्-लोक-भागम् आगम्य तद्-अवसरं प्रतीक्षामास । तत्र च दूरतः सुर-पतिं सुरभिर् अभिहितवती—</p>
<p>नासौ मेघः पश्य गोवर्धनाद्रिर्</p>
<blockquote>
<p>नायं नव्यस् तस्य भागः स कृष्णः ।
नेयं विद्युल्-लोल-पीतांशुक-श्रीर्
नैतन् मन्दं गर्जितं नर्मवार्ता ॥७॥ [शालिनी]</p></blockquote>
<p>[२८] पश्य पश्य, सम्यग् उत्पतिष्णुः पतग-जिष्णुर् विष्णु-वाहनः सोऽयम् अस्मद् अप्य् उपरि-भागम् आरूढः सन् विद्युद्-गूढ-वारिद-वार इव यस्य च्छायाम् इच्छन् किल यत्र च्छायां प्रसारयति । [२९] सोऽयं तु—</p>
<blockquote>
<p>श्री-गोवर्धन-शैल-रत्न-दृशदि प्रक्षिप्त-शुभ्रास्तरे
वामोरु-स्थित-कञ्ज-चारु-चरणे सव्यं करं दक्षिणे ।
न्यस्यन्न् अन्यम् अपूर्व-रूप-मुरली-नाले मनाग् अत्र नः
स्मेरेणाक्षि-तटेन सन्दधद् अहो मन्ये कृपां वर्षति ॥८॥ [शार्दूल]</p></blockquote>
<p>[३०] अत्र चायम् अस्मन्-मिलनम् अङ्गीकुर्वन्न् एव सङ्गिनः प्रसङ्गान्तराय प्रस्थापितवान् । बलदेवश् च नाद्य वनम् आगतवान् इति चास्थीयते । तस्माद् अतिस्वच्छतर-चेतसम् अमुं भवांस् तावन् निभृततया निभृतम् अव्यग्रतया चाभ्यग्रं गत्वा दण्डवन् नत्वा प्रसादयितुम् अर्हति । यतः,</p>
<blockquote>
<p>स्वयम् अपराध्यति कुरुते प्रभुम् अभि तन्-मार्जने सहायं यः ।
तस्येदं पर-शक्तेर् दर्शनम् अथ नैव दैन्यस्य ॥९॥ [आर्या]
यस्मिन् स्वयम् अपराधी नमति रहस् तं सहाय-निर्विण्णः ।
कृपयति सा जन-मात्रं दैन्यावस्था महाजनं किम् उत? ॥१०॥ [गीति]</p></blockquote>
<p>[३१] ततश् च पश्चाद् एव विशेष-निवेदनायाम् अहम् आयास्यामि ।</p>
<p>[३२] अथ पाक-शासनस् तद्-अनुशासनम् उररीकृत्य प्रच्छन्नतया मुरली-धर-समीपम् आगत्य प्रत्यग्रं चरण-खर-दण्डयोर् दण्डवत् पपात ।</p>
<blockquote>
<p>इन्द्रो ननाम च यथाङ्घ्रि-नखा मुरारेर्
अग्र्याम् अमुष्य मुकुटे मणिताम् अवापुः ।
चक्रन्द चाथ स यथाम्बक-कैरवाम्बु-
माध्वीक-विद्रव-विधौ विधुताम् अगच्छन् ॥११॥ [वसन्ततिलका]</p></blockquote>
<p>[३३] अथ क्रन्दति सङ्क्रन्दने पङ्कज-लोचनः सङ्कोचितः किरीटाग्रम् अग्र-हस्तेन साग्रहम् उदस्तम् आचरन्न् उवाच—[३४] भगवन्न्, एवम् अयुक्तं मा कार्षीर्, आर्षीणां वाणीनां त्वम् एक एवातिरेकतः परायणम् असि ।</p>
<p>[३५] वज्रपाणिस् तु मूर्ध्नि प्रसज्जिताञ्जलि-पाणितया सलज्जं स्वयं स्ववज्र-हत इव मौनम् एवाससज्ज । यतः—</p>
<blockquote>
<p>परस्य कायं बध्नाति तेजसा वचसा मनः ।
शक्तः शक्तश् च सोऽयं यस् तस्य भक्तः कथं न कः? ॥१२॥ [अनुष्टुभ्]</p></blockquote>
<p>[३६] तद् एवं तस्य तेजसा कृपया च सुपर्वाधिपस्य विविधा गतिर् जाता, यथा—</p>
<blockquote>
<p>अन्यत्र चन्द्रति हरिः शक्रे तर्हि स्म सूर्यति ।
शक्रोऽपि सूर्यत्य् अन्यस्मिन् खद्योतति हरौ स्म सः ॥१३॥ [अनुष्टुभ्]
यदा मौनं ससज्जासौ तदा मूक इवाभवत् ।
यदा तु स्तोतुम् आरब्धस् तदागाद् वावदूकताम् ॥१४॥ [अनुष्टुभ्]
यथामूं स्तुतवान् इन्द्रस् तथा वक्तुं न शक्यते ।
श्री-व्रजेन्द्र यतः सोऽयं त्वत्तः सङ्कुचति स्फुटम् ॥१५॥ [अनुष्टुभ्]</p></blockquote>
<p>[३७] अवमानम् अनालोच्य कवमानः स पुनर् एवम् अञ्जसा तद् उपसञ्जहार—</p>
<blockquote>
<p>मयेदं भगवन् गोष्ठ-नाशायासार-वायुभिः ।
चेष्टितं विहते यज्ञे मानिना तीव्र-मन्युना ॥ [भा।पु। १०.२७.१२] इति ।</p></blockquote>
<p>[३८] अयं च प्रहस्य प्रोवाच—</p>
<blockquote>
<p>मया तेऽकारि मघवन् मख-भङ्गोऽनुगृह्णता । [भा।पु। १०.२७.२८]
यन् मत्-पित्रादि-सच्-छ्रेष्ठान् नातिक्रामेर् मम स्मरन् ॥१६॥ [अनुष्टुभ्]
सुरश् चेद् विषयाभोग-गर्वाद् रोचेत वासव ।
तदा विप्रश् च शोभेत शौष्कलं-मन्यता-मदात् ॥१७॥ [अनुष्टुभ्]
अहम् उन्मूलयिष्यामि शक्र त्वद्-वैरि-पक्षगान् ।
कथं मन् मन्यसे भीतिं नीतिम् एव प्रवर्तय ॥१८॥ [अनुष्टुभ्]</p></blockquote>
<p>[३९] अथ दूरतः सुरभिर् अभीतम् इव तम् अभीक्ष्य, हुङ्कारतः स्व-सन्तान-सन्तानम् आकार्य, कार्य-विदुषी स-तृष्ण-नयना कृष्णम् अभिजगाम । [४०] कृष्णश् च स्वजाति-रीतिकावस्थितित एवावनमन्तीम् इव ताम् इमां सहसा सहसाम् अससम्भ्रमम् अञ्जलि-सञ्जित-करः सञ्जगाद—माता कथं समायाता?</p>
<p>[४१] ततश् चाशिषः सिषासन्ती ताः सम्भ्रमाद् अनुद्भाव्य सुरभ्य् उवाच—</p>
<blockquote>
<p>एते मद्-अन्वया धन्या गोत्वं त्वां सेवितुं गताः ।
अहं तु नेदृक्-पुण्या यद् गोचरत्वं च नागता ॥१९॥ [अनुष्टुभ्]</p></blockquote>
<p>अथवा—</p>
<blockquote>
<p>दैत्य-घाती भवान् नित्यं सर्व-लोकैक-पालकः ।
वयं च लोक-मध्ये स्मस् त्वन्-नाथाः स्वत एव तत् ॥२०॥ [अनुष्टुभ्]</p></blockquote>
<p>[४२] ततस् तद् इदं किञ्चित् प्रार्थये—</p>
<blockquote>
<p>गो-सूक्तं भाषते गावः पदं सर्व-सुपर्वणाम् ।
तद् ब्रह्मादौ सुपर्वत्वम् अवन् विन्द गवेन्द्रताम् ॥२१॥ [अनुष्टुभ्]
तवेदं कियद् ऐश्वर्यं यद् ब्रह्मावधि-पालनं ।
वैकुण्ठ-कुण्ठता-कारि यस्य गोलोक-वैभवम् ॥२२॥ [अनुष्टुभ्]
सर्वस्य पालकात् क्वापि खण्ड-पालनम् इष्यते ।
जगत्-प्रकाशकाद् भानोर् निज-धाम-प्रकाशवत् ॥२३॥ [अनुष्टुभ्]
नास्माकं केवलम् इदं मतं किन्तु विधेर् अपि ।
यद् भवेद् अस्य चेन्द्रस्य दुर्बुद्धेः शुद्धि-भावनम् ॥२४॥ [अनुष्टुभ्]
त्वत्-कृपायाः परं स्थानं वयम् इत्य् एष वासवः ।
आशिश्रिये यद् अस्मांस् तद् द्वार-मात्राय कल्पते ॥२५॥ [अनुष्टुभ्]
यस्मान् मृग्यति ताम् एव मद्-विधाद् भवतः कृपाम् ।
कूपाद् इव रसान्तः-स्थां तर्षी घन-रस-स्थितिम् ॥२६॥ [अनुष्टुभ्]
तद् एव देव पश्येन्द्रः पश्यंस् तव पद-द्वयम् ।
सूचयत्य् अभिषेकं ते नेत्र-धारा-सहस्रतः ॥२७॥ [अनुष्टुभ्]</p></blockquote>
<p>[४३] अथ तत्र सचित-सङ्कोचनेन विलोचनेन गोचरितानुमतेः श्री-गोकुल-पतेः प्रसादम् आसादयन्ती सुरर्षि-सुर-मातृ-सुरपति-सुरततिभिर् उपसुर-प्रभृतिभिश् च साकं सुरभी सरभसम् असुर-मर्दनं पुरस्कर्तुं पुरः-सरताम् अवाप ।</p>
<p>[४४] ते हि द्रुहिणेन ताव् अनु समनुज्ञाता द्रुतम् एव विद्रुत्य निह्नुत्य च राजीव-लोचनं राजीयन्तः परितः स्थिता बभूवुः, यत्र रुद्र-द्रुहिणाव् अपि तेषाम् अग्रेसरताम् अवापतुः ।</p>
<p>[४५] ततश् च सुरभिर् अभिहितवती—श्रीमद्-व्रजेन्द्र-कुल-चन्द्र! भवद्-भवदीय-स्वीय-चरणानाम् अनुचरणतस् तावद् अत्रत्यानि तीर्थानि सार्थकान्य् एव जातानि । धेनवश् च युष्मद्-विहित-दुग्ध-धयनाद् धन्यताम् अधुः । [४६] ततश् च स्वर्ग-स्थित-तीर्थ-वरस्य गङ्गा-निर्झरस्य तथात्मीयस्याप्य् ऊधो-भरस्य त्वद्-आराधनया व्यर्थतावधाय पयः समाहर्तुं भवन्तं विधिम् अर्थयामहे । अथवा, यथादिश्यते तथावश्यं प्रथयामः ।</p>
<p>[४७] कृष्णः स-स्मितम् उवाच—यथेष्ठम् अनुष्ठीयताम् ।</p>
<p>[४८] अथाभ्रवाहन-भ्रू-भ्रमणतः स-सम्भ्रमम् अभ्र-मातङ्गः स्वः-सङ्गत-गङ्गातः समुद्दण्डित-शुण्डा-दण्डेनाम्भः-सम्भृतान् निधि-कुम्भान् निर्विलम्बम् एव मुहुर् अपि लम्भयामास । सुरभिर् अपि सुरभि-पयसा सुर-पति-सरसीम् उपगिरिं विभराञ्चकार । ततश् च—</p>
<blockquote>
<p>वाद्य-स्पृग्-गीत-नृत्यैर् उपसुर-सदसां स्तोत्र-मन्त्रैर् ऋषीणां
हर्षान्दोलातिकोलाहल-जय-निनदैर् ब्रह्म-रुद्रादिकानाम् ।
उत्सर्पद्-भक्तिर् इन्द्रः सह हरिद्-अधिपैस् तद्-गणैश् चाभ्यषिञ्चत्
कृष्णं येनैव सर्वेऽप्य् अहह सुख-सुधासिक्त-रूपा बभूवुः ॥२८॥
[स्रग्धरा]
अदितिर् मातृ-कृत्यानि स्वसृ-कृत्यानि पार्वती ।
गरुत्मान् भृत्य-कृत्यानि चाहृत्यात्र मुदं ययौ ॥२९॥ [अनुष्टुभ्]</p></blockquote>
<p>[४९] तद् एवं यदा निर्णिक्ततया देवगणस् तम् असिक्त, तदा—</p>
<blockquote>
<p>कीर्तिर् याता दिगन्तं परिमल-वलनाप्य् अभ्रमीद् भूमि-गोलं
मङ्गल्य-ध्वान-धारा दिग्-अनुग-करिणां प्राविशत् कर्ण-गर्तम् ।
इत्थं सर्वत्र हर्ष-प्रसर-भर-वर-प्रावृषा प्राणि-जातेः
शाते जातेऽपि कंसः सरट-पटल-राट्-चेष्टया वेष्ट्यते स्म ॥३०॥
[स्रग्धरा]</p></blockquote>
<p>[५०] तद् एवं स व्रजेन्द्र-नन्दनः सर्व-दिग्-गतान् यदा दिग्ये, तदा तु—-</p>
<blockquote>
<p>यावद् विष्णुपदं विभाति परम-व्योमादि तावत्य् अपि
श्री-गोलोक-पदं प्रशस्तिम् अयते लक्ष्मी-परार्धास्पदम् ।
तत्रापीन्द्रतया विभासि नितरां गोविन्द-नाम्ना यथा
तेन त्वं जगद् अङ्ग तद्वद् अवताद् इत्य् उचिरे ते समम् ॥३१॥ [शार्दूल]
आकाश-कुसुमैः सार्धम् आकाश-वचनं तदा ।
गोविन्द इति यद् वित्तं ततः किम् इव साद्भुतम्? ॥३२॥ [अनुष्टुभ्]
इन्द्रश् छत्रं विवस्वान् बहु-विध-मधुरालङ्कृतीनां कदम्बं
ब्रह्मा लीलाब्जम् ईशः स्वरचित-मुरलीं माधवाय व्यतानीत् ।
अन्यं च स्वस्वम् अर्थं त्रिदश-पति-ततिर् यत् पुनः सर्वम् एषां
पूर्वं चापूर्वम् आसीद् अभवद् अथ तद्-अङ्गावृतीज्यासु पूज्यम् ॥३३॥
[स्रग्धरा]</p></blockquote>
<p>[५१] तद् एवं स्थिते—</p>
<blockquote>
<p>राजद्-राजासनम् उपरि-गच्छत्र-चित्रं सुरम्य-
भ्राम्यद्-वालव्य-जन-युगलं प्रस्फुरद्-दिव्य-वेशम् ।
कृष्णं दृष्ट्वा सुर-परिवृतं स्तब्ध-नेत्राणि दूराच्
चित्राणीव क्षण-कतिपयं तत्र मित्राणि तस्थुः ॥३४॥ [मन्दाक्रान्ता]</p></blockquote>
<p>[५२] ततश् च कृपया स्नपित-नयनारविन्देन गोविन्देन कृतम् आनन्दनम् अनु फुल्लतया पूर्वतः पुरुषु महेन्द्रादि-देव-गुरुषु छत्रादिकं तरुषु सन्धाय, निज-हित-निबन्धाय तत्-पद-द्वन्द्वम् एव वन्दं वन्दम् अमन्द-बाष्प-निस्यन्दं निजाम् अवज्ञास्पदतां विज्ञाप्य तम् अनुज्ञाप्य दूरं विन्दमानेषु लब्ध-विगत-निन्दमानेषु वृन्दारकेषु, सखि-सन्दोहः शन्दोहम् अनुविन्दन् मन्दं मन्दम् आससाद । आसाद्य च—</p>
<blockquote>
<p>अद्राक्षीद् अमहीद् अवोचद् अलगीद् आजिघ्रद् अप्य् अच्युतं
छत्राद्यं च चचाय मित्रपटली पप्रच्छ भूयश् च तम् ।
सोऽपि व्याजम् इहाचचार बहुधा सा न प्रतीयाय तं
किन्तु प्रीतिभरं मिथः प्रवलयं हासस् तद् आवर्धत ॥३५॥ [शार्दूल]</p></blockquote>
<p>ततश् च—</p>
<blockquote>
<p>इह स्थितैः पृथग् अपरैस् तु भूषणैर्
विभुः परस्परम् अपि ताम् अभूषयत् ।
अमी तदा स-कनक-दण्ड-चामरैः
परिच्छेदैः स्वयम् अपि तं सिषेविरे ॥३६॥ [रुचिरा]</p></blockquote>
<p>[५३] तस्मिन्न् अथ राजन्य् अति सखि-वृन्दे—</p>
<blockquote>
<p>दृष्ट्वा देवततिर् विदूरतरतस् तं सेव्यमानं सुहृद्-
वर्गैस् तद्-गुण-रूप-शील-तुलितैः स्व-प्रत्त-तत्-तच्-छ्रिया ।
तान् स्वज्ञान-विलास-सञ्चित-फलं मेने तथा ताम् अपि
स्व-प्रेमार्जित-कर्म-सम्पदम् अमंस्तान्यन् न मान्यं ततः ॥३७ [शार्दूल]</p></blockquote>
<p>[५४] तद् एवम् आरब्धेऽपि गमने स्तब्धे सति सतीपति-प्रभृतयस् तस्मिन्न् अभिषेक-प्रभवं प्रभावान्तरं पश्यन्तः परस्परं साद्भूतम् इदम् उद्भावयामासुः, यथा—</p>
<blockquote>
<p>कृष्णार्चारचि दैवतैः सुखम् अयुर् लोकाश् च गावस् तथा
पृथ्वीं दुग्ध-भृतां व्यधुर् बहु-विधान् नद्यो रसान् सुस्रुवुः ।
वृक्षा मध्व् अधुर् उद्दधुश् च गिरयो रत्नानि निर्वैरतां
जीवाः प्रापुर् अहो महत्य् अपचितिः पुष्यत्य् अकर्तॄन् अपि ॥३८॥ [शार्दूलविक्रीडित]</p></blockquote>
<p>किं च—</p>
<blockquote>
<p>इन्द्रः क्रूर-चरित्रम् आचरितवान् यत् तेन चिन्तागमे
चित्तं कम्पम् इयर्ति चेद् गिरि कथं चित्तेन तद् व्यज्यताम् ।
कृष्णस् तत्र च यां कृपां बत तया चित्तं द्रवी-भूतताम्
आयाति स्वयम् एव चेद् गिरि कथं चित्तेन सा व्यज्यताम्? ॥३९॥ [शार्दूल]</p></blockquote>
<p>[५५] अथ चरमाचलं चुचुम्बिषति भानु-बिम्बे विलम्बः संवृत्त इत्य् अविलम्बम् एव गो-निकुरम्ब-संवलनया सखिभिः समं व्रजं व्रजन् व्रज-राज-जन्मा सन्-मानयद्भिर् निर्जर-व्रजैर् उपर्य् अतुल-पुष्प-वर्षैर् उपचर्य व्रजद्भिर् अनुवव्रजे, यथा—</p>
<blockquote>
<p>दिव्यातपत्र-सित-चामर-शस्त-हस्तैः
संसेव्यमान-सविधः सखिभिः प्रगीतः ।
पुष्प-व्रजेन विविधैर् विबुधैश् च सिक्तः
श्री-पृक्त-कान्तिर् अजितः सदनं ससाद ॥४०॥ [वसन्ततिलका]
निशमितम् अकरोन् निशामितं च
द्युजनि-विभूषण-भूषणाङ्गम् एतम् ।
व्रज-नृपति-मुख-व्रजः समन्ताद्
अजनि च सात्त्विक-राजिराजि-मूर्तिः ॥४१॥ [पुष्पिताग्रा]</p></blockquote>
<p>[५६] यत् तु निशम्य रम्यचेता रामः सानुक्रोशं क्रोशमात्रम् उपव्रज्य निजावरजविजयं पश्यन् सुख-वश्यमनास् तम् आलिङ्ग्य मूर्धानम् आशिङ्घ्य क्षण-कतिपयम् उपविश्य, वचन-चातुरीभिस् तत्-प्रसङ्गं सङ्गतवान् । ततश् च निजानुजेन पूर्वम् एव स्वकृते निर्दिश्य रक्षितैर् दिव्येष्व् अपि दिव्यता-लक्षितैर् अनल्पैर् आकल्पैः सोऽयम् अग्रजः स्व-करेण विराजयामास । ततश् च स्वानुजं गुरु-जनानाम् अग्रतस् तादृशतया प्रयातुं सङ्कोचम् अरोचयन् सोऽयम् अग्रजः शनैः सनैर् अनैषीत् ।</p>
<p>[५७] अथ तस्मिन् दिने तु गो-सन्दोह-दोह-निबन्धनं तद्-अनुबन्धि-जनान् सन्धाय स्वयं तु तत्-तद्-उदन्तानुसन्धानाय धेनु-सन्निधान एव सानन्दं नन्द-राजः सन्निधाय, वन्दमानं स-राम-सखि-वृन्दं गोविन्दं पुरस्ताद् विधाय समम् एव बन्धुभिः समम् आसनम् आसज्जन्न् आसामास ।</p>
<p>[५८] तत्र चानन्तरम् आचरितागतिभिः सम्यग् उरीकृत-श्री-रामानुजानुमतिभिः सूनृत-वादिभिः श्रीदामादिभिः स-समाजाय व्रज-राजाय दिव्यच्-छत्राद्य्-अर्चामत्रादिषु समर्पितेषु सन्तर्पितेषु च सर्वेषु तद् अप्रच्छन्नम् एव स पप्रच्छ—कथ्यतां तथ्यं किम् इदं वृत्तं वृत्तम्? इति ।</p>
<p>[५९] श्रीदामा प्राह—वयम् अपि गो-सङ्कलनाय कलित-भूरि-दूरतया चिरं विरम्य स्थिता न सम्यग् अवगम्यं तद् आचराम, किन्तु सामग्रीयम् एव निज-सम्यग्-रीतिम् आवेदयति इति ।</p>
<p>[६०] ततो नम्रतां विन्दति श्री-गोविन्दे परस्परम् अवधाय साधु, श्रीदामन्, साध्व् इदम् उक्तम् इत्य् अभिधाय सर्व एवानर्वाचीन-गोपाश् चित्र-प्रतिकृतय इव द्वित्र-क्षणं निर्निमेषताम् अवापुः ।</p>
<p>[६१] मधुमङ्गलस् तूच्चैः सहासम् आह स्म—श्रीमन् व्रजराज ! श्रूयताम्—</p>
<blockquote>
<p>गौर् एका गिरम् आतनोद् अथ पुमान् अन्यः सहस्रेक्षणोऽ
नंसीत् कोऽपि करी सितः स्वर्-उदकान्य् आहृत्य शश्वद् ददौ ।
कौचित् पञ्च-चतुर्मुखाङ्ग-वलितौ स्तोत्र-प्रथां चक्रतुस्
ते चान्ये च महामहेन सिषिचुर् गोपेश पुत्रं तव ॥४२॥ [शार्दूलविक्रीडित]</p></blockquote>
<p>[६२] अथ स्वयं चात्र सर्वतश् चित्रं माङ्गलिकं कर्म निर्मातुं युक्तम् इति विचार्य चित्रायमाने कृष्ण-प्राणे ससमाजे व्रजराजे विष्णु-पद-चरिष्णु-वाणीयम् आविर्बभूव—</p>
<blockquote>
<p>यथाभ्यषिञ्चाम वयं व्रजेशितः
संसज्य गोविन्दतया सुतं तव ।
समं समस्तैः कृत-मङ्गलं तथा
तं यौवराज्येन जवाद् विराजय ॥४३॥ [उपजाति १२]</p></blockquote>
<p>[६३] अथ तद् एतद् अमृत-वर्ष-धर्षिता व्रज-वर्षीयांसः परस्परं विचार्य कार्य-माण-मङ्गल्य-तौर्यत्रिक-वादनापौर्वापर्यतः स्वस्ति-वाचनादिकम् आचार्य-द्वारा समाचार्य, प्रतिस्वम् अपि विविध-विधान-दान-पूर्वकं पर्व पूरयित्वा पूर-राजतया तं सभाजयामासुः ।</p>
<blockquote>
<p>आगम्याथ शतं शतं व्रज-महेन्द्राणी-प्रधानाङ्गनाः
प्रत्येकं मणि-दीप-सन्तति-करा मङ्गल-कोलाहलाः ।
नीराज्याभिसभाज्य रत्न-निकरैर् निर्मञ्छ्य गेहं प्रति
स्नेहं मूर्तम् इवातियत्न-वलिता गोविन्दम् आनिन्यिरे ॥४४॥ [शार्दूलविक्रीडित]
ईदृशस् ते व्रजाधीश सुतः सूत-मुखोत्सवः ।
यो गवेन्द्रतया गां च गां च गां च सुखाकरोत् ॥४५॥ [अनुष्टुभ्]
सुभगम्भविष्णु जातं जगद् अपि कृष्णाभिषेकतः पश्चात् ।
अन्धम्भावुकम् आसीद् भावुक-शून्यं कुलं तु दनुजानाम् ॥४६॥ [गीति]</p></blockquote>
<p>[६४] तद् एवं दिवा-कथायां वृत्तायां नक्तम् अपि सा पूर्ववद् वृत्ता । यथा मधुकण्ठ उवाच—</p>
<blockquote>
<p>भवेद् अनल्पं कुत्रापि स्वल्पं कुत्रापि पोषकम् ।
यथान्न-व्यञ्जनं लोके यथा रस-रसायनम् ॥४७॥ [अनुष्टुभ्]</p></blockquote>
<p>[६५] तस्मात् सङ्क्षिप्तम् अप्य् एतद् विस्तरवद् एव मन्तव्यम् । [६६] तथा हि—तस्मिन् महसि नीरन्ध्रं पुरन्ध्रीभिः समम् आसाम् अपि समागनं वृत्तं, यत्रोपकण्ठ-गतानाम् अप्य् अमूषां वस्त्रावगुण्ठितानि नेत्राण्य् अतीवोत्कण्ठितानि जातानि ।</p>
<p>[६७] तस्मिंश् च तस्य विवाह-समतावहे महा-महे मनसीदम् असीमम् आभिर् विभावितम्—</p>
<blockquote>
<p>केयं जगत्य् अहह राजति गोप-कन्या
धन्या यया तु करपीडनम् अस्य गन्ता? ।
हा योग्यताम् अपि विधाय विधिः समस्ताम्
अस्तं निनाय बत नस् तम् अमूं धिग् अस्तु ॥४८॥ [वसन्ततिलका]</p></blockquote>
<p>[६८] भवतु, तद् अपि किन्त्व् इदम् अतीवान्याय्यम्—</p>
<blockquote>
<p>कुलीना रूपिण्यः परम-गुण-शीलाः प्रणयिता-
भृद्-उत्कण्ठाकण्ठागत-तुलित-जीवा बत वयम् ।
न तावद् वंशी तत्-तद्-अनुगुणताम् अञ्चति जडा
तथाप्य् एषा हा धिक् कलित-हरि-सङ्गा न तु वयम् ॥४९॥ [शिखरिणी]</p></blockquote>
<p>[६९] केवलेयं वराकी केवल-मुख-चूषण-सुखा, यतः—</p>
<blockquote>
<p>आलिङ्ग्य कण्ठम् उरसि प्रतिपद्य कान्तिं
माले कटं प्रकटम् एव सदा दधासि ।
न श्री-हरिर् न भवती तु वा जनोऽयं
सङ्कोच-लेशम् अयते त्वम् अतोऽसि धन्या ॥५०॥ [वसन्ततिलका]</p></blockquote>
<p>[७०] तद् एवं मनसि वदन्तीषु—</p>
<blockquote>
<p>पूर्णां दृष्टिं विधि-वशतया काचिद् आञ्चीन् मुरारेर्
अर्धं काचिद् व्रज-जन-गता काचिद् अस्यास् त्रिभागम् ।
काचित् किञ्चिन् न च तद् अखिलं तुल्यताम् एव दध्रे
सर्वासां यन् मनसि चक्ल्पे हन्त तापाय तद्वत् ॥५१॥ [मन्दाक्रान्ता]</p></blockquote>
<p>[७१] अथ तस्याम् एव निशायां चन्द्रशालिकायां कृत-शयनेन कञ्ज-नयनेन तासाम् अपराह्नेतनापाङ्ग-साङ्ग-शर-निकर-सङ्ग-लब्ध-भङ्गे हृदि समुत्थित-व्यथतया जात-निशीथ-जागरतायाम् अविरतायां तासु निजानिर्वृतिं विवृतीकर्तुं ताम् इव च तर्तुं पुरहर-कृत-वितर-नव-मुरलीकलः खुरलीभिः कलयामासे ।</p>
<blockquote>
<p>तदा केदार-रागस् तु प्राप केदारतां निशि ।
गोपीभिर् वासना-बीजम् उप्तं यत्राङ्कुरायितम् ॥५२॥ [अनुष्टुभ्]</p></blockquote>
<p>तत्र च—</p>
<blockquote>
<p>तूकारः खलु माथुरेषु परितस् त्वङ्कार-भाषा मता
सोऽयं वैणव-गानतः प्रतिपदं प्रायः परामृश्यते ।
प्रत्येकं युगपत् प्रियां निशमयन् कृष्णो यदा तं जगौ
मत्वा स्वं प्रति तत् प्रतिस्वम् अपि ताः सर्वा विमूर्च्छां ययुः ॥५३॥ [शार्दूल]</p></blockquote>
<p>किं च—</p>
<blockquote>
<p>आनुषङ्गिकतयापि सगानाद्
आस्व् अधाद् यद् अविदुस् तद् अमूश् च ।
उद्दिदेश पुरु यां बत सा तु
स्वं च सम्प्रति विवेद न राधा ॥५४॥ [स्वागता]</p></blockquote>
<p>[७२] तद् एवम् अल्प-समयम् अयम् अपि कल्प-चयम् अयम् इव कल्पयित्वा कथकः समापयन् कथनं श्लथयामास—</p>
<blockquote>
<p>सोऽयं ते रमणो राधे लब्धः कृच्छ्रेण यस् त्वया ।
त्वद्-विना-भावतः सौख्यं यश् च कुत्रापि नाप्तवान् ॥५५॥ [अनुष्टुभ्]</p></blockquote>
<p>[७३] तद् एवं सङ्क्षेपेनापि कथिते प्रथिते मुहूर्त-द्वयं मुहूर्तवद् एव ताश् च ते च तुष्णीम्भावम् आसेदुः, पुनश् च यथायथम् आवासं समासेदुः ।</p>
<p>इति श्री-श्री-गोपाल-चम्पूम् अनु</p>
<p>जम्भ-भेदि-सुरेन्द्रता-स्तम्भन-नगेन्द्र-धर-</p>
<p>गवेन्द्रतालम्भनं नाम</p>
<p>एकोनविंशं पूरणम्</p>
<blockquote>
<p>॥१९ ॥</p></blockquote>
<p>(२०)</p>
<blockquote>
<p>१६।
अथ विंशं पूरणम्</p></blockquote>
<p>२४।
वरुण-लोकालोक-चमत्कार-तिरस्कारक-गोलोकावलोकनम्
[१] अथ प्रभात-कथायां स्निग्धकण्ठ उवाच—तद् एवम् एकादशी-कथा कथिता । तां च तिथिम् अशिथिलितया प्रथित-मनोरथां प्रतीत्य नित्यवद् एव व्रज-देवः सम्यग् उल्लासम् उपोवास । \</p>
<blockquote>
<p><br>
[२] किन्तु पारण-कारणम् अवशीर्णम् एव द्वादशीम् अवशिष्टाम् अवधाय बह्व्-अवशिष्टायाम् अपि रजन्यां विशिष्ट-विधि-बलतः स्नानादि-कलनाय कलिन्दीं प्रविष्टवान्। प्रविश्य च यथा-यथम् अत्रस्नुः सस्नौ । स्नात्वा चान्तर् एव वारिणः श्री-नारायणम् एकायनतया सागम-निष्ठम् उपतिष्ठमानः सुष्ठु ध्यातुम् आरब्धवान्। तत्र चायं जन्मत एव तन्-मयतया सन्-मतिर् आसीत् । तादृश-नन्दन-लाभानन्दतस् तु तत्राप्य् अतिशयं विन्दति स्म । ततश् च तद्-विध-ध्यानावधानतः समाधिम् अनवधिम् आपन्नवन्तं तं सर्वतः प्रचरन्तः प्रचेतसश् चराः सहसा समासद्य सद्यः स्वीय-स्वामि-निवासं प्रत्य् एव प्रवासयामासुः । एष निवास-विशेषश् च तस्य जल-स्तम्भ-विद्यालम्भितार-भवान् स्वत एव भास्वान् भास्वत्-कन्या-ह्रद-स्थ-विवरस्याधः-प्रदेशे सदेश एव रसा-विवर-देशे निवेशम् आसीदति । न च कृष्ण-प्रभावता विदित-महितानुभावस्य तस्य तथानयनं नयवतां न सम्भावनीयम् । स हि निरन्तरम् इदं चिन्तयति—यद् अस्य मद्-भाग्य-जाततः सञ्जातस्य सुतस्य यथोत्तर-प्रथमान-मानतया परम-प्रेम-हर्षदम् उत्कर्षं शश्वद् एव पश्याम इति । ततस् तद् एवासकृद् एव योगम् आपयितुं तल्-लीलायाम् उपयोग-मायाताया योगमायाया एव समयास् त एते पूतना-गमनादिवत् । <br>
<br>
[३] अथ तथावेशिनम् एव व्रजेशानं यदा पाशिनः पुरतस् तद्-आदेशाभिनिवेशिनस् ते सञ्चारितवन्तस्, तदा तद्-आकारत एव तं निर्धारयन् पुनश् च नारायण-धारणावन्तम् अवधारयन्न् अयम् अतिदरादराभ्यां कृत-दिव्य-वस्त्रादि-प्रशस्तितया वरशय्याम् एवाधिशाययामास । <br>
<br>
[४] स्वयं च पितृ-हरणासहिष्णु-कृष्णागमनम् अनन्तरम् एव मन्वानः सुदूर-दृष्टि-हेतुं पूर्-द्वारम् अधितिष्ठन्न् ऊर्ध्वम् एव तिष्ठति स्म । <br>
<br>
[५] अथात्रत्यं वृत्तम् अनुवृत्त्यताम् । <br>
<br>
[६] यदा खलु कृष्णस्य तातः कृष्णा-पाथसि तन्-नाथवत्ता-मात्र-धनानां जनानाम् अदृश्यताम् अवाप, तदा दिशि दिशि कान्दिशीकास् ते जलम् अवगाह्य तद्-अप्राप्तितस् तद्-बाह्यं प्रदेशम् आगताः । आगम्य च विक्रोशन्त एव व्रजम् अभिगच्छन्तः, कृष्ण-रामाग्रण्यस् तान् व्रज-ग्रामण्यः कलितासुखान् स्वाभिमुखान् एव लेभिरे । <br>
<br>
[७] तत्र च वृत्ते श्रुत-मात्रे परम-दुःख-पात्रे सर्वतः कृत-मनो-विरामौ कृष्ण-रामौ विक्रम्य सर्वम् अतिक्रम्य, परमोत्कण्ठित-मत्या झटिति-गत्या पृथिवीम् अपि घट्टयन्तौ, तम् एव घट्टम् आटतुः । तत्र च कृष्णः समग्र-व्यग्रम् अग्रजम् आलिङ्गन् रिङ्गद्-अस्रम् एवेदम् अश्रावयत्—भ्रातर्, मातरम् अकातरतयाभिरक्ष्य सर्व एव रक्षणीयाः, यावद् अहं पितरम् आनीय सुख-वितरं करवाणि । मातर्य् अत्रागतायां तु न कथञ्चिद् अपि पर्याप्तिं पर्यापयितुं शक्ष्यामीति। <br>
<br>
[८] तद् एवं कृत-संवाद-मात्रः पितरम् आनेतुं निर्मित-यात्रः संहनन-बृंहित-सिंह-लज्जः संहित-परिकर-सज्जः पाताल-विवर-द्वार-पात्रं सरित्-पात्रम् अनु ममज्ज । <br>
<br>
[९] अनन्तरं च, व्रजेश्वरी-प्रधानाः सर्व एव तत्र चरण-मात्रम् आदधाना रामम् एकम् अवधानाः कृष्णम् अनुसन्दधानाः पप्रच्छुः—क्व नु यातस् तवानुजातः? इति । <br>
<br>
[१०] स तु तां व्रजेन्द्रसुदृशं विसदृशदृशं परामृशन्न् उवाच—मातर्, न कातरताम् आयाहि । स तु सम्प्रत्य् एव जनकम् आदाय स्वजनसुखं जनयि-ष्यति इति । <br>
<br>
[११] अथ स्वमातरम् उवाच—हन्त, त्वम् अपि कथं मां हन्तासि? मयि विश्वासतः श्वासमात्रविशिष्टाम् एतां पाहि । <br>
<br>
[१२] ततश् च सर्व एवानर्वाञ्चः कालियदमनप्रक्रमतस् तद्वचनम् अक्लमप्रमम् एव मन्वानास् तां विश्रमयामासुः । किन्तु,</p></blockquote>
<p>_किं स्वप्नः किम् उ जागरः? किम् अथवा मूर्च्छा किम् उन्मादिता? _</p>
<p>_वेत्य् एतत् परिचेतुम् आपुर् असकृद्-बुद्धिं न तस्मिन् जनाः । किन्तूत्कण्ठिततावगुण्ठित-हृदां तेषाम् अभूद् वाग् इयं _</p>
<p>_हा हा श्री-व्रजराज हा बत हहा श्री-कृष्ण कुत्रासि भोः? ॥१॥ [शार्दूल] _</p>
<p>_जनी-चतुष्टय-धृता प्लुष्ट-चित्ता व्रजेश्वरी । _</p>
<p>_श्वासास्तिता-तर्क-पात्रं हा हा मात्रं जगाद सा ॥२॥ [अनुष्टुभ्] <br>
_</p>
<p>[१३] अथ तुङ्गाचल-जल-चित-सुरङ्गा-प्रवेशतः प्रचेतः-सदन-गतस्य तस्य व्रज-लक्ष्मी-दयितस्य चरितम् अनुपचरितम् अवधार्यताम् ।</p>
<blockquote>
<p><br>
[१४] यद तु ते यादसाम्पति-भवनं जवतः श्री-व्रज-राजम् अभाजयंस् तदा स च तत्र सचते स्म । यथा च,</p></blockquote>
<p>_स्निग्ध-श्यामल-रुच्य् अपि क्रुद्-अरुण-द्योताद् अदृश्यं वपुर् _</p>
<p><em>ध्वान्त-ध्वांस्य् अपि तीव्रता-शवलनाद् दृग्-रोधनं दृग्-द्वयम् ।</em></p>
<p>_कौमल्यादि-गुणापि रोष-रभसाद् उग्रा तथा तस्य गीः _</p>
<p>_कल्पान्ताभ्र-तडिद्-ध्वनि-भ्रम-धरान् विस्मापयन्ते स्म तान् ॥३॥ _</p>
<p>_[शार्दूलविक्रीडित] <br>
_</p>
<p>[१५] ततश् च—बिलं वलमानः स खलु जम्बुकः क्व नु वर्तते? इति जल्प-कलनया तस्मिन्न् अवज्ञा-वर्धनस्य श्रीमन्-नन्द-कुल-समर्धनस्य भृशम् अर्दिधिषति दृशम् अर्दिदिषति च तेजसि बहुल-कोलाहल-प्रवाहम् अवलम्बमानः स्व-गल-वलयित-चेलतया क्ष्मामेलित-भालः सर्व-जल-पालः शङ्कित-कलिः कलिताञ्जलिर् विदूर-भू-गत एवाखण्ड-दण्डवत् प्रणनाम । \</p>
<blockquote>
<p><br>
[१६] तस्य चेदृशात् खर्व-गर्वतावलोकनात् सर्व एव तन्-नाथास् तथा प्रथाञ्चक्रुः । <br>
<br>
[१७] ततश् च तरुणारुण-कमल-लोचनः सर्व-रोचनः करुणया पुरः-सरताम् आसाद्य सद्यस् तं वरुणं पप्रच्छ—ते तु कुत्र परम-धर्माचरणा मदीय-पितृ-चरणाः? इति । <br>
<br>
[१८] वरुणस् तु गलित-धैर्य-सञ्जनः साञ्जलितया सान्त्वं वचो व्यानञ्ज—पुरुषोत्तम! यत्र खलु तत्र-भवांस्, तत्र परम् असाव् असमः परम-महान् सम्भवति, नान्यत्र । किन्तु तेषाम् एषां किङ्कराणां किं करवाणि शासनम् आत्मनश् चेति तद् अनुशासनम् आशासे ।
<br>
[१९] कृष्णः स-शान्त-स्वान्तम् आह—वराकाणाम् एषां दण्डः केवलं दण्डयितुं पौरुषं खण्डयति । अविलम्ब-स्पर्शम् एव तु दर्शयतात् तात-चरण-सरोजातम् । <br>
<br>
[२०] अथ यथादिशन्ति दीर्ण-दीनादीनवास् तत्र-भवन्तः इति । <br>
<br>
[२१] वारि-राजः श्री-व्रज-राज-विराजमान-सदन-पर्यन्तं पन्थानं तच्-चरण-मूलतः परम-दुकूलानुकूलं चकार, तत्र निनाय च गोप-कुल-नायक-कुल-नायकम् । उवाच च—गोविन्द नीयताम् एष पिता ते पितृ-वत्सल [भा।पु। १०.२८.९] इति । <br>
<br>
[२२] इदम् अहं जानाम्य् एव, तत् कथम् अन्यथा चरामि? कथं वा पराद् अस्य पराभवः स्यात्? इति भावः । <br>
<br>
[२३] तद् एवं वरुणस्य पाशाद् यद् भय-पात्रायमाणत्वम्, तस्माद् अपि स्व-प्रभावेण मोचकस्य तस्य—</p></blockquote>
<p>_उपलभ्य च सौरभ्यम् अलभ्यस्य सुतस्य सः । _</p>
<p>_अभ्याययौ बहिर्-वृत्तिं सभ्यानां विस्मयं वहन् ॥४॥ [अनुष्टुभ्] _</p>
<p>_उन्मीलयामास विलोचने स _</p>
<p>_श्रीमन् मुखं तस्य च सन्ददर्श । _</p>
<p>_सन्दर्शनाद् एव बभूव सास्रः _</p>
<p>_स्वप्नायितं चास्रवृतेर् अमंस्त ॥५॥ [इन्द्रवज्रा] <br>
_</p>
<p>[२४] कृष्णस् तु तच्-चरण-युगल-तल-स्पर्श-पूर्वकं तम् आलिङ्गन् उन्नमितवान्—तात, सोऽहम् आगतोऽस्मि, इत्य् अधिगतवांश् च । २५] तत्र द्वयोर् अपि समग्र-व्यग्रताम् आगच्छतोर् अथ हरिस् तु परितः परीत-पर-परीवार-परीहास-शङ्कया सङ्कुचित-चित्तस् तत्र चात्मनि च बाष्पादि-विकार-व्यतिरिक्ताकारताम् आसादयितुं व्याजहार—तात, परितः समवधीयताम् । \</p>
<blockquote>
<p><br>
[२६] अथ व्रज-सूत्रामा परितः समीक्ष्य च कुत्रावाम् आगतौ? इति स-वैलक्ष्यं पुत्राननम् ईक्षते स्म । <br>
<br>
[२७] स चोवाच—तात, मा तन्यताम् अन्यथा-भावः । यथाव्रजनम् एव स्व-व्रजं व्रजिष्यावः । ततः पुरतश् चरण-कमलम् अवधीयमानम् आधीयताम् । <br>
<br>
[२८] तत्र तु तथा कुर्वति व्याकुलताकुल-काकु-पूर्वं वरुण उवाच—
कृपालुस् त्वम् अहो कृष्ण द्वयोर् एकतरं कुरु ।
दण्डं वाथ प्रसादं वा नापराधं तु शेषय ॥६॥ [अनुष्टुभ्] \</p></blockquote>
<p>[२९] तद् एवं कृत-यात्रतया स्थितयोर् अपि क्षण-मात्रम् अवस्थितयोस् तयोर् महोपचारांश् चरणाग्रतः समर्पितान् आचरन् प्रणामम् आचचार, चचाल च स ताभ्यां सह यावद्-विवराभ्यासम् । आगम्य च तद्-अभ्यासं तद्-वर्त्म-भाग-स्थित-नीरं विभागम् आगमय्य ताभ्यां सह व्रजं प्रति प्रहित-जन-प्रहित-महितालङ्कृति-मुख-परिबर्ह-सम्भृति-मुहूर्त-सुख-पूर्तितः कृत-कृत्यं-मन्यतया नृत्यन्न् इव निववृते ।</p>
<blockquote>
<p>तदा तीर-स्थाना व्रज-जनि-जनाः प्राण-रहित-
प्रभास् तद्-वर्त्मेक्षा-स्थित-शिथिल-जीव-स्थिति-दशाः ।
पिता-पुत्रौ वाराम्पति-चर-युतौ निर्व्यथतया
गतौ दृष्ट्वा भूयोऽप्य् अहह सुख-तन्द्रीम् अभिययुः ॥७॥ [शिखरिणी] \</p></blockquote>
<p>[३०] केवलस् तु बलदेवस् ताव् अभिजगाम, प्रणनाम च व्रज-राजम् । दत्त-सुख-समाजे व्रज-राजे तु, तम् उपगूह्य विस्मृत-बाह्यतया किञ्चन चासमूह्य क्षण-कतिपयं विरमति । पुनश् च रामे पुनः पुनर् नमति, रामानुजः सहसा सहसा परिक्रम्य परम-रम्य-निज-स्पर्शामृत-स्पर्शनतः प्रथमं मातरम् एव कातरः पुनर् जीव-लोकम् आलोकयामास, क्रमशस् त्व् अन्यम् अन्यम् अपि ।</p>
<p>_समागते पितरि हरेर् उभाव् अमू _</p>
<p>_मिलन्त्य् अपि व्रज-जनतामिलन् मिथः । _</p>
<p>_तदा न सा परिबुबुधे परं परं _</p>
<p>_परन्तु ताव् अखिलम् अवैत् परापरम् ॥८॥ [रुचिरा] _</p>
<p>_हम्बा-रावैर् जन-कलकलैः स्वर्गतः पुष्प-पातैर् _</p>
<p>_वाद्यैर् नृत्यैः स्तव-रव-शतैर् उत्थितेऽन्योऽन्य-मर्दे । _</p>
<p>_श्रीमान् रामः पशु-समुदयं वारयन् लोक-वृन्दं _</p>
<p>_श्लक्ष्णालापैर् अपि समुचित-स्थान-निष्ठं चकार ॥९॥ [शार्दूल] _</p>
<p>तत्र च—</p>
<p>_स्वयं दत्त्वा शुभ्रासनम् इह महा-गोप-पतये _</p>
<p>_यथा-योग्यं चान्यान् विदधद् उपविष्टान् अथ बलः । _</p>
<p>_उपान्त-प्रक्रान्त-स्थितिम् अनुजम् आपृच्छ्य परितः _</p>
<p><em>कथाम् एतां शृण्वन् पशुप-कुलम् अश्रावयद् अपि ॥१०॥ [शिखरिणी]</em></p>
<blockquote>
<p><br>
[३१] तत्राथ दत्त-स्वातन्त्र्यतया विप्रान् आमन्त्र्य परमान्नादिभिः सन्तर्प्य तद्-अभीप्सितानि वीप्सया समर्प्य, द्वादश्यतिक्रम-भिया तत्-प्रवण-धिया व्रतम् इदम् अच्छिद्र-प्रथम् अस्त्व् इति प्रार्थ्य, गीर्भिस् तद्-आशीर्भिस् तत्र सामर्थ्यं समर्थ-कृतार्थं-मन्यास् ते धन्या बहुल-कुतूहलतः सर्व एव व्रजम् आव्रजन्ति स्म । <br>
<br>
[३२] यत्र व्रजाध्यक्षः स्वयम् अध्वानं व्रजन्, मध्ये-सुत-द्वयम् अभ्राजिष्ट । <br>
<br>
[३३] अथ कथकस् ताम् एतां कथां समापयन् श्री-व्रजेश्वरं प्रत्य् आह—
पाशि-पाशेन सम्बन्धस् त्वय्य् आसीन् नेति का कथा ।
तद्-भयेनापि नासीत् त्वत्-पुत्रस्यास्य प्रभावतः ॥११॥
तद् उक्तं वरुणेनास्य करुणां वीर्य-भीरुणा ।
गोविन्द नीयताम् एष पिता ते पितृ-वत्सलः ॥१२॥ इति । [अनुष्टुभ्] \</p></blockquote>
<p>[३४] अथ दिनान्तरे कृष्णम् अन्तरेण सभान्तरे निविष्टा गोप-कुल-शिष्टा व्रज-पतिं प्रति तत्रत्यं चित्रं पप्रच्छुः । \</p>
<blockquote>
<p><br>
[३५] स च लोक-पालस्य तस्य तं महोदयम् ऐहिक-लोकानाम् आलोक-पथातीतम् अस्तोकं श्लोकयामास । तत्र च—मित्राणि, चित्रं श्रूयताम् इति तद्-वासिनां कृष्णे भक्तिम् अतिरिक्तां वर्णयामास । <br>
<br>
[३६] तद्-वर्णनान्तरं तु निज-निजम् अन्तरम् अनु विस्मितानां तस्मिन्न् ईश्वरतालम्भक-सम्भावनया सर्वेषाम् एव सेयं भावना—यदि चानश्वर-प्रतिपत्ति-वशाद् अयम् ईश्वरस्, तथाप्य् औत्पत्तिक-स्नेह-सम्पत्ति-विषयाश्रयता-मय-निरामय-सुख-दायीति तु सदा मुख्य-व्यतीत-सर्व-तर्षं समुत्कर्षं द्रष्टुं सुष्ठु मुहुर् उल्लसत्य् एव नश् चेतो-वृत्तिः । तच् च किम् अनेन निर्बाधं साधयिष्यते? इति । <br>
<br>
[३७] एष चाशेषाणाम् एषां स्वापर-पर्याय-ज्ञातितया स्वाभेदेन विज्ञायमानानाम् एतद् अभिज्ञाय, कारुण्य-जात-यन्त्रणया शीघ्रता-परतन्त्रतया चिन्तितवान्— <br>
<br>
[३८] अहो, एते च ते ते मम परम-स्वजना, मयि पारमैश्वर्यं पर्यालोच्य सर्वतोऽप्य् असम्भवं मद्-वैभवम् अनुभवितुम् इच्छन्ति, किन्तु नानुभवन्ति यत एव लोक-पाल-वैभव-मात्रं चमत्कार-पात्रं कुर्वन्ति । तादृशं तद् वैभवं पुनर् एषां स्वगति-मयम् एव । तत् तु तन्-मयम् अपि यन् नानुभवन्ति, तत् खल्व् अविद्या-काम-कर्म-निर्मितोच्चावच-गतिमति जगति विरचितम् अवतारम् अनु सर्व-साधारणं-मन्यतया बुद्धि-बाधात एव । सा चैषाम्,
इति नन्दादयो गोपाः कृष्ण-राम-कथां मुदा ।
कुर्वन्तो रममाणाश् च नाविन्दन् भव-वेदनाम् ॥ [भा।पु। १०.११.५८]
कृष्णेऽर्पितात्म-सुहृद्-अर्थ-कलत्र-कामाः [भा।पु। १०.१६.१०] इति । <br>
<br>
कृष्णे कमल-पत्राक्षे सन्न्यस्ताखिल-राधसः [भा।पु। १०.६५.६] इति । \</p></blockquote>
<p>[३९] तथा च—</p>
<p>_एषां घोष-निवासिनाम् उत भवान् किं देवरातेति नश् _</p>
<p>_चेतो विश्व-फलात् फलं त्वद्-अपरं कुत्राप्य् अयन् मुह्यति । _</p>
<p>_सद्-वेषाद् इव पूतनापि स-कुला त्वाम् एव देवापिता _</p>
<p>_यद्-धामार्थ-सुहृत्-प्रियात्म-तनय-प्राणाशयास् त्वत्-कृते ॥ [१०.१४.३५] _</p>
<p>इत्य् आदिभिः प्रमित-सर्वोपरि-मद्-वशीकारि-प्रेम-महिम्नां यद्यपि नाविद्यादि-मयी, तथाप्य् एषाम् अन्य-साधारणं-मन्यताम् असहमानोऽहं मदीय-प्रेम-सन्दोह-मय-मोहाभिलाष-लालना-जालतः सञ्जायमानाम् अप्य् एतां तन्-मयीम् एव मन्ये । \</p>
<blockquote>
<p><br>
[४०] वस्तुतस् तु तादृश-प्रेमर्णेनानादि-कल्पत एवान्येभ्यः प्रत्तानवकाशाम् उत्तमर्णतां गतानाम् अप्य् एषां मय्य् अर्पित-सर्वार्थानां गतिर् एव मम गतिस्, तद्-अनुगतम् एव च मम परमं वैभवम्, न पुनर् अतः परम् अपि परं सम्भवति । <br>
<br>
[४१] तद् एवं जलावितुर् वैभवाद् अपि पितुर् मम यश् चमत्कारः, स तु मां दुःखाकरोति । तस्माद् एतेषां यथा मयि प्रेमावेशस् तथा नैतेषु ममेति तद्-अनुसन्धानवता मया तद् एतद् एषाम् एव वैभवम् एतेषाम् एव शुभानुध्यान-मय-योगमायानुभवतः साम्प्रतम् एनान् अनुभावयानि इति । <br>
<br>
[४२] तद् एतद् विचिन्तनानन्तरं दिनानन्तरे पुनर् आदि-वराह-पुराण-वाचक-याचक-विप्र-द्वारा-पुर-द्वारास्थानी-स्थितिक-विचित्र-पित्राद्य्-आभीर-वीर-परिषदं प्रति-कार्तिक-वर्ति-पूर्णिमा-स्नानम् अक्रूराभीष्ट-प्रदे ब्रह्म-ह्रदे तूर्णम् एव पूर्ण-तत्-फलतां साधयति इत्य् अवधारयन्, सारतया धारयंस् तत्-प्रातः सर्वांस् तान् दायादादीन् आदाय सत्रा तत्रागतवान् । <br>
<br>
[४३] आगत्य च सर्वेण सह तत्र निमज्ज्य, तम् उत्सृज्य, तीरम् आसज्य, प्रकृतितः परतया सच्-चिद्-आनन्द-घनं परम-स्वरूप-रूप-रस-गन्ध-स्पर्श-शब्दतयात्मारामाणाम् अप्य् अलभ्य-घनं गोपानां स्व-निकेतम् एतं गोलोकम् आवरक-शक्तिम् अपाकृत्य व्यक्तीकृतवान् ।
<br>
[४४] तिरस्करिणीं निराकृत्य विचित्रं दिव्य-चित्रम् इव यं खल्व् अस्य नराकृति-पर-ब्रह्मणः स्व-लोकतया ब्रह्मणो लोक इत्य् आचक्षते । <br>
<br>
[४५] यत्र किल स्वेषाम् एव मध्यम् अध्यासितं निज-कुल-तिलक-कृष्णाकारतया परिचितं कृत-जन्मादि-गोकुल-लीला-स्तुति-श्रुति-साक्षिकतयातिनिश्चितं तम् एतं स-लोकम् आलोकयन् व्रज-लोकः सर्व-शोकं व्यतीत्य, विस्मयानन्द-सन्दोहतः प्रतिक्षणम् एव सुख-संरोहम् अवाप । <br>
<br>
[४६] तद् एवं व्यज्य रज्यन्-मनसस् तान् व्रज-लोकान् गोलोकतः स दैतेयारिर् दैतेयपीडनादि-क्रीडां पूरयितुं पुनर् व्यवधापितवांश् च । <br>
<br>
[४७] अथ कथकः समापनम् आह—</p></blockquote>
<p>_ईदृग् व्रजेश पुत्रस् ते जित-लोकेश-लोककः । _</p>
<p>_यस् त्वां च तव लोकं च लोकम् एतम् अलोकयत् ॥१३॥ [अनुष्टुभ्] _</p>
<p>_अधि गोलोके गोपाः स्वयम् अधि गोपेषु गोलोकः । _</p>
<p>_इति कलयन् वनमाली यस् तं व्यानञ्ज तं नौमि ॥१४॥ [उपगीति]॥ <br>
_</p>
<p>[४८] तद् एवं प्रातः-कथायां प्रयातायां विभावरी-कथा विभाति स्म । यथा स्निग्धकण्ठ उवाच—</p>
<p>_यदा यातः पित्रा सह वरुण-लोकं हरिर् असौ _</p>
<p>_तदा राधादीनां स्थितिर् इह मृषा का प्रथयिता । _</p>
<p>_जडानां जाड्यं स्याद् असुख-सुख-बुद्धिस् तु सुधियां _</p>
<p>_न शून्यस्य प्राप्तिं भजति परितः कापि च दशा ॥१५॥ [शिखरिणी] _</p>
<p>_यदायासीत् कृष्णः किल वरुण-लोकं पितृ-कृते _</p>
<p>_तदा श्री-राधायाः श्वसितम् अमुना सार्धम् अगमत् । _</p>
<p>_यदायासीत् तस्माद् अयम् अथ तदा तत्र सहसा _</p>
<p>_समागाद् इत्य् एषा परम् इह कवीनां सुकविता ॥१६॥ [शिखरिणी] _</p>
<p>किं च—</p>
<p>_आयाते तु व्रज-पति-सुते पाशि-लोकात् तदा काप्य् _</p>
<p>_एका राधाम् अनु तम् अनु च स्निग्ध-भावा विदग्धा । _</p>
<p>_औत्सुक्यं तद् द्वयम् अनु निशि श्रावयन्ती द्वि-निष्ठं _</p>
<p>_चेतो-वृत्तेर् मुखम् इव तयोर् अञ्जसा जायते स्म ॥१७॥ [शार्दूल] <br>
_</p>
<p>[४९] तत्र श्री-राधा-निष्ठम्, तद् यथा—</p>
<p>_यदि मां नयसि विधातर् _</p>
<p>_लोकान्तरम् अन्तरा सेवाम् । _</p>
<p>_नय मां तन्-मुख-सुषमा- _</p>
<p>_स-सुखां विरहान् न दुःखितां तस्य ॥१८॥ [उद्गीति] <br>
_</p>
<p>[५०] श्री-कृष्ण-निष्ठं यथा—</p>
<p>_आनीताः पितृ-चरणा वारुण-लोकात् प्रनन्दिता लोकाः । _</p>
<p>_हा राधा मम शोकाद् बाधा-गीर्णा न जीर्णास्ति ॥१९॥ [आर्या] _</p>
<blockquote>
<p><br>
[५१] अत्र काक्वा जीर्णास्त्य् एवेति सम्भाव्यते । <br>
<br>
[५२] तद् एवं सा तस्यां तस्मिन्न् अपि रहसि निवेद्य विशेषतः श्रीकृष्णम् अप्य् उपालब्धवती, यथा—</p></blockquote>
<p>_रागं विनास्ति हृदयं माधव तव रोचते च तत् तुभ्यम् । _</p>
<p>_इति नियतं कनकाङ्गी पाण्डू-भवति स्फुटं राधा ॥२०॥ [आर्या] <br>
_</p>
<p>[५३] ततश् च तस्य स्नेह-वशाद् देह-द्रवी-भावं व्यवस्य पुनः प्रहस्य प्रोवाच—</p>
<p>_भवान् गुणी माधव राधिकापि सा _</p>
<p>_येनातिदूराद् अपि सुष्ठु कृष्यते । _</p>
<p>_राधापि बाढं सरसा निजालयाद् अप्य् _</p>
<p>_एवम् आर्द्रीक्रियते यया भवान् ॥२१॥ [उपजाति १२] <br>
_</p>
<p>[५४] मधुकण्ठ उवाच—केयं वृद्धा? यतस् तत्र नान्य-जनस्य प्रवेशः सम्भवतीति पूर्वं निर्णीतम् । \</p>
<blockquote>
<p><br>
[५५] स्निग्धकण्ठः सहासम् आह—पौर्णमास्य् एव नाना-वेशेन तत्र प्रवेशतीति । <br>
<br>
[५६] अथ तदारभ्य—</p></blockquote>
<p>_निशीथं निशीथं तदासौ प्रकर्षाद् _</p>
<p>_अगासीन् मुरल्येति तथ्यं मृषा न । _</p>
<p>_अमूस् तु प्रतीयुः स्फुटं मर्म-भेदी _</p>
<p>_स वा कः शरैर् यश् छिनत्त्य् आशु सर्वम् ॥२२॥ [भुजङ्गप्रयाता] _</p>
<p>_निवेशे संवेशे मथि पथि जने पाथसि वने _</p>
<p>_हरिर् यद्य् अप्य् उद्यन् प्रतिहरितम् एव स्फुरितवान् । _</p>
<p>_स्फुटं द्रष्टुं स्प्रष्टुं तदपि तद्-अलब्धेर् विधुरजाद् _</p>
<p>_दधे राधा-बाधा तद्-अनधिगमाद् अप्य् अधिकताम् ॥२३॥ [शिखरिणी]॥ <br>
_</p>
<p>[५७] अथ समापनम्—</p>
<blockquote>
<p>ईदृशस् ते पतिः श्यामे यत्-कान्तेस् त्वं परा गतिः ।
अत्राभिलाषः शोभा वा कान्तिर् इत्य् अधिगम्यताम् ॥२४॥ [अनुष्टुभ्]</p></blockquote>
<p>इति श्री-श्री-गोपाल-चम्पूम् अनु</p>
<p>वरुणलोकालोक-चमत्कार-तिरस्कारक-गोलोकावलोकनं नाम</p>
<p>विंशं पूरणम्</p>
<p>॥२०॥</p>
<p>(२१)</p>
<blockquote>
<p>१७।
अथैकविंशं पूरणम्</p></blockquote>
<p>२५।
कुमारी-वस्त्र-हरण-सुकुमारी-समस्त-कर्षणम्<br>
[१] तदानीं पुनः स्निग्धकण्ठ उवाच—</p>
<p>[२] अथ गर्ग-कृत-व्रज-वर्ग-भेद-मय-समयतः पश्चाद् उद्भूताः काश्चिद् अन्याश् च धन्याः प्रभूता नाना-कुल-प्रसूता या व्रज-कुमारिकाः स्वभावतः कृष्ण-भावानुसारिकास् तासां कौमार-पारम् आरभ्य वासना वर्णनीया यथा,</p>
<blockquote>
<p>कुमारीणां तासां अघजिति पतिः स्याद् इति रुचिर्
यदा जाता तर्हि प्रतिपदम् उपायाकृत-धियाम् ।
विधु-श्रीणां शश्वद् बत बहुल-पक्ष-स्थिति-जुषां
तमस्कृद्-विश्वस्मिन्न् अहह कृशता नित्यम् अजनि ॥१॥ [शिखरिणी]</p></blockquote>
<p>[३] ततश् च तद्-अर्थम् अनुरहसं नाना-देवताम् अर्थयमाना व्यर्थम् इव भ्रमन्ति स्म ।</p>
<p>[४] प्रार्थना चेयं—</p>
<p>_व्रजेशित्रोः सद्म वासः परं श्वसुरतानयोः । _</p>
<p>_कृष्ण एव पतिर् भूयान् मम जन्मनि जन्मनि ॥२॥ [अनुष्टुभ्] _</p>
<p>[५] ततश् च कदाचित् कालिन्दीम् अनु परस्परं विन्दमाना बभूवुः ।</p>
<p>[६] युक्तं च तत्, यतः—</p>
<p>_एकं पदम् उद्देश्यं _</p>
<p>_भवति समन्ताद् बहूनां चेत् । _</p>
<p>_विविध-भुवाम् अपि तेषां _</p>
<p>_मिलनं घटते यथा स-तीर्थानाम् ॥३॥ [उद्गीति] _</p>
<p>[७] मिलितानां तासां परस्परं हार्दम् अपि जातम् । तथा हि—</p>
<p>_दिशि दिशि जाताः स्निग्धा व्यतिमिलिताः सुष्ठु बिभ्रति स्नेहम् । _</p>
<p>_मेदुर-मुदिर-समूहे मुहुर् अपि यस्मात् तथा दृष्टम् ॥४॥ [आर्या] _</p>
<p>[८] तत्र जाते चासौहार्दे हार्दम् अपि परस्परं व्यक्तम् । यतः—</p>
<p>_ह्नुतम् अप्य् एकाश्रयिणां _</p>
<p>_हृदयं व्यक्तिं मिथो याति । _</p>
<p>_तत् तु व्यतिमिलितं चेद् _</p>
<p>_वद तर्हि स्यात् पिधानं किम्? ॥५॥ [उपगीति] _</p>
<p>[९] ततश् च परस्परं हृद्-बाष्पम् उद्गीर्णवतीनां दृग्-बाष्पम् अपि विकीर्णवतीनां तासां दशान्त-दशावशाङ्गतया सम्भाव्यमानानाम् अनुक्षणं सुखा-काङ्क्षिणी पारिकाङ्क्षिणी-वेश-विशेषं विन्दमाना तत्र वृन्दा गता ।</p>
<p>[१०] सा ह्य् एवं पुरा चिन्तितवती—राग एव खल्व् आसां व्रजनागरस्य तस्य समागमाय वागगोचरशक्तिभाग् अवसीयते ।</p>
<p>[११] रागश् च लोक-रीति-मय-प्रणयत एव जागरूकतया गरीयान् वरीवर्तीति देवतान्तराराधनम् एव साधयितव्यम्, न तु तद्-आराधनम् इति ।</p>
<p>[१२] अथागम्य च तत्-कृताभिवादन-स्व-कृताभिवदन-विधौ लब्ध-विधौ साभिदधाति स्म—[१३] अहम् अत्रैव वने वसन्ती भवतीनां भाववतीनाम् अवस्थाः पश्यन्ती दया-विदीर्ण-हृदया समायातास्मि । तद् इयं मम सिद्धा विद्या स्व-कर्णानुबिद्धा विधीयताम् । नातिप्रयास-भावितता च भवतीनां भविता, किन्तु मास-मात्रम् अत्र श्रमाभासः । [१४] सा खलु मन्त्र-मयी योगमाया मया दयावती साधितास्तीति ।</p>
<p>[१५] तद् एवं तासां कर्ण-विवरम् अनु मन्त्र-वर्णान् निधिवन् निधाय तद्-विधिम् अपि स-विधिम् अभिधाय मुदान्तर्-हितवती सान्तर्हितवती । ततश् च तास् तद्-उपदेश-लग्नाः परम-सुख-मग्ना बभूवुः । यतः—</p>
<blockquote>
<p>नित्यं तावद् अनल्प-राग-महिमा सर्वं सहायीयति
प्राप्नोत्य् एष तु योग्य-कल्पम् अथ चेद् धत्ते सद्-उल्लासिताम् ।
तस्मिंस् तादृग् अभूद् गुरुः स्वयम् असौ शक्तिः परा वैष्णवी
पूज्या मन्त्र-वरश् च वाञ्छित-धरस् तासाम् इतः किं सुखम्? ॥६॥ [शार्दूल]</p></blockquote>
<p>[१६] अत एवामूर् विश्रम्य मार्गशीर्षीय-शिर्षायामाणता-लभ्य-प्रतिपदम् आरभ्य सङ्गत्य व्रतम् आरब्धवत्यः । यत्रारुण-कृतारुण-गुण-प्रसरम् अवसरम् अनु परस्परं गृह-विसरतः समाकारणापरा व्यतिबद्ध-करा यमुना-गमन-तत्-परा गान-परायणा बभूवुः; यत्र परस्पर-परीहास-प्रायतया निजाभिप्रायं व्यञ्जयामासुः । यथा—</p>
<blockquote>
<p>त्वाम् उपयन्ता सखि वनमाली ।
सकल-शुभाकर-वर-गुण-शाली ॥ध्रु ॥
यत्र व्रज-पतिर् इत-रुचिर् उचिताम्
वार्तां चालयिता सुख-सचिताम् ॥अ॥
श्रुत्वा तत् तव मातर-पितरौ
सुखम् अयितारौ कृत-धन-वितरौ ।
हरिर् अपि मुदम् इह हृदि गोपयिता
सखिभिर् नर्मणि यः कोपयिता ॥ब्॥
गणक-निदिष्ट-तरे सुदिनाहे
वेशं धास्यति स निजविवाहे ।
नील-रुची-चित-गौर-दुकूलम्<br>
घन-चपलाभिरुचाम् इव मूलम् ॥च्॥
अन्तर-वसनग-कञ्चुक-पीतं
चित्र-प्रच्छद-रुचि-परिवीतम् ।
मुकुट-किरीट-तिरीट-विराजम्
अलकावलि-मणि-चित्रक-भाजम् ॥द्॥</p>
<p>कुण्डल-मण्डित-गण्ड-विभागम्
ताम्बूल-च्छवि-जिद्-अधर-सुरागम् ।
अधरावृतये कर-धृत-चेलम्
ग्रैवेयकम् अनुकृत-मणि-मेलम् ॥ए॥
साङ्गद-कङ्कण-मुद्रिक-हस्तम्
आवापक-धृति-वलयित-शस्तम् ।
हारवलित-हृदि धृत-मणि-राजम्<br>
वनमालादिक-माल्य-समाजम् ॥फ़्॥
मणिमय-शृङ्खल-लसद्-अवलग्नम्
चरण-विभूषण-गण-रुचि-मग्नम् ।
वेषे चास्मिन्न् एतद् अपूर्वम्<br>
यत् तु न दृष्टं क्वचन च पूर्वम् ॥ग्॥</p>
<p>अङ्गं भूषणम् अपि किल सर्वम्
सर्वाभरणं स्वयम् इति गर्वम् ।
अथ मणि-शकटाधिष्ठितम् एतम्<br>
कलयिष्यन्ति सुहृद्भिर् उपेतम् ॥ह्॥
तं जन्यानां शकट-परीतम्<br>
कुसुमैर् वर्षिष्यन्ति सगीतम् ।
शकट-ध्वनि-युत-वाद्य-शतेन<br>
मुदम् आप्स्यति स स्वयम् अपि तेन ॥इ॥
तद्-ध्वनि-कलनात् तव सखि चित्तम्
धृतम् अपि यत्नाद् भविता भित्तम् ।
स यदा गन्ता द्वार-सदेशम्
सखि विसृजेः सुख-मूर्च्छा-वेशम् ॥ज्॥
तम् उपव्रजिता सा तव गोष्ठी स्त्री
ततिर् अपि गास्यति बिम्बोष्ठी ।
उपयानं तद्-वाद्य-वितानम्<br>
गालि-प्रायं तद् अपि च गानम् ॥क्॥
सारात्रिक-निर्मञ्छन-दृष्टिं
कर्तारस् ते स-कुसुम-वृष्टिम् ।
मण्डप-वरम् उपनीते श्यामे<br>
सुख-सम्मर्दो भविता रामे ॥ल्॥
गोपेन्द्रादिक-गण-पूजाम् अनु<br>
नर्म-कुतूहलम् उदयेद् वरतनु ।
पूर्वं विधिम् अपि कृत्वा सद्विधि<br>
आनेष्यन्ति त्वाम् इह सहनिधि ॥म्॥
वरपुरतस् त्वां शिथिलितगात्रीम्<br>
स्थापयितारः प्रियरतिपात्रीम् ।
तातस् तव करम् अथ दधद् अबलम्<br>
ग्राहयिता वरकरम् अनु सजलम् ॥न्॥
तत्र च भवती सुमुखि सुखेन<br>
किम् भवितेति ज्ञाता केन? ।
किं बहुना, तव करसंयमनम्<br>
कृतम् इव पश्याम्य् अमुना कमनम् ॥ओ॥७॥ इति । [मात्रासमका]</p></blockquote>
<p>[१७] तद् एवं यमुनां प्राप्य द्रुतम् एव गानं समाप्य वेलायां बाल्य-चापल्येन कल्ये प्रोज्झित-चेला एव मिथः कृत-मेला वेलायां निमज्जन्ति स्म । निमज्ज्य च—कौषेयतया क्षालनां विनापि न परिहेयम् इति तद् एव चेलं परिधाय सेव्याया देव्याः सैकताम् अर्चाम् अर्चितां विधाय मन्त्रम् अनुसन्धाय धाम समायान्ति स्म ।</p>
<p>[१८] तद् एवं तावन् मासं यावद् विधाय तत्-पूरक-दिनं व्रतस्यापि पूरकं जातम् इति परमानन्द-पूरणतः सूरजा-पूरम् अनु दूरनिर्जनता-जात-निर्व्रीडतया क्षणम् अक्रीडन् ।</p>
<p>[१९] तद् एवं पूर्व-पूर्वं जानन् व्रज-राज-नन्दनस् तुष्ट-मनाः कुमार-चतुष्टयम् अनुविधं विधाय तत्र प्रस्थाय गुप्तम् उप्त-चित्ततया ताः पश्यति स्म ।</p>
<p>[२०] ये खलु दाम-सुदाम-वसुदाम-किङ्किणि-सञ्ज्ञास् तस्य प्रज्ञाहङ्कार-चित्त-मनसां बहिः-प्रकाशतया लब्ध-समज्ञास् तन्त्र-विज्ञातृभिर् विज्ञायन्ते, त एते हि कुमारा जात-चतुः-पञ्च-वर्षाः परस्पर-सवयस्कता-धृत-हर्षाः कृष्णाद् अनुदिनम् आसादित-प्रेम-वर्षाश् चलनारम्भत एव—कुत्र यामः? इति पृच्छन्त एव गच्छन्तः कृत-तत्-सङ्गम् आगच्छन्ति स्म । तद् एवं—</p>
<blockquote>
<p>सङ्गे विधाय चतुरश् चतुरः कुमारान्<br>
आगम्य तत्र कर-वारित-तत्-प्रहासः ।
नम्रीभवन्न् अलम् अलक्षिततां प्रपद्य
सद्यस् तद्-अंशुक-चयं स हरिर् जहार ॥८॥ [वसन्ततिलका]</p></blockquote>
<p>_हृत्वा स सत्वर-कदम्ब-नगाधिरोह- _</p>
<p>_पूर्वं स-डिम्भ-निकरः स्फुटम् उज्जहास । _</p>
<p>_श्रुत्वा प्रहासम् अथ गोप-कुमारिकाणां _</p>
<p>_वर्गः समं सभयम् ऊर्ध्वित-दृष्टिर् आसीत् ॥९॥ [वसन्त] _</p>
<p>_गम्भीर-स्वर-सङ्गतं तद्-इतरानुद्भाव्य-भव्य-श्रियं _</p>
<p>_हासं तं परिचित्य बाल्य-वलितास् ताः प्रेक्ष्य चान्योऽन्यतः । _</p>
<p>_वस्त्राण्य् अप्य् अनभीक्ष्य तत्र विधृतान्य् उच्चं तु वक्षः-स्थलं _</p>
<p><em>कृत्वा नीचम् उदक्त-वक्त्रम् उदके न्यक्-चक्रिरे पद्मिनीः ।१०॥</em></p>
<p>_ [शार्दूल-विक्रीडितम्] _</p>
<p>_अतलिन-नलिन-वनानां भ्रमम् इह चक्रुर् मुखानि तासां न । _</p>
<p>_हेमन्ते तद्-अयोगात् किन्तु न्यक्-कारम् एवात्र ॥११॥ [आर्या] _</p>
<p>ततश् च,</p>
<p>_क्षणम् अधि जल-मध्यं तस्थुर् आनम्र-नेत्राः _</p>
<p>_पुनर् उदयति शीतेऽद्राक्षुर् एताः कदम्बम् । _</p>
<p>_अपि हरिर् अधिशाखं गुप्त-मूर्तिः पुरासीत् _</p>
<p>_पुनर् अवृतिम् अयासीच् चात्म-लक्षाय ताभिः ॥१२॥ [मालिनी] _</p>
<p>_तासां जलस्थ-वपुषां वदनेषु कृष्ण- _</p>
<p>_स्यारूढ-नीपक-तरोः सहसा दृग्-अन्तः । _</p>
<p>_पद्मेषु पद्मप-कलाम् अदधाद् अमुष्मिन् _</p>
<p>_यासां च नीरभृति चातकरीतिम् आप ॥१३॥ [वसन्ततिलका] _</p>
<p>ततश् च—</p>
<p>_उच्चकैर् जहसुर् बालाश् चुक्रुशुस् तत्र बालिकाः । _</p>
<p>_ऊचुश् चेदं तु वः कृत्यं व्रजादृत्यं भविष्यति ॥१४॥ [अनु] _</p>
<p>[२१] अथ कृष्णेन मुहुर् अपि शिक्षिता बालाः प्रोचुः ।</p>
<p>[२२] तत्र प्रथमं, यथा—</p>
<p>_कृत्यं वा किम् अकृत्यं वा न विद्मो वयम् अण्व् अपि । _</p>
<p>_शिक्षार्थं किन्तु वः प्राप्ता वीक्ष्याज्ञासिष्म तत् पुनः ॥१५॥ [अनुष्टुभ्] _</p>
<p>[२३] अथ सर्वाः सलज्जं परस्परम् ईक्षित्वा पुनर् ऊचुः—</p>
<p>_यः कश्चिच् छिक्षकस् तस्माद् भवद्भिः सुष्ठु शिक्षितम् । _</p>
<p>_अभ्यस्यथ व्रजे तच् च स्व-गुरोर् मान-वृद्धये ॥१६॥ [अनुष्टुभ्] _</p>
<p>[२४] पुनस् तच्-छिक्षिता डिम्भाः प्रोचुः—</p>
<p>_किमर्थोऽयम् उपालम्भस् तन् न विद्मस् तु किञ्चन । _</p>
<p>_भवत्यो जल-चारिण्यो वयं वृक्षाग्र-गामिनः ॥१७॥ [अनु] _</p>
<p>[२५] ता ऊचुः—</p>
<p>_विक्रान्तिर् लुण्ठतां योग्या यद् वः शाखाग्रगामिता । _</p>
<p>_दीनता लुण्ठितानां स्याद् यन् नः सलिलगाहिता ॥१८॥ [अनु] _</p>
<p>[२६] अथ श्री-कृष्णः स्वयम् एव स-कोप-विस्मयम् इव वक्ति स्म—किं लुण्ठितं भवतीनाम्?</p>
<p>[२७] ता ऊचुः—अहो बत! कथम् अस्माकम् असङ्ख्यतया दुःसंवरम् अम्बरं संवरणम् आपद्यते?</p>
<p>[२८] श्री-कृष्ण उवाच—भवतीनाम् अम्बरावरणता विद्यत एव, तद् अम्बरं वा कथम् अपहारेण संवलनम् अवलम्बताम्?</p>
<p>[२९] ता ऊचुः—</p>
<p>_अम्बरम् अप्य् अम्बरताम् आसादयितुं तवास्ति सामर्थ्यम् । _</p>
<p>_इह दामोदर चौर्यं कियद् इव शौर्यं समर्पयतु? ॥१९॥ [आर्या] _</p>
<p>[३०] अथ कृष्णः स-स्मयम् आह स्म—न नग्ना एताः पाथसि मग्नाः । तद् इदं तु मया परिहसितम् एव । दृष्टं भवद्भिर् दुष्ठु-प्रकृतीनाम् आकृति-मात्र-सुष्ठुता-युतानाम् आसाम् अनुष्ठितम्; यन् मदीयान्य् एव शस्तानि वस्त्राणि विहारतः समस्त-व्यस्ततया यत्र तत्र विस्रस्तानि । तान्य् एता दरिद्राणां कन्याः स्फुटम् अन्यायतया परिचित्य च विचित्य परिदधाना, मादृशस् तु दृशः सकाशाद् गोपनं कामयमाना बाढं जलम् एवावगाढाः । यानि खल्व् अतिस्वच्छानां तिग्म-च्छवि-कन्या-जलानाम् अन्तर् अप्रच्छन्नान्य् एव लक्ष्यन्ते, यान्य् एव चासां जल-मग्न-प्रत्यङ्ग-लग्नानि स्वर्ण-सवर्ण-वर्णानि वर्णा इव निर्वर्ण्यन्ते । तस्मात् प्लवन्त एव भवन्तः प्रत्येकम् एताः कर-गृहीत-कराः समानयन्ताम् ।</p>
<p>[३१] तद् एतद् अवधार्य तीर-पर्यन्तम् अवतीर्य सम्भ्रम-प्रतीक्षिताल्प-कालान् कृष्णाज्ञा-पालान् बालान् अमूः प्रत्यूचुः—[३२] कथं स्तम्भम् अवलम्बध्वे? निःशङ्कम् एव सङ्क्रामत ।</p>
<p>[३३] सखीः प्रति च प्रावोचन्—अत्रैवानीय पानीय-वास-सुखं लुण्ठाकान् एतान् आकुण्ठम् आसादयत ।</p>
<p>[३४] अथ तान् प्रति च—</p>
<blockquote>
<p>आहर-वसनाम् आहर- वनितां यस्मात् क्रियां सदाधीध्वे ।
कात्यायनी-प्रसादात् तम् अपि विकर्षाम तोयान्तः ॥२०॥ [आर्या]</p></blockquote>
<p>[३५] अथ तद् एतच् छ्रुतवन्त एव द्रुतवन्तः स्खलन्त इव नीप-तर्व्-अन्तम् आसद्य सद्यस् तम् एव तरुम् आरुरुहुः ।</p>
<p>[३६] कृष्णस् तु स-हासं स्पष्टम् इदम् अभ्यचष्टे—अहो, शुभंयूयमानानाम् आसाम् अहंयुता भवतीनां भवतु, पश्यामस् तत्र-भवतीषु देवता-प्रभावम् । यावद् एव तद् एतम् उदवासम् उरीकृत्य भवत्यस् तिष्ठन्ति, तावद् वयम् अपि धृत-निष्ठास् तरोर् उपरिष्टाद् एव नभो-वासम् उररीकृत्य तिष्ठाम ।</p>
<p>[३७] अथ तत्र तद्-उत्तरम् उररी-कुर्वत्यः सर्वाः सश्लेषम् आत्म-हृद्-गतम् उद्गमयामासुः—</p>
<blockquote>
<p>न नादेय-भयं तस्य तरौ यस्य भवेत् स्थितिः ।
पात्र-सात्कृत-गात्राणां पृच्छ्या नादेयता पुनः ॥२१॥ [अनुष्टुभ्]</p></blockquote>
<p>[३८] ततश् च तन्-मुख-तुषार-करतस् तुषार-कर-तरङ्ग-निकरतश् च कम्पमानाः स-नर्मानुकम्पम् अमूर् अयम् उवाच—</p>
<p>[३९] अहो, हिम-श्रथ-श्लथाङ्ग-सन्धयः परम-दुर्बलाः ! सर्वाभिर् एवार्वाग् आगम्यताम् ।</p>
<p>[४०] तास् तु भ्रू-भङ्ग-सङ्गतम् ऊचुः—पुनः किम् अर्थम् आगमयितुम् अर्थयसे?</p>
<p>[४१] कृष्ण उवाच—वनदेवतया हृतं मया तु प्रसह्य तस्याः समाहृतं वासः समासाद्यताम् ।</p>
<p>[४२] ता ऊचुः—किम् अतः शेषम् अन्वेषामः?</p>
<p>[४३] तद् एतद् उक्त्वान्तर्-वारिण एव प्रसारित-कराः किञ्चिद् अभ्यानञ्चुः । कृष्णस् तु साङ्गुलि-व्यङ्गम् उवाच—अये शत-पत्र-पत्र-नेत्राः ! सविधेऽत्रागम्यताम् ।</p>
<p>[४४] ता ऊचुः—तवैतद् एहीहं कर्म कथम् इव?</p>
<p>[४५] कृष्ण उवाच—मम दृष्टिर् विसृष्टिश् च विशिष्टताम् आप्नोतिऽ इति ।</p>
<p>[४६] ता ऊचुः—तर्हि किम् अर्हितं भवेत्?</p>
<p>[४७] कृष्ण उवाच—ग्रहणातिवृत्तिर् वस्त्र-परिवृत्तिश् च न स्यात् ।</p>
<p>[४८] ताश् च परस्परम् ऊचुः—अहो मुग्धाः! वञ्चयितुम् एवेयं प्रपञ्चना ।</p>
<p>[४९] कृष्णस् तु ताः सन्दर्श्य जिह्वां सन्दश्य बभाषे—सत्यम् एवेदं ब्रवीमि, नासत्यम् ।</p>
<p>[५०] ताः पुनः प्रत्यूहम् ऊहमाना व्यत्यूचुः—अहो, मूढ-बुद्धयः ! सुव्यक्तान्तर्-निगूढ-हासः परीहास एवायम् अस्य ।</p>
<p>[५१] कृष्णस् तु गूढम् अपि स्मितम् अगूढ । समूढ-प्रिय-वद्यतयाप्य् अवादीत्—हन्त, नहि नहि, यस्माद् व्रत-कृशतया भृश-दया-विषया एव यूयम्, न तु दूयमानताम् अर्हथ ।</p>
<p>[५२] ता ऊचुः—</p>
<blockquote>
<p>स्पृहयालुश् चान्य-वस्त्रं गृहयालुश् च यः स तु ।
शीतलुषु दयालुश् चेद् आश्चर्यातिशयालुता ॥२२॥ [अनुष्टुभ्]</p></blockquote>
<p>[५३] भवतु । विस्रब्धं वदत, कदा सत्यं वक्तुम् आरब्धं तत्र-भवद्भिः?</p>
<p>[५४] कृष्ण उवाच—कदापि नानृतं वचसि कृतवान् अस्मि ।</p>
<p>[५५] ता ऊचुः—कः कथयति?</p>
<p>[५६] कृष्ण स-हासम् उवाच—अहो, कूटकूटं घटयमानाः! यद्य् अन्यथा मन्यध्वे, परम-धर्म-परान् एतान् एव समेतान् पृच्छत?</p>
<p>[५७] ता सहासम् ऊचुः—सत्यम् एते भवतः प्राप्त-मर्माणः स-धर्माणश् च दृश्यन्ते ।</p>
<p>[५८] कृष्ण उवाच—हन्त, मुष्टि-सम्बध्य-मध्यमाः, प्रतीतिम् अतीथ चेत् प्रत्यक्षत एव लक्ष्यताम् । सर्वाभिर् एवागम्य न वा सर्वान् अतिरेकया कयाचिद् एकयापि।</p>
<p>ततश् च—</p>
<blockquote>
<p>तस्य तत् क्ष्वेलितं श्रुत्वा
बालाः प्रेम-परिप्लुताः ।
व्रीडिताः प्रेक्ष्य चान्योऽन्यं
जात-हासा न निर्ययुः ॥२३॥ [भा।पु। १०.२२.१२] इति ।
तीरे गन्तुं लज्जा स्थातुं
नीरे च शीतम् इत्य् उभयम् ।
समजनि जाड्यं युगपत् तद्
इमास् तत्रैव किञ्चिद् अब्रुवत ॥२४॥ [अनु]
व्रज-नृप-कुल-रत्न त्वं व्रज-प्रीति-शाली
व्रज-जन-महनीयश् चासि याचामहे तत् ।
वयम् अतितर-शीत-व्यग्रता-ग्रस्त-चित्ता
वितर वितर वासश् चानयं मा च कार्षीः ॥२५॥ [मालिनी]</p></blockquote>
<p>[५९] कृष्ण उवाच—ममानयं को वा नयन-विषयः कृतः? प्रत्युत सत्-कुल-प्रभवतीनां भवतीनां वन-देवताहृत-वस्त्राणां साहाय्यम् एव कार्यम् इति तथा मयारब्धम् अस्ति । न तु भवतीनां चेल-चेल-प्रचये मादृशाम् अभिलाष-मेलः सम्भवति । तस्माद् अस्मत्-परितोष-पोषणाय यदि किञ्चिद् अपि दत्थ, तदा तन्-मदाद् एव देवता-विरोधम् अप्य् अनुरोध-विषयी-कुर्मः ।</p>
<p>[६०] अथ तद् एतद् एवम् अवधारितवत्यः कात्यायनी-व्रतवत्यस् तद् एतन् मनसि विचारितव्यः—हन्त, यद् अस्माभिर् मनसि रञ्जितं, तद् एवायं व्यञ्जितं कर्तुं प्रयतते । तस्माद् अस्माकम् अयम् एव समयः । किन्तु किम् अपि लक्ष्यम् एवात्र लक्ष्यम्, तद् अपि स्वत एव लब्धम् यत् पृथु-शीत-भीततादिकम् अत्र प्रकटम् एव घटते ।</p>
<p>[६१] अथ तं प्राहुः—हा, हा, द्रुतम् अनेन हैमनेन पवनेन शीत-परीततया जीवन-विपरीततां वयम् आयाताः, तस्मान् मर्म-भेदकं नर्म वृथा मा कृथाः, किन्तु वस्त्रम् एव सेवय । यद् वा वाञ्छसि, तत् तु लाञ्छनम् अङ्गीकृत्यापि करिष्यामः ।</p>
<p>[६२] कृष्णः स-स्मितम् उवाच—हन्त, यदि मदिष्टं दास्यथ, तर्हि दास्यम् एव स्वीकुरुत ।</p>
<p>[६३] अथ ताश् चिन्तयामासुः—हन्त, सहसा मर्म-स्पर्शे कर्मठताम् एव लब्धवान् असौ । भवतु, वयम् अपि नर्माश्रित्य तद् एव शर्माङ्गी-कुर्मः ।</p>
<p>[६४] स्पष्टं च प्रोचुः—श्याम्सुन्दर ते दास्यः [भा।पु। १०.२२.१५]</p>
<p>[६५] कृष्णश् च स-स्मितम् आह स्म—तत्र च यन् ममोदितम्, तद् अनुमोदितं पुरतः कुरुत ।</p>
<p>[६६] अथ ताः परस्परम् आलोचन-पूर्वं निकोचित-लोचनम् ऊचुः—भवतु, करवाम तवोदितम् इति ।</p>
<p>[६७] तद् एवम् अपि कृष्णे स-तृष्णेऽपि तुष्णीम् एव स्थिते पुनर् ऊचुः—देहि वासांसि धर्मज्ञ इति ।</p>
<p>[६८] अत्र चान्यथा निजाङ्गीकार-सभङ्गी-भावाद् धर्म एव मर्म-बाधायां नात्मानं संवर्मयेद् इति भावः ।</p>
<p>[६९] तथापि तथा स्थिते तस्मिन् कौतुक-निगूढ-स्मिते पुनर् ऊचुः—नो चेद् राज्ञे ब्रुवामहेऽ इति ।</p>
<p>[७०] अत्र च भय-निर्मुक्तम् इमं तद्-युक्त-मात्रम् आचरितुम् उक्तम् इदं न तु वस्तुतः ।</p>
<p>[७१] तद् एष व्याज-पदेन राज-पदेन यं विशेषम् अबुध्यते, तम् एव बुध्यतां नाम निकामम् इत्य् अभिप्रायः ।</p>
<p>[७२] कृष्णश् च तद्-उपयुक्तम् उक्तवान्—अहो, कदा दास्यो भविष्यथ? कदा वा मयोदितं करिष्यथ? तत् तु नोपलभामहे । यदि वेत्थम् सत्यम् एव, तदा गत्य्-अन्तरम् अन्तरा, जलाद् उत्थाय सर्व-सम्पद् उत्थाय स्मितेन समेतम् एव समेत, न तु सूक्ष्मयापि रुक्षतया । न चेन्, मिथ्या-सङ्कल्प-जल्पानां तत एवाधर्म-मर्म-कल्पानां साहाय्यम् अस्माभिः कथं वा प्रथनीयम्?</p>
<p>[७३] तथापि तासाम् अनुत्थानम् उट्टङ्क्य कठिनता-घटितम् आचष्टे—न वयं वृथा कृताशानां कन्या-पाशानां वः सम्बन्धम् अनुरुन्ध्महे । किन्तु—</p>
<blockquote>
<p>इदं च मे दयालुत्वम् एव बुध्यध्वम् अञ्जसा ।
नो चेन् नाहं प्रदास्ये किं क्रुद्धो राजा करिष्यति? ॥२६॥ [अनुष्टुभ्]</p></blockquote>
<p>[७४] अत्र च राज-पदं व्याजाय व्याजहार । ततश् च मौनं प्रतिलभ्य तासां भयम् उपलभ्य, तेन करुण-सभ्य-शिरोमणिना प्रत्ययम् आचर्य, कथञ्चित् प्रत्यये चाचरिते शीतार्तता-निर्वर्ति-वार्तताम् आहर्तुं व्रीडा-निविड-जड-वपुषोऽपि जडाद् उत्तेरुर् इति वार्तयन्ति । तद् यदि तथा स्यात् तदा वस्तुतस् तु तत्-कारणम् इदम् अस्तु—</p>
<blockquote>
<p>प्रार्थ्यं चेत् फलति तदा भजेम
देहं नो चेन् नोऽति समयस्य यैव सीमा ।
तासां सा यदि विफला क्व तर्हि लज्जा
निर्वस्त्रा गति-विधये हिमं तु लक्ष्यम् ॥२८॥ [प्रहर्षिणी]</p></blockquote>
<p>[७५] तद् एवं कथञ्चिद् उदकाद् उक्ताश् च ता न व्यक्तावयवा जाताः । किन्तु—</p>
<blockquote>
<p>हस्त-पल्लव-कृताग्र-वस्त्रिकाः
केश-विस्तृति-धृतापराम्बराः ।
आदि-निष्ठित-कनिष्ठ-दारिकाः
कुब्जिकावद् अमिलन् कुमारिकाः ॥२९॥ [रथोद्धता]</p></blockquote>
<p>[७६] ततश् च—पश्य कृष्ण, पश्य सर्वतस् त्रस्ता एता लोप्त्राणि वस्त्राणि पाथस्य् एव स्रस्तानि विधायागता इति संलप्य प्रबल-हासं वल्गति बाल-वर्गे, हरिस् त्व् इदं भावितवान् अतीव दयाम् अयामास । यथा—</p>
<blockquote>
<p>शशधर-तन्वा तुलनाम् आहत-लक्षणतया ययुर् यद् अपि ।
तद् अपि च तां सहसामूर् आहत-लक्षणतया जिग्युः ॥२९॥ [आर्या]
एताः सत्-कुल-सम्भवा वरम् अहो वाञ्छन्ति देहव्ययम्
न व्रीडाक्षयम् एवम् अप्य् अथ दशाम् एतां गता मत्-पुरः ।
बीजं चात्र परन्तु मद्-विमुखताशङ्का ततः कुण्ठताम्
उत्कण्ठा किरती विलोठयति माम् आसां निजाशर्मणि ॥३०॥ [शार्दूल]</p></blockquote>
<p>[७७] तथाप्य् आसां सुष्ठु तन्-निष्ठां निष्टङ्कयितुं पङ्क-दर्शिनं मनो-रथ-स्पर्शिनं परिहासम् अप्य् अतीव स्पष्टयितुं चित्तम् इदम् उत्कण्ठते । यदा गता अपि सङ्कोचावगाहतः परस्परम् आहत-प्रकाशावयवा एव तिष्ठन्ति इति ।</p>
<p>[७८] प्रकाशयन्न् उवाच—अरे रे, चपलाः, कथं भवन्तो हसन्ति? एताः खलु नग्निका एव कथं नग्निका-भावे दोषम् अर्हन्ति?इति ।</p>
<p>[७९] अथ पुनर् वस्त्र-कदम्बं कदम्ब-स्कन्ध-सन्धि-विशेषे स-प्रत्याहारं तत्-प्रत्यक्ष-संवलिततया सन्धाय प्रेम-बन्धाय स-स्मितं ताः प्रत्य् एवम् आह स्म—[८०] दास्याङ्गीकार-कारणात् प्रदास्याम्य् एव तान्य् एतानि वस्त्राणि । किन्तु पूर्वम् अशक्य-निर्णयः, सम्प्रति तु निर्वर्ण्य निर्णीतः, सोऽयं सद्-गुरुतो यजत-नमतां प्राप्तवतीनां भवतीनां दुर्नयः सपदि मां विवर्णयन् वर्तते । तद् एतद् अवधार्यतां भवतीभिः—</p>
<blockquote>
<p>शम्बरं प्रविविशे बिम्बाधरं
यत् तद् एव जलदेवहेलनम् ।
छिद्रम् आवरितुम् अत्र तद्व्रते
शीर्षभाक्करयुगं स नम्यताम् ॥३१॥ [रथोद्धता]</p></blockquote>
<p>[८१] तास् तु तत्र सापत्रप-चित्ताश् च परम-भीति-भित्तास् तथाकार्यतयावधार्य पश्यत केऽपि शब्दायन्ते इति बालानां दृष्टीः प्रतार्य पतिर् एव देवता इति विचार्य स-परिहास-विलास-व्याजतस् तम् एव नमश्चक्रुः—स्वामिन्, नमस् तुभ्यम् इति ।</p>
<p>[८२] ततश् च कृष्णः स-कौतुक-तृष्णया तासां प्रति प्रतीकं सन्दृश्य, स्निग्धतां विदग्धताम् अपि परामृश्य, लब्ध-प्रसाद-मेलः खेला-वलितं चेलानि यथास्वम् अर्पयामास । यत्र च—दृष्टि-पथ-सेवनाद् एव भवतीनां पुष्टि-दीर्घतादिकं मम मुष्टि-गतं जातं, कथम् अन्यथा समर्पणं कुर्याम्? इत्य् एवं तुष्टिं ददानः स्व-विचक्षणतां लक्षयामास । किन्तु—</p>
<blockquote>
<p>प्रातिकूल्य-वचनं च सौहृदाद्
आनुकूल्यम् अभिगम्य शर्मदम् ।
पश्य वस्त्र-हरणादिना हरिः
प्रत्युत प्रमदयाम् बभूव ताः ॥३२॥ [रथोद्धता]</p></blockquote>
<p>[८३] ततश् च वृक्षाद् अवतीर्णवति तस्मिन्,</p>
<blockquote>
<p>लज्जा-संवरणार्थम् असंवर-मधुर् बाला भृशं लज्जितास्
तर्हि स्वाङ्ग-वृतिं दधुर् मुहुर् अहो व्यक्तान्तरङ्गारति ।
कृष्णाद् अल्प-विवृत्त-वक्त्र-कमलास् तस्थुर् दृगन्तः पुनस्
तत्रागाद् व्रज-सुभ्रुवाम् अहह भोः कामस्य वामा गतिः ॥३३॥ [शार्दूल]</p></blockquote>
<p>ततश् च—</p>
<blockquote>
<p>भृङ्ग-श्रेण्य इवाम्भोजं रस-पूर्णं कुमारिकाः ।
भर्तृ-कामास् तदा कृष्णं वरीतुं परितः स्थिताः ॥३५॥ [अनुष्टुभ्]</p></blockquote>
<p>[८४] अथ तेषु चाकरालेषु बालेषु—चल चल किंवा करणीयम् अत्र? इति कर-द्वयं वसनादि-परिकर-चयं चाकृष्य हृष्यत्सु वितरणीयं वरम् अम्बर-हारिताहारी हरिः स्वम् अनुसंहितवान् । ततश् च—</p>
<blockquote>
<p>तासां विज्ञाय गोपालः स्व-कर-स्पर्श-काम्यया ।
धृत-व्रतानां सङ्कल्पं कल्पयामास सिद्धिदम् ॥३६॥ [अनुष्टुभ्]</p></blockquote>
<p>यथा—</p>
<blockquote>
<p>स्वस्यार्थः स तु यद् विभाति परतः स्वीयं समाराधनं
मय्य् आविष्ट-मनास् त्व् अनादरम् अथाचर्यात्र मा बाधयति ।
तत्राद्ये स्वयम् अस्मि शश्वद् उपमा यूयं द्वितीये ततः
सङ्कल्पो निरुपधिर् एष भवतीष्व् एवातिसत्यो मतः ॥३७॥ [शार्दूल]
सर्पिर्-भृष्टम् आगुड-क्वथितताम् आप्ताश् च धाना यथा
वस्यन्ते स्वयम् एव बीजवद् अमूस् तन्वन्ति नान्य-स्पृहाम् ।
मन्-मात्र-स्पृहिणां मदीय-भजनं नो तद्वद् अन्य-स्पृहं
किन्तु स्याद् रसनीयरूपम् इति चेद् युष्माकम् आस्तां कथा ॥३८॥ [शार्दूल]</p></blockquote>
<p>[८५] तद् एवम् आकर्णिनीर् वर-वर्णिनी सद्य एव गान्धर्व-पर्व सम्पद्यताम् इत्य् अभिप्रायतया सापत्रप-नयनाः स्वीकृत-मय-समयम् अपेक्षमाणाः प्रति समर्धकतया समर्धकतां गच्छन् पुनर् अच्छम् उवाच, यथा—</p>
<blockquote>
<p>मिथः स्वीकारः स्यात् परिणय-विधिस् तत्-परिकारः
परे ते ते धर्माः स पुनर् उदबोधि स्वयम् इह ।
अतो यूयं सिद्धा व्रज-गमनम् एवाद्य कुरुत
क्षपायां कस्याञ्चित् किल मिलनम् अप्य् आशु भविता ॥३९॥ [शिखरिणी]</p></blockquote>
<p>[८६] तद् एवं ताभ्यः प्रतिश्रुतवति तस्मिन्न् अधिकम् एव तासाम् आवेशो जातः । यथाह श्री-शुकः—</p>
<blockquote>
<p>इत्य् आदिष्टा भगवता लब्ध-कामाः कुमारिकाः ।
ध्यायत्यस् तत्-पदाम्भोजं कृच्छ्रान् निर्विविशुर् व्रजम् ॥ [भा।पु। १०.२२.२८] इति ।</p></blockquote>
<p>तथा हि—</p>
<blockquote>
<p>अक्षिभ्यां वक्त्र-बिम्बाद् भुज-युग-रुचिभाङ् मध्य-भागान् नितम्बाद्
ऊरुभ्यां जानु-युग्मात् पद-सरसि-रुह-द्वन्द्वम् आपुर् मुरारेः ।
व्रीडा-नम्राः स्व-दृग्भ्याम् अहह मृग-दृशस् तद्-वियुक्तौ तु तत् तत् पश्चाद्
दृष्टं पदं तु प्रतिपदम् उदभूद् अन्तरे लग्नम् आसाम् ॥४०॥ [स्रग्धरा]<br>
द्वे चित्तवाससी नीत्वा कुमारीणां परं ददे ।
न पूर्वं तु निराकारं गोपनीयम् अतीव सः ॥४१॥ [अनुष्टुभ्]
यत् तर्ह्य् अन्तिम-घस्र-पूर्यम् अपि ता देव्य्-अर्चनं सन्-मदाद्
विस्मृत्य व्रजम् एव जग्मुर् अभवंस् तेनैव पूर्ण-क्रियाः ।
प्रेम्णा यस्य तु तच् च तच् च लषितं तस्याथ साक्षात्-फलं
कृष्णाङ्गी-कृति-शर्म चेद् ववलिरे किं शिष्टम् इष्टं परम्? ॥४२॥ [शार्दूल]</p></blockquote>
<p>[८७] मधुकण्ठ उवाच—मासिकम् इष्टम् अनु मिष्टं मिष्टं भुक्तवती देवी कथम् इष्ट-दानार्थम् आगमनं मुक्तवती?</p>
<p>[८८] स्निग्धकण्ठ उवाच—</p>
<blockquote>
<p>राग एव किल सिद्धि-कृद् आसां<br>
नास्मद् अर्चनम् इति प्रतिपद्य ।
नागमद् वर-विधाव् इह दुर्गा<br>
किन्तु राग-विषयः स्वयम् एव ॥४३॥ [स्वागता]</p></blockquote>
<p>[८९] मधुकण्ठ उवाच—नूनम् एताश् च गर्गेणैव गोविन्दाद् अपेताः कृताः ।</p>
<p>[९०] स्निग्धकण्ठ उवाच—कृताः, किन्तु न साक्षात् ।</p>
<p>[९१] मधुकण्ठ उवाच—कथम् इव?</p>
<p>[९२] स्निग्धकण्ठ उवाच—यद्यपि साध्वी-शिरोमणि-रमणीनां राधादीनां दीनायमानानाम् आलोचन-सङ्कोचतस् तस्य पुनर् व्रजागमनम् अनु मनो न जातं, तथापि तद्-अनुसन्धानं विना व्रत-बन्धादि-द्वयं न सन्धातव्यम् इति श्री-व्रज-पति-जम्पत्योः कृत-निबन्धतया, राधादीनां वधूनाम् आभाद् उत्पन्न-मनस्कार-प्रतिबन्धतया च ताः परस्परया पराकृताः ।</p>
<p>[९३] मधुकण्ठ उवाच—तर्हि ताः कुमारिकाः कथम् आसन्?</p>
<p>[९४] स्निग्धकण्ठ उवाच—बहिः कौमारेण रहस् तु श्री-हरि-परिणीतता-व्यवहारेण।</p>
<p>[९५] मधुकण्ठ उवाच—सत्यं, बाल्यम् एव खलु पूर्वासां बोधस्य विरोधं कुर्वाणम् आसीद् इति विपरीत-रीतिर् जाता । कथम् इव ज्ञानोत्तराणाम् आसां सा भवेत्? इति ।</p>
<p>[९६] तद् एतत् कथां प्रथयित्वा कथकः श्री-राधां बोधयति स्म—</p>
<blockquote>
<p>एवं बलानुजातेन यद् विलम्बावलम्बनम् ।
तद् बलं बलवज् जातं तव संवलनं विना ॥४४॥ [अनुष्टुभ्]</p></blockquote>
<p>[९७] यत एव पूर्वं स्तब्धा वेणु-शिक्षा एन पुनर् आरब्धा । यत्र कथा-विशेष-प्रथनं पद्य-द्वयं साम्प्रत-लीला-मयम् अपि, शरदु-दाशये साधुजात [भा।पु। १०.३१.२] इत्यादिवत् तासां वचसा रसावहं स्याद् इति तद्-द्वारा श्री-परीक्षिच्-छिक्षा-गुरुणा निक्षिप्तं, तद् यथा—</p>
<blockquote>
<p>यर्ह्य् अम्बुजाक्ष तव पाद-तलं रमाया
दत्त-क्षणं क्वचिद् अरण्य-जन-प्रियस्य ।
अस्प्राक्ष्म तत्-प्रभृति नान्य-समक्षम् अञ्जः
स्थातुं त्वयाभिरमिता बत पारयामः ॥ [भा।पु। १०.२९.३६]</p></blockquote>
<p>इति तासां रास-रजन्य्-आरम्भे दैन्य-संवेदनं निवेदनम् ।</p>
<blockquote>
<p>पूर्णाः पुलिन्द्य उरुगाय-पदाब्ज-राग-
श्री-कुङ्कुमेन दयिता-स्तन-मण्डितेन ।
तद्-दर्शन-स्मर-रुजस् तृण-रूषितेन
लिम्पन्त्य आनन-कुचेषु जुहुस् तद्-आधिम् ॥ [भा।पु। १०.२१.१७]</p></blockquote>
<p>इति पूर्व-वर्णित-वेणु-वर्णन-मयम् ।</p>
<p>[९८] तद् इदं स्पर्श-द्वितयं कान्त-योगज-भोग-विशेषम् अयं न स्यात्, रास-रजन्यां वक्ष्यमाण-कृष्ण-प्रत्याख्यानायुक्तेः । रासारम्भ एव भगवान् अपि रन्तुं मनश् चक्रे [भा।पु। १०.२९.१] इत्य् उक्तेश् च ।</p>
<p>[९९] तद् एवं त्वयाभिरमिता [भा।पु। १०.२९.३६] इत्य् अस्य तु तत्-स्पर्शानन्तरं त्वया सर्वतो-भावेन प्रयुक्त-रत्य्-आख्य-भावा इत्य् एवार्थः सङ्गच्छते ।</p>
<p>[१००] तस्माद् अथेदं विव्रियते । तद् एवं दीर्घ-रात्रतया मन्दता-पात्रं हेमन्तार्धेन सार्धं शिशिरं निशि निशि वंशी-शंसितम् अभ्यस्यति तस्मिन् वसन्त आयातः ।</p>
<p>[१०१] स च सार्वत्रिक-चार्व्-अनुभवोऽपि वृन्दावने वृन्दारकताम् अविन्दत, यथा—</p>
<blockquote>
<p>वसन्तति निदाघोऽपि वसन्तस्यात्र किं ब्रुवे ।
वसन्तं यत्र गोविन्दं सर्व-सन्तः सदा विदुः ॥४५॥ [अनुष्टुभ्]</p></blockquote>
<p>[१०२] तथापि हेमन्त-शिशिराव् अपि तापद्-आपद्-आयतनतया यस्य यासां च प्रतिभासते स्म । तथा च तासां कृष्ण-कृष्ण-प्रेयसीनां प्रत्येकं भावना,</p>
<blockquote>
<p>समागन्ता यर्हि प्रथमम् ऋतु-राजः सखि तदा
ऋतूनाम् अन्यायं बत कथयितास्मीति लषितम् ।
तद् आस्ताम् एष प्राक् पर-भृत-शिलीवक्त्र-ततिभिर्
वितर्जन्न् एवास्मान् अकृत-वृजिना धिक् प्रविशति ॥४६॥ [शिखरिणी]
द्विरेफो बर्बरः प्रोक्तः पर-पुष्टश् च चेटकः ।
तौ चाग्रण्यौ मधोर् दृष्टौ याप्यता काप्य् अतः किम् उ? ॥४७॥ [अनुष्टुभ्]</p></blockquote>
<p>किं च—</p>
<blockquote>
<p>प्रसून-निकराः स्मितं सरसिजानि नेत्र-प्रथां
पिकाः परम-पञ्चमं मधु-लिहां गनाश् चुम्बनम् ।
हरेर् निगमयन्ति चेत् क्व नु कुतः कथं वा गतिर्
भवेद् अहह नः समं सपदि माधवीयैर् वृतम् ॥४८॥ [पृथ्वी]
ऋतुराजः प्रणाय्योऽयं न्याय्यम् अत्र न विद्यति ।
प्रपलाय्य क्व वा यामः श्यामं नः स तु कर्षति ॥४९॥ [अनुष्टुभ्]
धूमाः षट्-चरणा विसर्पि-खरता-स्पर्शा मृदु-स्पर्शनाज्
ज्वालाः किंशुक-सञ्चया दिशि विदिश्य् अङ्गार-साराः पिकाः ।
भस्मान्य् अत्र पराग-पुष्प-पटलान्य् अग्निर् मधुश् छद्मना
हा हा कृष्ण-घनं विना कथय को निस्तार-विस्तारकः? ॥५०॥ [शार्दूल]</p></blockquote>
<p>[१०४] अत्र श्री-कृष्णस्यापि भावनेयं—</p>
<blockquote>
<p>यदि न भवति गोप-सुन्दरीणाम्
अयम् अथ मेलयितेति सम्प्रतीतिः ।
कुसुम-शर-शर-प्रणेतुर् अस्य
स्फुटम् अनयत्वम् ऋतोः सहते को वा? ॥५१॥ [पुष्पिताग्रा]</p></blockquote>
<p>[१०५] राधा-माधवयोश् च यथा—</p>
<blockquote>
<p>राधा राधा-पदं मासि माधवे विधुतां विधुः ।
प्रिया-सङ्ग-कृते लब्धुं पौर्णमासीम् अवैक्षत ॥५२॥ [अनु]</p></blockquote>
<p>[१०६] पुनः सर्वासाम् उद्वेगो यथा—</p>
<blockquote>
<p>द्विजानां काकली तत्र वियोगे याग-सम्मिते ।
अजनि व्रजतन्वीनां धाय्येवाग्नि-समिन्धनी ॥५३॥ [अनु]</p></blockquote>
<p>[१०७] अत्र वृन्दया शिक्षितः शुकः कश्चिच् छ्री-कृष्ण-पुरतः प्रजजल्प—</p>
<blockquote>
<p>सहन्ते शशिनो ज्वालां वायोः क्ष्वेडं पिबन्ति च ।
राधादयो महाबाधा वैयग्र्याद् व्रजनायक ॥५४॥ [अनु]</p></blockquote>
<p>[१०८] अत्र च कस्याम् अपि चम्पकलतायां श्री-राधया स्व-हस्तेन लिखितं पद्यम् इदं वृन्दा श्री-गोविन्दं दर्शयामास, यथा—</p>
<blockquote>
<p>वृन्दावने तमालस् त्वम् अहं चम्पकवल्लिका ।
अगयोर् नौ मिथः सङ्गो वृन्दयैव न चान्यथा ॥५५॥ [अनु]</p></blockquote>
<p>[१०९] तच् च दृष्ट्वा मुहुर् अपि नयनाभ्यां स्पृष्ट्वा कृष्णः स-तृष्णम् इदम् अचिन्तयत्—[११०] हन्त, भद्रां पद्मां नित्यम् आगच्छन्न् अपि भद्रां पद्माम् अद्यापि नागच्छन्न् अस्मि । श्यामलाभा-मधुरताम् अञ्चन्न् अपि श्यामलाभिलाष-विधुरताम् अञ्चन्न् अस्मि । नखर-विजित-चन्द्रावलीकताम् आप्नुवन्न् अपि चन्द्रावलीं प्रति लब्ध-तृष्णताम् आप्नुवन्न् अस्मि ।</p>
<p>[१११] हन्त हन्त, यद्यप्य् एवम् एवम्, तथापि क्रम-प्राप्त-सुललित-विशाखान्वित-राधतां आव्रजन्न् अप्य् अलब्ध-सुललित-विशाखान्वित-राधतां यदाव्रजामि, तद् इदं माम् अतिदुःखाकरोति । तस्या राधाया एव नूनम् इयं विदग्धता-निदग्ध-बुद्धेः पटीयसी परिपाटी इति ।</p>
<p>[११२] अथ माधव-पूर्णिमाम् आसाज्य, सर्वतो विरज्य च, पूर्ण-शिक्षा-विलक्षणं-मन्यमना माधवः किञ्चन दुर्गमं गहनम् अवगाहमानः परम-मुरली-धमन-लीलया धैर्यम् ऊनयन्न्, अमूः प्रधूयनति स्म; मुहुः प्रधर्षयन्न् आकर्षति स्म च, साधारणतया राधापि समागमिष्यतीति ।</p>
<p>[११३] राधा तु तत्र द्वित्र-प्रहरं चित्रवद् एवासीन् न पुनर् आकृष्टताम् अवलिष्ट पूर्वम् अन्येषाम् आकर्षणे ता इव ।</p>
<p>[११४] अथ श्री-वनमालि-शालि वृन्दावनम् इन्द्रनील-कान्तिभिर् वलितम् इव दृशा, यमुना-जल-परमाणुभिः परिचितम् इव त्वचा, मृगमद-परागैः स-रागम् इव नसा विचार्य, ताभिर् विवेश । ततश् च—</p>
<blockquote>
<p>एका द्वित्राश् चतस्रो युत-वियुततया पञ्चषाः सप्त चाष्टौ
पङ्क्तिस् तद्-वृद्धि-सङ्ख्या-मिति-रहिततमास् तत्र याताः समन्तात् ।
यस्माद् व्यक्तिः प्रपन्ना कलित-मुरलिकात् कर्षणी नाम विद्या
तच्-छ्री-वक्त्रं निरीक्ष्य प्रतिहत-मतयः शर्मलीना बभूवुः ॥५६॥</p></blockquote>
<p>[स्रग्धरा]</p>
<p>[११५] ततः स-मर्यादाश् च ताः सहसा हरेः समर्यादं सज्जमाना लज्जया तत्रावहित्थाम् अप्य् अवलम्बमानास् तस्य चरण-स्पृष्टि-प्रथमकं दृष्टि-पथम् अधितिष्ठन्ति स्म । तत्र च—</p>
<blockquote>
<p>यद्यपि मुरहर-पुरतः किञ्चन न व्यञ्जितं ताभिः ।
तद् अपि विलक्षणम् एवाप्रथयद् अमूषां विलक्षणं भावम् ॥५७॥ [उद्गीति]</p></blockquote>
<p>[११६] तद् एवं स च समात्मने तिष्ठमाना गोष्ठ-रमणीर् निरीक्ष्य क्षण-कतिपयं तल्-लक्ष्मी-निष्ठ-मना आसीत् ।</p>
<p>[११७] पश्चात् तु राधिका-सामानाधिकरण्यं विना निर्जनारण्यम् अपि सङ्गतास् ता भङ्गी-विशेषाद् अनङ्गी-कुर्वंश् चार्वङ्गीर् आयत्याम् अङ्गीकार-कारणावधारणाञ्चि किञ्चिद् व्यञ्जनया रञ्जयन्न् इव कञ्ज-नयनः पुनर् अकृत-स्पृहाय च गृहाय प्रहापयामास ।</p>
<p>[११८] तत्र भङ्गी-विशेषो यथा—</p>
<blockquote>
<p>मया स्वभावान् मुरली निनादिता
तस्माद् भवत्यः किल सङ्गता इह ।
अतः परीयुर् बत चेत् परे जनाः
शङ्के ततः सुष्ठ्व् इति नात्र तिष्ठत ॥५८॥ [उपजाति १२] इति ।</p></blockquote>
<p>[११९] रञ्जना यथा—</p>
<blockquote>
<p>व्रजत बत निवृत्य द्राग्-व्रजं नाप्रतीतं
कुरुत मयि न किं वः प्रीतिम् अप्य् अस्मि वेद्मि ।
अहह यदि न वेद्मि प्राण-सख्यस् तदा सा
भवद्-अभिमत-सिद्धिं स्वेन शीघ्रं दधीत ॥५९॥ [मालिनी] इति ।</p></blockquote>
<p>[१२०] यत्र तु तासां—</p>
<blockquote>
<p>नातृपत् करुणा-दृष्टिर् नात्राप्सीत् प्रापिता श्रुतिः ।
नातार्प्सीत् प्रार्च्छिता नासा नातर्पीद् अर्पितं मनः ॥६०॥ [अनु]</p></blockquote>
<p>[१२१] तद् एवं गीतं, यर्ह्य् अम्बुजाक्ष [भा।पु। १०.२९.३६] इत्यादि ।</p>
<p>[१२२] राधायां तु तत्र याम-द्वयं चेतना-विरामतः प्राप्त-बाधायां बन्धु-समवाये च निवृत्त-सर्वोपाये, तूर्णम् एव तद्-अभ्यर्णं पूर्णिमा वृन्दया सह विन्दमाना बभूव । विन्दमाना च कष्ट-भाग् अतिस्पष्टम् आचष्ट—</p>
<p>[१२३] यदि मद्-उटज-कुटजम् एताम् एकाकिनीं याम-मात्रायामम् अवसरं वासयथ, तदा मया नातिविरामया प्रतिकर्तव्यम् इति ।</p>
<p>[१२४] ततश् च सर्व-सम्मत्या कथम् अपि जातया तस्यास् तत्र सङ्गत्या स्फुरद्-अत्यावेश-मङ्गला मधुमङ्गलेन शार्ङ्गिणम् आनायितवती । आनाय्य चासनादिना सभाज्य स्मित-स्फुरद्-उपालम्भं सम्भाषते स्म—भवतु, भवता यत् कृतं तत् कृतम् एव । सम्प्रति तत्र सम्प्रतिपत्तिं विधेहि ।</p>
<p>[१२५] कृष्णः स-मन्दाक्षमम् उवाच—हन्त, कीदृशं कथम् इव?</p>
<p>[१२६] पौर्णमासी उवाच—आर्तानाम् अस्माकं बहु-वार्ता न वार्तत्वाय वर्तते, किन्तु निज-मूर्ति-स्पर्शतस् तस्या मूर्तिम् अपसारय ।</p>
<p>[१२७] कृष्ण उवाच—का सा?</p>
<p>[१२८] मधुमङ्गलः स-प्रणय-रोषम् उवाच—</p>
<blockquote>
<p>अन्तरे वसति यस्य चञ्चला
ज्ञायते न जलदेन तेन चेत् ।
व्यक्तिम् ईषद् अपि तर्हि सङ्गता
गोप्यते किम् इति सा मुहुर् मुहुः? ॥६१॥ [रथोद्धता]</p></blockquote>
<p>[१२९] पौर्णमासी तु स्मित्वा तस्य मुखं पश्यन्ती कृष्ण-मुखं पश्यति स्म ।</p>
<p>[१३०] श्री-कृष्ण उवाच—स एष वातुलतया तरलः कामं जल्पतु नाम, यद् असभ्यानाम् अभ्याख्यानम् एव च लभ्यम् । भवतीनाम् आज्ञा तु नावज्ञातुं शक्यते, किन्तु युक्तम् एव नियुज्यताम् ।</p>
<p>[१३१] वृन्दाह—गोकुल-कुल-पालक सर्व-गोकुल-कुल-विलक्षणा लक्ष्मी-लक्षणा सा भवत्-स्पर्श-परामर्शत एव बहिर् दर्शं प्राप्नोति चेत्, का तव हानिः?</p>
<p>[१३२] हन्त, हन्त—</p>
<blockquote>
<p>कृष्ण चेद् बत राधायाम् उदासीनो भवान् अपि ।
उदास्स्व, किम् अहं तत्र कठोर-हृदया ब्रुवे? ॥६२॥ [अनु]</p></blockquote>
<p>[१३३] क्षणं विभाव्य पुनर् उवाच—</p>
<blockquote>
<p>सातिश्रीर् भवतात्याजि श्रीवक्षा न भवांस् तया ।
वयं तु सरला युग्मे युग्मं रोद्धुं न शक्नुमः ॥६३॥ [अनुष्टुभ्]</p></blockquote>
<p>[१३४] कृष्णस् तुष्णीं स्थितवान् ।</p>
<p>[१३५] पौर्णमासी उवाच—व्रज-जन-व्रज-जीवन! वाचं-यमताम् आचरन् कथम् इव गिरं मम न सङ्गिरसे?</p>
<p>[१३६] श्री-कृष्ण उवाच—अधर्म एवात्र मर्म-भेदी भवतीति ।</p>
<p>[१३७] पौर्णमासी उवाच—अधर्मः खलु मया स्वीकृत एव, धर्मस् तु तव वर्धताम् ।</p>
<p>[१३८] श्री-कृष्ण उवाच—स्पर्शनं विनान्यद् अनुमन्यताम् ।</p>
<p>[१३९] वृन्दाह—दर्शनं तावत् क्रियताम् । तन्-मात्रेण सिद्ध-यात्रे सति परम-गुण-पात्रे भवति कथम् अन्यद् अथ प्रार्थयितास्महे?</p>
<p>[१४०] अथ—</p>
<blockquote>
<p>देहेन्द्रिय-मनो-बुद्धि प्राणादीनां प्रियं प्रिये ।
त्वद्-अनादर-भाजो मे जातं सर्वम् अनादृतम् ॥</p></blockquote>
<p>इति राधां प्रति चेतसि चिन्तयन्तं कृष्णम् अन्तः स-तृष्णम् अपि बहिस् तूष्णीकताम् एव पुष्णन्तं, मधुमङ्गलः कर-सरसिजे गृहीत्वा कुटज-कुञ्ज-गृहम् एव नीतवान् । नीत्वा च तत्-पर्यन्त-भुवि वृन्दां रक्षित्वा बाह्यम् अवगाह्य, पूर्णिमां संवाह्य तस्मिन्न् अन्ते-गुरुतया तत्रकीयं वृत्तं चित्रवद् ईक्षितवान् ।</p>
<p>[१४१] तत्र श्री-वृन्दा-वचनं यथा—</p>
<blockquote>
<p>इन्दुर् इन्दु-भ्रमं याति दर्पणः प्रतिबिम्बताम् ।
मोहं पद्मालया यत्र कृष्ण तन्-मुखम् ईक्ष्यताम् ॥६४॥ [अनुष्टुभ्]</p></blockquote>
<p>[१४२] ततश् च समावृताजस्र-पुलकास्रतया स च तद् आलुलोके, यथा चाद्यापि सख्यो गायन्ति—</p>
<blockquote>
<p>तां रहसि गतां किसलय-शयन-शयानाम् ।
हरिर् आलोकत निज-मुरली-कलकलया चित्रित-भानाम् ॥ध्रुव॥
या निज-वदनामृत-रुचिना तन्-मुख-रत्नम् अजस्रम् ।
बहलम् असिस्रवद् इह यद् भातं प्रतिपद-सम्पतद् अस्रम् ॥ब्॥
यस्या हृदयं स्वान्तरम् अनु तत् कायं भज दव-कलितम् ।
बहिर् अपि तं प्रतिबिम्ब-व्याजाद् व्यानञ्जात्मनि वलितम् ॥च्॥
यस्यां दोष-त्रयम् इति मतिभिः प्रत्तं कुङ्कुम-रागम् ।
मेने मुररिपुर् अथ साक्षाद् इव यातं हृद्-गत-रागम् ॥द्॥
यां पश्यन् स तु सात्त्विक-भावं दधद् अपि चित्त-विकारम् ।
भेजे यत्र प्रतिकृति-कृद् अपि प्रतिकृतिर् इति च विचारम् ॥ए॥
स यया प्रतिकृतिताभ्रमम् आगाद् एवं भावन-शाली ।
भाव-परीक्षण-कृन् मे कृतकोऽप्य् एताम् इन्द्रक-जाली ॥फ़्॥
तद् अपि च यत्र स्पृहयन्न् अथ याम् एनां मेने राधाम् ।
वृन्दा याच्ञां प्रत्याचष्ट च दधद् अपि दुःखाद् बाधाम् ॥ग्॥
स पुनर् यस्या हेतोः शोचन् व्याजित-वृन्दा-वननम् ।
विदधे यद्द् हृदि निज-पद-पल्लवम् अभितो जीवन-जननम् ॥ह्॥६५॥ इति ।</p></blockquote>
<p>[१४३] क्रमस् तु यथा, तत्र तस्य च दुर्निवारं विकारं निशाम्य काम्यमानम् अर्थम् एव वृन्दा प्रार्थयामास—श्री-व्रज-युवराज ! परम-प्रेमवती खल्व् असौ, यतः—</p>
<blockquote>
<p>हन्त कृष्ण तव यौवन-स्थितौ
भोग-तर्षम् अनुमाय तन्-मयम् ।
दुःखम् आत्मनि विकृष्य सन्ततं
स्वीय-शर्म विजहाव् इयं रमा ॥६६॥ [रथोद्धता]</p></blockquote>
<p>[१४४] तद् एतद् अवधाय भवान् अप्य् एतद्-अर्थं वेणु-वादनादिकं कुर्वन्न् एवास्ते, तस्माद् अवधानं सन्धाय समाधीयताम् ।</p>
<p>[१४५] श्री-कृष्णः स-गद्गदम् उवाच—किं कर्तव्यम्?</p>
<p>[१४६] वृन्दाह—हस्तम् एव हृदि विन्यस्तं कुरु ।</p>
<p>[१४७] श्री-कृष्ण उवाच—तद् एतद् अत्यनुचितम् ।</p>
<p>[१४८] वृन्दाह—तर्हि चरणम् एव तथाचर ।</p>
<p>[१४९] श्री-कृष्णस् तुष्णीं तस्थौ ।</p>
<p>[१५०] वृन्दा पादयोः पतन्ती—हन्त, मा विलम्बम् अवलम्बस्व इति काकु-व्याकुला तयोर् एकं बलद् इव तस्या हृदि संवलयामास ।</p>
<p>[१५१] कृष्णश् च कम्प-सम्पदा पदारविन्दं सन्दधद् एव वैवश्य-वश्यतां विन्दति स्म ।</p>
<p>[१५२] ततश् च सञ्जीवनी-पल्लव-विन्यासवत् तल्-लव-स्पर्शत एव चक्षुः-पुट-युगम् उद्घटय्य तया स एव दृष्टः ।</p>
<p>[१५३] तदैव च—</p>
<blockquote>
<p>सुभ्रुवो मुररिपोश् च दृग्-द्वयं
बिम्ब-दम्भम् अविशत् परस्परम् ।
शोभया व्यतिविलोभतः स्फुटं
ताव् अमुष्य परिवृत्तिम् ऐच्छताम् ॥६७॥ [रथोद्धता]</p></blockquote>
<p>[१५४] तदैव स चात्रकीयापत्रपातः शिरसि वसनावरणः सहसा निर्गम्य पूर्णिमां प्रणम्य च चलित एवासीत् । किन्तु स्खलन्न् इव चलन्, कर्मणा नर्मणा च मधुमङ्गल-दत्तावलम्बः सखि-कुलं संवलते स्म ।</p>
<p>[१५५] सा च स्वप्नम् इव पश्यन्ती वैवश्यत एव समुत्तिष्ठन्ती, निरक्षर-सूक्ष्म-रोदनं चानुतिष्ठन्ती यदा वृन्दया सादरं कृतसान्त्वा, तदा दरसान्त्वा पूर्णिमां नत्वा वृन्दया सह सुहृत्तमेक्षित-तद्-आगमे तस्मिन्न् अपराह्नेतमे व्रजं गत्वा, कथम् अपि समय-कतिपयान् गमयामास ।</p>
<p>[१५६] तद् आरभ्य तु स खलु परस्परं स्पर्शोऽयं स्पर्शायैव परं सञ्चकॢपे,</p>
<p>[१५७] यतः सकृत् तादृशं सुखम् उपलभ्य क्षणात् तद्-वियुक्तया तया कथम् इव प्रथमानं दुःखं स्तभ्यताम्? तत् तु सुखं स्व-संवेद्यम् एव, न तु निवेद्यम् । तथा हि—</p>
<blockquote>
<p>तयोर् यावस्थासीद् व्यतिमिलन-शर्म प्रसजति कविः
को वा तां स्यात् कवयितुम् इह स्वल्पकम् अपि ।
ययोः काश्मीरं तत् पतितम् अपि पारस्परिकम् अप्य्
अहो पौलिन्दीनाम् अपि तद् इव शश्वद् व्यतनुत ॥६८॥ [शिखरिणी]</p></blockquote>
<p>[१५८] तद् एवं यदा हरेः पदारविन्दं विन्दमानानि कुङ्कुम-पङ्कानि कृत-तद्-अङ्कानि पुलिन्दी-जातालङ्कारतया जातानि, तदानीम् अन्यासां धन्यानां पूर्ववद् पूर्वानुभव-रचन-पूर्वकं वचनम् इदम्, पूर्णाः पुलिन्द्यः इत्यादि । [भा।पु। १०.२१.१७]</p>
<p>[१५९] अत्र चेदं व्यञ्जितम्—</p>
<blockquote>
<p>आस्तां सा दयिता यदीय-कुच-युक् श्री-कुङ्कुमं तत्-पदं
प्राप्तं तत्-तृणम् अप्य् अहो विजयतां साक्षात् तु तत्-सङ्गि यत् ।
अस्मत्तस् तु पुलिन्द-जाति-सुदृशां भाग्यं च दूरे स्थितं
यास् तत् प्राप्य निजाङ्ग-लेपन-सुखाद् आसेदिरे पूर्णताम् ॥६९॥ [शार्दूल]</p></blockquote>
<p>[१६०] अथ कथकः समापनम् आह स्म—</p>
<blockquote>
<p>स ईदृक्-प्रणयी लब्धस् त्वया राधे पुरा तु यः ।
नाना-मनोरथं चक्रे रथवद् भवद्-आप्तये ॥७०॥ [अनु]</p></blockquote>
<p>इति श्री-श्री-गोपाल-चम्पूम् अनु</p>
<p>कुमारी-वस्त्र-हरण-सुकुमारी-समस्त-कर्षणं नाम</p>
<p>एकविंशं पूरणम्</p>
<p>॥२१॥</p>
<p>(२२)</p>
<blockquote>
<p>१८।
अथ द्वाविंशं पूरणम्</p></blockquote>
<p>२६।
यज्ञ-भार्या-सद्-उपचर्या-पर्याप्तिः
[१] अथ प्रभात-कथायां प्रभात-प्रथायां मधुकण्ठः स्फुरद्-उत्कण्ठस् तल्-लीलान्तरं शंसन् शंसद्-उपलब्धं कर्तुम् आरब्धवान् ।</p>
<p>[२] तत्र श्री-दशम-स्कन्ध-प्रबन्ध-सङ्गमन-मङ्गलाचरण-पूर्वकं तत्-कथनम्, यथा—</p>
<blockquote>
<p>गत्वा काम्यकम् अद्रि-धातु-रुचिमुक् कुर्वन् व्रजं दक्षिणं
घर्मर्तौ धवलानिखव्रशततृड्-निर्जिष्णु-कृष्णां व्रजन्।
वृक्षान् सुष्ठु पथि स्तुवन् धवलया पीतां च कृष्णां पिबन्
क्षुद्-व्याजाद् अधियज्ञ-पत्नि-करुणा-कारी हरिः पातु वः ॥१॥</p></blockquote>
<p>तथा हि—</p>
<blockquote>
<p>अथ गोपैः परिवृतो यशोदानन्द-नन्दनः ।
वृन्दावनाद् गतो दूरं चारयन् गाः सहाग्रजः ॥२॥
निदाघार्कातपे तिग्मे च्छायाभिः स्वाभिरात्मनः ।
आतपत्रायितान् वीक्ष्य द्रुमान् मित्राण्य् अभाषत ॥३॥ [भा।पु। १०.२२.२९-३०]</p></blockquote>
<p>[३] तत्र च मेघ-निर्घोष-निभ-गम्भीरता-सम्भृत-मधुर-स्वरत एव हर्षम् उत्कर्षयन् मित्र-मुख्यान् प्रत्येकं रचिताभिमुख्यांश् चकार । यथा—</p>
<blockquote>
<p>हे स्तोक-कृष्ण हे अंशो श्रीदामन् सुबलार्जुन ।
विशाल र्षभ तेजस्विन् देवप्रस्थ वरूथप ॥ [भा।पु। १०.२२.३१]</p></blockquote>
<p>[४] तत एव च तान् अमृत-कृताभिषेकान् इव कृत्वा स-कौतुकम् उवाच—मां सुखयन्तु एवाभिमुखतस् एते तरवो विराजन्ते, तस्माद् भवद्भिर् विलोक्य पृथक् पृथग् उपश्लोक्यन्ताम् ।</p>
<p>[५] सर्वे विहस्य प्रोचुः—भवान् एवास्मासु विस्मायकतया कवि-मण्डलाखण्डल-गण्ड-मण्डनम् अस्ति । तस्माद् आत्मनैव वर्णयतु ।</p>
<p>[६] कृष्णः स-स्मितम् उवाच—श्रूयतां नाम—</p>
<blockquote>
<p>एतेनाङ्गत एव किन्तु गुणतोऽप्य् अद्धा महान्तो मता
यत् तापादि-निवारणैः स्व-वपुषो जीवानवन्तः स्थिताः ।
एषाम् एव च जन्म यत् तु फलवद् दृश्येत तच् चेत्थम् अप्य्
ऊहध्वं यद् अशेष-जीवनतया राजन्त्य् अमी सर्वतः ॥४॥</p></blockquote>
<p>किं च—</p>
<blockquote>
<p>फलैः पुष्पैश् छाया-च्छदन-समिद्-आद्यैश् च तरवः
स्वभावाद् विश्वेषाम् उपकृति-विधा धन्य-तनवः ।
नराः कर्ह्य् अप्य् एके विधि-वशतया तत्-कृति-कृतस्
ततो भक्ताः पूर्वे सुकृतम् अनु भाक्ताः किल परे ॥५॥</p></blockquote>
<p>[७] अत्र वृन्दावन-वास्तव्यता पुनर् एषां स्तव्यताम् अप्य् अतिक्रामति इति गूढम् अभिमतम् ।</p>
<p>[८] सर्वे स-स्मितम् ऊचुः—कवि-चक्र-चक्रवर्तिना भवता न किं वा सुप्रशस्तङ्करं भविता, ततो यद् एव योजयिष्यते, तद् एव विजेष्यते । तथा हि—</p>
<blockquote>
<p>वाचो-युक्ति-पटुर् यत्र त्वं वदावदतां गतः ।
वाचस्पतिश् च तत्र स्यान् न वाचः-पतिर् अण्व् अपि ॥६॥</p></blockquote>
<p>[९] कृष्णोऽपि स-स्मितम् उवाच—भवतु, कदाचिद् एतद् अप्य् अनुभविष्यथ इति नाना-सुख-वितरकर-पुरुह-भूरुहाणां वन्यया मिहिर-कन्या-तीरम् उदन्यया मुदा जगाम । तत्र च—</p>
<blockquote>
<p>व्यज्जन्न् अङ्घ्रिप-शंसन-स्ववचनं यज्ञाङ्गनानुग्रहं
चात्मीयागमि भोज्य-वर्त्म स यदा सन्त्यज्य कृष्णां गतः ।
तर्हि स्वच्छतरा हिमाः शुभ-कराः स्वादूर् अपः पीतवान्
अघ्न्यानां निकरस् ततः स्वयम् अपुर् गोपालकास् तन्-मुखाः ॥७॥</p></blockquote>
<p>[१०] ततश् च विदूरं समुज्झितातलिन-फलिनतर-तरु-व्रजस्य व्रज-राज्ञी-प्रहित-माध्याह्निक-भोज्य-सम्पत्ति-वियोज्यता-भाग्-उपसत्तिकस्य कृष्णस्य तत्-तृष्णतां वितर्क्य तद्-भाव-भाविततया स्वयम् अप्य् अतीव तत्-तृष्णा-भाजः स्तोककृष्णादयस् तद्-अभाव-भावना अपि प्रणय-मय-पर्युत्सुकतया व्यञ्जित-तत्-कृत-भोजन-वर्त्म-वञ्चनाः कराञ्चल-चालन-पूर्वकं तद्-याच्ञाम् अकुर्वत—</p>
<blockquote>
<p>राम राम महा-बाहो कृष्ण दुष्ट-निबर्हण ।
इतोऽविदूरे सु-महद् वनं तालालि-सङ्कुलम् ॥ [भा।पु। १०.२३.१]</p></blockquote>
<p>[११] कृष्णस् तु स-स्मितम् उवाच—अत्रालोक-पथाशोक-वनिकायाम् अनशनीय-प्रसवायाम् अशनायन्तस् ते भवन्तः कुत्र वा प्सातव्यं लप्स्यन्ते ?</p>
<p>[१२] आर्तिश् चेद् वरिवर्ति, तर्हि निकटाम् अपि कुटिलया सूरतनया-घटनया दूरायमाणाम् इतस् तु दक्षिणाहि या शूरसेन-पुरी, ताम् उत्तरेण निरवज्ञं यज्ञ-शाला-मालाम् आलोकयन्त एवानेन सम्यग् उपतिष्ठमानेन पथा प्रतिष्ठध्वम् । गत्वा च तान् कार्मान् कर्मठाचार्यतमस्य मम च नाम्ना याचध्वम् । किन्तु भिक्षाकाणां तितिक्षा-मात्रम् उचितम् इति शिक्षा मनसि कार्या ।</p>
<p>[१३] अथ तेऽपि केऽपि संवलिताश् चलिताः । स्वयम् अयं तु तदीय-गत्यागति-दृष्ट्य्-अर्थम् उपनदं महा-कुट्टिमम् अधितष्ठौ । ततश् च—</p>
<blockquote>
<p>सौरभ्यं धूम-धारा यजुर्-अनुपठनं शुभ्र-शाला द्विजानां
गत्यागत्यादि-चेष्टाः शुभ-युत-हुतभुग्-वेदि-भाग्-ऋत्विजश् च ।
गत्वा नत्वाप्य् अभीक्ष्णं पुटित-करतया नादरेऽप्य् अस्थुर् एते
यस्माद् ब्रह्मण्य-देव-स्वतुलित-सुहृदः किन्त्व् इदं मां दुनोति ॥८॥</p></blockquote>
<p>[१४] ततश् च तान् प्रकृति-श्लेषेण केनाप्य् आकृति-विश्लेषेण वेषेण च गोपान् ज्ञात्वा विप्रता-गर्व-पर्वतम् आरूढास् ते तु व्यूढ-बहुल-स्थल-दृष्टयस् तिष्ठन्ति स्म । तथापि सखायस् ते कृष्णस्य बुभुक्षा-सुक्षामतां साक्षाद् इवानुभूय दूयमान-मनसः स्वयम् एव निवेदयामासुः । यतः—</p>
<blockquote>
<p>हुं फट् श्रौषड्-वौषड् इत्य् एवम् आद्याः
शब्दाः यस्मिन् न क्वचित् कृष्ण-मुख्याः ।
तस्मिंस् तेषां किं रुचिः स्यात् परन्तु
श्री-कृष्णार्थं किं न ते मानयन्ति ॥९॥</p></blockquote>
<p>[१५] अथ निवेदनं चेदम्—भो भो भूमि-देवाः ! किञ्चिद् एवावधानं विधीयताम्। राम-रामानुजौ खलु परम-प्रभाव-युजौ श्रुतवद्भिर् भवद्भिर् अवधारिताव् एव स्तः । तौ चात्र भवद्-विधानां सन्निधानम् एव धेनु-सेवनानुरोधाद् आगतवन्तौ । किन्त्व् अद्य सद्य एवानवद्य-क्रीडा-मय-शूरता-कौतुक-पुरतस् तत इतः सङ्गत्यासन्नापि प्रत्यासन्नापि श्री-गोपाधिभू-सदन-भूर् विदूरायमाणास्माकं भाति स्म। गृह-लोकेन च न तथालोचयाम्बभूविमहे । तत एव साक्षाल्-लक्ष्मी-पति-गृहायमाण-गृहाद् भोजन-संयोजनं विना क्रीडा-युधि च क्षुधिताव् अभूताम् । ततश् च कुल-परम्परा-प्राप्त-व्यवहारं पर्यायतया पितृ-पर्यायतया भवत्सु सङ्कोचम् अपर्यालोचमानौ पितृ-भवनाद् इव भवदीय-सवनाद् अन्नं याचितम् अकुर्वाताम् इति ।</p>
<p>[१६] अथ तथापि मनस्य् अभक्ति-रसिकता-वशिकतया तद् असत्-कृत्य तुष्णीम्-भुष्णुषु तेष्व् अन्तर्-वाणिं-मन्येषु तादृग्-अधन्येषु पुनर् अमी मनसि मीमांसयामासुः—[१७] नूनम् अस्मान् एते मूढान् मत्वा गूढानुभासणा बभूवुस् तस्माद् गत्य्-अन्तर-रचन-निषिद्ध-भावाय सिद्धान्ततश् चामीषां सुष्ठु मौन-बिद्धान्तस्तां कुर्म इति । [१८] अथ स्पष्टं पुनर् ऊचुः—</p>
<blockquote>
<p>दीक्षाद्य्-अग्नीषोम-पश्वङ्ग-होम-
प्रान्तं विज्ञैर् याज्ञिकान्नं न भोज्यम् ।
सौत्रामण्यां सर्वदा नेति विप्रास्
ताभ्याम् अन्यत्रास्ति तद् ग्राह्यम् एव ॥१०॥ इति ।</p></blockquote>
<p>[१९] तत्र-भवद्-भवद्-अनुष्ठान-दृष्टित एवास्माभिस् तद्-अवसरः स्फुटं निष्टङ्कित इति भावः ।</p>
<p>[२०] तद् एवं भिक्षा-निष्ठानाम् इव तस्मिन्न् उपतिष्ठमानानाम् अपि शास्त्रार्थं नयमानानां तद् अवधार्य ते वार्याचार्या मनसि पर्यालोचयामासुः—हन्त ! ब्राह्मणा एवास्माकम् एतान् ब्रह्म-विचारम् अपि विशिष्टतया लोभाद् अनुशिष्टवन्तः सन्ति । येन तत्रापि कृत-मुखतया मुखरताम् आपन्नाः । भवतु, तथाप्य् एते परमेभ्ययोपलभ्यमानाः किञ्चिद् दान-रूपम् अवदानं विना प्रत्युतादानाय परम् अत्रागताः । अहो ! कलि-प्रवेश-देशस्य देश-रूपम् इदम् ।</p>
<p>[२१] किं च, केचिच् च विपश्चितस् तयोर् ईश्वरताम् आरोपयन्ति । तर्हि बत गर्हितं क्षुधादिकं कथम् एतावर्हतः ?</p>
<p>[२२] तद् एतद् विभाव्य दुर्भाव-भावतया तथा स्थितेषु बहु-पचनतायाम् अपि मितम्पचेषु द्विर्जाततायाम् अपि यथा-जातेषु याज्ञिक-कितवतां यातेषु तेषु याच्ञायां वदनानता-कदनतः परस्परम् ईक्षित्वा मन्दं मन्दं मन्दाक्ष-मन्दतया श्री-गोविन्दम् एव ते विन्दते स्म ।</p>
<p>[२३] गोविन्दश् च तांस् तथाविधान् नेत्र-पथान् विधाय मनोहतान् विज्ञाय च हसति स्म—एहि मन्यामहे, याज्ञिकेभ्यः स्व-लभ्यम् अभ्याददिध्वे यथा वृक्षेभ्यः इति।</p>
<p>[२४] तेऽपि स-स्मितम् ऊचुः—तत् तु भवन्त एव जानन्ति, वयम् अपि यत्-प्रेरण-समीरण-विकीर्ण-मनसो जाताः ।</p>
<p>[२५] कृष्णस् त्व् अन्तर् यज्ञ-पत्नीनां स्वावलोक-प्रयत्नानां सञ्जानंस् तत्र चावश्य-लाभं प्रतिजानानः प्रहस्य प्रोवाच—आ एवं मन्यध्वे तर्हि भद्रम् । मया तु पत्रिणाम् एषां सत्रिणां च तेषां तारतम्यावधारणार्थम् एव तत्र-भवन्तः प्रस्थापिताः । ततश् च—</p>
<blockquote>
<p>अमानिनां यथा धर्मः स्थितस् तद्वन् न मानिनाम् ।
अद्यापि चेन् न प्रतीथ द्राक् तत्-पत्नीः प्रतीत च ॥११॥</p></blockquote>
<p>[२६] भवन्ति च भवन्त इव यज्ञ-पत्नी-जना मत्-प्रेम-मात्र-सयत्न-धनाः । ये खलु धृत-मद-नव-लोक-धर्मं द्व्यह-तर्षं जलं पिबन्ति, त्र्य्-अहात्यासं द्वित्र-ग्रासं भुञ्जते ।</p>
<p>[२७] सर्वे स-वैलक्ष्यम् आचक्षत—हन्त सत्यम् एवेदम् ।</p>
<p>[२८] कृष्ण उवाच—बाढम् ।</p>
<p>[२९] सर्वे साश्चर्यम् ऊचुः—तर्हि कुतुकम् इदं विदाङ्कर्वाम ।</p>
<p>[३०] इति कृष्णोद्यम् अनु सोद्यमतया तत्र तन्-निमेषत एव जिगमिषत्सु तेषु स-प्रणयवत्सु कृष्णः स-तृष्णम् उवाच—अन्नं च तत्र श्रीमद्-आर्यादि-सहित-मद्-अर्थम् अर्थयध्वम् ।</p>
<p>[३१] अथ पुनर् अतीव कौतुक-द्रवतः परस्परम् अतीत्य द्रवनः पत्नी-शालायां द्विज-पत्नीर् विलोकयामासुस् ताभिर् विलोकयामासिरे च, कृष्णात् प्रति च इति च निश्च्क्यिरे ।</p>
<p>[३२] विलोकनात् पूर्व-क्रमस् तु यथा—</p>
<blockquote>
<p>सा कापि ध्वनि-माधुरी-स्वर-कला-राग-वल्ल-वल्गुता
वर्ण-न्यास-शुभंयुता कवि-जन-स्तव्यार्थ-चित्र-प्रथा ।
कंसारेर् गुण-रूप-केलि-कलना बाष्पादिभिः सार्द्रता
यज्ञ-स्त्री-कलिता क्रमाद् इह सखीन् आर्द्रान् अकार्षीन् मुहुः ॥१२॥</p></blockquote>
<p>[३३] ततश् च ताः—</p>
<blockquote>
<p>गवाध्व-सम्बन्ध-निबन्ध-वस्त्रवान्
प्रशस्त-वेत्रान् मुरली-पुरस्कृतान् ।
पिञ्छावतंसान् अवतंस-सुन्दरान्
विलोक्य कृष्णागम् अप्य् अमंसत ॥१३॥
ततश् च यत् कृष्ण-समागमं ते
व्यजिज्ञपन् विज्ञ-वराः प्रणम्य ।
तास् तद् द्विरुक्तायितम् अप्य् अपूर्वं
पूर्वं च मत्वा न विदुः स्म कृत्यम् ॥१४॥
यस्याजस्र-दिदृक्षया विदलित-प्रायाः सदामूः स्थितास्
तस्य प्राण-सुहृद्-वराः स्वयम् अमी तत्-प्रेरणाद् आगताः ।
तत्-सम्प्राप्तिम् अवादिषुः पुनर् अदः प्रार्थ्यं च किञ्चित् तद् अप्य्
अन्नं तत्र कथं कथं कथय ताः प्राप्स्यन्ति धैर्य-स्थितिम् ॥१५॥</p></blockquote>
<p>ततश् च—</p>
<blockquote>
<p>योग्यम् अत्र किम् अयोग्यम् इत्य् अमू-
नेयभोज्य-विवृताव् अनिर्णयाः ।
तत्-तदीयम् अखिलं च भाजनं
क्षिप्रम् आददत विप्र-सुभ्रुवः ॥१६॥
अथ पुरस्कृत-गोप-सुतायुता
विविध-भोजन-भाजन-मस्तकाः ।
प्रतिपद-क्रमणं कियद् अग्रतः
स इति तर्षि-गिरः परिचक्रमुः ॥१७॥
आमोदः कान्ति-पूरः सुखददपदता गर्जद् ऊर्जस्वि-भाषा
विद्युद् विद्युद्-घन-श्रीः स्मित-वदन-विधु-द्योत-लक्ष्मी-प्रचारः ।
आयान्त्व् इत्य् उक्ति-हस्त-प्रथन-मधुरिमा यत्-क्रमाद् आविरासीत्
कंसारातेस् तद् आसां प्रतिपदम् उदभूद् बाढम् आकर्षणाय ॥१८॥
यामुने समम् अशोक-कानने
गोपकैः स विहरन् मुदान्वितः ।
ऐक्षि भूसुर-वधूभिर् ईक्ष्यतां
ध्यानम् एव गतम् इत्य् अमानि च ॥१९॥
यत्र भूसुर-भार्यास् तं सुर-भाव्य-पदं ययुः ।
अशोक-काननं तत् तु बभूवाशोक-काननम् ॥२०॥</p></blockquote>
<p>[३४] ततश् च ताः सपुलक-पुलकतया तम् अवलोकयामासुः ।</p>
<p>[३५] तथा हि लोकानां गीतम्—</p>
<blockquote>
<p>कृष्णम् अपश्यन् पीत-दुकूलम् ।
बिभ्रतम् अर्चिततमम् अर्चिर् नव-घन-चपलारुचि-मूलम् ॥ध्रुवम्॥अ॥
शिरसि शिखण्डावलिम् उरसि स्रजम् अपि दधतं गिरि-धातुम् ।
इन्द्रधनुर् युग-मध्य-मधुरतर-सन्ध्यां धुर्वम् अतियातुम् ॥ब्॥
उदयद्-अरुण-दर-किरणं तम इव विरचित-चिरतर-शोभम् ।
नव-किसलय-दल-वलितं कच-कुलम् अनु कलिताखिल-लोभम् ॥च्॥
भालोपरि-मिलद्-अलक-ततिं श्रुति-कुमुदम् उदञ्चि कपोलम् ।
स्मित-मुखम् उपमित-लक्षण-तारा-युग-धर-शशदर-गोलम् ॥द्॥
कृत-नट-वेष-विशेष-विलक्षण-लक्षण-क्षणम् उपचित-रूपम् ।
कर्तुम् इवामृत-वृष्टिम् उदितम् इह कञ्चन जलधर-भूपम् ॥ए॥
चित्रं तत्र च मित्र-स्कन्धार्पित-बन्धावर-हस्तम् ।
निर्मल-कमल-विधूनन-दक्षिण-दक्षिण-कर-रुचि-शस्तम् ॥फ़्॥२२॥ इति ।
श्रुत्वा शश्वत् स्फुटम् अहह यं द्रष्टुम् आशा निबद्धा
स द्राग् ऐक्षि स्वयम् इति गतस् तत्-कृतस् ताप-वर्गः ।
यः कश्चिद् वा व्यवहिततया तस्य लेशस् तु शिष्टः
सोऽप्य् आवेशान् मिलन-तुलितात् तासु न स्फूर्तिम् आप ॥२२॥</p></blockquote>
<p>[३६] अथ भोजन-भाजनानि शिरस्तः-कृत्य स्थितासु तासु सकल-भाव-विचक्सणः स्मितावलोक-लक्षण-स्वमुख-माधुर्य-धुर्यः सुविचार्य यस्य कृते प्रयस्यन्ति स्म, तास् तद् एतद् अवधार्य तासां वाञ्छितं किञ्चिद् अञ्चयन् वञ्चयंश् च काञ्चन-वसनः काञ्चन वाचम् उवाच—स्वागतं वो महाभागाः [भा।पु। १०.२३.२५] इति प्रायश् चायम्म् अस्याभिप्रायः—</p>
<blockquote>
<p>अहो बत महाभागा युष्माकं भूरि-भारता ।
जाता सङ्कोचयत्य् अस्मान् पृच्छध्वे स्वागतं ततः ॥२३॥ इति ।</p></blockquote>
<p>[३७] तद् एवम् एहि-स्वागतां क्रियाम् आचर्य तत्-प्रत्युत्तर-सङ्कथने तासां सङ्कोचं विचार्य पुनर् उवाच आस्यताम् इति ।</p>
<p>[३८] अस्य चायम् अभिप्रायः—</p>
<blockquote>
<p>स्वागत-पृच्छादिकम् अपि
विश्रम-कार्यं विलम्बितं तनुते ।
तस्मात् तत्-परिपाटीम्
अजहां भवतीभिर् आस्यताम् एव ॥२४॥ इति ।</p></blockquote>
<p>[३९] ततश् च प्रणय-प्रणेयतया विख्यातः सोऽयम् आसाम् असङ्कोचाय स्वयं भारम् अवतारयन्न् एव समुपविशन्न् एव च ताः सदेश एव समुपवेशयामास ।</p>
<p>[४०] पुनर् उवाच च—करवाम किं इति ।</p>
<p>[४१] अत्र चेदं निवेदनम् इव विभावितवान्—</p>
<blockquote>
<p>अस्मान् यम् उपकर्तुं वाञ्छति
तद्-ऋते स तु सङ्कुचन्न् आस्ते ।
इति सङ्कुचितात्मानः स्वयम्
अनुजानन्तु तत् तु भू-देव्यः ॥२५॥</p></blockquote>
<p>[४२] अथ तासाम् आत्म-दर्शन-मात्र-वाञ्छा-विमर्शन-पूर्वम् उवाच—यन् नो दिदृक्षया प्राप्ता उपपन्नम् इदं हि वः [भा।पु। १०.२३.२५] इति ।</p>
<p>[४३] अत्र चायम् अर्थः—</p>
<blockquote>
<p>अस्मद्-दर्शन-मात्रं यद् वोऽभीष्टं तद् एव युक्तं च ।
तत्र हि हेतुर् यूयं तादृश-सुष्ठु-स्वभावाः स्थ ॥२६॥</p></blockquote>
<p>[४४] अथ तस्य स्वभावस्य सुष्ठु-भावत्वं विभावयन् पुनर् उवाच—</p>
<blockquote>
<p>मद्-विषया वः प्रीतिः कौशल्याद् एव नान्यतः सचते ।
यन् मयि कुशलाः सर्वे वीक्ष्यन्ते प्रीति-कर्तारः ॥२७॥</p></blockquote>
<p>[४५] तत्र कुशलानां कैमुत्यं प्रत्यायन्न् उवाच—</p>
<blockquote>
<p>पश्याम्य् अहम् इह सर्वं
मत्-प्रेमांशाद् अशेषग-प्रीतिम् ।
निरुपधि यन् मयि जन्तुः
प्रीणात्य् अन्यत्र सोपाधि ॥२८॥</p></blockquote>
<p>[४६] तद् एवं साधारणतावधारणं तथा सन्निधान-स्थिति-विधानम् उपसीदत् प्रत्याचक्षाणः प्राह स्म—</p>
<blockquote>
<p>सर्वत्र तु मत्-स्फूर्तिर् न भवति बत सर्वदेति पूर्तिर् नः ।
भवतीर् अनु सा नित्या यैव च मत्-सन्निधान-रूपैव ॥२९॥
तस्मात् पति-सुत-वलितं निलयं त्वरया प्रयात ता यूयम् ।
मम च ततः सुखम् उच्चैः सामञ्जस्यं हि सर्वतो वश्मि ॥३०॥</p></blockquote>
<p>[४७] तद् एवं व्रजदेव-कुमारतः श्रुतं सुकुमारम् अपीदं वचनम् आपात-सम्पात-हीनतया दुःसह-रचनं मन्यमानाः प्रतिवचनम् आचेरुः—</p>
<blockquote>
<p>एतत्-प्रकारम् अपि नार्हसि वक्तुम् ईश
प्राहुर् भवान् इव भवान् इति तत् प्रसीद ।
सत्यं कुरुष्व करवाम किम् एवम् अङ्गी-
कारं निजाङ्घ्रि-परिवार-दशां दिशस्व ॥३१॥
विहाय सुहृदः परान् व्रज-नरेश-गेहेश्वरी-
पदाम्बुजम् उपाश्रिताः परिचरेम तं त्वा सदा ।
इमां वचन-चातुरीं बत तुरीय-पूर्तिं गताम्
उरीकुरु पुरु-श्रवः श्रवण-मङ्गल श्रीपते ॥३२॥</p></blockquote>
<p>[४८] अथ विकचमान-कमल-समान-लोचनः सङ्कोचम् अनयं चालोचमानः सवैनयम् उवाच—</p>
<blockquote>
<p>यथा वो बान्धवा नाभ्यसूयेरन् न च मज्जनाः ।
सुरेशाश् चानुमोदेरंस् तथा कुरुत नान्यथा ॥३३॥
युष्माकं विप्र-भार्याणां परिचर्यार्थम् आहृतिः ।
केनापि नानुमोद्येत प्रतीक्ष्य समयस् ततः ॥३४॥</p></blockquote>
<p>[४९] तद् एवं लोचन-तृष्णास्पदाय च कृष्णाय ताश् चिर-स्थिरतां प्रत्यरोचमानास् तस्य सङ्कोचम् आलोचमानास् तत्र नातिविलम्बमानास् तद्-आज्ञाम् आलम्बमानाः पत्रामत्रादिषु भोज्यं संयोज्य निज-कुप्य-पात्राण्य् आददमानास् तेन सादरं विसर्जमानाः सखिभिर् अनुव्रज्यमाना मुहुः परावृत्य तम् एव विलोकमाना भृशं संवर्धि-कृच्छ्रं कलयमानाः कथं कथम् अपि गृह-गतिं प्रति सचमानाः स्व-वंश-प्रथमानां यशः-प्रथां प्रथयमाना वेश्मान्तः प्रविशन्ति स्म । किन्तु—</p>
<blockquote>
<p>यां याम् आशाम् अहह वनितास् ता द्विजानाम् अपश्यन्न्
आशा-पूर्तिं प्रतिपद असाव् आचरत् तासु शीघ्रम् ।
सा हि श्यामं कनक-वसनं वीक्षिताकारम् आसां
वारं वारं दृशि विदधती चित्र-भावं चकार ॥३५॥</p></blockquote>
<p>[५०] एवं चिरेण गृहं गृहीतवतीषु तु तासु—</p>
<blockquote>
<p>अन्न-पात्राणि पात्राणि रत्नानां वीक्ष्य सक्षणाः ।
गृहाणि च गृहाधीशा न हीशामासुर् ऊहितुम् ॥३६॥</p></blockquote>
<p>[५१] अनन्तरं तु—</p>
<blockquote>
<p>बाल्य-क्रीडा-कृईत-फलेनानेन मणि-पूरितान् ।
स्व-गृहान् वीक्ष्य ते विप्राः स्व-पत्नी-मतिम् अन्वयुः ॥३७॥</p></blockquote>
<p>[५२] ऊचिरे च—</p>
<blockquote>
<p>तस्मै विश्व-जनीनाय यास् तद्-भोगीनम् आहरन् ।
ता एवासन्न् आत्मनीना दीनास् तु बत मादृशाः ॥३८॥
मा जीवन् यस्य कृष्णाय क्रमते चक्षुर् आदि न ।
म्रियमाणश् च मा यस्य तस्मै तन् न प्रवर्तते ॥३९॥
स किञ्जीवः स कुब्रह्मः सुपर्व-हतकश् च सः ।
राजीव-नयनं यस् तु नाजीवनतया भजेत् ॥४०॥
अथ कृष्णाय तृष्णां ते दधुर् वृष्णि-पुर-द्विजाः ।
किन्तु धृष्णक् कंस-भिया नाजग्मुः कृष्णम् ईक्षितुम् ॥४१॥
एकेन केनचित् पूर्वं भार्यामार्यातिगम् इव ।
निवार्य वार्यतालब्धा वार्यतायाम् इति श्रुतम् ॥४२॥</p></blockquote>
<p>[५३] ततश् च तेषाम् उचितम् एव, यतः—</p>
<blockquote>
<p>क्षणाद् उच्चैः क्षणान् नीचैर् गति-भाजां कनीयसाम् ।
रेणूनाम् इव कार्माणां विषमा रीतिर् ईक्ष्यते ॥४३॥
पूर्वी कृष्णस्य सेवायाम् इष्टी वा तत्र यः सदा ।
अधीती वा भागवते भक्त-पूर्वी स तं भजेत् ॥४४॥</p></blockquote>
<p>[५४] तत्र च तैर् भोज्य-मधुरादिभिर् उपयोज्यमानः श्री-कृष्णं मधुमङ्गल उवाच—सुष्ठु मिष्टम् इदं पाकिमतापन्नम् अन्न-जातं याचित कम् अप्य् अमृतायते । नेदृशम् आपम् इत्य् अकम् अमृतं वा । यत् खलु भूमि-स्खलितं सरजसं कणम् अप्य् अभ्यवहर्तुम् ईहामहे । तस्माद् अस्माकम् एव पर्णशालाभ्यर्णे ताः कुटीर् विधाय तिष्ठन्तु, तत्-कृत-मधुर-परिपाक-पाक-शाक-सूप-पूप-पूटीस् तु सवयसो वयम् एव युष्मभ्यम् उष्णाः कोष्णा एव समर्पयिष्यामः । तत्राप्य् आह प्राग्रहरतया प्राग्रहर एव भविष्यामीति स्थिते को वायं दोषः । किन्तु रोष-भिया न वक्तुं शक्ताः स्म ।</p>
<p>[५५] कृष्ण उवाच—आद्यून नूनम् उन्मदिष्णुतयापत्र-पिष्णुताम् अप्य् अतिचरिष्णुर् जातोऽसि ।</p>
<p>[५६] अथ सर्वेऽपि हसन्तः प्रोचुः—प्रिय-वयस्य ! यद्य् अप्य् असौ परान्नतारोचनम् आपन्नस् तर्हि स एष एव तुन्दपरिमृज इव विप्र-सुन्दरीणां तासाम् उपासनां घटयमानस् तद्-बाट-तटगम् उटजम् अधितिष्ठन् सम्भवद् आशितम्भवान् मिष्टम् इष्ट-विघस-भोजनान् निजम् इष्टं रचयतु ।</p>
<p>[५७] कृष्ण उवाच—साधूक्तं व्यक्तम् इदं भगवती-विदितं विधास्यामः ।</p>
<p>[५८] मधुमङ्गलस् तु स-क्रोधम् इवोवाच—युवराज! गर्धनतया कुक्षिम्-भरयस् ते एत एव मुहुर् अशनायां स्मरयन्तः सर्वत्र च घस्मरा एव भण्यन्ते, भिक्षायाम् अक्षाम-समुद्यमतया सर्वान्नीनाश् च लक्ष्यन्ते, न तु वयम् ।</p>
<p>[५९] सर्वेऽप्य् ऊचुः—वावदूक ! विप्रतया भवान् एव यायजूकतायां जञ्जपूकताम् आसीदन् पुरोभाशानां दन्दशूकस् तद्-आस्वादाय जागरूकताम् आसादयति । अस्माभिस् तु भवज्-जातेर् द्विजातेः परीक्षैवाचरिता इति ।</p>
<p>[६०] तद् एवं हसत्सु सखि-सभासत्सु स्वयम् आशितम्भवेनोदन-सम्भारेण भुक्त्वा सुहितः सर्व-हितः श्रावित-वेणुर् धेनुः प्राप्य तत्-तत्-कथा-कौतुकतस् तद्-अर्थम् अनुगवम् आसादित-दृष्टि-व्रजं श्रीमद्-व्रजम् अवाप्य निज-विरह-दहनं निर्वाप्य स्वक-रूपामृतेनाप्याययामास ।</p>
<p>[६१] सखायस् तु याज्ञिकेषु जग्मिवांसो जक्षिवांसश् च वयम् इति सङ्कोचेन न कञ्चिद् अप्य् ऊचिवांसश् च ।</p>
<p>[६२] अथ कथकः कथा-समापनम् आह स्म—</p>
<blockquote>
<p>सोऽयं श्री-गोकुलाधीश कुलाधीशस् तवोदितः ।
आकर्षणाद् गुणा यस्य सर्वान् अनुगुणान् व्यधुः ॥४६॥</p></blockquote>
<p>इति श्री-श्री-गोपाल-चम्पूम् अन्व्</p>
<p>यज्ञ-भार्या-सद्-उपचर्या-पर्याप्तिर् नाम</p>
<p>द्वाविंशं पूरणम्</p>
<blockquote>
<p>॥२२ ॥</p></blockquote>
<p>(२३)</p>
<blockquote>
<p>१९।
अथ त्रयोविंशं पूरणम्</p></blockquote>
<p>२७।
प्रथम-सङ्ग-रङ्गज-</p>
<p>२८।
वाकोवाक्य-भङ्गी-सङ्गीतम्
[१] अथ रासारम्भे निज-शपथ-सम्भेदं वेदयंष्तदीदं याचनम् आचिनोमि ।</p>
<blockquote>
<p>निजे काव्ये सर्वं रस-वलनम् अस्तिति लिखता
मया धार्स्त्यात् स्पष्टी-कृत-मति-रहस्यं तु यदीह ।
तद् एतद् गोविन्द-व्रज-विजन-कान्तानुचरणं
दधद्भिर् योग्यस्य श्रवसि परम् अर्प्यं न सदसि ॥१॥ इति । [शिखरिणी]</p></blockquote>
<p>[२] अथ रात्रि-कथायाम् ग्रथ्यमान-प्रथायां मधुकण्ठः स्निग्धकण्ठं स्निग्धकण्ठम् अप्य् आलम्बमानः सम्बभाषे, यत्र प्रथममीदं प्राञ्जलि व्यञ्जयामास—</p>
<blockquote>
<p>रास-केलिर् अजनिष्ट जागरं
स स्फुटं भवतु तत्-कथा तथा ।
कारणं भवति यस्य यद्-विधं
तस्य तद्-विधतया मता स्थितिः ॥२॥ [रथोद्धता]</p></blockquote>
<p>[३] तद् एतद् आकर्ण्य सानन्दं निर्वर्ण्य च सर्वेऽपि प्रोचुः—युक्ति-युक्तम् एव चेदम् उक्तम्, यतः—</p>
<blockquote>
<p>परमा या रस-धारा
सा यदि मध्ये वियुक्तिम् आयाति ।
पूर्वापर-संवलना-
भावान् नैव स्वरूपम् आयाति ॥३॥ [गीति]</p></blockquote>
<p>तस्माद् यथेच्छम् अविच्छेदम् एवेदं प्रस्तूयताम् ।</p>
<p>[४]मधुकण्ठ उवाच—</p>
<blockquote>
<p>मुखं शशिमुखी-गण-प्रचुर-मोह-संरोहणं
दृशोर् युगम् अमूदृशां मृग-दृशां घूर्णनम् ।
तनुः सुतनु-मण्डली-धृति-विखण्डनी श्री-हरेस्
तदाजनि यदा जनिं मृगयते स्म रासोत्सवः ॥४॥ [पृथ्वी]
मुखं विधु-विमोहनं नयनम् अब्ज-दृग्-लोभनं
रुचिर् घन-रुची-हित-प्रथम-सङ्ग-रङ्ग-प्रदा ।
रमा-रमण-रामणीयक-विभूषि-रामावलेस्
तदाजनि यदा जनिं मृगयते स्म रासोत्सवः ॥५॥ [पृथ्वी]</p></blockquote>
<p>[५] अथ पूर्व-क्रमेण पूर्णिमाश्रमे पूर्णाः पुलिन्द्यः [भा।पु। १०.२१.१७] इत्य् आदि‚ वृत्ते निर्वृत्ते सत्य-पूर्नं-मन्यतया राधिका-मात्र-कर्षाय हरिस् तर्षं धृतवान्—कथम् अहो, निभृतमीदं सम्भृतं स्यात्?इति ।</p>
<p>[६] तत्र काचित् तत्-कुङ्कुम-लिप्त-चरी वन-चरी श्री-राधाम् अनु करुणया तरुणारुण-कमल-लोचनम् उवाच—</p>
<blockquote>
<p>तव मुरलीम् इव नितरां विषम-शरः स विजितो भवता ।
अहह न जाने कथम् इव शुष्कां बिद्धां च ताम् कुरुते ॥६॥ [उपगीति]</p></blockquote>
<p>[७] तदा च वन-गीर्वाणिभिर् आकाश-वाणीयम् उद्भाविता—</p>
<blockquote>
<p>शुष्का तप्त-शलाकया च परितो बिद्धा सुवंशोद्भवा
सेयं ते मुरली प्रियेति नियतं विज्ञातवान् मन्मथः।
तां शुष्यद्-वपुषं विधाय कुलजां बाणैर् निजैः पञ्चभिर्
बिद्धाङ्गीं विदधाति हा बकरिपो त्वत्-प्रीतये सम्प्रति ॥७॥ [शार्दूल-विक्रीडीतम्]</p></blockquote>
<p>[८] तर्ह्य् एव चाधीरतया भ्रमन् वनमाली क्वचन तमाले कुङ्कुमालेखम् इमम् आलोकयामास—</p>
<blockquote>
<p>आनङ्गार्चिर् भिन्ना त्वद्-अतिशुभगाङ्गावृत-मना
मुरल्यां राग-श्री-परिमल-कुलं सम्भृतवती ।
सदा श्यामां कान्तिं दिशी विदिशि चाभावयमतो
मयाप्तं कृष्णत्वं तद् अपि न हि कृष्ण त्वम् अभितः ॥८॥ [शिखरिणी]</p></blockquote>
<p>[९] तद् एतन् निशमन-पूर्वकान् निशामनान् मुरशमनेन तद् इदं विचारितम्—हन्त हन्त! राधाया एवेयम् असाधारण-वाग्-अर्थवती लिपिः । सेयं सम्भवेत् । एवम् अपि कुल-जन्मतया तया मन्मथ-विकारम् आच्छादयन्त्या स्थीयते । तस्मान् निखिलावृति-ध्वंसनं वंशी-शंसनं परं मम शरणम् इति ।</p>
<p>[१०] तद् एवं राधा-सुधा-दुर्भिक्षादितस् तितिक्षाम् अभजन् स पुनर् वेणु-शिक्षा-भिक्षम् एव केवलां सेवते स्म, यत्र वर्षा अपि तर्षाकरतया व्यतीयुः, समृद्ध-गर्धनतया शरद् अप्य् अर्धं वर्धते स्म ।</p>
<p>[११] तत्राह, रहः-शिक्षा तु यथा—</p>
<blockquote>
<p>यर्ह्य् आकर्ष-विधिं हरिर् मुरलिका-शिक्षासु तस्याह् क्रमाच्
चक्रे तर्हि गताश् चिरात् पर-पर-क्षोभास् त एते तया ।
कम्पो घूर्णनम् आसनाद् विचलनं द्वित्र-क्रमा वास्तुतो
निष्क्रान्तिर् वन-वर्त्म-वर्तनम् उपव्रज्या च दूराध्वनि ॥९॥ [शार्दूल]</p></blockquote>
<p>किं च—</p>
<blockquote>
<p>राधाकर्ष-कृते कृता मुरलिका-शिक्षाथ या या तदा
सा सा तेन सदाशया वलयिताप्य् आसीद् अलं निष्कला ।
ताम् एतां नत-कन्धरः स-पुलकं वन्देऽहम् उच्चैः सदा
या कृष्णस्य मनोरथावलिम् अहो पूर्णम् अकार्सीन् मुहुः ॥१०॥ [शार्दूल-विक्रीडीतम्]</p></blockquote>
<p>[१२] तथा हि, तद् एवं प्रावृषि वेणु-शिक्षा-परीक्षा-तृष्णग् असौ कृष्णः समयं प्रतीक्षमाणः शरल्-लक्ष्मीम् आगतां लक्षितवान् । लक्षयन्न् एव च विचारितवान्—</p>
<p>[१३] इयं खलु स्वभावतः स्वच्छा मल्-लीला-परिच्छदतां यदि गच्छति, तदा प्रमदावलिम् ऋच्छामः । किन्तु, समय-मयतया सर्ववश्य-कारिणम् अपि भावं वश्यं कुर्वतीम् एनां पश्यामि, यथा माम् अपि राधा ।</p>
<p>[१४] ततो यद्य् अस्यां अपि वश्यताम् व्यस्यन् भावान्तर-भावितत्वं भावयितुं प्रभवामि, तद्-आराधायाम् अपि तद्-आधानाय निर्बाधतां गतवान् अस्मीत्य् अवदधामि ।</p>
<p>[१५] तद् एवं विचारयन्न् अग्रेचरं मङ्गलं विलोचयन्न् उवाच—आहो ! श्वो-वसीयसम् एवाध्यवसीयते । यतः—</p>
<blockquote>
<p>खञ्जन-खेला-रञ्जित-कञ्ज-नयनं नयन् विधिः स मम ।
राधा-मञ्जुल-नेत्र-स्फुरद्-आननम् आसु सञ्जयिता ॥११॥ [उपगीति]</p></blockquote>
<p>[१६] तद् एतच्-छुभ-शकुनम् अनुभवता, यावत् पौर्णमासंंआ समेव सर्वत एव वेणु-धरेण वेणु-स्वन-चर्या सञ्चार्यते स्म । ततश् च—</p>
<blockquote>
<p>वंशी-कलाद् उदयतः शरदि प्रभावान्
मल्लीभिर् अप्य् अतुल-फुल्ल-दशां गताभिः ।
रात्रीर् निभाल्य मुहुर् उल्लसिताह् स ऋआम-
भ्राता रतिं रति-कृतेऽकृत वल्लवीभिः ॥१२॥ [वसन्ततिलका]</p></blockquote>
<p>[१७] ततश् च तूर्णम् एव पूर्ण-चन्द्रा बहु-तिथी तिथिर् अतिथिर् इव तस्य प्रसन्नतां विधातुम् आसन्नवती । तत्र चाज्ञायाह्नि वन-विहार-शाली वन-माली धेनूर् आदाय व्रजागमनं विधाय सायं प्रत्यवसाय निज-चन्द्र-शालिकालिन्दं विन्दमानः स्फुटम् आदित्येऽस्तङ्गत्य स्थिते स-तारा-समुदयं तं सान्द्र-चन्द्रिकं चन्द्रम् उदयन्तं पश्यंस् तद्-वश्य-भाव-विशेष-श्लेषतस् तद् इदं चिन्तयामास—</p>
<blockquote>
<p>जागुड-पिण्ड-सपिण्डं किं विधु-बिम्बं तद् एतद् उन्नमति ।
किं वा रोषारुण-रुचि मुखम् इदम् उद्भाति कामस्य? ॥१३॥ [आर्या]</p></blockquote>
<p>पुनश् च,</p>
<p>कुङ्कुम-रस-सङ्कुलम् इव किं विधु-बिम्बं पुरः स्फुरति ।</p>
<p>अथवा राधा-मुखम् इदम् उदयति यमुना-वनात् पुरतः ? ॥१४॥ [उपगीति]</p>
<p>[१८] तत्र यदि विधु-बिम्बम् एवेदं, तदा तद् इदं विभाव्यते—</p>
<blockquote>
<p>पूर्ण-चन्द्रोऽयम् ऐन्द्रीं हरितम् अनुगतः प्रेयसीं दूरदेशाद्
अस्यावक्त्रं विलिम्पन् घुसृण-शवलितेनेव शश्वत् करेण ।
तद्-व्याजान् माम् अमूदृक्-कृतिम् उपदिशतीवाद्य सद्यः किशोरं
शुभ्रात्मा यस् तदीयं भवति विरचनं सर्वतो-भद्रम् एव ॥१५॥ [शार्दूल]</p></blockquote>
<p>[१९] किं चायम् इदम् अप्य् उपदिशन्न् इव सम्भाव्यते—</p>
<blockquote>
<p>विधुर् अहं हरितः प्रतिदिक्-पति-
प्रणयिणि रमयन् जन-शर्मदः ।
त्वम् इह किं नु विधो स्थगितायसे
पर-रमा-रमणं प्रति सम्प्रति? ॥१६॥ [द्रुतविलम्बित]</p></blockquote>
<p>[२०] तद् एवं सर्वथैव दैवानुकूल्यतश् चन्द्र-चन्द्रिका-सान्द्रित शुभं तस्य ककुभम् एव गन्तुं शन्तुर् अस्मि, यतः—</p>
<blockquote>
<p>निखिलम् एव वनं विधुनामुना
दिशि दिशि प्रतिरञ्जितम् ईक्ष्यते ।
मद्-अनुकूलम् इदं शकुनं भवेद्
इति गतिर् मम तत्र शुभावहा ॥१७॥ [द्रुतविलम्बित]</p></blockquote>
<p>[२१] अथ यदि कामाभिधानस्य कोप-धामाननम् इदम्, तदा विषम-बाणस्य तस्यानुयानम् एव भय-निर्वाणं विश्राणयति । यदि च तस्या एव कान्ति-सदनं वनम् इदं विद्यते, तदा तु सुतराम् एव तद्-दिशं प्रविशतस् तन् मम शर्म-मर्म प्रविशतिति । किं च—</p>
<blockquote>
<p>रयाणे वर्तते चित्तण्ण्र्त्यत्य् अक्षीच दक्षिणम् ।
तस्माद् वृत्तं चण्र्त्यं च कान्त् अभिर्भवितामम ॥१८॥ [अनुष्टुभ्]</p></blockquote>
<p>[२२] तद् एतद् उट्टङ्क्य निष्टङ्क्य च प्रणय-पण-सन्तुष्टं दामादि-कुमार-चतुष्टयं सङ्गतः प्रसज्य, तद्-द्वारा निद्रा-व्याजाद् अन्यान् द्वार-पालकतया तत्रैव संवलय्य, निभृत-कृत-प्रतीहारतश् चरण-विहारतस् ताम् एव हरितं हरिर् मुरली-धर-करतयानुसरन् दिन-कर-तनया-तीरम् अन्वतीर्णवान् । आवतीर्य च विचारितवान्—</p>
<blockquote>
<p>न क्रुद्ध-कामाननम् एतद् अस्ति
प्रयाति यच् छुब्र-दशाम् उदञ्चत् ।
वियोगि-राधास्यम् इदं च न स्याद्
यतः कलङ्कादि भवेद् विभेदि ॥१९॥ [उपजाति ११]</p></blockquote>
<p>[२३] ततश् च म्र्ग-लाञ्छन एवायम् इति निश्चित्य पुनर् विचारितवान्—</p>
<blockquote>
<p>शार्वरं षर्वरीशानः संहर्तुं सिंहतां गतः ।
पूर्व-पर्वतम् आरोहन् सर्वं पर्वति पर्वण ॥२०॥ [अनुष्टुभ्]</p></blockquote>
<p>किन्तु,</p>
<p>चन्द्रमा राधिका-वक्त्रम् अनुकुर्वन् विराजते ।</p>
<p>तदाकारम् इदं चेतः कथं मम विदूयते? ॥२१॥ [अनुष्टुभ्]</p>
<p>[२४] पुनर् विभाव्य चन्द्रं प्रति प्राह स्म—</p>
<blockquote>
<p>अनुपम-रुचिर् अस्मि सर्व-लोकेष्व्
इति भगवन्न् अमृत-द्युते न दृप्य ।
न तु भवद्-उपमा दशापि तस्याश्
चरण-नखा विलसन्ति राधिकायाह् ॥२२॥ [पुष्पिताग्रा]</p></blockquote>
<p>[२५] तद् एवं विचिन्त्य समुचित-स्थानं विचित्य दूरतश् चतुरांश् चतुरः कुमारन् वर्त्मनि वर्तमानतया विधाय, स्वयम् उपसरितम् उच्चतर-चत्वरम् आत्मना रूढं सन्धाय, व्रज-दिशम् अवधाय, वेणुं मुखे निधाय, वादयिष्यमानश् चिन्तयामास—प्रथमं राधा-</p>
<p>गमनम् एव साधयामः । ताम् विना फलस्य च विफलताम् कलयामि । तद्-आगमन-कमनीयतया तु रमणीनां अन्यासाम् अप्य् आगतिर् मम मनसि रमणीयताम् आयामम् आनयति । किन्तु तद् एव भव्यं कथं भव्यम् इत्य् एव प्रतिपत्तव्यम् । आम् आम्, बाण-विद्या-प्रवीणेनैव वैणविकेन मया तथा योक्तव्यम्, यथा तेन सैवाविष्टाकृष्टा च भवति नापरा इति।</p>
<p>[२६] तद् एवं सम्प्रधार्यावधार्य च तेन, वेणुम् एवं वादयिष्यामीति यदा विचार्यते स्म, तदा च ताभिः सान्द्र-चन्द्रिक-चन्द्रमसः सन्दृष्ट्-वशतया सान्दृष्टिकम् इदं परामृष्टम्—</p>
<p>हन्त ! स खल्व् अयम् ओषधीशोऽप्य् आधि-व्याधित-जनान् अस्मान् अद्य सद्यः प्रतिरित्सेद् एव, न तु चिकित्सेत् इति ।</p>
<p>[२७] ततश् च तत्-क्षणं किञ्चिद् विलक्षणं शश-लक्ष्माणम् आलक्ष्य वृन्दा चेदं चिन्तितवती—</p>
<p>हन्त हन्त !</p>
<blockquote>
<p>तासां कृष्ण-वियोगाग्नि-बाष्पैर् विष्वग्-विनिःश्र्तैः ।
आदर्श इव पश्यान्धश् चन्द्रमा मन्दतां गतह् ॥२३॥ [अनुष्टुभ्]</p></blockquote>
<p>[२८] अथ चमूरु-दृशाम् अमूषां मुहुर् अपि सम्मुखतया वशीकृतिम् इवापन्नः शशी स्वदिशि तदा मदाद् उन्नतेन कृष्णस्य गभस्ति-शतेन तस्य स्फूर्तिं समानिनायेति ।</p>
<p>[२९] तद्-अवलोकनाय व्याकुलताकुलायमनासु तासु—</p>
<p>शारदेन शशिना हरिं प्रति</p>
<p>प्रस्थितिः समम् अयोजि सुभ्रुवाम् ।</p>
<p>प्रत्ययोजि किल तेन सा तदा</p>
<p>मङ्क्षु तस्य मुरली-कलेन तु ॥२४॥ [रथोद्धता]</p>
<p>[३०] यतस् तदैव च—</p>
<blockquote>
<p>अनुरागेण रागेण वर्ण-भागेन माधुरीः ।
कलयन्तं कलं वेणोः कलयामास केशवः ॥२५॥ [अनुष्टुभ्]</p></blockquote>
<p>[३१] तत्रानुरागो यथा,</p>
<p>साश्रु-कण्ठ-नयनं सकण्टकं</p>
<p>कम्प-सम्पद्-अयनं स-माधवः ।</p>
<p>राधिका-विरहजाधिबाधितः</p>
<p>श्रव्य-वेणु-कलभव्यम् आजगौ ॥२६॥ [रथोद्धता]</p>
<p>[३२] रागो यथा—</p>
<blockquote>
<p>रागम् ईदृशम् असाव् अचीकॢपत्
प्राप रागईव यः प्रिया-हृदि ।
यः स्फुटं न रसितः पुरा भुवि
क्वापि नामृतवद् अङ्ग-विश्रुतः ॥२७॥ [रथोद्धता]</p></blockquote>
<p>[३३] तत्-प्रणाद-मय-वर्ण-विभागो, यथा—</p>
<blockquote>
<p>अयि सुधांशु-सुधा-मुखि राधिके
मधुर-भाव-धुरा मधु-माधवि ।
मयि सदा दयिते दयिते चिरं
तव गुणैर् हृदयं मम दीर्यति ॥२८॥ [द्रुतविलम्बित]</p></blockquote>
<p>[३४] अथ बाणईव वेणु-नादे प्रवीणः स्वयमषव् अनेन तस्याह् सिद्धां बिद्धताम् अवबुध्य सुध्य्-अग्रणीर् अन्याश् च तन्-न्यायम् आजुहाव । [३५] तत्र वर्ण-विभागस् त्व् एवम्—</p>
<blockquote>
<p>अहह गोप-सुता मम गीः-सिता
धरथ हन्त मनोरथ-दुर्धराः ।
इति भवामि भवज्-जित-लज्जितस्
तद्-उदयं सुदयं कुरुत प्रियाह् ॥२९॥ [द्रुतविलम्बित]</p></blockquote>
<p>[३६] अथ यदा पीत-वसनेन गीतम् एवम् उद्गीतम्, तदा तासम् एव कर्णाभ्यर्णताम् आगतं तत्र च यथायथम् अभिरुचितम् एव चित्ती-कृतं रागादिकम् अवधार्य निवार्त्यतातिक्रम-निरतास्थिरताह् प्रतस्थिरे । तत्र च कृष्णाभिमुखताम् एवातस्थिरे, नान्यत् किम् अपि । तथा हि,</p>
<blockquote>
<p>या यत्र कर्मणि गतास् तद्-अनुस्थितिं ता
विस्मृत्य तस्य मुरली-श्रुति-दिव्य-नेत्राह् ।
दृश्य-प्रभं तम् अभिवव्रजुर् अश्रु-नीर-
स्रोतस्वती-मयतया निज-जीवनेशम् ॥३०॥ [वसन्ततिलका]</p></blockquote>
<p>तदा च—</p>
<blockquote>
<p>गोकुल-कुमुदाक्षीणां
कुमुद्वतीनां तदा तथा कुमुदाम् ।
अकुरुत कुमद्-आधीशः
स तदा शतधा पराम् सुमुदाम् ॥३१॥ [आर्या]</p></blockquote>
<p>तदा च—</p>
<blockquote>
<p>शुश्रूषन्त्यः पतीन् काश्चिन् निरुद्धाह् प्रस्थितिं प्रति ।
कृष्णं तत्रैव ताह् प्रपुर् इत्य् एवं मुनि-जल्प्तम् ॥३२॥ [अनुष्टुभ्]</p></blockquote>
<p>[३७] आत्र च ष्निग्धकण्ठेनान्तश् चिन्तितम्, ता एताह् खलु पाद्मोत्तरखण्ड-दृष्ट-दण्डकारण्य-गत-मुनि-वर्यतया साधक-चर्यस् तदानिम् अपि लक्ष्मी-वर्याणां राधिकादि-नित्य-तद्-भार्याणां स्व-काम्यं सुकाम्यं साम्यम् अनवाप्ता यथा तद् अवाप्य श्री-कृष्णम् अवाप्तास् तथा वर्ण्यम् इति स्थिते—</p>
<blockquote>
<p>तम् एव परमात्मानं जार-बुद्ध्यापि सङ्गताह्।
जहुर् गुण-मयं देहं सद्यः प्रक्षीण-बन्धनाह् ॥ [भा।पु। १०.२९.११]</p></blockquote>
<p>इत्य् एव प्रतिपत्तये कल्पते ।</p>
<p>[३८] उक्तं च पाद्मोत्तर-खण्ड [२७२.१६७] एव—</p>
<blockquote>
<p>ते सर्वे स्त्रीत्वम् आपन्नाह् समुद्भूताश् च गोकुले ।
हरिं सम्प्राप्य कामेन ततो मुक्ता भवार्णवात् ॥ इति ।</p></blockquote>
<p>[३९] किन्तु, नासूयन् खलु कृष्णय [भा।पु। १०.३३.३७] इत्य् उक्त-दिशा तदीयास् तु न तद् ऊहितुम् ईशामासुर् इति ज्ञेयम् । यच् च जिघाम्सयापि हरये स्तनं दत्त्वापि सद्-गतिम् [भा।पु। १०.६.३५] इत्य् अस्य सदृशेन तम् एव परमात्मानं जार-बुद्ध्यापि इत्य् आदिना साधनस्य निकर्ष-रूपम् अपेर् अभिधेयं फलस्य तु सर्वोत्तम-रूपत्वं प्रतिपद्यते ।</p>
<p>[४०] तच् च युक्तं, यतः—</p>
<p>तासां कृष्णः परात्मा न तु परैति न प्राप्नुयाज् जारतां तत्</p>
<p>प्रान्ते प्राप्तः पतित्वं ददद् उचित-मतिं जारम् अत्यापि वित्तः।</p>
<p>यद्वद् बक्यां जिघांसाव् अपि समुचितम् अत्यर्पणाल् लाल्य-भावं</p>
<p>लेभे धात्री-निभायां स्थिरतमम् इह यद् युक्तितस् तत् फलं हि ॥३३॥ [स्रग्धरा]</p>
<p>[४१] तथापि—</p>
<blockquote>
<p>उक्तं पुरस्ताद् एतत् ते चैद्यः सिद्धिं यथागतः ।
द्विषन्न् अपि हृषीकेशं किम् उताधोक्षज-प्रियाह् ॥ [भा।पु। १०.२९.१३]</p></blockquote>
<p>इत्य् अनुसारात्â प्रेमाम्षेन तु तासां महद् एव वैलक्षण्यम् अनुगतम् ।</p>
<p>[४२] ण च नित्य-कान्तास्व् अपि प्रकट-लीलायां जार-बुद्धिर् दृश्यत इति तस्याह् श्लाघैव वाच्या । यतः—</p>
<blockquote>
<p>या नित्या एव कान्ता दनुज-कुल-रिपो राधिकाद्या न तासाम्
श्लाघां सा जारता-धी-सचिव-जनिर् इयात् किन्तु रागः स नित्यः ।
तां भित्त्वा विघ्न-कर्त्रीं द्रुत-मुदितवता तेन तं नित्य-कान्तं
प्रापुस् ता नापरासाम् इव वपुर् अपरं स प्रतीक्षेत तासाम् ॥३४॥ [स्रग्धरा] इति ।</p></blockquote>
<p>[४३] तद् एतद् विचिन्त्य स्फुटं प्रोचे, ततस् ततः ?</p>
<p>[४४] मधुकण्ठ उवाच—अभिष्र्तवतीनां विशेषो यथा—</p>
<blockquote>
<p>श्रुते मुरलि-काकले निज-निजाह्वय-प्रापके
समं व्रज-नत-भ्रुवः सपदि फुल्ल-देहा बभुः ।
अनङ्गम् अपि वर्धितं विहितवान् अहो यस् तदा
कथं न किल वर्धयेन् निज-कला-बलेनाङ्गनाह् ? ॥३५॥ [पृथ्वी]</p></blockquote>
<p>[४५] किं च,</p>
<blockquote>
<p>सत्वर-प्रसारवत्त्व-सत्त्व-धाम-हायिनी
सर्व-गुर्व्-अहार्य-कूट-वारणतियायिनी ।
नाथम् एकम् अन्व् अनेक-दार-सम्पद्-अर्पिणी
ओघ-मोघम् अन्व् अनन्त-भक्त-लोक-तर्पिणी ॥अ॥
लोल-केश-शैवलाञ्चि-कर्ण-पूर-चक्रिणी
पुष्प-जात-निष्प्रपात-शुभ्र-फेण-चक्रिणी ।
उच्छलन्-नवीन-मीन-नेत्र-नीर-गात्रिणी
अग्रिमाध्व-मात्र-पात्र-सम्मुखानुयात्रिणी ॥ब्॥
मन्द-चाल-बाहु-नाल-पाणि-पद्म-सालिनी
अच्छ-बाल-कच्छपाङ्ग-वत्स-जन्म-जालिनी ।
जूति-धूति-कृत्-कुटीर-तीर-धीर-गामिनी
ऊरु-भूरुहालि-पात-सम्प्रपात-कामिनी ॥च्॥
काञ्चि-काञ्चि-कङ्कणादि-शिञ्जद्-अम्भ-सञ्जिनी
प्रायशस् तु हंस-सङ्घ-श्षब्दितानुरञ्जिनी ।
तूर्ण-तूर्ण-घूर्णनादि-सङ्कुलाङ्ग-नर्तिनी
पूर्ण-पूर्ण-भाव-गूर्ण-जाड्य-जात-वर्तिनी ॥द्॥
वेश-वस्त्र-सन्निवेश-चञ्चलत्व-भङ्गिनी
तत्-तद्-अर्थ-वैपरीत्य-कारि-वेग-सङ्गिनी ।
यन्-निमित्तम् आत्म-सर्व-सङ्ग-भङ्ग-भाविनी
यत्र सर्व-नाम-रूप-विस्म्र्तिश् च भाविनी ॥ए॥
श्याम-धाम-सुष्ठु-रामम् एतम् अत्र सद्-धवम्
सिन्धु-तुल्यम् उत्तरङ्गद्-अङ्गम् आशु माधवम् ।
पूर्व-पूर्व-भिन्नयातिर् उत्तराप्त-सङ्गतिः
आपगालि-सम्मिताप सेयम् आलि-संहतिः ॥फ़्॥३६॥ [तूणक]</p></blockquote>
<p>[४५] तास् तत्र च—</p>
<blockquote>
<p>शुभंयु-वन-मञ्जुले सवितृजा-रुचा सङ्कुले
प्रसून-गण-राजिते भ्रमर-कोकिल-भ्राजिते ।
सुगन्ध-मरुद्-अञ्चिते कुमुद-बन्धु शोभाचिते
समस्त-गुण-निश्चिते निधितया चिरं सञ्चिते ॥३७॥ [पृथ्वी]
स्थले मणिज-चत्वरं समधिरुह्य तं सत्वरं
विचित्र-मुरली-कलं विरचयन्तम् उद्यत्-कलम् ।
घनाघन-घन-श्रियं तडीद्-अभीषु-वस्त्र-प्रियं
मणि-द्युति-विकस्वरं ददृशुर् अङ्गि दिव्य-स्मरम् ॥३८॥ [पृथ्वी]</p></blockquote>
<p>(युग्मकम्)</p>
<blockquote>
<p>निर्माय कृष्णम् अभितः स्थितिम् अत्र गौरी-
पङ्क्तिस् तदा तम् अवलम्बितुम् उत्क-चित्ता ।
मध्ये तमालम् उपलभ्य सुवर्ण-वर्ण-
वल्ली-ततिर् विलसतीति किल व्यलोकि ॥३९॥ [वसन्ततिलका]</p></blockquote>
<p>अथ—</p>
<blockquote>
<p>वंशी-दूतिकया निमन्त्र्य कलिताह् सौरभ्य-धारा-सखी
सङ्घैः साद्र्ति भूरि दूर-सरणेर् आनायिताह् सुभ्रुवः ।
प्राप्ताह् स्वान्तिकम् आत्म-रोचिर् अमृतान्य् अप्य् आशिताह् प्रेयसा
ट्र्प्तिं नैव ययुर् न वा विरमितं तद्-दान-कर्मामुना ॥४०॥ [शार्दूल]</p></blockquote>
<p>प्रत्युत—</p>
<blockquote>
<p>नव्याह् कलाधराह् शुभ्रा भ्राजि-नक्षत्र-मालिकाह् ।
अराल-लोचनाह् कृष्ण-चकोरं ट्र्स्ण-जं व्यधुः ॥४१॥ [अनुष्टुभ्]</p></blockquote>
<p>[४६] अथ कृष्णस् तत्र स-तृष्णम् अचिन्तयत्—अहो ! नव-तारुण्यस्य पुण्य-सम्पद एता, वर-लावण्यस्य मत्-क्रेतव्य-नव्य-पण्य-श्रेण्यस् त्रिलोकी-लक्ष्म्याश् चूडामणयः, स्फुरन्-मन्मथस्य जीवनौषधयः कुमुदायमान-मदीय-लोचनयोर् नवीनाश् चन्द्र-कलाह् सहावतीर्य रुचिं वितीर्य विराजन्ते ।</p>
<p>[४७] तद् एवं स्थिते—</p>
<blockquote>
<p>कृष्णापाङ्ग-शरः साङ्गं भित्त्वापाङ्ग-शरं मम ।
मनोरथिनम् उद्भेत्तुं किल प्राविशद् अन्तरम् ॥४२॥ [अनुष्टुभ्]</p></blockquote>
<p>इति ताह् प्रत्येकं प्रत्येतव्यं चक्रुः ।</p>
<p>[४८] वस्तुतस् तु हरेस् तासु सर्वासु लतास्व् इव द्वित्र-लव-सेवन-पूर्वकम् अपूर्वतयाभ्रमन्-नेत्र-भ्रमर-युगलं कमलिन्याम् इव राधायाम् निर्बाधाम् स्थितिम् आतस्थे ।</p>
<p>[४९] आस्थितवतीति च तत्रेदं स तु विचारयामास—</p>
<blockquote>
<p>शोभायाह् शुभदा शोभा रमायाह् परमा रमा ।
सेयं मल्-लोचनस्यापि राधिका-चारु-लोचनम् ॥४३॥ [अनुष्टुभ्]</p></blockquote>
<p>[५०] तद् एवं सति सा च तदीय-तादृश-दृशः स्पर्षतः कम्प-सम्पद्-उन्मीलन-रस-प्रसर-वशतया क्षोभं लभमानापि तं प्रति प्रहित-लोभां शोभाम् उवाह ।</p>
<p>[५१] आत्र च प्रश्नोत्तर-मयं पद्यम्-</p>
<blockquote>
<p>स्मेरयोः प्रति विधूद्यद्-अस्रयो
राधिका-नयनयोस् तुलांवद ।
शारदं विकच-मेचकोत्पलं
यन् मरन्द-झर-मोचि तत् किम् उ? ॥४४॥ [रथोद्धता]</p></blockquote>
<p>[५२] तद् एवं स्थिते ताः पुरः-स्थिता यद्यप्य् अनवद्य-संवनन-प्रवीण-वेणु-विद्या-मदिता लज्जाम् उज्जहति स्म, तथाप्य् अवितथाभिजात्यतया नम्रता-कम्रा मुनि-व्रतम् एवानुववृतिरे ।</p>
<p>[५३] श्री-कृष्णस् तु यदा विशीष्ट-ललना-मध्यम् अध्यावसन्न् एवम् अद्योतिष्ठ, तदा</p>
<p>तासां परम-दुर्लभ-परिमल-मात्राणाम् अपि वैणव-मधुर-गीत-मधु-मदिततया स्वयम् एव कृताभियात्राणाम् आगतिं दृशोः पथि निर्माय, स-नर्म-स्मितस् तद्-विधाम् बुद्धिम् उपधया लब्ध-शुद्धिम् अवधारयन्न् इव तन्-मुखाद् उन्मुखानुराग-जागरूक-वाग्-अमृतम् आस्वादयितुम्, तासु च समुत्सुकताम् आसादयितुं, निजान्तिक-स्थिति-याच्ञा-गर्भेण स्फुरद्-उपेक्षा-सन्दर्भेण वचसा ताह् क्षोभयामास । यथा—</p>
<blockquote>
<p>महाभागा युष्मन्-मिलनम् अभवन् नः शुभ-कृते
ततः पृच्छाम्य् अत्रागमनम् इदम् अव्याहतम् इति ।
तद् एतावत्-क्लेशाद् अभिगमनतः सङ्कुचित-धीः
स भूयः सम्पृच्छे भवद्-अभिमतं किं नु करवै? ॥४५॥ [शिखरिणी]</p></blockquote>
<p>[५४] तद् एवम् अत्रादर-ज्ञापनया ज्ञात्वाप्य् अज्ञान-विज्ञापनया च स्वेषूपेक्षापेक्षयोर् एकतरतया तद्-अभिप्रायं प्रायशो बोद्धुम् असमर्थासु तासु तत एवानभिव्यक्त-किञ्चिद्-अर्थासु पुनः स-नर्म च तथा वाचं प्राह—</p>
<blockquote>
<p>पृच्छतोऽपि पुरतो मम भव्यं
मौनम् एव कुरुथ प्रतिगीर् यत् ।
तद्-भवद्-व्रज-गृहे गृह-भाजां
किं निरामयम् अथ प्रतिभाति? ॥४६॥ [स्वागता]</p></blockquote>
<p>[५५] ततश् च मिथः स-स्मित-निरीक्षितासु तासु पुनर् उवाच—</p>
<blockquote>
<p>तद् इदं दुरभिप्रायं
बोद्धुं बह्वदीयम् अस्मि न समर्थः ।
स्वयम् इह यूयं तस्मात्
कथयत सङ्कोचम् उद्धूय ॥४७॥</p></blockquote>
<p>[५६] पुनर् अतीव सङ्कचतीर् निरीक्ष्य योजनाविशेष-श्लेषमयतयापि तथा प्रथयामास—</p>
<blockquote>
<p>अथ न भवति कार्यं ब्रूथ तन् नेति बुद्धं
व्रजम् अनु चल-चित्ता यात नाध्वं मयात्र ।
वनम् इदम् ऐत्घोरं रात्रिर् अत्रातिघोरा
स्वयम् अतिशयि-घोर-प्राणि-वृन्दैः परीताः ॥४८॥</p></blockquote>
<p>[५७] अत्र नाध्वम् इति न यातेति वा योजना । पुनस् तद् एव श्लेषयितुं सोपान-विशेषं चकार—न चेदृशी स्वैरता भवादृशीनां सदृशी भवति यतः मातापितर-प्रमुखाः सहजाः पतयश् च वः सन्ति इति ।</p>
<p>[५८] पुनः स-हासम् आह स्म—श्रूयन्तेऽपि तनूजाः इति ।</p>
<p>[५९] अत्र कथकश् चिन्तयामास—वृन्दा-पौर्णमासी-संवाद-गत-सिद्धान्तानुसारि-धिया—</p>
<blockquote>
<p>सिषेव आत्मन्य् अवरुद्ध-सौरतः
सर्वाः शरत्-काव्य-कथा-रसाश्रयाः [भा।पु। १०.३३.२५]</p></blockquote>
<p>इत्य् अनेन प्रतिपन्नस्य तत्रकीय-रसस्यालम्बन-वैरूप्याद् वैरस्यापन्नता-भिया च तद् इदं परिहसितम् एवेति विद्वन्-मततया व्यक्तीकरिष्यामि इति ।</p>
<p>[६०] अथ तद् एव स्पष्टम् आचष्ट—[६१] तद् एवं ताभिः सह रन्तुं कृत-वंशी-ध्वनिः स तु सरसानां शिरोमणिर् यद्यप्î तासाम् उत्पत्तित एव स्व-मात्र-सात्कृत-पति-भावानाम् अन्यत्र पतिर् इति प्रतीतिर् लोक-संवदन-वशंवदता-मात्र-मयी केवल-स्व-सङ्गम-कामना-व्रतश् चापराङ्ग-सङ्गम-रूप-विरूपता-निर्जयीति विशदम् अर्थं तासु स्वीय-कान्ता-भाव-समुत्पत्त्य्-अन्यथानुपपत्त्या सम्भावितवान् ।</p>
<p>[६२] यद्यपि च तासाम् अजात-पुत्राणाम् अपि देवरं-मन्य-पुत्रादिषु पुत्रता-व्यवहारः केवलं सन्निहित-बालक-विषयक-वत्सलता-स्वभावाकारस् तत्-सम्बन्धाभिमानस् तु बहिर् एवाचार इत्य् आप्त-वचनान् निर्धारितवांस् तथापि तत्-तद्-उल्लेखन-कर्मणा नर्म-मात्रम् आचरितवान् । तद् आचर्य च तद्-बन्धूनाम् अन्धायमानानाम् अपि तद्-अन्वेषण-निर्बन्धाद् भयं विचार्य सामर्षम् इव विवक्षितम् उवाच—कथम् इह तत्-तद्-भयं कुरुथ इति । अत्र च षष्ठी पञ्चमी वा समस्यते ।</p>
<p>[६३] किं चात्र खण्डम् अखण्डं च पद्यं यथायथम् अनूढा ऊढाभासाश् च ता दृष्ट्वाचष्टेति गम्यते । तत्रानूढाः प्रति सहजा इत्य् अन्तम् । ऊढाभासाः प्रतिश्रूयन्तेऽपि तनूजा इत्य् अन्तम् । अखण्डं तु सर्वाः प्रतीति ज्ञेयम् ।</p>
<p>[६४] पुनश् चार्थ-ध्वनि-संवलनया चित्तम् आन्दोलयामास—</p>
<blockquote>
<p>दृष्टं यद्-वनम् अत्य् अपूर्व-कुसुमैर् दिव्यर्तुना पूजितं
द्योतैश् चर्चितम् इन्दुना यमुनया चात्मानिलैर् नर्तितम् ।
सामग्रीयम् उदेति देव-निचितास्माकं विहार-क्रमे
तस्माद् एतद् अभावतस् तु व इह स्तव्या न वास्तव्यता ॥४९॥</p></blockquote>
<p>किन्तु—</p>
<blockquote>
<p>दिष्टेनाप्ते तत्र गत्वा स्व-गोष्ठे
कष्टेनापि स्वीय-धर्मं कुरुध्वम् ।
पत्युर् भक्तिर् बाल-वत्सादि-पाल्य-
व्यक्तीनां यः पालनादिश् च दिष्टः ॥५०॥</p></blockquote>
<p>[६५] ततः कष्ट-साध्यं तं धर्मं बाध्यमानं विधायात्राविकल-सर्व-धर्म-फले मम सुख-विहार-स्थले प्रविशत । [६६] अन्यथा पुनर् उद्यद्-विधु-वनम् इदं भवतीनां विधुवनाय सम्पत्स्यत इति याच्ञा-पक्षाभिप्रायः ।</p>
<p>[६७] पुनः स विमर्शम् इव प्रोवाच—</p>
<blockquote>
<p>अहम् अहह न बुध्ये स्मेति पूर्वं प्रलापं
चकर तद् इह यूयं तद् विचार्य क्षमध्वम् ।
रति-विसर-विलासैर् यन्त्रणाद् आगता यस्
तद्-उचितम् अखिलं यत् स्निग्धता मय्य् उपैति ॥५१॥
तद् अपि न यद्वद् विरहे प्रीतिस् तद्वन् न सान्निध्ये
भवति ततो गृह-यानं भवतीनाम् औचितीं चिनुते ॥५२॥</p></blockquote>
<p>[६८] अत्र च प्रीति-विषयाद् दूरे स्थितिर् न युक्तेति विरोधि-लक्षणया याच्ञापक्षः सङ्गम्यते । ततश् च—</p>
<blockquote>
<p>पूर्वं यच् चिरतः स्पृहावलनया सङ्कॢप्तम् आसीत् पुनर्
वंश्याकारणया बलाद् उपचितं तद् भग्नम् उच्चैर् यतः ।
तच् छ्रुत्वा दयिताद् व्यलीक-वचनं बाढं न निश्चिक्यिरे
किं न स्मः किम् उ वा स्म इत्य् अî तदा गोपाल-वाम-भ्रुवः ॥५३॥
तद् आसां निश्चलाङ्गीनां काञ्चीनाम् अपि राजयः ।
समं समन्ततः क्लेशात् तूष्णीकाम् एव सङ्गताः ॥५४॥</p></blockquote>
<p>ततश् च—</p>
<blockquote>
<p>बाष्प-व्याजाद् आसां प्रिय-कृत-परिहृति-समूढ-सन्तापः ।
मन्ये हृदयाम्भोरुह-निवहः स्वरसान् मुहुश् च सुस्राव ॥५५॥</p></blockquote>
<p>[६९] अत्र चैवं विचारयामासुः—</p>
<blockquote>
<p>प्राणांस् त्यजाम दयितस्य पदे लुठाम
कुप्याम तत्र विनिवृत्य गृहं व्रजाम ।
कृष्णां विशाम च न वा कठिनायमानम्
एतं स्वभालम् अभिहत्य निचाययाम ॥५६॥</p></blockquote>
<p>[७०] तत्र तु—</p>
<blockquote>
<p>शिरः-पीडा बाष्प-व्यथित-गलता हृद्-गत-महा-
प्रकम्पः प्रत्यङ्ग-स्खलनम् इति नाना-विकृतयः ।
प्रिये रूक्षे जाता दलयितुम् अमूर् आववृतिरे
परं तद्-वक्त्रान्तः-प्रसदनम् अगात् पालयितृताम् ॥५७॥
मसी-वलित-दृग्-जल-स्रव-तमोभिर् आराद् उरः-
स्थलं वलित-कुङ्कुम-प्रचिति-सन्ध्यम् आवृण्वतीः ।
अवाङ्-मुख-विधुर् वधूः सपदि पौर्णमासी-शशि-
स्फुरन् निशि च तामसीर् इव चचाय तस्मिन् हरिः ॥५८॥</p></blockquote>
<p>[७१] ततश् च किञ्चिद् अमर्षे सति—</p>
<blockquote>
<p>श्वास-दीर्ण-मधुराधर-श्रियः
कोमलाङ्घ्रिअ-दल-कीर्ण-भूमयः ।
हन्त कान्तम् अपि तं नत-भ्रुवो
विव्यधुर् नयन-सायकास्रिभिः ॥५९॥</p></blockquote>
<p>[७२] तद् एवं क्षोभे सति दाडिमाद् अन्तः-सक्त-रक्त-बीजानाम् इव निजानां भावानां हृदयान् निष्कुलाकृतिः स्वयम् एव जाता, तथापि वैदग्धी-दिग्धतया प्रिय-गीर्वद् एव सन्दिग्धम् ऊचुः । यद् अद्यापि गायन्ति—</p>
<blockquote>
<p>इयम् इव मा कुरु पुनर् अतिवादम् ।
भक्त-जनान् भज मुहुर् इतरांस् त्यज
विभुर् इव रहित-विवादम् ॥ध्रुवम्॥
पति-पुत्रादिक-भजनम् इहाधिकम् इति यं वदसि विचारम् ।
स त्वय्य् एव हि तिष्ठतु न तु बहिर् इति विमृशामः सारम् ॥६०॥</p></blockquote>
<p>अनयोर् अर्थ-श्लेषोऽयम् उभयम् एव पक्षं विशेषयति ।</p>
<blockquote>
<p>अथ धव-सुत-मुख-गणतस् तव सुखम् अस्ति सतां हृदि यातम् ।
तद् अपि च न हि भवद्-अनुसरणं भवद्-इच्छति युवती-जातम् ॥६१॥</p></blockquote>
<p>अत्र सन्दिग्ध-काकु-पदं नहीति पदं तद्-इच्छा-निर्धारणे, यद् वा निषेधे—</p>
<blockquote>
<p>स्वाम् आशाम् अनुवर्धय वर-तनु-ततिर् इह लभतां शातम् ।
सततानश्वर-वर वरदेश्वर न वितनु वितनूत्पातम् ॥६२॥</p></blockquote>
<p>अत्रानुवर्धयेति समेधने छेदने वा—</p>
<blockquote>
<p>गृह-कर्माण्य् अनुचित्तं सुख-तनु भवता नह्य् अपिनद्धम् ।
चरणौ प्रचलत इह न च वलतः प्रतिगमनं किल बद्धम् ॥६३॥</p></blockquote>
<p>अत्र सुख-तन्व् इति भवतेत्य् अस्य चित्तम् इत्य् अस्य वा विशेषणम् । अपिनद्धम् इति बन्धनाभावे बन्धने वा न चेति पूर्व-नहि-वत् । किलेति निश्चयेऽनृते वा ।</p>
<blockquote>
<p>स्वभव-ताप-भरम् अमृत-धराधर-रस-झरतः स्वत एव ।
नाशय यदि न हि मादृशम् अपि स हि सङ्क्रमिता सखिदेव ॥६४॥</p></blockquote>
<p>अत्र स्वभवेति कामे स्वजाते वा । मादृशम् इत्य् अस्मत्-सदृशे वा जनेऽस्मद्-अर्थे वा ।</p>
<blockquote>
<p>लक्ष्मी-सुख-ददम् अपि भवतः पदम् अहह पुलिन्दी-भव्यम् ।
स्पृष्टं यद्-अवधि दृष्टं तद्-अवधि सर्वं जगद्-अपसव्यम् ॥६५॥</p></blockquote>
<p>अत्रापसव्यं प्रतिकूलम् इत्य् उभय-पक्षेऽपि समञ्जसम् । आक्षेप-पक्षे पुन्लिन्दी-भव्यम् इति नीच-गामित्वं व्यज्यते—</p>
<blockquote>
<p>लक्षीर् व्रजम् अनु तुलसी-वनम् अनु भवद्-उदय-स्फुरद्-उदया ।
दृश्यत इति तव पद-धूल्याप्लवम् इच्छत्य् अपि पति-हृदया ॥६६॥
यस्या वीक्षणम् अपि वलित-क्षण-पार्षद-वृन्द-निधानम् ।
तद्वद् वयम् अपि हृदि वाञ्छाम् अपि नह्यामः सवितानम् ॥६७॥</p></blockquote>
<p>अत्रापि-शब्दः समुच्चये पूर्ववत् काक्वा निषेधे वा ।</p>
<blockquote>
<p>तत्त्वं सुकृपय कृत-वृजिनात्यय तव याश् चरणे रक्ताः ।
ता भवतः स्मित-वीक्षण-विस्मित-चित्ताः कुरु निज-भक्ताः ॥६८॥</p></blockquote>
<p>इदम् उभयत्र च योग्यम् ।</p>
<blockquote>
<p>अलकावृत-मुख कुण्डल-धृत-सुख हसित-विभूषित-नेत्र ।
दत्ताभय-भुज-वक्षः-श्री-युज दास्यो वयम् अपि तेऽत्र ॥६९॥</p></blockquote>
<p>अत्र चापिः पूर्ववत् ।</p>
<blockquote>
<p>तव मुरली-कलम् अपि च रूप-बलम् अनुभूयाभवद् एव ।
द्रुम-कुलम् अपि पुलकाङ्कुर-सङ्कुलम् इह का नारी देव ॥७०॥</p></blockquote>
<p>अत्र केति कौमुत्ये निषेधे वा—</p>
<blockquote>
<p>व्यक्तं व्रज-भय-हर-लीला-चय देवस् त्वम् असि स कोऽपि ।
तन् नो निज-करम् अपि शिरसि च धर दासीनां भ्रमतोऽपि ॥७१॥</p></blockquote>
<p>[७३] तद् एवं स्थिते—</p>
<blockquote>
<p>तथा विलाप-तापेन न तासां विव्यथे हरिः ।
यथा राधा प्रेङ्खित-भ्रू-धनुर् इङ्खि-दृग्-आशुगैः ॥७२॥
अथ व्यथित-मानसः प्रथित-भाव-कारुण्यतः
प्रहस्य मुदिताननः स्वक-रहस्यम् उल्लासयन् ।
प्रतिस्वम् अनयत् प्रिया द्रुत-मतिः स्व-पार्श्वं बली
बलाद् अपि बलानुजो वलयति स्म लीलां प्रति ॥७३॥
आमृशन्न् अङ्गुलीः पाणिं प्रकोष्ठं बाहुम् अप्य् अथ ।
तासां हरि-करस् तृप्तिं नागान्धनम् इवाधनः ॥७४॥
यद् अपि च राधा तासु स्वम् अभिजुगोपायुतादि-सङ्ख्यासु ।
तद् अपि च हरिणा स्पष्टं दृष्टा तारासु चन्द्रलेखेव ॥७५॥
राधा यर्हि स्वकर-स्पृष्टा जाता मुरारातेः ।
अतिविस्मितये जज्ञे तर्हि च सा तत्र चन्द्रलेखेव ॥७६॥
गोप्यः कृष्णं तत्र कृष्णश् च राधाम्
आश्लिषोच्चैर् आव्रजन् नर्म-शर्म ।
भाव-श्रेण्यः स्थायि-भावं स्वभावो
यद्वत् पुण्याद् वासनां पूर्व-लब्धाम् ॥७७॥</p></blockquote>
<p>[७४] तत्र काश्चिद् भूरुर् इव निभाल्य वन-माल्यः परीहासतः परस्परम् ऊचुः—</p>
<blockquote>
<p>जलदे विलसति विद्युद् बिभ्यति हृदयानि भीरूणाम् ।
किं परिहससि सखि त्वं किं न हि पश्यसि पुरश् चित्रम् ॥७८॥
आत्मारामा अप्य् अहो यस्य गन्धाद्
ब्रह्मानन्दं बाढम् आच्चादयन्ति ।
पूर्णानन्दः स स्वयं हन्त ताभिः
स्वानन्दाय क्रीडनाय प्रयेते ॥७९॥</p></blockquote>
<p>[७५] अथ समापनम्—</p>
<blockquote>
<p>ईदृग् अप्ययि राधे यस् तासां मुख-निरीक्षकः ।
त्वद्-उत्कर्ष-रसायासीद् इव तासु परीक्षकः ॥८०॥</p></blockquote>
<p>इति श्री-श्री-गोपाल-चम्पूम् अनु</p>
<p>प्रथम-सङ्ग-रङ्गज-वाको-वाक्य-भङ्गी-सङ्गीतं नाम</p>
<p>त्रयोविंशं पूरणम्</p>
<blockquote>
<p>॥२३॥</p></blockquote>
<p>(२४)</p>
<blockquote>
<p>२०।
अथ चतुर्विंशं पूरणम्</p></blockquote>
<p>२९।
श्री-राधा-सौभाग्य-श्रवण-सुभाग्यं नाम
[१] ततः स्निग्धकण्ठ उवाच—</p>
<p>[२] अथ सङ्क्षेपेण वर्णितं, यथा—</p>
<blockquote>
<p>ताभिः समेताभिर् उदारचेष्टितः
प्रियेक्षणोत्फुल्ल-मुखीभिर् अच्युतः ।
उदार-हास-द्विज-कुन्द-दीधितिर्
व्योरोचतैणाङ्क इवोडुभिर् वृतः ॥ [भा।पु। १०.२९.४३] इति ।</p></blockquote>
<p>[३] तत्र प्रथम-चरणः श्लोक-सात्क्रिययालङ्क्रियया परिचर्यते—</p>
<blockquote>
<p>कान्तस्य ताभिः स्व-करं स्पृशन् करः
सर्पन् परं चावयवं वितर्कितः ।
कीर्णश् च तस्यान्तरम् अन्तरं भजन्<sup id="fnref:6"><a href="#fn:6" class="footnote-ref" role="doc-noteref">6</a></sup></p></blockquote>
<blockquote>
<p>दृष्टः पुनस् तज् जितकाशितां गतः ॥१॥ [इन्द्रवंशा]</p></blockquote>
<p>[४] अथ द्वितीय-चरणः—</p>
<blockquote>
<p>प्रियं नियुतशोऽप्य् अमूर् न हि विलोकमानाः समं
निमेषम् उपसेदिरे यद् इयम् एव दिव्या स्थितिः ।
प्रियेण निजम् अर्पितं यद् अवलोक-शुद्धामृतं
समं बुभुजिरे पृथक् तद् अधिकं तु किं वर्ण्यताम्? ॥२॥ [पृथ्वी]</p></blockquote>
<p>[५] अथ सिंहावलोक-न्यायाद् द्वितीय-तृतीय-चरणौ च, यथा—</p>
<blockquote>
<p>यथा दृशां दिशि दिशि ता दधुर् मुहुस्
तथा हरिस् तद्-अभिमुखं दधे दृशम् ।
यदान्वभूद् अरहित-चातुरक्ष्यता
तदाहसीत् स्फुटम् असकृत् कृत-क्रमम् ॥३॥ [रुचिरा*]</p></blockquote>
<p>[६] तद्वद् उत्तरार्धं च—</p>
<blockquote>
<p>कविभिः कृष्णे शशिता तासु च नक्षत्रता कविता ।
किन्तु स्मित-मुख-दीव्यद्-विलसित-वृन्दैर् अमी वरिताः ॥४॥ [अनुष्टुभ्]</p></blockquote>
<p>[७] ततश् च नाना-नर्म-कर्मठतया हठवत्तया च कृष्णेन किञ्चिद् असङ्कोचे विरचिते, प्रायशः सर्वावयवे चावलोचिते, निचोलादि-विपर्यये च परिचिते सास्रं बहु विहस्य तद् इह सर्वम् एव यथावत् पर्याचितम् आचेरे ।</p>
<p>[८] तद् एवम् आचार्य ससुखम् उदङ्-मुख-गति-चर्यया यमुना-तीर-वन-श्रेणीं शोभयन्न् एणीदृशस् ताः स्व-कान्तिभिर् आचकर्ष, [९] यत्र लब्ध-हर्षश् चन्द्रमसम् अपि निज-दक्षिणतः समाकर्षन्न् इव सङ्गितयाङ्गीचकार । [१०] तद् अनु च सर्वाभिर् अर्वाचीन-यौवनाभिस् तम् एकम् अनुसरन्तीभिर् अत एव परस्परं सङ्गम् अपरिहरन्तीभिर्, अत एव सहसानुपलब्धानुरहस-कणिकाभिर्, अत एव तन्-मिलन-विशेषाय कलित-पुरूत्कलिकाभिः सह, स हरिस् तादृशताम् एव परामृशति स्म—</p>
<p>[११] अथान्यथानुपपत्त्या सङ्गानसुखम् एवावलम्बमानः केवलं चञ्चच्-चञ्चरीक-लुलित-ललित-सुकुमार-कुसुमाञ्चितं वनम् एवायं सर्व-गुण-शाली वनमाली चञ्चति स्म । किन्तु,</p>
<blockquote>
<p>सङ्गानं तद् इदं परस्पर-गुण-ग्रामानुभूतिः स्वतः
शर्माप्य् अत्र मनोरथान्तर-कृतेः शश्वद् बभूवास्पदम् ।
यत्रालिङ्गन-चुम्बनादि-विधये तासां हरेर् अप्य् अदः
सौख्यं लक्ष्यम् अभूत् परावृति-विधां चावेशिता निर्ममे ॥५॥ [शार्दूल]</p></blockquote>
<p>[१२] तद् एतद् वर्णितं यथा श्री-बादरायणिना—</p>
<blockquote>
<p>उपगीयमान उद्गायन् वनिता-शत-यूथपः ।
मालां बिभ्रद् वैजयन्तीं व्यचरन् मण्डयन् वनम् ॥ [भा।पु। १०.२९.४४] इति ।</p></blockquote>
<p>[१३] गाने विशेषश् च श्री-पराशरेण—</p>
<blockquote>
<p>कृष्णः शरच्-चन्द्रमसं कौमुदीं कुमुदाकरम् ।
जगौ गोपी-जनस् त्व् एकं कृष्ण-नाम पुनः पुनः ॥ [वि।पु। ५.१३.५२]
विधुर् अयम् आगतवान् शरदं प्रति सम्प्रति ।
इतवान् विधुर् अथ नहि भवतीः प्रति ।
माधव जय गोकुल-वीर जय जय कृष्ण हरे ॥अ॥
कुमुदाकर-चलनं न भवेद् इति सेयं ।
कौमुदिकागाद् इदम् उन्नेयम् ।
केशव जय हार्द-शरीर जय जय कृष्ण हरे ॥ब्॥
कुसुम-वनी मधुपैर् इयम् अञ्चति कान्तिम् ।
मम भवतीषु प्रथयतु कान्तिम् ।
श्यामल जय हार्द-समीर जय जय कृष्ण हरे ॥च्॥
पुष्पित-कुञ्ज-चये वृन्दाचित-शोभा ।
भवद्-अनुगतये किल कृत-लोभा ।
मोहन जय संविदि धीर जय जय कृष्ण हरे ॥द्॥६॥ [दशावतारस्तोत्र]</p></blockquote>
<p>[१४] तद् एवं गायते प्रियाय प्रतिगृणतीषु तासु नव-युवतीषु पुनः श्री-शुक-वचनाति-रहस्यं, यथा—</p>
<blockquote>
<p>नद्याः पुलिनम् आविश्य गोपीभिर् हिम-वालुकम् ।
जुष्टं<sup id="fnref:7"><a href="#fn:7" class="footnote-ref" role="doc-noteref">7</a></sup> तत्-तरलानन्दि-कुमुदामोद-वायुना ॥</p></blockquote>
<blockquote>
<p>बाहु-प्रसार-परिरम्भ-करालकोरु-
नीवी-स्तनालभन-नर्म-नखाग्र-पातैः ।
क्ष्वेल्यावलोक-हसितैर् व्रज-सुन्दरीणाम्
उत्तम्भयन् रति-पतिं रमयाञ्चकार ॥ [भा।पु। १०.२९.४५-६] इति ।</p></blockquote>
<p>[१५] तद् एतद्, यथा—तद् एवं भ्रामं भ्रामं जात-प्रसरेऽप्य् अलब्धावसरे स-तृष्ण-कृष्ण-सहित-महित-महिलाविसरेऽभिलषित-विलसिताय विरलता न जाता ।</p>
<p>[१६] अजातायां च तस्यां कृष्णया तरङ्ग-कर-निकर-चितम् अहरहर् अवकलितं पुलिन-विशेषम् एव तद्-उचितं प्रबलम् अवकलयामास ।</p>
<p>[१७] बलानुजन्मा यः खलु हिम-बालुकेव बालुका यस्मिंस् तादृश इति परम-शुभ्र-शुभ्र-गुणतया विभ्राजते स्म ।</p>
<p>[१८] यत्रैव च तादृश-सर्व-गुण-पूर्ण-पूर्णिमा-निज-द्विज-राज-विराजमान-सुषमासुषम-प्रतिसङ्क्रम-पर-भाग-जागरूक-महा-महसा सहसा नयनानि नाभ्युदय-दयनानि भवन्ति स्म ।</p>
<p>[१९] यत्रैव च तूलिकावद् अनुकूलिका बालुका वस्त्र-मात्रम् आस्तरणम् अपेक्षते स्म; यत्रैव च कलिन्द-तनया स्वयं वलित-सखीनया सौगन्धिक-सुगन्ध-गन्धवाह-वहनादिना सेवां वहति स्म ।</p>
<p>[२०] तत्र चात्र श्री-केशवः प्रवेशम् अनुभूय प्रतिप्रेयस्य् अपि युग्मीभूय बाहु-प्रसारादि-लीलां शीलयामास ।</p>
<p>[२१] सा चेयं परमरहस्येति रहस्य् एव किञ्चिद् व्यस्यते ।</p>
<p>[२२] यथा मिथस् तत् तन् मिथुनम्—</p>
<blockquote>
<p>बाहु-प्रसारम् अकरोत् परिरम्भणाय
बाहू तु तत्-करणतां चिरम् ईयतुर् न ।
यो यस्य नैति वशतां स कथं नु तस्य
प्राप्नोतु साधकतम-स्थितिम् अञ्जसैव? ॥७॥ [वसन्ततिलका]
कृतं च परिरम्भनं न परिहर्तुम् ईशाव् अमू
बभूवतुर् अघारि-तत्-प्रिय-वधू-जनाव् आत्मना ।
कथञ्चिद् अपि वीरुधा भवति चेत् तरोः सङ्गमस्
तयोः कथम् अपृक्तता स्वयम् अनीहयोर् जायताम्? ॥८॥ [पृथ्वी]
सखीनाम् अप्य् आस्या-रहित-समये यत् प्रणयिनोः
परीरम्भारम्भात् प्रबल-सुख-मूर्च्छा समजनि ।
तयोस् तां विच्छेतुं परम् अहह नाना-विलसित-
प्रतीक्षा सुप्तेव स्वयम् अथ जजागार परितः ॥९॥ [शिखरिणी]</p></blockquote>
<p>ततश् च—</p>
<blockquote>
<p>रहसि सङ्कुचती पुनर् अप्य् असौ
निज-करेण हरेर् अकिरत् करम् ।
व्यथितताम् इव तां तु विवृण्वतीं
तद् अनुमृष्टि-मिषाद् अयम् अस्पृशत् ॥१०॥ [द्रुतविलम्बिता]</p>
<p>वदनं तव वृण्वते बत
भ्रमरा नानुगतास्ति काचन ।
इति लालयति स्म स च्छलाद्
अलकानां ततिम् अप्य् अमूम् अनु ॥११॥ [वियोगिनी]</p>
<p>उरु-स्पर्शे निरस्तेऽपि नीवीम् अस्पृक्षद् अच्युतः ।
निःशङ्कयाचकानां हि तथाचरितम् ईक्ष्यते ॥१२॥ [अनुष्टुभ्]</p>
<p>कलयति संवस्त्रयति
संहस्तयते स्म तस्य या रामा ।
प्रणयी स हरिस् तस्याः
स्पृशति च चोलीं वितूस्तनव्याजात् ॥१३॥ [गीति]
वक्षस् ते किम् अपि निरीक्ष्यते प्रफुल्लं
स्पर्शं चाण्व् अपि सहते चलाक्षि यन् न ।
तस्मान् मन्-नख-नखरञ्जनी-स्पृग् एव
स्यान् नीरुक् तद् इति हरिर् जहास चात्र ॥१४॥ [प्रहर्षिणी]<sup id="fnref:8"><a href="#fn:8" class="footnote-ref" role="doc-noteref">8</a></sup></p></blockquote>
<blockquote>
<p>मधुसूदनतां मुखाम्बुजे
हरितां हृद्-भव-कुम्भि-कुम्भयोः ।
गतवान् बत नन्दजः कथं
रति-नाथ-प्रभवाय नार्हति ॥१५॥ [वियोगिनी]
अथ यत् कथनीयतोचितं
कथितं तत् प्रथितं च किञ्चन ।
यद् अथाकथितं द्वि-कर्मकं
स्मृति-रीत्या तद् अवेहि पाणिनेः ॥१६॥ [वियोगिनी]</p></blockquote>
<p>[२३] इत्य् एवं स्थिते—</p>
<blockquote>
<p>गोप्यस् ताः प्रतिपद्य सर्व-विषय-श्रेयांसम् आत्म-प्रियं
स्वाधीनं सपदि प्रतिस्वम् असकृत् तत्रातिगर्वं दधुः ।
लोकश् चेद् बहु-राज-राष्ट्र-वसतिर् जङ्गन्ति भङ्गं तदा
तस्यान्तर्-हितता हितेति किल सोऽप्य् अन्तर्दधे माधवः ॥१७ ॥ [शार्दूल]</p></blockquote>
<p>[२४] तेन च विचारितं खल्व् इदं—अहह, मम परमम् उद्देश्यम् एव विस्मृत-देश्यम् अभूत्, यतः सर्वाभिर् एव निर्विशेषं रममाणे मयि रमा-शिरोमणीयमाना राधापि साधारणतां गता ।</p>
<p>[२५] किं च, स्व-मनोरथ-प्रथनायां राधायाः प्रथमा प्रथमाना-गमनता सम्प्रति प्रतिपन्ना, तस्मान् महा-मह एव मम हिताय महीयते । स च शारदता-विशारदतायाम् अस्यां पौर्णमास्यां रास-रस एव तूर्णं पूर्णताम् अर्हति । एष तु सर्वासाम् ऐकमत्य-प्रतिपत्त्य्-अनुसारत एव सारताम् प्रसारयति । ऐक्यमतं च प्रत्येकं साभिमानान्तरासु परासु किञ्चिन् मद्-उदासीनता-परं दासी-कर्तुम् आसीदति। तस्माद् अशेष-गुणाधिकां राधिकाम् आदाय तिरोधाय स्थास्यामि इति ।</p>
<p>[२६] तद् एतद् विभाव्य भाव्यम् अर्थं साधयन्, माधवस् तत्र तत्रालस-कर-चरणादि-क्रियां प्रियां प्रियां प्रत्य् उवाच—नूनं वञ्चित-काञ्ची-ध्वनितया कयाचिद् अप्य् अत्र स्थीयत इति नास्थीयते । तच् च मम भवद्-एकानुचारि-विहारितया विचारितीक्रियते । तस्माद् अत्यायासवत्या भवत्या स्थीयताम् । मया तु समया मृगयमाणतां निर्माय नातिसमय-विरामम् आगमनीयम् ।</p>
<p>[२७] तद् एतद् अभिधाय, ततस् ततः सर्वतश् चान्तर्धाय राधया सह सहसा जगाम ।</p>
<p>[२८] अथ समय-कतिपय-व्यत्ययम् असहमाना सा सा च ततस् तत उत्थाय प्रस्थाय च तम् अन्विच्छन्तीति भ्रमणात् क्रमशः एक-द्वादितया परम्परं मिलिताः । मिलिताश् च ताः परम्परम् अप्रतीतितः शपथं प्रथमानाः कृष्ण-पथम् एवान्वेषयामासुः । किन्तु—</p>
<blockquote>
<p>अन्वेष्टुं कृष्णम् इष्टं निकटम् अभिगतं चिन्तयित्वा प्रदूनाः
कर्तुं तन् नैव शेकुः परम् अहह गताः क्लान्तिम् एता निपेतुः ।
स्थित्वा तद्वच् चिराय स्फुरण-मयम् अमुं प्राप्य सर्वाः समन्तान्
मत्वान्योऽन्यं तम् एव प्रतिहत-मतयश् चक्रुर् आलिङ्गनादि ॥१८॥ [स्रग्धरा]</p></blockquote>
<p>ततश् च—</p>
<blockquote>
<p>यास् तु तृष्णाकुलतया कृष्ण-भाव-वशं गताः ।
कृष्णायन्ते स्म ता एव सर्व-पालकताम् इताः ॥१९॥ [अनुष्टुभ्]</p></blockquote>
<p>[२९] अथ कथञ्चिद् अनुसंहित-बहिरर्थाः समयं गमयितुम् असमर्थाः पूर्वाभ्यास-वशान् निज-रक्षाया वशान् निखिल-सुखद-शीलां बाल्यादि-कतल्-लीलां गातुम् आरब्धास् तद्-आवेश-परिरब्धा बभूवुः ।</p>
<p>[३०] तत्र च कृष्णम् अन्विच्छन्त्यस् तत इतो गच्छन्त्यस् तरु-वल्ली-पल्लीम् अपि मुहुर् अपि पृच्छन्ति स्म, उन्माद-वृत्तेर् अनुवृत्तेः, यथा—</p>
<blockquote>
<p>लीला गायंस् तत्-तद्-आवेश-वश्यस्
तत्-तद्-भावं प्राप गोपी-निकायः ।
चित्रं कृष्णावेशिताम् आप या या
गौराङ्गी सा कृष्ण-वर्णा प्रतीता ॥२०॥ [शालिनी]
अद्यापि स्मृतम् उत्तपत्य् अहह मच्-चित्तं यद् एता मुहुः
पृच्छन्ति स्म हरिं वियोग-विधुरा हा हा तरून् अप्य् अहो ।
आस्तां तन् मम हृद्य् अरुन्तुदम् इदं गीताभिर् एतत्-कृते
घोराद् भीतिभिर् उन्मदिष्णु-हृदया घोरानुकारं दधुः ॥२१॥ [शार्दूल]</p></blockquote>
<p>[३१] तदीदृशलीलावेशः परपरगच्छपृच्छाभिनिवेशतः क्रमशः प्रचित-निष्क्रमीकृतिम् अवाप, यत् पृच्छाभिनिवेशश् चैवम् अपगच्छति स्म, यथा—</p>
<blockquote>
<p>कांश्चित् विकासि-कुसुमैर् उपहास-भावान्
कांश्चिन् नताग्र-वलनैर् विमुखी-कृतास्यान् ।
कांश्चिन् मदालि-विरुतै रूषितोक्ति-युक्तान्
मत्वा तरूंस् तद् अनुयोग-रसाद् विरेमुः ॥२२॥ [वसन्ततिलका]</p></blockquote>
<p>[३२] ततश् च क्षितिम् एव प्रश्न-लक्षिती-कृतवत्यः, यथा—</p>
<blockquote>
<p>अहो किम् अकरोस् तपः कियद् इहोर्वि यच् छ्री-हरेः
पद-स्पृग् अनु विन्दसे पुलक-रूप-नानाङ्कुरान् ।
त्रिविक्रमज-विक्रमात् किम् इव तत् त्वया सम्भृतं
वराह-परिरम्भतः किम् अथवा क्वचित् किन्तु न ॥२३॥ [पृथ्वी]
पृथ्वी क्षमा च नाम्ना त्वं तत्-पदाङ्कम् उदङ्किता ।
तस्मात् त्वाम् एव तं प्रष्टुं ता वयं गतिम् आगताः ॥२४॥ [अनुष्टुभ्]</p></blockquote>
<p>[३३] तद् एवं सर्वासु तर्व्-आदिकं पृच्छन्तीषु तत इतश् च गच्छन्तीषु तदीयं सौरभ्यं परिरभ्य, जगत्-प्राणेषु सन्निधानं प्रति प्रणीत-प्रयाणेषु, तद्-वैदग्धी-दिग्ध-स्निग्ध-हृदया राधा-सखी-समुदया हरिणीं प्रति कृत-प्रणयाः सानुमोदतया हारि व्याहरन्ति स्म—</p>
<blockquote>
<p>अप्य् एणपत्न्य् उपगतः प्रिययेह गात्रैस्
तन्वन् दृशां सखि सुनिर्वृतिम् अच्युतो वः ।
कान्ताङ्ग-सङ्ग-कुच-कुङ्कुम-रञ्जितायाः
कुन्द-स्रजः कुल-पतेर् इह वाति गन्धः ॥ [भा।पु। १०.३०.११] [वसन्ततिलक]
बाहुं प्रियांस उपधाय गृहीत-पद्मो
रामानुजस् तुलसिकालि-कुलैर् मदान्धैः ।
अन्वीयमान इह वस् तरवः प्रणामं
किं वाभिनन्दति चरन् प्रणयावलोकैः? ॥ [भा।पु। १०.३०.१२] [वसन्ततिलक]</p></blockquote>
<p>[३४] अत्र खलु एणेति पत्नीति सखीति पद-त्रयेण—हे प्रशस्त-नेत्रे ! मादृश-मानुषी-सदृश-विचार-सञ्चरित-वृन्दावन-क्षेत्रे ! तत्-तद्-अस्मदीय-सुख-प्रख्येण सुखेन लब्ध-मद्-विध-सख्ये ! इति व्यज्य सुख-रज्य-मान-हृदयाः प्राह—</p>
<p>[३५] प्रियया समम् अच्युतः श्री-कृष्णः श्लिष्टतया तस्याः सकाशाद् अविश्लिष्टः सन्न् अदसीय-शोभा-कृतासङ्गैर् अङ्गैर् युष्माकं तादृशां दृशां केवल-स्व-दर्शनजानन्दाद् अप्य् अतिशयितम् आनन्दम् उत्कर्षयन् किं युष्मत्-समीपम् आप? तत्र तन्-मिथुन-श्लाघा-गर्भ-वचनेन हेतुं रचयन्ति कान्त इति । गोकुल-राज-कुल-तिलकस्य या कुन्द-माला, तस्याः कुत्राप्य् अलभ्य-सौरभ्यम् इह तद्-भार-मिलज्-जव-भङ्ग-निभ-वायु-सङ्गतः प्रसरति । कीदृश्याः? मालायाः कान्ता-परम-पुण्येन परम-सर्व-साद्गुण्येन तस्यापि लालसस्य या परमास्पद-रूपा, तस्या अङ्ग-सङ्गे कुच-कुङ्कुम-पङ्क-कुल-सङ्कुलायाः । अतः सन्तत-परिचय-विशेषेण तत्-सौरभ्य-विशेषं परिरभ्य स्फुटम् आभिस् तथा समुपलभ्यत इत्य् अर्थः ।</p>
<p>[३६] अथ तां तद्-दर्शन-जातेन हर्षेण सम्प्रति तद्-वियोग-जातेन तर्षेण स्थगित-वचनाम् आशङ्क्य, तेन च तयोः सङ्गमम् एव निष्टङ्क्य, परमानन्दतस् तदीय-विलास-विशेषं वन्दमानास्, तत्र पल्लवादि-भर-नम्राणां कम्राणां पुरूणां तरूणाम् अपि तदीय-सौविदल्लादि-भृत्य-विशेष-भावेन तद्-वन्दनम् उत्प्रेक्ष्य, प्रियया सह विहार-रतेन तेन तेषाम् अभिनन्दनं सन्दिहानास्, तयोस् तादृश-विलासावेशातिशयम् आह—बाहुम् इति ।</p>
<p>[३७] अथ तस्याम् उदासीना वदन्ति स्म—</p>
<blockquote>
<p>लता इमाः पृच्छत या न लोकिताः
पुरा तरु-श्लिष्टतयापि पुष्पिताः ।
सम्प्रत्य् अमूः स्पर्श-वशाद् बकी-रिपोः
पुष्पान्वितास् तन्-नख-चित्रम् अत्र हि ॥२५॥ [उपजाति १२]</p></blockquote>
<p>[३८] अथ तस्माल् लब्धविस्मये, पुनर् अकस्माद् अखिलशुभपद्यानि तदीय-पदनलिनयोर् अमलिनानि पदानि दधाना, वसुधा सुधाम् इव सुधामावलिं तासाम् अन्यासाम् अपि तदप्रतीतिस्पृशि दृशि किरति स्म, यानि प्रेक्ष्य चामूभिर् उत्प्रेक्ष्यते स्म—</p>
<blockquote>
<p>इयं क्षितिर् मुनि-चरिता तद्-उत्तरं
ददे न हीत्य् अवमृशती पुनर् ददे ।
ध्वजाम्भ्जाद्य्-उपवलिताङ्घ्रि-लाञ्छन-
प्रदर्शनाद् इव लिखती तद्-आगमम् ॥२६॥ [रुचिरा*] ॥</p></blockquote>
<p>[३९] कियद्-दूरे तु ताभिस् तत्-पदान्तराण्य् एव पदान्तराणि प्रतिपन्नानि । तथा हि—</p>
<blockquote>
<p>तद् अनु तस्य पदं पदम् अन्तरा
पदम् अनीदृशम् आददृशे परम् ।
अनतम् अल्पम् अमध्य-कृशं ध्वजाद्य्-
उपचितिं विपरीतदिशि श्रितम् ॥२७॥ [द्रुतविलम्बिता*]</p></blockquote>
<p>[४०] तत्र चेदम् अनुमीयते स्म—</p>
<blockquote>
<p>मृगाक्ष्या लक्ष्यं स्याद् इह चरण-चिह्नं हरि-पद-
प्रसक्तं वैशिष्ट्याद् अपि तु नहि पूर्वत्र किम् अपि ।
स्फुटं तस्मात् काञ्चिद्द् हृदि विदधद् अत्रार्पयद् असौ
प्रसिद्धा स्तेनानां जगति हि हताङ्क-प्रशमिता ॥२८॥ [शार्दूल]
असव्य-सव्यौ यूनोर् यत्
पदाङ्कौ व्यतिमर्दिनौ ।
तत् तर्क्यते मिथः स्पष्टम्
अंस-न्यस्त-प्रकोष्ठता ॥२९॥ [अनुष्टुभ्]</p></blockquote>
<p>[४१] तद् एवं साधारणीनां वर्णनम् आकर्ण्य राधा-सख्यः पुनर् आलपन्ति स्म—</p>
<blockquote>
<p>परस्पर-करग्र-स्फुरद्-अमन्द-खेलास्पदं
प्रमत्त-करि-दम्पति-स्थिति तयोस् तु यूनोर् युगम् ।
यद् अत्र विजने वने विगत-शृङ्खलं लीलया
विधास्यति परं महस् तद् अतिसुष्ठु पुष्णाति नः ॥३०॥ [पृथ्वी]</p></blockquote>
<p>[४२] अथ तत्र सुहृदां वचनम्—</p>
<blockquote>
<p>अनयाराधितो नूनं भगवान् हरिर् ईश्वरः ।
यन् नो विहाय गोविन्दः प्रीतो याम् अनयद् रहः ॥ [भा।पु। १०.३०.२८] इति ।</p></blockquote>
<p>[४३] अयम् अर्थः- नूनम् अनया परम् अनयया कोऽप्य् अनश्वर-शक्तिर् अङ्गीकृत-भक्त-भक्तिर् ईश्वर एव निर्बाधितम् आराधितः, न तु देवता-मात्रम् । स च सकल-हरित्-पति-पतिः श्री-हरिर् एव, न च हरः सृष्टि-करश् च । हरितायाम् अपि सर्वावतार-विस्तारवान् स्वयं भगवान् इति सम्भाविती-भवति न चान्यस् तद्-अंशतयापि लब्ध-प्रशंसः ।</p>
<p>[४४] तादृश-चमत्कार-कारणम् अप्य् अवतारयन्ति, यन् नः इति । यां खलु गुण-रूप-महसा सहसा निखिल-हृदयं विन्दमानः श्री-गोविन्दः स्वयम् अयं निनाय, न तु न इव न निनाय । तत्-परिपाटी च प्रत्य्-उरसं विधाय प्रीति-रीति-परीततया कृता, न तु तद्-विपरीततया । प्रीतिर् अपि स्मर-महः-प्रवह-रहः-संहततया, न तु सामान्यता-मान्यतया । रहः-संहननम् अपि शर्म-सम्पद्-अंहति-बृंहित-गुण-बंहिततया, न तु तद्-असंहिततया । तच् च सर्व-गुण-विस्मायिकानाम् अप्य् अस्माकं त्याग-जागरूक-समयत एव, न तु तद्-विनिमयत इति स्वयं यन् गच्छन्न् एव निनाय इति ।</p>
<p>[४५] तद् एवम् एव मन्यामहे—या खलु धन्या राधाभिधा विधात्रा निःसाधारण-नाम-गुण-रूपतया निर्मिता, सैव दैव-कृतानुकुल्या भवितुम् अर्हति । तत्र यद्यपि तादृश-भगवद्-आराधन-साधनतया तन्-नाम-निर्वचनं सचित-रचनं भवेद्, अथापि फल-सम्बन्ध-निर्बन्ध एव श्रेयान् इति राधयति गोविन्दं, गोविन्देन वा राध्यत इति निरुक्तिर् एव युक्ति-मतीति मति-गम्यम् इति ।</p>
<p>[४६] अथ पुनस् तस्याम् उदासीनाः प्रोचुः—</p>
<blockquote>
<p>अयि कलयत एते रेणवोऽप्य् अत्र धन्या
यद् अजित-पद-पद्म-स्पर्श-भाजः स्फुरन्ति ।
ध्रुवम् अघम् अपहर्तुं ब्रह्म-भर्गाब्धि-कन्या
दधति शिरसि यांस् तद्-दर्श-भाग्यं स्तवाम ॥३१॥ [मालिनी]</p></blockquote>
<p>[४७] अथ काचित् तस्यां प्रतिस्पर्धिनी वर्धमान-मत्सराग्निर् धूम-शिखायमानं वचनम् उज्जगार—</p>
<blockquote>
<p>भवति सुखदम् अस्मिन् श्री-हरेर् अङ्घ्रि-चिह्नं
यदि न सजति तस्या हन्त दुर्नीति-मत्याः ।
कलयत बत धार्ष्ट्यं सुष्ठु भावत्क-भोग्यं
तद्-अधर-मधु जुष्टं कुर्वती सा निलिल्ये ॥३२॥ [मालिनी]</p></blockquote>
<p>[४८] अथ तस्याः सख्यः पुनर् ऊचुः—</p>
<blockquote>
<p>कथम् अहह पदानि तानि तस्याः
सुभगतराङ्क-पदानि न स्फुरन्ति ।
अपि हृदि दधद् एव तां निनिन्ये
सखि दयितां दयितः सुजात-गात्रीम् ॥३३॥ [पुष्पिताग्रा]</p></blockquote>
<p>[४९] अथ पुनः प्रतिस्पर्धिनीनां वचनम्—</p>
<blockquote>
<p>पश्योत्सङ्ग-कृताङ्गना-वलयिनः कामातुरस्यासकृत्
तद्-वस्त्रादिक-संवृति-प्रथनया व्यग्रस्य लक्ष्माण्य् अतः ।
निम्न-व्यस्त-पदानि माल्य-घुसृणास्तीर्णानि घर्माम्भसा
भूयः सिक्ततमानि वेल्लि-तलता-क्षेपान्त-वर्त्मानि च ॥३४॥ [शार्दूल]</p></blockquote>
<p>[५०] तस्याः सखीनां वचनम्—</p>
<blockquote>
<p>न्यग्-जानु-द्वय-लक्षणस्य पुरतः सूक्ष्मं पदाङ्क-द्वयं
वैमुख्येन धृतं व्यनक्ति सुदृशस् तस्यास् तद्-ऊर्वोः स्थितिम् । इति ।</p></blockquote>
<p>[५१] अथ स्पर्धिनीनाम्—</p>
<blockquote>
<p>तस्मिन् गर्भक-माल्य-खण्ड-पतनाद् उद्दण्डम् आलक्ष्यते
कामिन्याः किल कामुकेन रचिता केशस्य वेशक्रिया ॥३५॥ [शार्दूल]</p></blockquote>
<p>किं च—</p>
<blockquote>
<p>अत्राप्रगुणताबद्धा मिथः पद्धति-पद्धतिः ।
राधा-माधवयोः क्रीडां निर्व्रीडां वेदयत्य् असौ ॥३६॥ [अनुष्टुभ्]</p></blockquote>
<p>[५२] अथ ताः सनिजवृन्दया वृन्दया परिष्कृतस्य लतामन्दिरवृन्दस्य द्वारं तयोः प्रवेशद्वारं विविक्षन्ति स्म ।</p>
<p>[५३] तत्र तया समधुतया मधुरं पुष्पवृन्दं तथा प्रवेशदेशे निवेशितम्, यथा तल्लोलुभ-शुभंयुमधुकरनिकरा एव दौवारिका इव निवारका जाताः । \</p>
<blockquote>
<p><br>
[५४] ते हि प्रवेशारम्भत एव धृतसंरम्भाः प्रविशताम् अभिमुखं धावन्तः स्वकशिलीमुखताम् अर्थान्तरेणापि प्रथयन्ति स्म । <br>
<br>
[५५] अथ कथञ्चन श्लथतां चिरतः प्रथयमानेषु तेषु क्रमशः सर्वास् तर्वादिपल्लववेल्लनपूर्वकम् आविद्धपद्धतितया प्रविश्य परम् अपूर्वं तद् धाम निशामयामासुः, यथा—
पिक-प्रथित-पञ्चमं भ्रमर-पूर्ण-मन्द्र-स्वरं
मरुच्-चलित-पल्लव-प्रकट-वाद्यम् उद्यत्-प्रभम् ।
भुजङ्ग-रिपु-नर्तन-ज्ञपित-चञ्चलावारि-भृद्-
विभा-वलित-तद्-द्वयातुल-सभासद्-अङ्गीकृतम् ॥३७॥ [पृथ्वी]
<br>
विचित्र-कुसुमैश् चित-स्थलम् अनल्प-तल्पाकुलं
बहु-व्यजन-चामरं सुरभि-वीटिका-सम्पुटम् ।
स-चन्द्र-वर-चन्दनागुरु-गुरूरु-पात्रान्वितं
लता-गृह-रहः-पुरं ध्वनयति स्म ताः प्रत्य् अदः ॥३८॥ [पृथ्वी]
(युग्मकम्)
अयं कुसुम-सञ्चयश् चरण-पात-जात-श्लथस्
तद् एतद् अपि तल्पकं विघटिताङ्ग-भङ्गी-स्थिति ।
इदं व्यजन-चामरं गलित-यन्त्रजान्दोलनं
तथा सुरभि-वीटिकाद्य् अपि विभुक्त-मुक्ती-कृतम् ॥३९॥ [पृथ्वी] <br>
<br>
ततः किम् इव पृच्छथ स्व-वदवेत माम् उज्झितं
परं द्रुतम् इतः परं व्रजत तत्र तं प्राप्नुत ।
अमी पिक-मुखा मम स्फुटम् उपेयुर् उत्पित्सुतां स्वयं
भवति दुःखिते भवति कस्य वाङ्गीकृतिः? ॥४०॥ [पृथ्वी] (युग्मकम्)</p></blockquote>
<p>किं च—</p>
<blockquote>
<p>इदं मृग-मदावृतं घुसृण-बिन्दु-मन्दोक्षितं
क्षितं शयनकं ततः स-परिवृत्ति-लक्ष्माप्य् अदः ।
परस्पर-विपर्यय-प्रथिति-शालि यद् बान्धवं
कुलं कथम् अमुष्य न स्फुरतु पारिभावी दशा ॥४१॥ [पृथ्वी] \</p></blockquote>
<p>[५६] अथ तयोर् वृत्तम् अनुवृत्त्यताम् । \</p>
<blockquote>
<p><br>
[५७] यदा तु निकुञ्ज-पुर-द्वारि प्रवेश-कृतावेशानां तासां कोलाहल-विकलतावकलिता, तदा सम्भ्रम-वलितेन राधा-ललितेन तेन ततः प्रचलन-कलनाय तस्याः स्वस्य च चेल-सम्भालनादिकम् आरब्धम्, न तु लब्धम् । किन्तु—
उत्कर्णता-समवकर्णन-वस्त्र-वेषा-
धानानि या विवशता निजगार तां च ।
तूर्णिर् यदा निगिरति स्म तदा मुरारिर्
लब्ध-क्षणः प्रणयिनी-वलितं निलिल्ये ॥४२॥ [वसन्ततिलका] ॥ \</p></blockquote>
<p>[५८] अथाग्रिम-कथा-प्रथनाय परामृश्यते ।</p>
<blockquote>
<p><br>
[५९] न चैवम् अपि तासां तस्य च कामुकता-सामान्यं मन्यताम् । तन्-निकाम-कता-निवारणस्य करणस्य कारणं स्वरूपं तावन् निरूप्यते—
प्रेत-प्राय-शरीराः सर्वे ते कामुकाः कलिताः ।
कृष्णः सान्द्रानन्दस् तस्य च राधा-मुखाः शोभाः ॥४३॥ [उपगीति] ॥
<br>
[६०] यथोक्तम्—
त्वक्श्मश्रु-रोम-नख-केश-पिनद्धम् अन्तर्
मांसास्थि-रक्त-कृमि-विट्-कफ-पित्त-वातम् ।
जीवच्-छवं भजति कान्तम् अतिविमूढा
या ते पदाब्ज-मकरन्दम् अजिघ्रती स्त्री ॥ [भा।पु। १०.६०.४५]
कृषि भूर्-वाचकः शब्दो णश् च निर्वृति-वाचकः ।
तयोर् ऐक्यं परं ब्रह्म कृष्ण इत्य् अभिधीयते ॥
नराकृति परं ब्रह्म ।
त्वय्य् एव नित्य-सुख-बोध-तनाव् अनन्ते । [भा।पु। १०.१४.२२],
ताभिर् विधूत-शोकाभिर् भगवान् अच्युतो वृतः ।
व्यारोचताधिकं तात पुरुषः शक्तिभिर् यथा ॥ [भा।पु। १०.३२.१०] इति च ।
<br>
[६१] भावश् च न कामतां भावयते, किन्तु तन्-निभ-प्रेम-विशेषताम् एव, यतः—
उत्कण्ठा प्राप्ति-योगः प्रतिपद-मिलनाश्लेष-चुम्बादि-केलिः
श्री-गोपी-कृष्णयोर् अप्य् अवर-तरुणयोर् अप्य् अमी तुल्य-रूपाः ।
किन्तु प्राचोर् मिथः स्युर् निरुपाधि-हिततामात्र-शर्म-प्रधानास्
तेऽर्वाचोर् आत्म-तृप्ति-प्रवलन-परतामात्र-कॢप्ताः प्रथन्ते ॥४४॥ [स्रग्धरा] \</p></blockquote>
<p>[६२] यथैव स्वयम् एव तास् तत्-प्रेम-देवता वदिष्यन्ति—</p>
<blockquote>
<p>यत् ते सुजात-चरणाम्बु-रुहं स्तनेषु
भीताः शनैः प्रिय दधीमहि कर्कशेषु । [भा।पु। १०.३१.१९] इत्य् आदिना । \</p></blockquote>
<p>[६३] तस्माल् लक्षणविशेषात् तत्प्रेमविशेष एवासौ कामवेशायत इति कामतयो-पचर्यते न तु वस्तुतस् तत्तया स्मर्यते । अतस् तत्केलिश्रुतिफलश्रुतिर् अपि तथा विश्रुतिः—</p>
<blockquote>
<p>विक्रीडितं व्रज-वधूभिर् इदं च विष्णोः
श्रद्धान्वितोऽनुशृणुयाद् अथ वर्णयेद् यः ।
भक्तिं परां भगवति परिलभ्य कामं
हृद्-रोगम् आश्व् अपहिनोत्य् अचिरेण धीरः ॥ [भा।पु। १०.३३.३९] इति ।</p></blockquote>
<p>[६४] तासाम् एष च भाव-विशेषतः खलु सर्वेषाम् अपि महतां महत्तराणां महत्तमानाम् अप्य् अन्वेषण-पदवीम् अनवच्छिन्नतया नवीकरोति । यथा च प्रथयिष्यते श्रीमद्-उद्धवेन—</p>
<blockquote>
<p>एताः परं तनु-भृतो भुवि गोप-वध्वो
गोविन्द एवम् अखिलात्मनि रूढ-भावाः ।
वाञ्छन्ति यद् भव-भियो मुनयो वयं च <br>
किं ब्रह्म-जन्मभिर् अनन्त-कथा-रसस्य ॥ [भा।पु। १०.४७.५८]</p></blockquote>
<p>[६५] अतएव तादृश-तत्-प्रेम-तृष्णः श्री-कृष्णश् च तेन स्वस्य वशताम् उरीकरिष्यति—</p>
<blockquote>
<p>न पारयेऽहं निरवद्य-संयुजां</p></blockquote>
<p>स्व-साधु-कृत्यं विबुधायुषापि वः । [भा।पु। १०.३२.२२] इत्य् आदिना ।</p>
<p>[६६] तद् एवं सति तासु सर्व एवान्येऽपि गुणाः स्वत एवानुगुणा भवन्ति—</p>
<blockquote>
<p>यस्यास्ति भक्तिर् भगवत्य् अकिञ्चना
सर्वैर् गुणैस् तत्र समासते सुराः । [भा।पु। ५.१८.१२] इतिवत् ।
<br>
[६७] ततश् चैवं वर्ण्यते—
यद्-अमित-रस-शास्त्रे व्यञ्जि वैदग्ध्य-वृन्दं
तद्-अणुम् अपि न वेत्तुं कल्पते कामि-लोकः ।
तद् अखिलम् अपि यस्य प्रेम-सिन्धौ न किञ्चिन्
मिथुनम् अजित-गोपी-रूपम् एतद् विभाति ॥<sup id="fnref:9"><a href="#fn:9" class="footnote-ref" role="doc-noteref">9</a></sup> [मालिनी]</p></blockquote>
<blockquote>
<p><br>
[६८] तद् एवं सति च सर्वासु तासु श्री-राधा पुनर् असाधारणतां धारयति । यथोक्तं, अनयाराधितो नूनम् इत्य् आदिना । <br>
<br>
[६९] तद् एवम् आकलिते निर्गलिते फलितम् अवकलितं क्रियते ।
एवं राधा-प्रेम-धामा ययाऽसाव्
आत्मारामोऽप्य् आप्त-कामोऽप्य् अदभ्रम् ।
रेमे यस्मात् कामिनां कामिनीनां
न्यक्कारोऽभूद् आत्मनैवेति मन्ये ॥४५॥ [शालिनी]</p></blockquote>
<p>[७०] आत्मारामता ह्य् अत्र परमानन्द-रूपतया आप्त-कामता च परम-लक्ष्मी-लक्षण-गोपी-लक्ष-वल्लभता-विलक्षणतया, [७१] अदभ्रता च ताः परित्यज्यापि तस्याम् अखण्डितताया व्यज्यमानतयेति प्रसज्यते । \</p>
<blockquote>
<p><br>
[७२] तत्र च सति—
अन्योऽन्यानुगतिं यदप्य् अनुसृतौ प्रेम्णः प्रवाहौ तयो
राधा-माधवयोस् तदप्य् अनुपदं कौटिल्यम् आसीदतः ।
यो गाम्भीर्यम् अपां जवं च दधते पूरः स हि प्रेक्ष्यते</p></blockquote>
<p>सावर्त-प्रचयस् ततः परतरः सारल्य-कैवल्यवान् ॥४६॥ [शार्दूल] \</p>
<blockquote>
<p><br>
[७३] यथोक्तम्—</p></blockquote>
<p>_अहेर् इव गतिः प्रेम्णः स्वभाव-कुटिलो भवेत् । <br>
अतो हेतोर् अहेतोश् च यूनोर् मान उदञ्चति ॥ [UN १५.१०२] ॥ _</p>
<blockquote>
<p><br>
[७४] तद् एवं स्थिते तन्-मय-विलास-विशेषो वर्ण्यते—
दर-मुकुलित-नेत्रा तिर्यग्-आलम्बि-कण्ठी
शिथिलित-भुज-युग्मा स्तब्ध-सक्थीयम् आसीत् ।
तद् अपि च मधु-हन्त्रा जानता स्वं कृतार्थं
मुहुर् अपि हसिता किं भ्रू-कुटिं नापि कुर्यात्? ॥४७॥ [मालिनी] ॥ \</p></blockquote>
<p>[७५] तद् एवं वृत्ते वृत्ते नेतरि चानुनेतरि मान्वत् तस्याः किञ्चिद् अहं-मान-स्पर्शोऽपि सदर्शो बभूव । यथा च तया पूर्वं नात्यूहापोह-सामर्थ्यम् आसीद् इत्य् अधुना खल्व् इदं भावितम्—</p>
<blockquote>
<p>एतावन्तं दिष्टम् अज्ञासिषं न
प्रेयः-सङ्गात् किन्त्व् इदानीं तद् ऊहे ।
प्रेयान् सर्वाः प्रोज्झ्य माम् एव रम्यां
सङ्गम्यान्तः-काननं यन् निनाय ॥ऽ४८॥ [शालिनी]</p></blockquote>
<p>[७६] ततश् चाग्रिम-गमनाय व्यग्रेण नाथेन प्रार्थितापि सा लालित्येन किञ्चिद् आलस्यम् अपि व्यञ्जयामास, यथा—</p>
<blockquote>
<p>त्वद्-गात्र-स्पृष्टता-मात्र-
श्लथाङ्ग-गतितां गताम् ।
स्पन्दाय चातिमन्दां मां
यत्र तत्र स्वयं नय ॥४९॥ [अनुष्टुभ्] ॥ \</p></blockquote>
<p>[७७] तद् अनु च तद्-उदासीनताधीन-भाव-समूहम् ऊहमानः प्रणयवान् अपि प्रणय-मानवान् इदं सोपलम्भ-परीहास-लम्भम् उवाच—कथं भवत्या मुह्यते? मम स्कन्ध एव स-निर्बन्धम् आरुह्यताम् इति । \</p>
<blockquote>
<p><br>
[७८] तदा च तज्जया सेर्ष्यालज्जयाधःसज्जदाननम् अस्याः पश्यन्न्, अन्तर्हितवान् अपि सकौतुकम् अन्तर्हितवान् । सहसान्तर्हिते च तस्मिन् विस्मिता विस्मिता च सा विधुरहिता कुमुदिनीव विधुरिता बभूव । तत्र किल सानुलापं विललाप च—</p></blockquote>
<p>_हा नाथ ह रमण हा प्रियतातिकान्त _</p>
<p>_हा हा क्व गच्छसि महाभुज हा क्व वासि? । _</p>
<p>_दास्यां सदा कृपणताजुषि नन्व् अमुष्याम् _</p>
<p>_आत्मोपकण्ठम् अपि सूचय जीवितेश ॥५०॥ [वसन्ततिलका] _</p>
<blockquote>
<p><br>
[७९] अत्रास्तु तावत् तव रूप-निरूपणं त्वन्-निकट-भूमिम् इवोधघटनयापि धीरतां धारयामीति ध्वनितम् । \</p></blockquote>
<p>[८०] ततश् च, यद्यप्य् एवम् अपि चतुर-शिरोमणिना तेन विचारितम् अस्ति स्म, यथा—यद्य् एतस्याश् च मया परित्यागः परित्यक्ताभिः सम्प्रति प्रतीयते, मया पृथग् एनया च सङ्गम्यते, तदा परस्परम् आसत्त्यां सत्यां महा-रास-महः सम्पद्यते इति, तथापि स्नेह-वशान् मूर्च्छन्तीं ताम् आगच्छति तस्मिन्न् अच्छ-हृदये मृगयमाणा मृगलोचना द्रुतम् आगच्छन्ति स्म ।</p>
<p>[८१] ततश् च सम्भ्रमतः प्रच्छन्नतां गच्छति श्री-कृष्णः—</p>
<blockquote>
<p>एषा चम्पक-मालिकात्र पतिता किं चन्द्रलेखाथवा
कान्तीनाम् अधिदेवता भवति वा वृन्दावन-श्रीर् उत? ।
हा कष्टं नहि चेष्टते किम् इयम् इत्य् उद्विग्न-धी-वृत्तयस्
ताम् आवव्रुर् अमूश् चमूरु-नयना भृङ्गी-निभाः पद्मिनीम् ॥५१॥ [शार्दूल]
तत्रान्यास् तु सखी-निभाः समभवंस् तस्यां द्रवन्-मानसाः
प्राण-प्राण-समाः स-मान-मनसः सख्यश् चितं तत्यजुः ।
यस्मिन् नास्त्य् अवलम्बनं किल किम् अप्य् अस्मिन् विधिः सद्-विधिस्
तादृक्षेषु विलक्षणेषु वलयत्य् अन्यच् च धन्यं बहु ॥५२॥ [शार्दूल]</p></blockquote>
<p>_कृष्ण-प्रसङ्ग-परिवासितम् अङ्गनानाम् _</p>
<p>_अङ्गं यदा तु नसि सङ्गतिम् अङ्गति स्म । _</p>
<p>_सारङ्ग-लङ्गिम-दृशः परम् अङ्ग-सङ्घाश् _</p>
<p><em>चाचेतिषुः सवयसोऽपि तदाङ्ग-तुल्याः ॥५३॥ [वसन्ततिलका]</em></p>
<blockquote>
<p><br>
[८२] तदा तु—
काश्मीरार्द्रं क्वापि सिन्दूर-लिप्तं
क्वापि च्छिन्नं क्वापि भिन्नं क्व चापि ।
अन्तः-पीताच्छादनं तन्-निचोलं
पश्यन् सङ्घः सङ्गिनीनां ननन्द ॥५४॥ [शालिनी]
स्वयम् अपि यदपि तदा सा
हरि-परिमल-भाग् अथापि तासां तु ।
आगन्तुक-सुबहूनां
गात्रात् तद्-भाग् उवाह वैलक्ष्यम् ॥५५॥ [आर्या] \</p></blockquote>
<p>[८३] तद् एवं सर्वा एव हृद्य-सौहृद्य-विस्रब्धास् ताम् आत्मैकध्यम् आगतां मध्यम् अध्यास्य तया सह परस्पर-परीरम्भ-बद्धाः सुदुस्तर-दुःख-नद्धाः पुरु रुरुदुः ।</p>
<p>[८४] सुदुस्तरं रुदित्वा च ताम् अमूस् तु पप्रच्छुः—अस्माकं खलु न दुःखं पञ्चभिः सहेति कल्पेनानल्पम् अपि दुःखं कल्पत्वाय नाकल्पत कल्पम् । ततस् तन् नातिप्रष्टव्यं भवतीत्य् अनन्य-गत्या भवत्यास् तु तत् त्यागः कथम् इति कथ्यताम्, कथं वा विकलता-हेतुः केवलता जाता, तद् अपि च ।</p>
<blockquote>
<p><br>
[८५] सा पुनर् अनुताप-विपद्-उत्तरम् उत्तरम् उवाच—
कुतः कथं कुत्र च तेन नीता
चकार किं वाहम् इदं न जाने ।
अनेन हीना तु विचारयामि
स्वीयं तु दौरात्म्यम् अनर्थ-हेतुः ॥५६॥ [उपजाति ११] \</p></blockquote>
<p>[८६] ततश् च धैर्य-पर्ययतः पुनः क्रन्दनम् अनुविन्दमाना खिन्नता-नति-भिन्न-सखीकाभिः काभिश्चित् कृत-सान्त्वना मार्जितानना वेश-निवेश-कृत-मानना सा समम् उन्नमयामासे ।</p>
<p>[८७] तया च समम् उन्नयनम् आयामसे—सम्प्रति च कुत्र स प्रतिलभ्यते? इति । \</p>
<blockquote>
<p><br>
[८८] सा चोवाच—नातिदूरम् अक्रूर-चेताः स तु कुतुकितया विलसति, न तु कितवतया—
यतः गोकुल-राज-कुमारः
शुचि-रति-गम्भीर-धीर् ह्रीमान् ।
तद् अपि च मर्यादां नः
स्वीकारायात्यजत् करुणः ॥५७॥ इति [उपगीति]</p></blockquote>
<p>[८९] तस्मात् तदीय-चरण-चरित-वर्त्मानुचरणम् एव नः श्रेयः । तद् एतद् वचनं रचयमाना वन-प्रचयं पुष्पावचय-परा इव विचिन्वन्ति स्म । ततो ध्वजादि-पदानि पद-पद्म-चिह्नानि क्रमतस् तावद् अमूर् अन्वक्रामन् यावत् तानि स्पष्टानि दृष्टानि । परतस् तु परिवीरुन्-महीरुह-निविडतम् आरण्य-धरण्य्-अन्ध-तम-प्रविष्टानि दृष्ट्वा न्यवर्तन्त, न च तत्रावर्तन्त ।</p>
<blockquote>
<p><br>
[९०] तत्र चेदं विचारयामासुः—नूनम् अस्मज्जया लज्जया सज्जन्न् असाव् इह सहसा न साक्षाद्-भवितुम् अध्यवस्यति, तस्मात् तद् अबोध-निधाय-भूर् इयं दूरतः परिहरणीया परिहृत्य च सा पुलिन-धरणिर् एवानुसरणीया ।</p></blockquote>
<p>[९१] यत्राहम् अत्रास्मि—तत्र-भवत्यस् तु कुत्रत्यताम् इता इत्य् अपदेशाद् अपत्रपाम् अपनयन्न् अयम् अपरोक्षतां प्रपनीपद्यते ।</p>
<p>[९२] तद् एतद् विचार्य समाचार्य च पर्यन्वेषणास् तम् उद्दिश्य दिश्यं दिश्यं वनं प्रविश्य, स्वयम् अन्विच्छन्तम् इव सञ्चरन्तं दैन्य-सैन्य-मयम् अतिगान-वितानम् आचरन्ति स्म इति ।</p>
<p>[९३] तद् एवं तेषां सभासदां कथा-समाधेर् अवधाय कथकः समापनम् आह—</p>
<blockquote>
<p>ईदृग् एष वरः कृष्णस् तव वृन्दावनेश्वरि ।
त्वां विना तु परः-कोटीर् अपि नाङ्गीचकार यः ॥५८॥ [अनुष्टुभ्]</p></blockquote>
<p>इति श्री-श्री-गोपाल-चम्पूम् अनु</p>
<p>श्री-राधा-सौभाग्य-श्रवण-सुभाग्यं नाम</p>
<p>चतुर्विंशं पूरणम्</p>
<p>॥२४ ॥</p>
<p>(२५)</p>
<blockquote>
<p>२१।
अथ पञ्चविंशं पूरणम्</p></blockquote>
<p>३०।
विप्रलम्भन-स्तम्भन-श्री-कृष्ण-लम्भनम्<br>
[१] अथ मधुकण्ठ उवाच—तच् च गानम् अवधीयताम् । यथा—</p>
<blockquote>
<p>व्रजविधो दशास्माकम् ईक्ष्यताम्
व्रजविधो दशास्माकम् ईक्ष्यताम् ॥१॥
जयति तेऽधिकं जन्मना व्रजः<br>
श्रयत इन्दिराप्य् अस्य भूरजः ।<br>
तद् अपि हाऽजहा नस् त्वम् अत्र भो<br>
वयम् इमः कथं वान्यतां प्रभो ॥२॥
परम-जाति-भाग् उत्तमं स्वतः<br>
शरदिजं च यत् पङ्कजं ततः ।<br>
दल-कुलावृतेः कान्ति-देवतां<br>
हरसि यद् दृशा शश्वद् एव ताम् ॥३॥
कथम् अहो वयं स्वच्छताम् इता
भवितुम् ईश्महे तद्-बहिः-स्थिताः ।
अपि किल त्वया याच्ञया सिताः<br>
स्वयम् अमूर् वरेणापि सन्दिताः ॥४॥
इति गतास् तव प्रेष्यतां पुनः
किम् उ तया दृशा हंसि तास् तु नः? ।
यद् इह शस्त्रतः केवलं वधः
स्फुरति नाक्षितस् तन्-मतं त्व् अधः ॥५॥
बहु-विधाद् भयाद् यत् त्वयावितं
सकल-गोकुलं काननान्वितम् ।
तद् अपि मन्महे स्वावनं यतस्
त्वद्-अनुरागतः सोऽपि किं हतः? ॥६॥
कृपण-पालक श्री-व्रजेश्वरी-
तनुज योग्य-धीर् अस्ति नश्वरी ।
इति तवात्मवल् लिप्ति-रिक्तता
परग-पीडया भाति तिक्तता ॥७॥
त्वम् असि नान्यवत् कोऽपि कोपनः
स्फुरसि यत् प्रभो विश्व-गोपनः ।
तद् इह पद्मजाभ्यर्थितः स्व-भूः
परम-सात्वताद् अन्वयाद् अभूः ॥८॥
इति तवेशितुः सुष्ठु यः करः
प्रथित-संसृतेर् भीति-भीकरः ।
शिरसि नः कुरु श्री-कर-ग्रहं<br>
तम् इह नान्यथा भावयाग्रहम् ॥९॥
व्रजग-भी-हृतौ वीर योषितां
शमयसि स्मितेनैव रोषिताम् ।<br>
तद् इह नान्यथा दण्डनं कुरु<br>
प्रकटयानन-श्री-महः पुरु ॥१०॥
यद् अपि ते पदं श्री-निकेतनम्<br>
वृजिनजिन् महा-पुण्य-केतनम् ।
तद् अपि गो-गणस्यानुवर्तनं
विष-भृतः शिरो-वर्ति-नर्तनम् ॥११॥
यद् अधि तत् तद् अप्य् आत्त-दुःस्थिति
स्वयम् अभूत् ततः शान्तताक्षितिः ।
अहह तन् मनाग् नस् तु वक्षसि
स्व-विरह-ज्वले किं न रक्षसि? ॥१२॥
मधुर-लीलया कर्ण-रम्यया<br>
विशद-वाक्यया व्यक्त-गम्यया ।
मुख-सुगन्धितासात्म्यया चिरात्
तृषम् इता वयं हन्त ते गिरा ॥१३॥
तव कथामृतं तप्त-जीवनं<br>
कविभिर् ईडितं कल्मषार्दनम् ।<br>
प्रवितरन्ति ये तेषु दुर्जनाः<br>
सपदि नः कृते ज्ञप्त-वर्जनाः ॥१४॥
प्रहसितं तव प्रेङ्खि-लोचनं
विहरण-क्रमाद् भाव-रोचनम् ।
मुरलिका-रुतं सर्व-शोचनं<br>
विपिनतस् तु नः प्राण-मोचनम् ॥१५॥
चलसि यर्हि वा धेनु-चारणे
दलति धीस् तु नस् तत्र कारणे ।
शिल-तृणाङ्कुरैर् याव-सन्नता<br>
किल भवत्-पदोः सास्मकान् गता ॥१६॥
अहह जाज्वलत्य् अन्तराणि नः
स्मर निजान् जनान् दीन-मानिनः ।
चरण-पङ्कजं हृद्य् अमूदृशां
रमण हे त्वया धीयतां भृशम् ॥१७॥
अहह यर्हि यास्य् अह्नि काननं<br>
कुटिल-कुन्तलं श्रीमद्-आननम् ।<br>
मुहुर् अपश्यतां तर्हि स क्षणः
स्फुरति सर्वदा कल्प-लक्षणः ॥१८॥
किम् इह तच् च वा वाच्यतां व्रजेन्
निमिर् अपीह यच् छप्यते व्रजे? ।
कथम् अहो वयं तास् तु गोपिका<br>
न हि भवाम वा तत्र कोपिकाः? ॥१९॥
वितत-गीतिका-जाल-सन्दिताः<br>
स्वक-जनान् अतिक्रम्य चार्दिताः ।
करम् इता महारण्य-भृद् दिशि
च्छलमयः स्त्रियः कस् त्यजेन् निशि? ॥२०॥
प्रहसितं प्रिय प्रेम-वीक्षणं
विहसितादिकं वल्गु-लक्षणम् ।
बृहद् उरः श्रियो धाम वीक्ष्यते
निज-विमूढतास्माभिर् ईक्ष्यते ॥२१॥
दिन-लयेऽलक-ध्वान्तम् एकतः
प्रसृत-गोरजः सन्ध्यम् अन्यतः ।
मुखतया मतं यामिनीश्वरं
दर्शयन् मुहुर् यच्छसि स्मरम् ॥२२॥
स्व-रति-वृद्धितोऽनन्य-काङ्क्षिणी
भवति वंशिका यत्र साक्षिणी ।
तम् अधर-द्रवं शोक-नाशनं
वितर वीर भोः प्राणदाशनम् ॥२३॥
इति तु यत् त्वया काम-कल्पनं<br>
किल कलाबलात् तच् च कल्पनम् ।<br>
वयम् अनारतं स्नेह-भावनाः<br>
कथम् अयामहे जातु कामनाः? ॥२४॥
प्रकटता तु ते गोष्ठ-वासिनां
वृजिन-नाशिनी प्राण-भासिनाम् ।<br>
वितर नः सकृत् त्वत्-स्पृहा-युजां
यद् इह सूदनं स्निग्ध-हृद्-रुजाम् ॥२५॥ [राजहंसी]</p></blockquote>
<p>[२] तद् एतद् उद्गाय तद् अप्य् एतद् इत्य् आहुः—यत् ते सुजात-चरणाम्बुरुहं [भा।पु। १०.३१.१९] इत्य् आदि ।</p>
<p>[३] अत्र चेदं गद्यम्—यत् किल कमलतः कोमलता-युगलं तव चरण-युगलं स्तनाव् अनु स्नेहतः संहननायेहमानाश् च वयं ताव् अतिकर्कशाव् इति तर्कतश् च स्तम्भमानाः, शनैर् एव तयोस् तद् दधीमहीति वाञ्छामः । तद् अहो, कठिन-मनस्तया दुरटाम् अटवीम् अनुघटयति त्वयि कूर्पादिभिस् तत् किं न व्यथते? किन्तु व्यथत एव, यतस् तद्-भावना-जुषां भवद्-एकायुषाम् अस्माकं मनसि तन् मङ्क्षु सङ्क्रामति । तस्मात् तद् अटनम् एवास्माकं हृत्-पीडा, तल्-लालनम् एव तच्-छमनम् इति तल्-लालनम् एव देहीति भावः ।</p>
<p>[४] तद् एवं सति—</p>
<blockquote>
<p>गीतेर् आसीद् विपरिणमनं तर्हि तासां विलापस्
तस्याप्य् उच्चै रुदितम् इति यन् नाद्भुतं तत् तु तासु ।<br>
कृष्णं द्रष्टुं प्रभवति बलाद् यस्य तृष्णातिधृष्णक्
तस्यान्यस्याप्य् अहह शतधा दृश्यते तत् तद् अत्र ॥२६॥ [मन्दाक्रान्ता]</p></blockquote>
<p>[५] अथ तथा मसृणम् असृणिकम् अश्रु नुदतीषु रुदतीषु सुदतीषु, तद्-अनुषङ्गत एव तमसः सङ्गतः क्रमशस् तन् निशमयन् निशामयन् मुर-शमनः स्वक-नयन-सलिल-कलिलतया नयन-लक्षेणाप्य् अलक्षितः सहसा महसावृतः सर्वासां मध्यम् अध्यासितवान्, अम्बरावृततया स्व-प्रथाम् आवृतवांश् च ।</p>
<p>[६] एका तु तत्र तस्य मनाग् आगमनाधिगम-कमन-नयनापि पूर्ववद् इदम् अपूर्व-स्फुरण-पुरस्कृतम् इति केवलं कृष्ण कृष्णेत्य् अलं कल-कलतया कलं कलयामास ।</p>
<p>[७] आकर्णित-तद्-वर्ण-कर्णाश् च वर-वर्णिन्यस् तन्-निर्णायक-स्वाभ्यर्ण-तन्-निर्वर्णनास् तूर्णम् एव पूर्णताम् अवापुः ।</p>
<p>[८] महाघन-घनाघन-घन-सङ्गमान् निदाघ-द्राघीयस्तयातिह्रस्व-दोघा ह्रदिन्य इव । उभयत्र हि गत-प्राय-जीवनताभिप्रायम् आगता ।</p>
<p>[९] तन्-निर्वर्णनं च, यथा—</p>
<blockquote>
<p>आविस् तासु बभूव नर्म तद् इति व्यञ्जन् वियुज्यापि स<br>
स्मेरः सङ्कुचद् अनन्तरं स्वम् अधियन् पीताम्बर-प्रावृतः ।<br>
कर्तुं सद् विनयं स्रग्-अंशु-युगलं हस्त-द्वयेनामृशन्<br>
स्रग्वी मन्मथ-मन्मथ-स्थितिर् अतिश्रीणाम् गतिः श्रीपतिः ॥२७॥ [शार्दूल]</p></blockquote>
<p>ततश् च—</p>
<blockquote>
<p>प्रियस् त्याग-व्रीडाद् विदधद् इव ताटस्थ्यम् अभितः
स ताभिः कान्ताभिस् त्वरिततरम् आसादि परितः ।
समुद्रः सङ्कोचं समय-कलितं चेद् वलयते
तदा नद्यः सद्यश् चपल-गतितां सन्निदधति ॥२८॥ [शिखरिणी]</p></blockquote>
<p>[१०] तत्राहं-प्रथमिकया समुपेतासु तासु प्रथमतः श्री-पराशरेण कथिता काचित्, यथा—</p>
<blockquote>
<p>काचिद् आलोक्य गोविन्दम्
आयान्तं अतिहर्षिता ।<br>
कृष्ण कृष्णेति कृष्णेति
प्राह नान्यद् उदैरयत् ॥२९॥ [वि।पु। ५.१३.४३] इयं भद्रा-नाम्नी ।</p></blockquote>
<p>[११] अथ श्री-बादरायणिना वर्णिता वर्ण्यते—</p>
<p>_काचित् करं मुरारातेर् _</p>
<p>_आचचार निजाञ्जलौ । _</p>
<p>_नव-पल्लव-पात्रान्तर् _</p>
<p>_यथा कमल-तल्लजम् ॥३०॥ [अनुष्टुभ्] एषा चन्द्रावली । _</p>
<p>तथा,</p>
<blockquote>
<p>काचित् तद्-अङ्घ्रि-कमलं
व्याजतो कुचयोर् दधे ।<br>
लब्ध-वाञ्छित-निष्पत्तिः
कुर्वतीव शिवार्चनम् ॥३१॥ [अनुष्टुभ्] एषा पद्मा ।</p></blockquote>
<p>तथा,</p>
<blockquote>
<p>काचिद् अञ्जलिनागृह्णात्
तन्वी ताम्बुल-चर्वितम् ।<br>
यदा तदीय-रागस्य
पात्रीवाचरति स्म सा ॥३२॥ [अनुष्टुभ्] इयं शैव्या ।</p></blockquote>
<p>तथा,</p>
<blockquote>
<p>काचिद् दधार तद्-बाहुं
अंसे चन्दन-रूषितम् ।<br>
या देहतः स्नेहतश् च
व्यानञ्ज स्व-समर्थताम् ॥३३॥ [अनुष्टुभ्] सेयं श्यामला वामतः ।</p></blockquote>
<p>तथा,</p>
<blockquote>
<p>अपगमित-निमेषा या तु तस्यास्यम् अब्जं<br>
नयन-युगम् अलीन्द्र-द्वन्द्वम् उच्चैर् अपीप्यत् ।<br>
अवकलितम् अकार्षीद् रूपकं तत् तद् एषा<br>
रस-रसन-विभूतेर् जिग्यतुस् ते तु यद् यत् ॥३४॥ [मालिनी] असौ ललिता ।</p></blockquote>
<p>तथा,</p>
<blockquote>
<p>तस्मिन् काप्य् अवलोक-मात्र-बलवल् लज्जा-प्रसज्जन्-मना
मीलन्-नेत्रतया विचित्र-पुलका चित्रायमाणा स्थिता ।<br>
ताम् अन्तर्-वलित-प्रियां प्रति ममाश्चर्यं वियोग-स्थितेर्
मध्ये योगम् इहापि भोगम् इतवत्य् एषेति या चिन्त्यते ॥३५॥ [शार्दूल]
एषा खलु विशाखा ।</p></blockquote>
<p>तथा,</p>
<blockquote>
<p>प्रेमा कोपं प्रसवति वृथाप्य् अस्त्रम् अत्रास्ति नेत्रं
तच् च स्थानाद् अचलम् अपि सद् विध्यद् उद्भाति दूरम् ।
वेधश् चासौ व्रणम् अपि विना श्रीहरेः क्लेशदः स्याद्
एवं यस्याः किम् अपि चरितं ताम् इमां वर्णयेत् कः? ॥३६॥ [मन्दाक्रान्ता]</p></blockquote>
<p>असौ तु श्री-राधा, ता एताः सम्मुखतः ।</p>
<p>तथा,</p>
<blockquote>
<p>कृष्ण-मेघागमोल्लास-
पल्लवद्-वदन-श्रियः ।<br>
सर्वाश् च लब्ध-पर्वाणः
सद्यः सिद्धाः पुनर् नवाः ॥३७॥ [अनुष्टुभ्] एताः सर्वतः ।</p></blockquote>
<p>_अतिपरिमिति-शोभा-भाजनं कृष्ण-रूपं _</p>
<p>_नयद् अनुपम-कान्तिं यौवतं तद् विरेजे । _</p>
<p>_इदम् उपमिति-शून्यं यत् तु काव्यं समाप्तं _</p>
<p>_स इह न मम दोषस् तद्द् हि तत्त्वं तथैव ॥३८॥ [मालिनी] _</p>
<p>[१२] तद् एवं तासां तस्य च परस्परं परम-मदन-मद-प्रद-वदन-नयन-निलय-लीलया चन्द्र-चकोर-शीलता लतावद् उत्फुल्लतां गता ।</p>
<p>[१३] तथा च क्षण-कतिपये लब्ध-क्षण-प्रचये ताः सादरम् आदाय, जल-जात-जात-समीरण-समीर-सरणि-तरणिजा-तरलतर-तरङ्ग-रङ्ग-निभ-नीर-सनीड-तीर-सरसैक-सैकत-पुलिनान्तरं निर्व्रीडं क्रीडन्न् एव वृन्दावन-देवः सेवयामास ।</p>
<p>[१४] तद् एव खलु प्रशस्त-भङ्ग-सङ्घ-लक्षेण हस्त-लक्षेण परम-धन्यया स्वयम् एव रवि-देव-कन्यया कञ्ज-किञ्जल्क-पिञ्ज-लता-मञ्जुल-गन्ध-गन्धवाह-परिरब्ध-कोमल-सिताभ्र-शुभ्र-बालुकाभिर् अतिनिश्चित-चित्त-याचितम्, तत्र च शारद-सुधाकर-कर-निकर-सुधा-लिप्ततया दूरतोऽपि तमस्तोम-शमनं, जल-स्थल-कुसुम-समुदयामोदा-मोद-मदित-मुखर-मधुकर-मधुरी-कृतम् उरीकृतवान् ।</p>
<p>[१५] उरीकृते च तस्मिन् परमादेये नादेये पुलिने, स्मित-विलसित-नेत्रः स्व-नाम्ना सित-शत-पत्र-नेत्रः सर्वासाम् अर्वाचीन-वयसां सवयसां स्व-हस्त-विन्यस्त-प्रशस्त-कुङ्कुम-ग्रस्त-नव-स्तन-वस्त्र-विस्तृती-कृत-स्वस्तिकासनस् तत्र स्तोत्र-भङ्गी-सङ्गीत-कला-रङ्ग-भूमिताम् अवाप स ताप-नोदनः । यथा,</p>
<blockquote>
<p>ऊर्ध्वं ग्लौर् आतपत्रं तलम् अनु पुलिनं हीर-चूर्णाचिताङ्गं<br>
श्रीमत्-पीठं समन्तात् कुसुम-वन-शतं तोरणानीव यस्य ।<br>
तं दिव्य-स्वर्ण-वर्ण-व्रज-कुलज-रमा-राजि-विभ्राजि-देहं<br>
स्नेह-श्री-काम्य-गेहं हरि-मणि-रुचिरं प्राण-नाथं स्मरामि ॥३९॥
[स्रग्धरा]</p></blockquote>
<p>[१६] ततश् च वृन्दावन-सेविकाभिर् वृन्दा-प्रधान-कानन-देविकाभिः परम-प्रयत्न-पाल्य-माल्य-दिव्य-गन्ध-सन्ध-चन्द्र-चन्दन-मधुर-मधु-मदानुकूल-ताम्बूलाद्यं ददानाभिर्, मुहूर्तार्धं वर्धमान-परिहास-विलासं प्रेयसी-सहितः प्रेयान् महित-महत्तया शुशुभे ।</p>
<p>[१७] शोभमानश् च निगूढ-मानाभिर् अमूभिर् व्रज-चमूरु-दृग्भिः संवादम् अकॢप्त ।</p>
<p>[१८] ततश् च तासां वृथा-परित्याग-दोष-लब्ध-पोष-रोष-मयाभिप्रायकतया जातं चित्त-शोषं मोषं नयन्तीनां तोष-प्रायं व्यञ्जयन्तीनाम् अनुनय-गर्भ-नाना-विनोद-सन्दर्भ-वार्तां वर्तयति तस्मिन्,</p>
<blockquote>
<p>काचित् करं चरणम् अस्य परा तथोरुम्<br>
अन्यावलग्नम् अपरा मृदु मर्दयन्ती ।<br>
अन्तर् निगूढ-कुपिता बहिर् अच्छ-भावा<br>
भ्रू-लोचन-प्रसृमर-स्मितम् अभ्युवाच ॥४०॥ [वसन्ततिलका]</p></blockquote>
<p>[१९] केचिद् एवं च वर्णयन्ति—</p>
<blockquote>
<p>नयन-वलनैश् चिल्ली-चालैर् निगूढ-मृदु-स्मितैर्<br>
ललित-लपितैर् अन्तर्-भङ्गैर् बहिर् वलितार्जवैः ।<br>
चतुर-मनसस् तस्मिन् कृष्णं प्रियं वश-वर्तिनं<br>
प्रणय-नयतः प्राहुः पृक्त-प्रहेलिकम् अङ्गनाः ॥४१॥ [हरिणी]</p></blockquote>
<p>[२०] अयि चतुर-पुर-पुरन्दर! प्रहेलिका-कलिकाम् एकां विकाशय । यथा,</p>
<blockquote>
<p>भजन्ति भजतः केचिन् नान्येऽन्यान् एव केचन ।<br>
उभयांश् चापरे केऽपि नोभयान् अगतीन् परे ॥४२॥ [अनुष्टुभ्]</p></blockquote>
<p>[२१] श्री-कृष्णस् तु चित्ते तद् अवबुध्याभिधत्ते स्म—</p>
<blockquote>
<p>अर्थज्ञाः कृत-हन्तारो धार्मिका धर्म-गाथिनः ।<br>
विमूढ-पूर्ण-मुक्ताश् च दयावन्तश् च ते क्रमात् ॥४३॥ [अनुष्टुभ्]</p></blockquote>
<p>[२२] तच् छ्रुत्वा च परस्परम् असरण-चिल्लिभिर् अमूभिश् चिल्ली-वल्ली-वेल्लनेनेदं ज्ञापितम्—</p>
<blockquote>
<p>चातुरीभिर् इह नस् तु कर्षतो
धर्म-धाम दिशतः समुज्झतः ।<br>
निर्दयं पुनर् अमुष्य शिष्यते
येन नास्मद्-अतिदुःखम् ईक्ष्यते ॥४४॥ [रथोद्धता]</p></blockquote>
<p>[२३] अत्र चातुरीभिः इति तस्यानर्थज्ञता, धर्म-धाम दिशतः इत्य् अधार्मिकता, तद्-उभयाभ्यां तद्-उभय-रहितता, पुनः चातुरीभिः इति विमूढता, ताभिर् नस् तु कर्षतः इति पूर्णता मुक्तता च । तत्र स्वकृतानुद्देशेन कृत-हन्तृता च निषिद्धा । त्यागे चास्मद्-दुःख-वीक्षणाभावेन निर्दयता तु शेषितेति श्लिष्यति ।</p>
<p>[२४] स तु तद् एवम् अवबुध्य स्व-शुद्ध्य्-अवगमनाय पुनर् उवाच—</p>
<p><em>नाहं तेषां सदृग् अपि तु मां लुब्धम् ऊहध्वम् ऋद्धौ</em></p>
<p>_प्रेम्णस् तां तद्-विषय-विरहं हन्त कृत्वापि वश्मि । _</p>
<p>_युष्मान् वाच्यं किम् इह मयका मायितावत्-प्रतीतेर् _</p>
<p>_एतद् यन् मे व्यसनम् असकृन् मां च दुःखाकरोति ॥४५॥ _</p>
<blockquote>
<p>यूयं हित्वा निखिलम् अनिशं कामयध्वे परं मां
मत्-काम्यास् तु प्रयुत-नियुतं प्रेम-भेदेन सन्ति ।<br>
तस्मान् न प्रत्युपकृति-कलालेश-कल्पं विधातुं<br>
शक्नोमीति प्रथयत निजैः सद्-गुणैर् एव तुष्टिम् ॥४६॥ [मन्दाक्रान्ता]</p></blockquote>
<p>[२५] तद् एवम् अनवद्यं कृष्ण-वद्यम् अवधार्य—</p>
<blockquote>
<p>मनोज्ञत्वेन न परं सुरूपत्वम् इहान्वभूत् ।<br>
बुधत्वेनापि कृष्णस्य स-तृष्णोऽयं प्रिया-गणः ॥ ४७॥ [अनुष्टुभ्] ॥</p></blockquote>
<p>[२६] तत्र गीर्वाणीनाम् आकाशतः परिहासवाणीयम्—</p>
<blockquote>
<p>रुचिम् अनु कुटिलाक्षीणां स्तुतिम् अनु जिह्मं ब्रुवाणानाम् ।
माधव गोप-वधूनां गुणतः कस्मान् मुदं तनुषे ॥४८॥ [उपगीति]<br>
स एको जयतान् मान-मातङ्गो व्रज-सुभ्रुवाम् ।<br>
हरिणा निर्जितस्यापि यस्य वीर्याद् बिभीयते ॥४९॥ [अनुष्टुभ्] ॥</p></blockquote>
<p>[२७] अथ समापनम्—</p>
<p>वैदग्धी-दिग्ध-बुद्धीद्धः सोऽयं राधे सखा तव ।</p>
<p>अलम्भूष्णुं तत्र मेने यस् त्वां तुष्णीं स्थिताम् अपि ॥५०॥ [अनुष्टुभ्]</p>
<p>इति श्री-श्री-गोपाल-चम्पूम् अनु</p>
<p>विप्रलम्भन-स्तम्भन-श्री-कृष्ण-लम्भनम् नाम</p>
<p>पञ्चविंशं पूरणम्</p>
<p>॥२५॥</p>
<p>(२६)</p>
<blockquote>
<p>२२।
अथ षड्विंशं पूरणम् <br>
२३।
रास-विलास-प्रसारणम् \</p></blockquote>
<p>[१] अथ स्निग्धकण्ठ उवाच—</p>
<p>सुवचनम् अघशत्रोः शृण्वती श्रेणिर् आसां <br>
विरहजनितदुःखं पूर्वसिद्धं व्यधावीत् । <br>
परम् इह न तद् एव व्याधुनोत् किन्तु शङ्का- <br>
न्तरम् अपि यद् अमंस्त स्पष्टम् आयत्तम् एतम् ॥१॥ [मालिनी]</p>
<blockquote>
<p><br>
[२] तद् एवम् अमूर् उत्फुल्लवदनकञ्जसदन-मञ्जुनयनखञ्जरीटाः स पुनर् मञ्जुलम् आभाषते स्म—
<br>
युष्मत्कृते स्म सुचिरान् मनसास्मि दूय- <br>
मानेन यूयम् अपि तस्थ मदर्थम् एव । <br>
तस्याथ दुर्लभतमस्य मनोरथस्य <br>
प्राप्ताव् इहानुरहसं महम् आचराम ॥२॥ [वसन्ततिलका]
<br>
[३] स च रासरूप एव निरूप्यते । तथा हि—</p></blockquote>
<p>दीपः शारदभूरिपूरितशशी यत्रास्ति वृन्दावनं <br>
रङ्गः श्रीव्रजनायिकाः स्वयम् इमा यूयं कलाकोविदाः । <br>
तं चेमं समयं समेत्य मुदितः सोऽहं हरिः किं परं <br>
कर्तास्मि क्षणम् अन्तरा तम् अपि किं रासं विना भोः प्रियाः ॥३॥ [शार्दूल]</p>
<blockquote>
<p><br>
[४] इति क्षीणतमा व्रजजलधिसम्भवाक्षीणचन्द्रमाः सर्वा अपि ताश् चकोराक्षीर् अषडक्षीणयुगपद् लिङ्गनादिना सुखलक्षलक्षितीकृत्य, बलवद् आदृत्य, रासनृत्य-विधये निर्जम्बालम् अस्तम्बजालम् अबन्धुरं बन्धुरं कमलबन्धुजापुलिनम् आवृत्य, परस्परकरसंवलनया वलयाकाराश् चकार ।</p></blockquote>
<p>[५] कृते च वलये—</p>
<blockquote>
<p><br>
कृष्णायाः पुलिनं गतेन रमणेनापूरि कामस् तदा <br>
तेनामुष्य मनस् तथा प्रतिपदं तेन द्वयं चक्षुषोः । <br>
तेनाङ्गस्फुरदङ्गनासमुदयस् तेनाथ पूर्वं परं <br>
सर्वं पर्व च तद् ब्रुवे किम् अपरं नाद्यापि विश्राम्यति ॥४ ॥ [शार्दूलविक्रीडितम्]॥</p></blockquote>
<p>[६] तद् एवं स्व-कलित-चये वलये वनमाली शोभानिचयम् उपलभमानश् चिन्तयामास— \</p>
<p>उपरि यथोज्ज्वलम् इन्दोर् <br>
वलयं पुलिनं तथा भुवि च । <br>
किन्तु कलङ्कस् तस्मिन् <br>
निर्मल-रमणी-कुलान्य् अत्र ॥५॥ [उपगीति]</p>
<blockquote>
<p><br>
[७] तद् अहो ! चामीकर-मणिसराकारोऽयं रमणीय-रमणी-वलयः प्रति-युग्म-मध्यं यदि महामर-कतायमान-नायक-सम्बध्यमानताम् आबध्नाति, तदा हृद्यताम् आपद्यते ।</p></blockquote>
<p>[८] तच् च तथावेशेन मत्-प्रवेशेन परं सिध्यतीति निधाय स्थितः सन्न्, अकस्माद् यथा-मनोरथाकारम् एवावस्थितवान्, यथा स्वयम् अपि कथम् इति तु न तत्-प्रथनम् अवाप । ततश् च—</p>
<blockquote>
<p><br>
हरि-हरिणाक्षी-वलितं <br>
पुलिनं तद् वल्गु भाति स्म । <br>
स्व-प्रतिबिम्बेनादाद्
यद् विधु-बिम्बाय सारूप्यम् ॥६॥ [उपगीति]
<br>
सुहृद् इन्दोः पुलिनं तत्- <br>
पुलिनस्याभून् नत-भ्रुवां प्रचयः । <br>
तत्-प्रचयस्य च वलनं <br>
श्रीयुत-गोपाल-मूर्तीनाम् ॥७॥ [आर्या] \</p></blockquote>
<p>यत्र च,</p>
<blockquote>
<p>परस्पर-करावलि-ग्रथित-मण्डली-मण्डनीर् <br>
अनुस्वम् अबला मिलन्न् उभयतस् तदा माधवः । <br>
तदीय-भुजपाश्यया कलित-मृष्ट-पृष्ठस् तथा <br>
तद्-अंस-निहितात्म-दोर् अभवद् एष रासोद्यमे ॥८॥ [पृथ्वी]</p></blockquote>
<p>_ <br>
गौरी-कृष्णौ गौरी-कृष्णाव् इत्थं लक्षे लक्षे युग्मे । <br>
वृत्ताकारे वंशी-शंशी राधा-सङ्गी तस्थौ मध्ये ॥९॥ [विद्युन्माला]_</p>
<p>_ <br>
रासं प्रारभत स्वयं हरिर् असौ कैशोरकं मानयन्न् <br>
इत्य् एवं स पराशरोऽपि भगवान् प्रावोचद् उच्चैर् यतः । <br>
तस्माद् गोप-वधूभिर् एव सफलं तज्-जातम् इत्थं तु मे <br>
हंहो पश्यत वच्मि वा किम् अपरं रोम्णां च जातं महः ॥१०॥ _</p>
<p><em>[शार्दूलविक्रीडितम्]</em></p>
<p>_ <br>
स विविध-वनिता-वृन्दैर् यदपि बहु-प्रेयसी तदा जज्ञे । <br>
तदपि च राधा ज्ञप्तिर् मन्ये तस्यापराः कृतयः ॥११॥ [आर्या] <br>
_</p>
<p>तद् एवम्—</p>
<p>_ <br>
अनङ्गम् अङ्गेन निजेन साङ्गं _</p>
<p>_कृत्वाधि-रङ्ग-क्षिति सङ्गमय्य । <br>
अङ्गीचकाराङ्ग तम् अङ्ग-हारैर् _</p>
<p>_नव्याङ्गना-सङ्गम-मङ्गलाय ॥१२॥ [उपजाति ११] <br>
_</p>
<p><em>कलित-कनक-भासः स्मेर-नेत्रा विधूति-</em></p>
<p><em>क्षुभित-वलय-वीथी-शिञ्जित-व्यक्त-तालाः । <br>
विविध-गति-विहारानङ्ग-साराङ्ग-हारा <br>
हरि-हरि-मणि-मूर्तीर् अन्तरा ता विरेजुः ॥१३॥ [मालिनी]</em></p>
<blockquote>
<p><br>
ततश् च—</p></blockquote>
<p>_नवीन-विनत-भ्रुवां निज-नवीन-कान्त-च्छवी- <br>
जुषां नटन-चातुरी-कुल-धुरीण-लीला-युजाम् । <br>
चलद्-वलय-शृङ्खलावलित-नूपुराणां ध्वनिर् <br>
नटाध्व-निधि-तालतां ध्वनयति स्म यावद् दिवम् ॥१४॥ [पृथ्वी] <br>
_</p>
<p>_रासे शिञ्जित-ताल-जालम् उदभूत् तद्वद् यथा खेचरान् <br>
अप्य् आकृक्षद् अहो विदूरतरतः कृत्वेव पूर्व-स्थितान् । <br>
द्यो-यानाभिध-मञ्च-सञ्चय-गता वाद्यं च गीतं च ये <br>
सभ्यत्वं च समं मदाद् विदधतः स्वं नात्र निश्चिक्यिरे ॥१५ ॥ _</p>
<p>[शार्दूलविक्रीडितम्]</p>
<blockquote>
<p><br>
[९] तत्र देवीनां सञ्जल्पः—पश्य, पश्य—</p></blockquote>
<p>_ <br>
हरिणा गानम् आसादि गानेन रमणी-कुलम् । <br>
रमणीभिर् अथो गानं गानेन स हरिः पुनः ॥१६॥ [अनुष्टुभ्] <br>
पुलिनं विलसत्-कृष्णं कृष्णं सालिङ्गनाङ्गनं कलय । <br>
आङ्गनम् अभिनव-गीतं गीतं सङ्गीत-सङ्गि-सङ्गीतम् ॥१७॥ [गीति] <br>
_</p>
<p>[१०] तत्र स्वयम् आरम्भे लास्य-सम्भेद एव जातः । [११] तद् यथाभिनयं यथा—</p>
<blockquote>
<p><br>
अङ्ग-हार-चलद्-अङ्ग-हारिषु <br>
स्वान्तहारि विलसद्विहारिषु । <br>
लास्य-कारिषु च लास्यम् आचरन् <br>
भ्रू-नटी-घटित-नेत्रा नर्तकाः ॥१८॥ [रथोद्धता]
<br>
[१२] तौर्यत्रिक-शौर्य-वराणां खेचराणां वाद्ये तूद्भूते ताण्डव-मण्डलं च साभिनयम्, यथा—
<br>
उद्यद्-दुन्दुभि-मड्डु-डिण्डिम-डमर्-वाद्ये मृदङ्गं गते <br>
वाद्येऽद्योपद-विद्य-वेद्य-नदने सद्योऽथ विद्योतिते । <br>
ते तर्ह्य् उद्भट-नाट्य-नीति-घटना-सङ्घट्ट-निष्कुण्ठता- <br>
सूत्कण्ठाः पद-पाणि-कण्ठ-कटि-सम्मोटालि-कोटिं दधुः ॥१९॥ [शार्दूल]</p></blockquote>
<p>[१३] तत्र च शस्त्र-प्रशस्तानाम् इव तेषां कृत-हस्तकानां पुनर् लक्ष्याद् अच्यव एव लक्षितः । तथा हि—</p>
<blockquote>
<p><br>
हित्वा हित्वाप्य् अत्र हस्तालि-बन्धं <br>
तालालम्बा हस्तकानि प्रदर्श्य । <br>
गौरी-श्यामा लाघवात् पूर्णमाना <br>
रासोल्लासे तद्वद् आसन् पुनश् च ॥२०॥ [शालिनी] <br>
पुष्प-वृन्दम् अपतन् मुहुर् मुहुः <br>
कृष्ण-गौर-तनु-मण्डलीम् अनु । <br>
वृष्टिर् ऊर्ध्वम् अधरत्र नीर-भृद् <br>
विद्युद्-आलिर् इति यत्र चित्रता ॥२१॥ [रथोद्धता]
<br>
[१४] अत्र देवा देव्यश् च भव्य-भाव-भवान् नव्य-परिभवात् कमलाक्षं साक्षाद् इव सम्बोधयन्तस् तथा योग-मायाया योगतः परं स्व-स्व-योग्यम् अन्तः समधिगम्य रम्यम् इदं वाद्य-कोलाहलावृतम् उज्जगुः ।</p></blockquote>
<p>[१५] तद् एतद् एकीकृत्यानुगीयते—</p>
<blockquote>
<p><br>
जय जय सद्-गुण-सार । <br>
जगति विशिष्टं कलयितुम् इष्टं गोकुल-लसद्-अवतार ॥अ॥ध्रुवम् ॥ <br>
कमल-भवेश्वर-वैकुण्ठेश्वर-पत्नी-चिन्तित-सेव । <br>
राजसि रासे वलित-विलासे निज-रमणीभिर् देव ॥ब्॥ <br>
नटवत्-परिकर निखिल-कलाधर रचित-परस्पर-मोद । <br>
आलिङ्गन-मुख-वितत-महा-सुख वल्लव-वधु-हृत-तोद ॥च्॥ <br>
व्यतिवीक्षण-कृत-सात्त्विक-परिवृत-मण्डलम् अनु बहु-मूर्ते । <br>
व्रज-तरुणी-गण-रचित-नयन-पण-सचित-वशीकृति-पूर्ते ॥द्॥ <br>
चरण-कञ्ज-धृति-कर-पल्लव-कृति-चिल्ली-वलित-विहारान् । <br>
मध्य-भङ्ग-तति-मणि-कुण्डल-गति-पुलक-स्वेद-विकारान् ॥ए॥ <br>
कलयति भवता घन-साम्यवता तडिद् इव सर्वा ललना । <br>
अपि वः परिमिति-तरतमताम् इति सेयं ज्ञपयति तुलना ॥फ़्॥ <br>
सुमधुर-कण्ठे नृत्योत्कण्ठे तव रति-मात्र-प्रीते । <br>
त्वत्-स्पर्शामृत-मद-चय-संवृत-चित्ते भाव-क्रीते ॥ग्॥
युवती-जाते गीतज-शातेनावृत-विश्व-प्रभवे । <br>
यस् त्वं राजसि तत्-सुख-भाग् असि नम एतस्मै प्रभवे ॥ह्॥ <br>
या सह भवता विस्मयम् अवता स्वर-जातीर् अतिशुद्धम् । <br>
गायति सेयं निखिलैर् गेयं कलयति निज-गुण-रुद्धम् ॥इ॥ <br>
तत उत्कर्षं वलयित-हर्षं वलयति येयं गाने । <br>
सा श्री-राधा वलिताराधा भवता कलिता माने ॥ज्॥ <br>
येयं रासे श्रमज-विलासे विगलन्-मल्ली-वलया । <br>
सा भवद्-अंसे लसद्-अवतंसे धरति करं वर-कलया ॥क्॥ <br>
या चांसं परि भुज-परिघं परिचुम्बति तव स-विनोदम् । <br>
हृष्यति सेयं तन् न गणेयं यद् रोम च सामोदम् ॥ल्॥
चल-कुण्डल-धर गण्ड-मुकुर-वर समिष-स्पर्श-विधाने । <br>
ताम्बूल-द्रव-परिवर्ताद् द्रवम् अयसे चुम्बन-दाने ॥म्॥ <br>
एषा नर्तन-कीर्तन-वर्तन-शिञ्जित-जात-सुताला । <br>
तव रामानुज करम् अतुलाम्बुजम् इषम् आधाद्द् हृदि बाला ॥न्॥
अथ रास-क्रम-परिवलित-श्रम-वनितालम्बित-देह । <br>
परितो-भ्रमणक-गण-विश्रमणक समुदित-परम-स्नेह ॥ओ॥ <br>
कवि-कृत-निश्चय-शुभ्र-यशश्-चय-माला-समुदय-हारिन् । <br>
जयजयजयजय जयजयजयजय जयजय रास-विहारिन् ॥प्॥२२॥ इति । [८ x ८ x १२]
<br>
[१६] राजसि रासे वलित-विलासे इत्य् उक्तं रूपम् एवं निरूपयन्ति—</p></blockquote>
<p>_ <br>
रूपं यन् निजनित्यसौभगशिरोरत्नं नराकृत्य् असाव् <br>
आनीयात्र यदीयशक्तिविभवस्याग्र्यां स्थितिं प्रैक्षयत् । <br>
चित्रं विस्मयते यतः स्वयम् अपि स्वाशेषसंवेदिता <br>
तस्मिन् भूषणभूषणेऽप्य् अधुर् अमूः शोभां स्वया शोभया ॥२३॥ _</p>
<p>_[शार्दूलविक्रीडितम्] <br>
_</p>
<p>[१७] तद् उक्तम्, यन् मर्त्य-लीलौपायिकम् [भा।पु। ३.२.१२] इत्य् आदि, तत्रातिशुशुभे [भा।पु। १०.३३.६] इत्य् आदि च ।</p>
<blockquote>
<p><br>
[१८] तद् एवं सति श्री-राधिकायां तु कैमुत्यम् एव स्तुत्यं जातम् । [१९] युवती-जात इत्य् आदाव् एवं वर्णयन्ति—</p></blockquote>
<p>_तासां व्रज-किशोरीणां नित्यम् अप्रसवात्मनाम् । <br>
गुणैः स-प्रसवैः पूर्णं विश्वम् अप्य् अन्वयैर् इव ॥२४॥ [अनुष्टुभ्] <br>
_</p>
<p>[२०] या सह भवता इत्य् आदाव् उपश्लोकयन्ति च—</p>
<p>_ <br>
शर्व-ब्रह्म-सुरेश-मुख्य-दिविषद्-वृन्दानि यद्-गानतः <br>
शश्वन् मोहम् अयुस् तम् एव दयितं कृत्वानुगं या जगौ । <br>
सार्धं तेन पराश् चमत्-कृति-परास् तां निर्मिमाणाम् अपि <br>
व्यर्थीकृत्य विविक्त-राग-वलनां वन्दामहे राधिकाम् ॥२५॥ [शार्दूल]_</p>
<blockquote>
<p><br>
[२१] ताम् एवोद्दिश्य चल-कुण्डल इत्य् आदाव् च कवयन्ति—</p></blockquote>
<p>_ <br>
तद्-अधर-रसम् आचान्तं <br>
प्राग् अकृत द्विर् यद् एष तद् युक्तम् । <br>
द्विज-संस्कृत-ताम्बूलं <br>
कथम् अद्याद् अन्यथा तस्याः ॥२६॥ [आर्या] <br>
_</p>
<p>किं च—</p>
<p>_कृष्णः स्नेहस्य मूलं किल लसति वपू-रूपम् इत्य् एवम् अस्मिंस् <br>
तादृग् नन्द-व्रजान्तर्-जन-सदसि सदैवानु-भूति-प्रचारः । <br>
सोऽयं यासाम् अमंस्त प्रणय-मय-ऋणान्य् आत्मनि प्रेयसीनां <br>
तासाम् अप्य् ऊर्ध्वम् ऊर्ध्व-प्रथित-निधि-मणिं राधिकाम् एव नौमि _</p>
<p>_॥२७॥ [स्रग्धरा] _</p>
<p><em>राधा स्व-कान्तं वशितं विधाय <br>
निःशेषम् आक्रीडति तेन सार्धम् । <br>
नाहं तथेतीव शिवा शिवान्तस्- <br>
तनौ निलीनार्ध-तनु-च्छलेन ॥२८॥ [उपजाति ११]</em></p>
<blockquote>
<p><br>
अथवा—
अर्धेनार्धेन तन्वा व्यतिमिलनवतो रुद्रयोर् एष भावः <br>
काव्य-ज्ञैस् तर्क्यते यः स पुनर् इह मया मन्यतां भण्यमानः । <br>
प्रेम्णा यौ पूर्ण-रूपौ त्रिजगति विदितौ राधिका-माधवाख्यौ <br>
पूर्णाङ्गत्वं तयोर् अप्य् अति-तद्-असमयोर् नाव् अपीत्य् औचिती न ॥२९ ॥ [स्रग्धरा] \</p></blockquote>
<p>[२२] तद् एवं सति—</p>
<p>_ <br>
वाद्ये गीते च दिव्ये प्रमद-शिथिलिते भूषणानाम् अलीनाम् <br>
अप्य् आसीद् ध्वान-वर्गः प्रतिनिधि-समये तस्य तस्यापि तत्र । <br>
खेदे जाते तथागात् प्रबल-नट-कला लास्यतां येन केश- <br>
कर्णोत्तंसावतंस-प्रमुख-वर-सभा तद्वद् उल्लास्यते स्म ॥३०॥ _</p>
<p><em>[स्रग्धरा]</em></p>
<p><em>एवं परिष्वङ्ग-कराभिमर्श- <br>
स्निग्धेक्षणोद्दाम-विलास-हासान् । <br>
समं प्रियाभिर् व्यतिकृत्य नृत्यन् <br>
व्याञ्जीद् असौ स-प्रतिबिम्ब-बिम्बम् ॥३१॥ [उपजाति ११]</em></p>
<blockquote>
<p><br>
ततश् च—</p></blockquote>
<p>_मालाः केशालि-वेशान् कुच-युगल-पटीर् मण्डनान्य् अन्य-वासांस्य् <br>
अप्य् एता नैव शेकुः कलयितुम् असकृद् रास-पर्वावसाने । <br>
ध्याते यत्रापि सम्प्रत्य् अपि मुनि-विततिर् विस्मरत्य् एव सर्वम् <br>
चित्रं तत्-प्रेयसीनां तद् इह भवति किं तादृशे तत्-प्रसङ्गे ॥३२॥ _</p>
<p>_[स्रग्धरा] <br>
_</p>
<blockquote>
<p>तं दृष्ट्वाप्य् अथ रासम् अम्बर-गता रामाश् च कामार्दिता <br>
मोहं प्रापुर्, अदश् च तावद् अभितोऽप्य् आस्तां परं श्रूयताम् । <br>
चन्द्राद्यैर् उपलक्षितं नभसि यद् बम्भ्रम्यते सर्वदा <br>
ज्योतिश्-चक्रम् इदं च विस्मय-करी चस्कम्भ यन् माधुरी ॥३३ ॥</p></blockquote>
<p>[शार्दूलविक्रीडितम्]</p>
<blockquote>
<p><br>
[२३] तद् एवं लीला-लुब्धासु परमावेशतः स-प्रियासु तासु विलुभित-क्रियासु रास-विलासः समुपरराम । [२४] उपरमति च तस्मिंस्, तत्-तद्-अननुसन्धान-सन्धिम् अनु तानि मिथुनानि यथावत् कुञ्जाय कुञ्जाय पृथक् पृथग् अन्तर्दधिरे । <br>
अन्तर्धाय च, तत् तन् मिथुनं परस्पर-परिकर-परिष्कार-परायणताम् आससाद । [२५] तत्र च प्रत्येकं तेषाम् आलिङ्गनादि-सचिवं वचनादि-रचनम् एवासीत् । <br>
यथा—
हन्त माम् अन्तरा कान्तम् अन्तर् आप्तं तमस् त्वया । <br>
इति ब्रुवन्तं श्लिष्यन्तं तं सासिञ्चन् निजाश्रुभिः ॥३४॥ [अनुष्टुभ्]
<br>
ततश् च—
हन्त क्लमः समजनि स्फुट-मद्-विहाराद् <br>
अस्या नवीन-तरु-पल्लव-कोमलायाः । <br>
ज्ञातश् च हन्त न मयेऽति पृथक् स तासां <br>
साश्रुर् ममार्ज मुहुर् आनन-घर्म-बिन्दून् ॥३५॥ [वसन्ततिलका]
<br>
बाष्पे मृज्ये हरिर् बाष्पं स्वेदे स्वेदं तदा दधे । <br>
गोपाल-कुल-सुभ्रूणां श्रमे रास-विलासजे ॥३६॥ [अनुष्टुभ्]
<br>
[२६] तत्र बहुल-सामग्री-वाहिनीनां वृन्दा-सखी-वाहिनीनां कृत-प्रश्न-वृन्दायां वृन्दायां श्री-कृष्ण-वर्णनम्, यथा—</p></blockquote>
<p><em>सास्रालोकनम् अञ्चलानिल-कृतिर् वक्त्रालकाद्य्-उन्मृजा- <br>
गण्डान्तः-परिचुम्बनं पट-युगाधानं तनू-चर्चणम् । <br>
ताम्बूलार्पणम् अत्यपूर्व-मधुरालापः स्तव-प्रक्रिया <br>
सेयं रास-परिश्रम-प्रशमनी कान्तासु कृष्ण-क्रिया ॥३७॥ [शार्दूल]</em></p>
<blockquote>
<p><br>
[२७] अथ कान्ता-वर्णनं, यथा—</p></blockquote>
<p>_ <br>
वक्र-स्मेर-विलोकनं नव-दलैः संवीजनं मार्दवाद् <br>
अङ्गानाम् अभिमर्दनं विघटित-स्रग्-वस्त्र-संयोजनम् । <br>
सम्यङ् मर्मग-नर्म-शर्म-रचनं ताम्बूल-चन्द्रार्पणं _</p>
<p>_सेयं रास-परिश्रम-प्रशमनी कृष्णे प्रियाणां क्रिया ॥३८ ॥ [शार्दूल] <br>
_</p>
<p>[२८] ततः स्वयम् आगत्य प्रत्यक्षीकृत्य चान्यथा मन्यमानायां तस्यां स-स्मितं पुनर् अमूर् ऊचुः— \</p>
<p>_दृष्टं देवि मिथो हरि-व्रज-वधू-द्वन्द्व-व्रजेनामुना <br>
स्वीकृत्य प्रमदात् प्रयत्न-विधिना नेपथ्यम् अङ्गे धृतं । <br>
एतद् यत्र सखि क्षणाद् अपगतं किं ब्रूमहे तद् वरं <br>
गीर्णं सद्-भवतान् मृषा न तु रहस् तद् व्यक्तिम् आपद्यताम् ॥३९॥ _</p>
<p>[शार्दूलविक्रीडितम्]</p>
<blockquote>
<p><br>
[२९] अथ वृन्दा स-स्मितं चेतसि चिन्तयामास—सत्यम् आहुर् इमा, यत् पुनः पुनः श्रमापनोदनं सर्वेन्द्रियामोदनं शुभ-वेशं गान-विनोद-विशेषम् आरभमाणानि तानीमानि मिथुनानि मृश्यन्ते ।</p></blockquote>
<p>[३०] अथ स्निग्धकण्ठः समापनम् आह स्म—</p>
<blockquote>
<p><br>
राधे त्वद्-वल्लभः सोऽयं सर्वेषाम् अपि दुर्लभः । <br>
वरीतुं त्वाम् अन्तरङ्गाम् अन्या गोपीर् वृतीयति ॥४०॥ [अनुष्टुभ्] \</p></blockquote>
<p>इति श्री-श्री-गोपाल-चम्पूम् अनु</p>
<p>रास-विलास-प्रसारणं नाम</p>
<p>षड्-विंशं पूरणम्</p>
<p>॥२६ ॥</p>
<p>(२७)</p>
<blockquote>
<p>२४।
अथ सप्तविंशं पूरणम् \</p></blockquote>
<p>३१।
रास-प्रपञ्च-पञ्च-पूरणी-पूरणम्
[१] मधुकण्ठ उवाच—</p>
<p><em>अथ विलसित-खेद-स्वेद-कुल्यायमानाः <br>
सह हरि-वर-गौर्यः सूर्य-पुत्रीं समीयुः ।</em></p>
<blockquote>
<p>यद् अमित-शतम् एताः सा भजन्ती स्रवन्ती <br>
सरभ-सरस-पूर्तिं तत्-क्षणाद् एव भेजे ॥१॥ [मालिनी] <br>
अतिक्रम्य स्व-मर्यादां श्यामः श्यामाश् च मां ययुः । <br>
इतीव यमुना श्यामा द्राग् अतिक्रामति स्म ताम् ॥२॥ [अनुष्टुभ्]
<br>
[२] अथाङ्ग-रुचा घन-चपला घनायमाना, वाचा च चाटक-भणित-स्तनितायमाना घनागम-लक्ष्मीर् इव लक्ष्मी-लक्ष्मी-पतीनां सभा सा मिहिरजा-प्रवाहे नभसि हस्त-ग्राहम् अवगाहमाना भासते स्म ।</p></blockquote>
<p>_ <br>
मिथः प्रहसित-प्रथा-कल-कलः समाकर्षणं <br>
मुहुः स्तिमित-गात्रता पृथुल-वेपथु-प्रक्रमः । <br>
तद् एतद् अथ यत् स्थितं बत जलावगाहात् पुरा <br>
तद् एवम् अनुमीयते समुदियाय तस्य च्छविः ॥३॥ [पृथ्वी] \</p>
<blockquote>
<p><br>
यदा जलं न हि विविशुर् नत-भ्रुवस् <br>
तदामुना प्रसिषिचिरे समं तथा । <br>
अमुं यथा लघु-गतिम् अत्र मेनिरे <br>
विभूभवन्न् उदक-भृद् अञ्चतीति ताः ॥४॥ [वसन्ततिलका] <br>
<br>
जलाद् एवं सिषेचामुर् घनं घन-रस-प्रदः । <br>
विविशुर् जलम् एवामूर् यथासार-शरार्दिताः ॥५॥ [अनुष्टुभ्] <br>
<br>
तदावलग्न-दघ्नं वार्मग्नाश् चपल-लोचनाः । <br>
कृष्णसार-वधू-रूपाः पुरस्ताद् गतिम् अद्विषन् ॥६॥ [अनुष्टुभ्] <br>
<br>
यदा तासां नेत्र-प्रतिफलन-मिश्रा झष-गणा <br>
मुहुर् नैवागच्छन् परिचिति-विधानं कथम् अपि । <br>
तदा स्पर्धाबद्धा इव मृदुलं क्षणगं भृशम् अमी <br>
स्पृशन्तो भीरूणां मुरहर-दृशोः कौतुकम् अधुः ॥७॥ [शिखरिणी] <br>
<br>
हंसा गतीश् चक्र-खगाः पयोधरान् _</p></blockquote>
<p>_मीना दृशः सारसनानि सारसाः । <br>
तासाम् उपेत्यापगता यतस् तदा <br>
तेषां तु साम्राज्यम् अपूरि सर्वतः ॥८॥ [इन्द्रवंशा] \</p>
<blockquote>
<p><br>
मुख-वृन्दं खलु तासां _</p></blockquote>
<p>_कमलान्य् अभिभूय बभ्राजे । <br>
तज्-जातिषु तद्-अधिकता _</p>
<p><em>विधुता वा किं निदानम् अस्ति स्म? ॥९॥ [उद्गीति] ॥</em></p>
<blockquote>
<p><br>
[३] ततश् च लोचन-निकोचं हसन्तीषु तासु स्वयं तेन नागर-चन्द्रेण प्रवर्तिता व्यात्युक्षी, यथा—
<br>
मेघं विद्युद् विद्युतं चात्र मेघः <br>
सिञ्चत्य् उच्चैर् मेघ-तुल्ये प्रवाहे । <br>
चित्रं चित्रं चित्रम् एतत् किम् एतत् <br>
नाट्यं पश्येत्य् ऊचिरे व्योम-रामाः ॥१०॥ [शालिनी] <br>
<br>
ततश् चाकण्ठ-निर्मग्ना महिलाः कमलाननाः । <br>
मधुसूदन-संसक्ताः कमलिन्य इव स्थिताः ॥११॥ [अनुष्टुभ्] <br>
<br>
गणे गौराङ्गीनां हरिर् अचित-धर्षात् परिभवं <br>
गते तत्र स्वर्णाम्बुज-घन-वनी निह्नुतिम् अदात् । <br>
विपर्यासो यर्ह्य् अस्फुरद् इह च नीलाम्बुजवनी <br>
तदा तस्यापह्नुत्य्-उचित-चिति-कृतेऽभूद् अनुपमम् ॥१२॥ [शिखरिणी] <br>
<br>
अम्बुज-गन्धि तथाम्बुज-
रूपं मधु-युग् यथाम्बुजं तद् इव । <br>
तासां तस्य च वदनं <br>
किं जल-केलाव् अदाद् भ्रमं न मिथः ॥१३॥ [गीति] <br>
<br>
कथञ्चिद् अपि या लब्धा हरिणाम्भोज-कानने । <br>
किम् अपि व्यञ्जयामास तस्या हाहा-कृतिं परम् ॥१४॥ [अनुष्टुभ्] <br>
<br>
स्मित-विलसित-नीलाम्भोजम् आसीदद् एका <br>
मुखम् अनु हरि-वक्त्र-स्फूर्ति-सन्दिग्ध-चित्ता । <br>
इह च वर-मरन्द-स्वादम् आसाद्य सद्यं <br>
समरुचि-युवतीभ्यः शङ्किनी स्वं जुगोप ॥१५॥ [मालिनी] <br>
<br>
दुर्लभं यद् अजनि स्वयङ्ग्रहा- <br>
लिङ्गनं तद् इह जातम् अञ्जसा । <br>
यर्हि मग्नम् अनया गभीर-वार् <br>
उज्जहार हरिर् अप्य् अमूम् अथ ॥१६॥ [रथोद्धता] <br>
<br>
द्रुतम् अथ वर-रामा वारि वक्षोज-दघ्नं <br>
युगपद् अयि भवत्यः प्राण-नाथं विजेतुम् । <br>
स्थगित-कृति-कराभ्याम् इच्छवः सेक्तुम् उच्चैः <br>
कथम् अथ बत जिग्युर् जिग्यिरे वा कथं न ॥१७॥ [मालिनी] <br>
<br>
पद्मिन्या मुख-पद्मं
मुद्रितम् अपि स मधुसूदनः पिबति । <br>
इति मिष-कलया सुदृशश्
छलित-दृशस् तद्वद् आचरत् कृष्णः ॥१८॥ [गीति] <br>
<br>
हरिणा हृदये तासां वितीर्णा नखर-व्रणाः । <br>
अद्भुतं सहसा श्लिष्टा मदनेषु-कृत-व्रणाः ॥१९॥ [अनुष्टुभ्] <br>
<br>
औपजानुक-भुजस् तु यदासौ <br>
पार्श्वतीय-मुखतीयतयासीत् । <br>
औपकर्णिक-दृशां स तद् आसाम् <br>
औपनीविक-करोऽप्य् अजनिष्ट ॥२०॥ [स्वागता] <br>
<br>
यदा राधा वारि-केलौ सखीनां पुरतो गता । <br>
विनापि सेकं स तदा जडताम् अभजत् प्रियः ॥२१॥ [अनुष्टुभ्] <br>
<br>
राधा-पुरः-सरतया जल-केलि-युद्धे <br>
कृष्णं चकार जडम् उद्यमम् अन्तरापि । <br>
नैतद् विवेद वनिता-निचितिर् मिथस् तु <br>
स्वीयाम् अजिज्ञपद् असौ जित-काशितां च ॥२२॥ [वसन्ततिलका]
<br>
अलक-वलयि-नेत्रं कञ्ज-नेत्रेण कीर्णं
स्वम् अनु मधुप-तीक्ष्णं कञ्जम् उन्नीय तस्याम् । <br>
सभयम् अपगतायां तत्र सेनाधिपायां <br>
स तु तद्-अनुग-सैन्यं प्राविशच् चाविशच् च ॥२३॥ [मालिनी] \</p></blockquote>
<p>ततश् च—</p>
<p>_नीर-केलि-भृत-राग-चक्षुषाम् <br>
अट्ट-हास-निभ-हास-रोचिषाम् । <br>
मार-युद्ध-लसद्-उद्धत-श्रियां <br>
रौद्रवद् व्यजनि सोऽप्य् असौ रसः ॥२४॥ [रथोद्धता] \</p>
<blockquote>
<p><br>
ततः क्रीडा-युद्धं दधद् अघ-रिपुर् नीर-विहृति- <br>
प्रथायाम् एकाकी व्रज-युवति-कोटीभिर् अभितः । <br>
तथा कृत्वा तीरं प्रसभम् इतवान् सम्प्रति यथा <br>
पुरा कात्यायन्या भजन-कृति-कन्यास्व् अकुरुत ॥२५॥ [शिखरिणी] <br>
_</p></blockquote>
<p>ततश् च—</p>
<p>_ <br>
मराल-कूजिता नीर-वसना नीर-जाननाः । <br>
चञ्चद्-भ्रमरका नीरजानां नाल्य इव स्थिताः ॥२६॥ [अनुष्टुभ्] <br>
_</p>
<p><em>अथ हा हा हास-शब्दाः प्रवृत्ता नीर-तीरयोः । <br>
एके चातक-गीस्-तुल्याः परेऽल्प-स्तनित-प्रभाः ॥२७॥ [अनुष्टुभ्]&amp;ल्त्;</em></p>
<p>[४] ततश् च बहुधा परिहस्य विनोद-विशेषणाय सख्यातिरेक-विवेकाय च द्वाभ्यां द्वाभ्याम् एकम् एकम् अंशुकं दत्तवान्, हरिस् ताः सर्वा वस्त्रैकैक-वेष्टित-द्वि-द्वि-काय-यष्टीर् उत्थिता निरीक्ष्य प्रतिमुखं परीक्ष्य च बहु जहास । हसित्वा च तासाम् उत्तम् उत्तमं वासस् तथा धारयन्तीनां चञ्चलता-सम्भृतं तिर्यग् अञ्चलता-संवृतं सम्भवद् अरुण-गुणं, मध्ये मध्ये स्तम्भ-निपुणं क्वचन क्वचन चाकस्मिक-स्मित-लम्भनं विनापि दृग्-अम्भः क्रन्दितेन विलोकित-दम्भं विलोचन-संरम्भं लम्भं लम्भं त्रिलोकी-मोहने चिकीर्षित-तदीय-रुचि-दोहने कुसुमासार-कारिणी विमान-चारिणी-संहतिः प्रशस्त-वस्त्रालङ्कार-माल्यादीनां पुटीः पेटकाश् च तत्-पुरतः शनैः पातनम् अनैषीत् ।</p>
<blockquote>
<p><br>
[५] कृष्णस् तु ताः सर्व-स्तुताः समुन्न-वस्त्राः पश्यन्न् अति-समुन्नतानन्द-वश्यः स्वयम् अनुरज्य समुपयुज्य विभज्य च तानि वस्त्रादीनि प्रत्तवान् ।
<br>
[६] तत्र प्रथमतः स्वल्पेनैव तेन तेन विच्छित्तिर् जाता, यथा—
मज्जनेन तनु-रोचिर् आचितं <br>
सूक्ष्म-शुभ्र-वसनं सत-च्छवि । <br>
चित्रकं द्युति-विचित्रम् इत्य् अदः <br>
प्रायवेशम् अरुचन् हरि-प्रियाः ॥२८॥ [रथोद्धता] ॥</p></blockquote>
<p>[७] बहुभिर् भूषणैस् तु तत्र तत्र मिथुने परम-शोभा नेत्र-लोभाय जायते स्म। तथा हि—</p>
<blockquote>
<p><br>
यदा यदा नूतन-वेश-यौवनं <br>
तथाविधाभिः समम् ईक्षते हरिम् । <br>
मत्वा तदा नव्य-वधू-वरान् अमून् <br>
दिव्यो जनः पुष्प-कुलानि वर्षति ॥२९॥ [उपजाति १२]</p></blockquote>
<p>[८] अथ वन-विहाराय हरिणाक्षीणां ततिर् एवम् आदि-व्याजं व्याजहार—</p>
<blockquote>
<p>अनङ्गो नाम सेनानीः कृष्ण कस् तव विद्यते । <br>
हन्त दर्शय तं नित्यं सखीयं मां ब्रवीति यम् ॥३०॥ [अनुष्टुभ्]</p></blockquote>
<p>[९] श्री-कृष्णस् तु गूढ-स्मितम् ऊचिवान् तत्र श्री-राधां प्रति, यथा—</p>
<blockquote>
<p>राधे, मैषीर् द्रष्टुम् अनङ्गम् । <br>
तस्य तु पश्य गणं कृत-सत्-कृत-सुकृत-सुलम्भित-सङ्गम् ॥ध्रुवम् ॥
तरु-वल्ली-तति-दम्पति-पल्ली भवतीम् अतिथीयन्ती । <br>
आकारयति चलन्-नव-पल्लव-पाणिभिर् आत्मीयन्ती ॥अ॥ <br>
सा पुनर् इह कुसुमानि किरति पथि रचयितुम् आस्तर-चर्याम् । <br>
कोकिल-कुलम् अपि तव हूतिं किल कलम् अनु कलयति वर्याम् ॥ब्॥ <br>
भ्रूङ्कारेण च भेरी-शब्दं भ्रमरा विदधति स-सुखम् । <br>
शिखि-शतम् अपि बत तनुते नर्तनम् अभितश् चाली-प्रमुखम् ॥च्॥ <br>
निज-रुचि-दीपं परितः प्रथयति सोऽयं रजनी-स्वामी । <br>
एष च पन्थाः स्वं विस्तृतवांस् त्वत्-पद-रजसां कामी ॥द्॥३१॥ इति ।
अथ सवितृ-सुताया धन्य-वन्या-प्रदेशे <br>
विरचित-बहु-वेशे ता विरेजुः स-कान्तम् । <br>
तम् अनु परपरस्मिन् वासरे कार्यम् अन्यद् <br>
विलसितम् अनुकान्तं सूचयामास कान्तः ॥३२॥ [मालिनी] <br>
<br>
अथ भ्रमर-दम्पति-व्रज-जनः प्रतिस्वं निजा- <br>
लयाद् अनुगतिं दधद् भविक-गीतवद् गीतवान् । <br>
अहो किम् इव सोऽपि तं निज-रमा-युतं तद्-वन- <br>
प्रभुं प्रमितवान् अनुव्रजति तत्र सर्वत्र च ॥३३॥ [पृथ्वी]
<br>
[१०] अथ स्निग्धकण्ठः पप्रच्छ—
<br>
रात्रीः किञ्चिन् मात्र-शेषत्वम् आगाद् <br>
बम्भ्रम्यन्ते स्मापि तस्मिन् सपत्न्यः । <br>
क्रीडा-तृष्णा धृष्णग् एवाङ्ग जाता <br>
हा किं चक्रे तत्र कृष्णाङ्गनाभिः? ॥३४॥ [शालिनी] \</p></blockquote>
<p>[११] तत्र मधुकण्ठ उवाच—ततश् च तद्-वनस्य निर्वर्णन-पूर्वकं वर्णनं विधाय, केलि-कलापे विधीयमाने—</p>
<blockquote>
<p><br>
अन्योऽन्यं निह्नुतान्वेषण-कृति-विहृतिं प्रेयसीभिर् मुरारिर् <br>
यां चक्रे सा रहस् तन्-मिथुन-मिथुनता-कारणं जायते स्म । <br>
यत्रान्विष्यानुयाता विविध-गति-वपुः-स्फूर्तिना तेन या या <br>
कुञ्जान्तस् तं गृहीत्वा पृथग् अपर-दृशां दूरतां साञ्चति स्म ॥३५॥ [स्रग्द्] <br>
<br>
कथञ्चन ददर्श या क्वचिद् अपीह कृष्णान्वितां <br>
वधूं रहसि काम् अपि स्वयम् इदं-विधा काचन । <br>
प्रतीतिम् अगमन् न हि स्फुटम् अमूं तमालान्वितां <br>
स्फुटत्-पुरट-यूथिकां सपदि मन्यमाना हृदि ॥३६॥ [पृथ्वी] <br>
<br>
शिञ्जितं विहग-काकली-कुलैर् <br>
गानम् अन्य-भृत-सम्भृत-स्वरैः । <br>
रूपम् अप्य् अथ तमाल-चम्पक- <br>
श्रेणिभिर् मुहुर् अवारि तादृशाम् ॥३७॥ [रथोद्धता] <br>
<br>
यत्र सन्तमसम् अस्ति सन्ततं <br>
तद् वनं न पर-दुर्गमं परम् । <br>
कुञ्ज-मध्य-लसद्-ओषधी-श्रिया <br>
तत्र तत्र मिथुन-र्द्धि-वर्धि च ॥३८॥ [रथोद्धता] <br>
<br>
अथ रहसि गिरां विलास-कम्रं <br>
चलद्-अमलाङ्ग-विकासि-रोमहर्षम् । <br>
स्मर-वलयि-कला-स्पृहातिलोलं <br>
दिदिवुर् अलं युगलानि तत्र तत्र ॥३९॥ [पुष्पिताग्रा]
<br>
[१२] अथ क्रम-वशाद् अद्भुत-भयानक-रौद्र-बीभत्स-वत्सल-करुण-वीर-हास्य-शान्त-शृङ्गार-रसाः शृङ्गारानुकूलतया यथायोगं रसयितुम् आसादिताः । [१३] यथा—
क्वचिद् अहीन-तुहिन-मरीचि-मरीचि-वीचि-रोचमान-कानने परिचितापरिचित-नाना-विध-मृग-पक्षि-वृक्ष-वल्ली-विलक्षणता-विलोकनाय कृत-परिभ्रमणम्;
क्वचिद् अपि मदाकुल-भ्रमर-कुल-सङ्कुल-गूढ-कुडुङ्ग-कुसुम-चय-चयनाय कम्पमान-प्राण-प्रणयिनी-जनस्य प्रकटं चाटुता-घटनाय तत्र बलाद् इव विरचित-प्रवेशनाभिनिवेशम्;
क्वचिद् अपि धृष्ट-षट्पद-दष्टता-लब्ध-कष्ट-स्पष्ट-दुष्परिहर-बाष्प-ललनावकलनाद् उद्दण्डितेन सनाल-केलि-खरनाल-दण्डेन तद्-दण्डनाय मकर-कुण्डल-तुण्ड-पर्यन्त-स्पर्शि-रोक-कोक-नदायमान-नेत्र-पुण्डरीकम्;
क्वचिद् अपि ललितविलास-वलितानन-ललना-वपुर् अनुभूय जुगुप्सिती-कृत-स्थल-कमल-स्थलावलोकनम्;
क्वचिद् अपि शुक-निकराधिगमनीय-रमणीय-वाणी-विलास-कलनाय सलालन-कलित-कलकला-कलापम्;
क्वचिद् अपि निज-लीला-मिलद्-उल्लल-भाव-विलुलित-सुललित-मुकुल-कुल-लता-वकलनेन विकलतया विगलित-नयन-जल-लेशम्;
क्वचिद् अपि प्रौढता-समूढ-गूढ-गर्व-पर्व-खर्वणाय सदम्भरम्भोरु-वरूथम् अनु निर्व्यूढ-प्ररूढमार-सम्प्रहारम्;
क्वचिद् अपि मिथुन-मिथः-केलि-कलानुकृति-नियति-वलित-प्रतिच्छायावलोक-कौतुक-वाहितया विहित-बहु-हासम्;
क्वचिद् अपि परस्परम् अपरस्पर-स्पर्श-सुख-परामर्शजात-निवृत्ति-चित्त-वृत्तितया निमीलद्-विलोचन-रोचमानम्;</p></blockquote>
<p>क्वचिद् अपि निर्यन्त्रण-रमण-श्रम-परतन्त्र-तन्द्रायाम् अपि तद् एव रमणं भूयः समनुभूय राग-सागरायमाण-जागरम्—</p>
<blockquote>
<p>[१४] स एष केशवः प्रेयसीभिः सह विललास ।
<br>
भ्रमरम् इह निभाल्य दत्त-चुम्बं <br>
व्रततिषु कीरम् अपीह दाडिमीषु । <br>
पुनर् अपि रमणो मनोजवश्य- <br>
स्थिति-रमणाय बभूव वल्लवीषु ॥४०॥ [पुष्पिताग्रा] <br>
<br>
अलिर् इह वदनोपदंशम् आसीन् <br>
मधुरसपानकरः सरोजिनीनाम् । <br>
यद् अजितरमणीततिर् निरीक्ष्य <br>
स्फुटम् अभजन् मदनं विदूरतोऽपि ॥४१॥ [पुष्पिताग्रा] ॥ \</p></blockquote>
<p>[१५] तच् च तच् च न वर्णयितुम् आत्मशक्तिं निर्वर्णये, यतः—</p>
<blockquote>
<p>तां ज्यौत्स्नीं तच् च वृन्दा-विपिनम् अपि च तत् कुञ्ज-वृन्दं तथा ताः <br>
शय्या द्वे द्वे च ते ते हरि-हरिण-दृशौ ताश् च स-प्रेम-लीलाः । <br>
पश्यत् पश्यन् मनो मे सपदि विषयिताम् उज्झद् अत्रानुमुह्यत् <br>
पश्यद् द्राग् याति तत्-तद्-विषय-वलयतां हन्त पश्यानि केन? ॥४२॥ [स्रग्धरा]</p></blockquote>
<p>[१६] तद् एतद् इह सामान्यतया वर्णितम्, विशेषतः पुनर् एवम्—</p>
<blockquote>
<p><br>
अन्या वर्णाः सन्ति यत्र स्फुरेन् न <br>
श्रीराधायाः कापि सौभाग्यलक्ष्मीः । <br>
तस्याः स्फूर्तौ वर्णनायां न शक्या <br>
साप्य् एवं चेद् अन्यवार्ता तु दूरे ॥४३॥ [शालिनी] ॥ \</p></blockquote>
<p>[१७] ततश् च परस्परं पर-परागमनातङ्कया मङ्क्षु सङ्कुचित-लीला-विलासाः स-विश्लेषं वेषं संश्लेष-वलितं विधाय वल्ली-गृह-पल्लीनां बहिर्-वर्ति-सन्निवेश-वेषं स्थली-विशेषं क्रमतः क्रामन्ति स्म, यत्र कृष्णस्याप्य् ऐकध्यम् उद्बुध्यते स्म । \</p>
<blockquote>
<p><br>
[१८] तथा च तं क्रान्त्वा च दारुणता-पदारुणता-प्रकाश-सान्निध्यं निध्यायन्ति स्म । ततः—</p></blockquote>
<p>_ <br>
पूर्वस्यां दिशि काचनारुण-रुचि-च्छायावृणोच् चन्द्रिकां <br>
चन्द्रोऽप्य् आशु तदा पतन्न् इव करैर् आलम्बतास्ताचलम् । <br>
इत्थं कैरविणी-कुलं किल दर-ग्लानिं ययाव् इत्य् अमूस् <br>
तद्-रासाङ्कित-रात्रि-शान्ति-विबुधा मम्लुश् च कृष्ण-प्रियाः ॥४४। [शार्दूल] <br>
_</p>
<p>[१९] तत्र खेचर-स्त्रीणां वचनम्</p>
<p><em>नीच-भाव-वलयी बलाद् व्रजन्न् <br>
ऊर्ध्वतां निपततीति निश्चितम् । <br>
पश्य गोप-सुमुखी-मुखातिगः <br>
पुष्करात् स्खलितवान् असौ विधुः ॥४५॥ [रथोद्धता]</em></p>
<blockquote>
<p><br>
किं च—
अह्रियत कुवलय-माला-
लीला गोपाङ्गनापाङ्गैः । <br>
इति किल दूनित-बन्धुः
कुवलय-बन्धुः पपात हा सिन्धुम् ॥४६॥ [उपगीति]
<br>
[२०] श्री-व्रज-देवीनाम् अपि—
ताराणां वृन्दम् आमृद्नन्न् अस्माकम् अपि सर्वतः ।
अयम् आक्रमतेऽनूरुर् व्योम चाक्रमति द्रुतम् ॥४७॥ [अनुष्टुभ्]
<br>
[२१] ततश् च तासां तथा-भावं विभाव्य भव्य-स्वभावः स श्रीमान् नव्य-किशोरता-नव्य-सद्-भावः प्रतिस्वम् आलिङ्गितानां दर्शित-प्रणय-सम्पद्-इङ्गितानां वक्त्र-कमलं स्रवद्-अस्रं ममार्ज ।
<br>
[२२] सान्त्वयन्न् एव चेदं सान्त्वम् उवाच—</p></blockquote>
<p>_अच्छिन्नं समयं वहामि भुजयोर् अन्तः सखि त्वाम् इति <br>
प्रत्याशा यदि सिध्यतीह तद् अपि स्वान्तं न मे तृप्यति । <br>
सिद्धौ तत्र तु विघ्न-जातम् अतुलं बन्ध्वादि-सम्भालनं <br>
तस्माद् गेह-गतेर् अवश्य-वलने मा म्लानिर् आसाद्यताम् ॥४८॥ [शार्दूल] <br>
_</p>
<p>[२३] इति पूर्ववद् एव प्रत्येकं हस्तेन व्यतिषज्य सज्यमान-विहारतया व्रज-वर्त्मानुवर्तते स्म ।</p>
<blockquote>
<p>यद्यपि वनिता-वशताम् अन्तर् यातस् तथाप्य् असौ कृष्णः । <br>
भजति स्निग्धान् अन्यान् सत्-पुरुषाणाम् इयं शैली ॥४९॥ [आर्या] ॥ \</p></blockquote>
<p>[२४] अथ लब्ध-परस्पर-विच्छेदेषु च तत्-तत्-पल्ली-वर्त्म-भेदेषु प्रायेण प्राप्त-गण-सङ्गम-त्रोटताम् अधिक-कोटतया भाविनी-समुदयः स्वयं न भावयितुम् ईशाम्बभूव ।</p>
<blockquote>
<p><br>
[२५] क्रमेण चात्यन्त-रङ्ग-तत्-तद्-अङ्गना-गणे गणेयतयावशिष्टे तेन सह निज-निजोपवनान्तर्-वर्ति-गेहाङ्गण-वर्त्म-भेदम् आसाद्य, क्षणं गमनाद् विरराम रेमे च । तत्र च—</p></blockquote>
<p>_ <br>
गाढोपगूढ-चिरतां पटु-चुम्बितं तद्- <br>
विश्रम्भ-भाग्-अभिहितं बहु-मानितं च । <br>
तासां गतौ रचयता व्रज-राज-पुत्रे- <br>
णाकारि किं न किम् इतो गणनां न वेद्मि ॥५०॥ [वसन्ततिलक]_</p>
<blockquote>
<p><br>
[२६] ततश् च ताः स-गद्गदं जगदुः—</p></blockquote>
<p>_सम्भावितं न वलते स्म यद् अस्मकाभिस् <br>
त्वत्-प्राप्तिर् अत्र भवितेति तया च जातम् । <br>
विज्ञापनं तु न इदं शृणु कृष्ण तस्मिन् <br>
अङ्गीकृतं परिहरन्ति न जातु सन्तः ॥५१॥ [वसन्ततिलका] _</p>
<p>ततश् च—</p>
<blockquote>
<p>मिथो मिथुनम् उत्तरं विरहम् ऊहमानं मिथः
पतन्-नयन-वारिभिः समभिषिक्तम् आश्लिष्यत ।
तद् एवम् अखिलं वपुर् नियतम् आर्द्रम् आसीद् बहिस्
तद् अस्य हृदयं पुनर् व्यजनि तादृग् अन्तर् बहिः ॥५२॥ [पृथ्वि]
<br>
[२७] ततश् च, सह-कान्तः कान्ता-समुदयः शकुन्त-कुल-कल-कोलाहलात् प्रातर् इति —कलित-चमत्कारः कम्प-सम्पत्-सम्पतद्-अस्रम् अजस्र-भावना-निदानं कथञ्चिद् एव विश्लेषम् इयेष ।
<br>
[२८] तथा विश्लिष्य च—</p></blockquote>
<p>_ <br>
तिर्यक् पश्यन् मुहुर् अपि मिथस् तत्र तत्रापि सास्री- <br>
भावाद् व्यस्रं मिथुनम् अथ तत् कृष्ण-राधादि नाम । <br>
गेहं गच्छद् यद् इह गमनायाशकन् तन् न चित्रं <br>
धन्यानां स्याद् उचितम् अखिलं यत् प्रयत्नं विनापि ॥५३॥ [मन्दा] <br>
_</p>
<p><em>अजनि बहु-व्यथतान्तर् बहु-दयितानां वियोगतस् तस्य । <br>
सर्वावरक-रुग्-अन्तरम् इव जज्ञे सा तु राधिका-वियुतिः ॥५४॥ [गीति]</em></p>
<p>_ <br>
ज्यौत्स्नीं शारदिकां विहृत्य विविधं तस्मिन् बलाद् आगतं <br>
वीक्ष्य ब्राह्म-मुहूर्तम् उल्लल-धियश् छन्नाध्व-मूर्ति-क्रियाः । <br>
तत्-तत्-केलि-कला-विलास-वलित-स्वान्ताः स्व-कान्त-प्रियाः <br>
सान्तस् तर्षम् अनन्तर् ईषद् उदित-श्रान्ति व्रजं प्राविशन् ॥५५॥ [शार्दूल] _</p>
<p>[२९] स एष रासोत्सव-विशेषश् च निवृत्त इति बहिर् एव वृत्तं नान्तः, यतः—</p>
<blockquote>
<p><br>
रासोत्सवं किल समाप्य गृहादि-कृत्य- <br>
व्यग्राश् च तन्-मयतया व्रज-वाम-नेत्राः । <br>
नाना-विलास-मय-नर्तन-गीत-वाद्यं <br>
साक्षाद् इव व्यदधतात्र च तत् तद् एव ॥५६॥ [वसन्ततिलका]
<br>
नेता येषु तु रास-केलिषु भवेत् कृष्णः स्वयं नायिकाः <br>
श्री-जैत्र-व्रज-सुभ्रुवो, रस-कथास् तत्रैव निर्लाञ्छनाः । <br>
तत्-तद्-वर्णनम् एव काव्य-विबुधाः कार्त्स्न्येन कुर्युः परं <br>
किन्तु श्री-शुक-सम्मतं न यद् इदं पूर्येत तैः सर्वकैः ॥५७॥ [शार्दूल] \</p></blockquote>
<p>[३०] स्निग्धकण्ठ उवाच—हन्त, चत्वारस् ते कुमारकाः क्व गताः? ।</p>
<blockquote>
<p><br>
[३१] मधुकण्ठ उवाच—पूर्वम् आरूढ-महा-तरवः पश्चान् निज-प्रभोः स्व-गृह-वर्त्मानुवर्तनम् अवधाय, दूर-चरिष्णुतया तूष्णीम् एवानुवर्तिष्णुताम् अवापुः इति । \</p></blockquote>
<p>[३२] तद् एवं मधुकण्ठः प्रथितम् अपि रास-लीला-वर्णनं त्रियामानियमतः सङ्क्षिप्य तदीय-समाधेर् विक्षिप्यमाणता-सञ्जनाय साञ्जलिर् व्यञ्जयामास—</p>
<blockquote>
<p><br>
स ईदृग् वल्लभो लब्धस् त्वया श्रीमति राधिके । <br>
यं भेजे रास-रभसात् त्रिलोकी नायिका-निभा ॥५८॥ [अनुष्टुभ्]
<br>
[३३] अथ कञ्ज-नेत्रः कृताञ्जलितया प्रतीक्षितानुज्ञा-सारौ सूत-कुमारौ स्वान्तिकम् आहूय भूयः परिचस्कार निजानाम् अङ्गानाम् अङ्गनानाम् अपि परिष्कार-द्रव्येण ।
<br>
[३४] यद् अनु दान-पर्वणा सर्व एव भासमानः सभा-सज्जनः प्रत्येकम् एक-व्यक्तिर् अपि क्रिया-लाघवाद् बहु-विध-निभां व्यक्तिम् अवाप । \</p></blockquote>
<p>[३५] ततो ब्राह्म-मुहूर्ते मुहूर्त-विश्रमाय सर्व एव स्व-स्व-धाम जगाम ।</p>
<blockquote>
<p><br>
इति श्री-श्री-गोपाल-चम्पूम् अनु</p></blockquote>
<p>रास-प्रपञ्च-पञ्च-पूरणी-पूरणम् नाम</p>
<p>सप्तविंशं पूरणम्</p>
<p>॥२७ ॥</p>
<p>(२८)</p>
<blockquote>
<p>२५।
अथाष्टविंशं पूरणम्</p></blockquote>
<p>३२।
अम्बिका-वन-गमन-संविधानं
[१] अथ प्रत्यहवत् प्रभात-भासमानायां सभायां स्वावसर-जात-प्रसरः स्निग्धकण्ठः सोत्कण्ठम् आह स्म—मधुकण्ठ श्रूयताम् अनन्तरं हरि-चरितम् ।</p>
<p>[२] ततः सर्वानन्द-वर्षे हरेर् नवमे वर्षे परुत्नाद् अप्य् अधिकतया यत्नाद् ऐषमस्त्ये सामस्त्येन कृत-विस्तारे गिरि-यज्ञ-सारे निर्वृत्ते मास-कतिपये च वृत्ते विलक्षण-लक्षणा शिव-क्षणदातिप्रचुरं जन-समाजम् आजहार । किन्तु प्रायशो यशोधनादिकाम् अनया सामानाधिकरण्याद् अम्बिकारण्याय समम् अम्बिका-पति-पूजनार्थं जना वर्षं वर्षं प्रति सहर्षं गच्छन्ति । यच्छन्ति च विविधानि धनानि किमुत तस्यां योगविशेषाद् असमायां समायाम् । यत्र कुतूहलावकलनादि-लीला-कल्लोलिनी-कल्लोल-लोल-श्री-गोपाल-चालित-चित्ता गोपालाः । किं बहुना, गोपाल-क्षिति-पाल-चरणाश् च तद्-यात्रा-स्पृहा-पात्रताम् अवापुः ।</p>
<p>[३] सञ्चेरिरे च ते चिरेण महारम्भ-सम्भार-भार-हार-विशङ्कट-वार-निःसारणया । तत्र जनैर् नाना-सामग्रीर् अगर्ह्य-वह्यानडुहश् चानांसि वाहयन्तः कोलाहल-कुतूहलम् अन्वभुवंश् च ।</p>
<p>[४] यत्र पुत्रानुराग-परिमल-निर्मल-पात्री व्रज-धरित्री क्षिति-पालयित्री नाना-गोप-कलत्राणां सुख-सत्रायमाणतया तैः सह सत्र-यात्रां चकार । किं बहुना, गो-गोकुल-पालन-कृते कृतेहानुपनन्दाभिनन्दादीन् ऋते सर्व एव पर्व-पूर्वं चलन्ति स्म । यत्र लाल्य-भावतः सन्नन्द-नन्दनाव् अग्रजम् अनुव्रजतः स्म लालक-भावात् तज्-जन्मानम् अनु च ।</p>
<blockquote>
<p><br>
[५] तत्र विशेषतस् तु—
मुख-कमल-विराजन्-नाट्य-दृक्-खञ्जरीता
स्तन-कनकज-कुम्भ-भ्राजि-पत्रावलीका । <br>
चरण-सरसिजाणां हंसक-स्वान-रम्या
व्रज-निज-महिलाली तत्र भव्यं बभार ॥१॥</p></blockquote>
<p>ततश् च—</p>
<blockquote>
<p>न परं चाक्षुषम् आसीत् तद्-व्रज-जन-चलनं विदूरतः किन्तु । <br>
शकट-घटाटननाद् वादाद् अप्य् अन्ध-वेद्यं च ॥२॥ <br>
सुराणां नॄणां च प्रतिपद-बहूभाव-मयतां
स-वाद्यैर् गीताद्यैः सह कुसुम-वर्षैर् जय-रवैः । <br>
मुकुन्दालोकाय प्रथित-पथिकाली-शवलनैः
समन्तात् सङ्घट्टैर् अभिययुर् अमी आम्बिक-वनम् ॥३॥ \</p></blockquote>
<p>तत्र च—</p>
<blockquote>
<p>भ्रात्रा सत्रा हरिस् तत्रारुह्य कम्बलि-वाह्यकम् । <br>
विचित्र-मित्र-गन्त्रीणां वृतं पृतनयाययौ ॥४॥ <br>
कदाचिद् उन्नतं तत्र शकटं घटयन् पृथक् । <br>
अभीष्टं द्रष्टुम् उत्कण्ठी स स्म सुष्ठु प्रतिष्ठते ॥५॥ <br>
<br>
सखि-बल-बलवान् विहार-चर्यां
पथि विदधत्-कुतुकं च लोकमानः । <br>
मुहुर् उपचरितः स्वयं जनन्या</p></blockquote>
<p><em>बकरिपुर् आम्बिक-काननं विवेश ॥६॥</em></p>
<blockquote>
<p><br>
तत्र च—
जङ्घालास् ते लक्षशो लोक-सङ्घास्
तीर्थं याताः कृष्णम् आपुश् च दैवात् । <br>
तृष्णा-दीनाः पाथसस् तत्-प्रयाताः</p></blockquote>
<p><em>सौधीं यद्वद् वृष्टिम् अन्ते लभन्ते ॥७॥</em></p>
<blockquote>
<p><br>
[६] तस्मिन्न् इदम् अद्भुतम् उद्भूतम् अभूत्—</p></blockquote>
<p>_उत्फुल्ल-नेत्र-कमलं पुलक-प्रसार- _</p>
<p>_शैवालम् अश्रु-मिलद्-ऊर्मि-जन-प्रवाहः । <br>
आक्रम्य सेतुम् अधिगम्य सुरम्य-कृष्ण- _</p>
<p><em>शोभा-महाम्बुधिम् अगाज् जलताम् अपीह ॥८॥</em></p>
<blockquote>
<p><br>
[७] ततश् चाभिख्या-मात्रतः कृत-सर्व-वशीभावस्य तस्य तद्-आसेचनक-रूप-निरूपणात् पश्य पश्येत्य् एवास्मिन् पश्यति लोके कथञ्चित् कृत-निवारणे च तस्मिन् कोलाहल-कारणे व्रज-वासि-जनः सर्व एव यथायथम् आवासम् आससाद ।
<br>
[८] आसाद्य च पुरोहित-हित-सहिततया कृत-स्नान-दान-व्यापारे श्री-व्रजराज-विराजमान-समाज-वारे कुतुकतस् तैर्थिक-सार्थ-दर्शनार्थं स्नातानुलिप्तता-दीप्तः सखि-रामाराम-रमणः कमन-कमल-लोचनस् तत्र तत्र भ्रमण-क्रमम् आचचार । यत्र नाना-देश-जनानां वेश-निवेश-निर्वेश-संवेश-भाषाभिनिवेश-क्रिया-विनिवेश-विशेषान् अनुभूय बहुल-कुतूहलम् आकलयां बभूव ।</p></blockquote>
<p>[९] यत्र च कृष्णं पश्य रामं पश्य श्रीदामानं पश्येत्य् अमी पश्यन्तः कोलाहलं बंहयाम् आसुः ।</p>
<blockquote>
<p><br>
[१०] यत्र च तदीय-वृन्दानि गोविन्दीय-सुन्दरता-मरन्द-विनिस्यन्दम् अमन्दं नयन-रसनया रसयन्ति । मोहातिशयवन्ति विहित-हित-सर्वस्वात्म-निवेदनं सास्र-नम्र-कम्र-वदनं सदन-सदनाद् असीदन्ति च सञ्जिताञ्जलितया तस्थुः ।
<br>
[११] श्री-कृष्णस् तु तद् अङ्गीकृत्यापि शील-वृत्त्या तदीय-स्नेहं साङ्गीकुर्वन् मदीया एव भवद्-भवदीयार्था मत्-प्रत्यर्पणतः प्रतिस्वं यथा-निष्ठम् अवतिष्ठन्ताम् इति सन्तोषयन् क्रमशो निजाश्रमम् एवाश्रमम् आजगाम ।
<br>
[१२] आगम्य च सायन्तनम् अशनं सङ्गत्य मातुर् मानसम् आनन्देन वितत्य प्रशस्त-वस्त्र-मालालङ्कार-सारं परिकृत्य सखिभिर् आत्मानं परिवृत्य सर्व-भागवत-शिव-प्रदस्य भागवत-परम्परा-परम-गुरोः शिवस्य वरिवस्यायां शिव-रात्रि-यात्रिभिः पित्रादिभिर् एकाग्रतया स्व-मङ्गल-कृते कृत-जागरं स्वीय-परकीय-राजकीय-जनकीय-बहल-कोलाहल-प्रकारं शिवागारम् अनु नाना-विद्या-विस्मायकतया विद्यमानान् सम्पश्यति स्म ।</p></blockquote>
<p><em>सर्वे व्रजजनास् तत्र कल्प-वृक्ष-समा बभुः । <br>
अधिदेव इवादीप्यद् धन्यः पर्जन्य-नन्दनः ॥९॥</em></p>
<blockquote>
<p><br>
[१३] प्रभाते च प्रभाते वदान्यता-प्रचाराहृत-विप्रादीनाम् अगणेय-गणाय गुण-गुणितान्नादि-दानतः सम्मानतश् च वितानित-यशसि श्री-व्रजराज-सदसि तेषु तत्-तीर्थ-यात्रि-शतेषु च चिर-परिचित-चरवत् परम-प्रीति-स्फीतीभावन-नीतितः कथम् अपि प्रस्थापितेषु तस्याम् अमावस्यायां तास्मिन्न् एव व्रज-वसतिभिः सह पितृभ्यां लालितः स हरिर् वासतेयीम् उवास ।
<br>
[१४] ततः सा च रात्रिर् यात्रिक-जन-प्राचुर्य-पूर्यमाणा नासीद् इति कोलाहलापगमेन ह्यस्तन-जागर-क्लमेन च सुप्तिः सर्वतश् च निर्भरम् एवाविर्भवति स्म ।</p></blockquote>
<p>[१५] यत्र दनुजामित्रस् तु व्रीडातः क्रीडातश् च किञ्चिद् दूरगतः सखि-जन-जनित-सुखं निद्रायते स्म ।</p>
<p>[१६] अथ तस्यां निशि दिशि दिश्य् अपि दर्शित-तमसि रहित-दन्तगरः कश्चिज् जरद-जगरः सर्पः सर्पन् व्रजराज-चरण-राजीवं निजगार । \</p>
<p>[१७] तेन च वीर्यवत्तया निगीर्यमाणे चरणे शरणेच्छुर् व्रज-धरणीशः सन्तत-कृष्ण-स्फूर्ति-पूर्ति-प्रचित-चित्ततया जाग्रद् एव कृष्णम् उद्दिश्य चुक्रोश । यथा—</p>
<blockquote>
<p>कृष्ण कृष्ण बत कृष्ण कृष्ण हे
तात माम् अजगरो ग्रसेत किम् । <br>
इत्य् असौ स्मरणतस् तनूजनेस्
तस्य मोह-मय-भावम् अययौ ॥१०॥
<br>
[१८] अथ तत्-पार्श्व-वर्तिनः शूर-चक्र-वर्तिनश् चन्द्र-हासम् आदाय समुत्थिताश् चन्द्रमसं ग्रसमानं राहुम् इव बाहु-शालिनस् तं पश्यन्तः प्रव्यथिता व्यर्थी-भूत-तत्-प्रहार-प्रयासास् तद्-उपायान्तरम् अपश्यन्तश् च व्यग्रता-क्वथिताः शरारुभिर् ज्वलद्-अग्रोदग्र-दारुभिर् जघ्नुः ।
<br>
[१९] तथाप्य् अत्यजति तत्राजगरे प्रथम-शब्दाद् एव जाग्रद्-व्रजराज-तनूजः सुर-गज-राज इव धावंस् तर्ह्य् एवाजगाम ।</p></blockquote>
<p>[२०] आगच्छतश् च तस्य स दीर्घतर-दीर्घ-पृष्ठः पुच्छम् अनु वाट-घटित-न्यायेन चरण-पल्लव-स्पृष्टतां प्राप ।</p>
<blockquote>
<p><br>
[२१] तत्-स्पृष्टश् चायं विसृष्ट-तच्-चरणः स्वयम् अकस्मात् सर्पाकाराद् उत्सर्पन् वपुर् अन्तरम् अन्तरेण विद्याधराकारं धारयति स्म । \</p></blockquote>
<p>[२२] तत्-कर-पल्लव-स्पृष्ट-चरणाः श्री-व्रज-राज-चरणाश् च यथावद् विराजमानताम् आपुः । \</p>
<p>[२३] ततः साश्चर्यं कृतावलोकेषु सर्व-लोकेषु सुदर्शन-नाम-धरः स तु विद्याधर-चरः पुनर्-लब्ध-स्वरूप-वरस् तं प्रशंसन् स्व-शाप-वृत्तान्तं शंसंस् तदीयां क्षमाम् आशंसंस् तद्-अनुज्ञातः स्वाधिष्ठानम् एव प्रतिष्ठते स्म ।</p>
<blockquote>
<p><br>
[२४] ये पूर्वं तत्रापत्रपाम् अपहाय श्री-व्रज-पतिपत्नी-प्रभृतयः कुल-स्त्री-जनाः किम् उतान्ये संसृज्यमानतयानुसृत्य कृत्य-मूढताम् अनुबभूवुः ।
<br>
[२५] सम्प्रति तु ते यथायथं मिथः समुपगूढाह् केवल-मूढ-रोदना बभूवुः ।
<br>
यथा तातं कृष्णश् च रामश् च कृष्णं रामं च मातरः । <br>
मातॄश् चान्यास्तथान्योऽन्यम् अन्ये शिश्लिषुर् उन्मदाः ॥११॥
<br>
[२६] तद् एवं कृत-क्षपणायां क्षपायां तत्-क्षणम् एव तूर्ण-गमन-मनसः समम् अनः-समूहम् आरोहयन्तश् चिर-गन्तव्यं पन्थानम् अन्तिकम् इवातिक्रान्तवन्तः प्राप्तवन्तश् च निज-व्रजम् ।
<br>
[२७] यत्रोपनन्दादयः स-नन्दनं सहज-मात्रं श्रीमन्-नन्द-राजम् अनवद्य-वाद्य-गीत-परीत-वेद-घोषानुगत-सर्व-घोषा यथायथं संसज्य नीराज्य च व्रजोपवनम् आवास्य स्नपनादिभिर् उपास्य च तत्रैव निज-गृह-जनं प्रापय्य पाकं समापय्य च सर्वान् एव सम्भोज्य सुखेन संयोज्य च वर्त्म-वार्तां सम्पृच्छ्य हर्ष-धर्षादिकं समृच्छ्य च स्व-स्व-वसतिम् अनु वसतीं वासयाम् आसुः ।
<br>
[२८] अथ समापनम् आह—</p></blockquote>
<p>_ <br>
ईदृशस् ते व्रजाधीश पुत्रश् चित्रयशाः शशी । <br>
यद्-अङ्घ्रि-नखर-ज्योत्स्ना तमः सर्वम् अनीनशत् ॥१२॥_</p>
<p>इति श्री-गोपाल-चम्पूम् अन्व्</p>
<p>अम्बिका-वन-गमन-संविधानं नाम</p>
<p>अष्टविंशं पूरणम्</p>
<p>॥२८॥</p>
<p>(२९)</p>
<blockquote>
<p>२६।
अथैकोनत्रिंशं पूरणम्</p></blockquote>
<p>३३।
रहः-कुतूहल-वह-बहल-रहः क्रीडाख्यम्<br>
[१] अथ रात्रि-कथां पुनः स्निग्धकण्ठः प्रथयामास—</p>
<blockquote>
<p>यदा रासाद् वासं रहसि ययुर् आभीर-वनितास्
तदा शङ्कां जग्मुः स्वयम् अपि तु नासां गृह-जनाः । <br>
यद् अन्यास् तद्-रूपा व्यधित हरि-माया प्रति-गृहं
यथामीभिर् ज्ञातं निववृतिर एताः पथ इति ॥१॥
<br>
[२] अथ तद्-अनन्तर-रात्रि-सन्ततीर् नाना-रस-रास-विलासादिभिर् अतिवाहयति श्री-गोविन्दे वृन्दा तु विविध-साहायकं समाहरति स्म, यथा—
उपव्रजं न्यस्यति सा तमालान्
दीप्रौषधीश् च व्रज-दूर-देशे । <br>
इत्य् आदि तत्राभिसृतौ स-वृन्दा
वृन्दा हरेः सेवनम् आचचार ॥२॥ \</p></blockquote>
<p>तदा च—</p>
<blockquote>
<p>अचीचकासद् विपिनान्य् आजीहयद् इह प्रियाः । <br>
रासायत-त्वरद्-रात्रीर् अत्रामूर् अजजागरत् ॥३॥
<br>
आररम्भत रम्भोरूर् लम्भं लम्भं ततो हरिः । <br>
हारान् इव विहारांस् तान् कारं कारं दधे हृदि ॥४॥
<br>
[३] कदाचन चौर्य-चर्यया तासां गृहम् आयाति । तत्रेयं दिक्—
<br>
साहाय्ये ललितायाः कलयन् वेशं विशाखायाः । <br>
विपरीते विपरीतं हरिर् अविशत् तमसि वेश्म राधायाः ॥५॥
<br>
[४] तत्रान्धे तमसि काम्यमान-वाम्याम् आलिं प्रत्यालि-च्छल-वचनम्—
सुसखीयति ते सुभ्रूर् असौ गोप-मतल्लिका । <br>
शपे तुभ्यं लपेयं च स्वयं सख्यम् उरीकुरु ॥६॥
<br>
[५] तत्र कथञ्चिद् अपि तद्-आगमने वृद्धाभिः किञ्चिद् इवावगते कुञ्जानेव स्व-लीलया कञ्ज-लोचनस् ताभिः समं रञ्जयति ।
<br>
[६] तत्र तत्-प्रेयस्या वृद्धाभिवञ्चना-चञ्चुता, यथा—</p></blockquote>
<p>_यस् त्वां रात्रिषु वृद्धे माम् अपि देवो विभीषयते । <br>
स तु मन्त्रिभिर् उत्कलितो गोष्ठात् कुञ्जान् विमर्दयति ॥७॥ <br>
_</p>
<p>[७] तस्माद् अत्रान्यथा मावगास् तत्र च मागा इति ध्वनितम् ।</p>
<p>[८] अथ सख्याः—</p>
<blockquote>
<p><br>
सत्यं जरति मद्-आल्या वर-युजि गण्डे मकर-वतंसाङ्कः । <br>
न मया लिखितः कुतुकान् न मृषा-मुष्याः सपत्न्या च ॥८॥ \</p></blockquote>
<p>[९] अत्र मम सखीत्वेन तस्याश् च सपत्नीत्वेन विरोध-लक्षणा-प्राप्तेर् मयैव लिखित इति तया ध्वनितम् । [१०] तद्-अनुवादिना कविना तु तस्य म्र्षात्वम् इति ।</p>
<p>[११] अथ व्रज एव विघ्न-निघ्नतया प्रोषित-भर्तृका वर्ण्यते । [१२] तत्र श्री-कृष्णस्य भावना—</p>
<p>_ <br>
राधां पश्यसि जल्पसि स्पृशसि च स्वात्मन्न् अथालिङ्गसि _</p>
<p><em>स्वस्मिंस् तत् तद् अनुक्रियाम् अपि तयारब्धां भजन् नन्दसि । <br>
विश्रम्भं न हि मन्यसे तदपि चेद् अन्यां दशां यामितस्</em></p>
<p><em>तत्-प्राप्तिं मनुषे तया कथय भो किं ते सुखं सेत्स्यति ॥९॥</em></p>
<blockquote>
<p><br>
[१२] श्री-कृष्णं प्रति सखी-वचनम्—</p></blockquote>
<p>_भूषणम् अग्नि-प्रायं भूषण-निभम् अग्निम् अप्य् असौ राधा । <br>
त्वद्-विरहे या कलयति सा कथम् अन्यैः समाधेया ॥१०॥ <br>
तस्याः प्राणा भवान् सा च भवत्-प्राणा इति स्फुटम् । <br>
एतद्-वाचा लघूकर्तुं प्राणन्तीं मां तु धिक् प्रभो ॥११॥ <br>
_</p>
<p>[१३] अथोत्कण्ठिता । तत्र च तं प्रति सखी-वचनम्—</p>
<p>_ <br>
ताम् एव प्रेरयत्य् उच्चैर् उत्कण्ठा त्वां तु नैति सा । <br>
इति तस्याम् असौ कृष्ण वितृष्णा-शर्म नाञ्चति ॥१२॥_</p>
<p>_अस्रैः कम्पैर् विवर्ण-च्छवि-कुल-वलनैर् गद्गदै रोमहर्षैः _</p>
<p><em>स्वेदैः स्तम्भैर् विमोहैर् मुरहर दलित-प्राय-देहां विधाय । <br>
न त्यक्तुं न ग्रहीतुं कथम् अपि सुशका प्राण-घातावरोधाद्</em></p>
<p>_उत्कण्ठा कण्ठ-लग्नाशन-कवल-निभां तां तु दुःखाकरोति ॥१३॥ \</p>
<blockquote>
<p><br>
परम-गुणस् त्वं माधव _</p></blockquote>
<p>_दोषापूर्ण-प्रभावोऽसि । <br>
कथम् इव तां गुण-रूपा- _</p>
<p><em>कृतिम् अधिचित्तं समदध्याः ॥१४॥</em></p>
<p>[१५] अथाभिसारिका । तत्र तां प्रति कस्याश्चिद् उत्प्रास-वचनम्—</p>
<blockquote>
<p><br>
सन्ध्यायां क्व नु यासि लोल-नयनाप्य् अग्रायनैकाग्रहा
तत्राप्य् अग्रतमं स्थलं किम् अपि तच् चेतस्य् अलम् बिभ्रती । <br>
सा चैषा न हि बुध्यते तव गतिर् दृष्ट्वा तमालं मुहुर्
विष्टब्धा धृत-भङ्गि-सङ्गि-सवयो-मध्ये मुहुर् लीयसे ॥१५॥
अम्बर-मणि-संवलितं चरमाचलम् अधिजगन्थ पूर्वाद्रिम् । <br>
शङ्के यन् निज-कृत्यं कर्तुं कृष्णान्तिकं यासि ॥१६॥</p></blockquote>
<p>[१६] तत्राभिसारो, यथा—</p>
<blockquote>
<p><br>
अन्याश् चाभिसरन्ति भाव-वलिताः शुभ्र-क्षपायां कृतैः
शुभ्रैर् वेष-वरैर् विधाय पिहितं स्वं सत्यम् एतद्-वचः । <br>
तस्मिन् गोप-वराङ्गनाः पुनर् अमूः कान्ताङ्ग-सङ्ग-स्मृतेर्
जातानन्दतया स्मित-द्युति-वृतास् तेषां व्यधुर् व्यर्थताम् ॥१७॥
<br>
सामानाधिकरण्यं तेजस्-तमसो रहो कलितम् । <br>
कवयन्त्य् अपि यत् कृष्ण-भ्रान्तिं तमसि व्रज-स्त्रीणाम् ॥१८॥ <br>
<br>
आरम्भाद् अपि कम्पते हृदयकं प्रस्थानतः स्तम्भते
पाद-द्वन्द्वम् अहो मनस्य् अनुमिलन् देहं निरुद्धे प्रियः । <br>
यासां गोप-नत-भ्रूवाम् अभिसृतौ तासां परं कारणं
दैवं यन् नयते तद्-अन्तिकम् अमूस् तं वा बलात् कर्षति ॥१९॥</p></blockquote>
<p>[१७] कदाचित् काचित् काञ्चिद् दिवापि कृष्ण-समीपं छलतः संवलयति, यथा—</p>
<blockquote>
<p><br>
आलि पश्य परितः शिखि-वृन्दं
भीति-रीति-रहितं नटद् अस्ति । <br>
बाढम् अस्य विहरन्न् अधिगम्यं
नव्य-नीरद-वरः प्रतिभाति ॥२०॥ \</p></blockquote>
<p>[१८] अत्र निर्जनत्वं मध्य-स्थित-कृष्णत्वं च ध्वनितम् । अथ वासकसज्जा—</p>
<blockquote>
<p><br>
पुष्पाण्य् आचिनुते विचित्य चिनुते तल्पं व्रजस्याङ्गना
यन् नास्ति त्रिजगत्य् अपि स्फुटम् अहो वैकुण्ठ-वीथिष्व् अपि । <br>
एवं वासक-सज्जिका लसति सा छाया-द्वितीया यदा
सङ्गिन्य्-आचित-सङ्गतिः पुनर् असौ वेत्तीव किञ्चिन् न हि ॥२१॥
<br>
तत्र चोत्कण्ठावश्यायां तस्यां तं प्रति सखी-वचनम्—
<br>
तल्पं कृत्वा भवद्-अभिगमं चिन्तयन्ती समन्तात्
तत्रादृष्टे भवति समय-क्षेप-लेशाक्षमा सा । <br>
चक्रे चक्राङ्कित-कर महा-कम्प-सम्पद्-विहस्ता
शस्त-कल्पं कृतम् अपि च तत् कल्पयन्ती विशीर्णम् ॥२२॥</p></blockquote>
<p>[२०] अथ विप्रलब्धा । तत्र च तं प्रति सखी-वचनम्—</p>
<blockquote>
<p><br>
भुक्तिं मुक्तिं च तनुते न परं भवद्-आगमः । <br>
भक्तिं व्यनक्ति च व्यक्तं सुहृत्सु परमेश्वर ॥२३॥</p></blockquote>
<p>[२१] अथ खण्डिता । तत्र च तं प्रति सखी-वचनम्—</p>
<blockquote>
<p><br>
कुर्यास् त्वं खण्डितां काञ्चिन् नखराद्य्-अङ्ग-सङ्गतः । <br>
तं विना यां तथाकार्षीस् तत्र ते महती कला ॥२४॥ \</p></blockquote>
<p>[२२] खण्डितां प्रति तस्याः सुहृद्-उपालम्भ-रचनं तद्-दूती-वचनम्—</p>
<blockquote>
<p><br>
मानिनि वच्मि त्वाम् अहम् इह सुहृदां तव शृणोतु वृन्दं च । <br>
सहजा या निज-वृत्तिर् गोविन्दे स्वयम् उपास्व ताम् एव ॥२५॥
<br>
[२३] तत्र कठोरायमानां प्रति च—</p></blockquote>
<p><em>मानाग्नि-मय-दृग्-वाणं मुञ्च त्वं किं नु गर्वसि । <br>
राधे कृष्णश् च दृक्-पर्यक्-पर्जन्यास्त्रं विमोक्ष्यति ॥२६॥</em></p>
<p>[२४] अथ सम्भ्रमाद् आगतस्य नखरादि-स्पर्शात् क्षतायमान-रक्तिम्ना समक्तस्य कान्तस्य वचनं तस्याः प्रतिवचनं च । \</p>
<blockquote>
<p>दयिते दयित कथं त्वं मलिन-मुखी धिग् न वेत्सि हा किम् इदम् । <br>
नख-रदन-क्षतम् ऊहेत् त्वयि सुप्ते सुप्ति-राक्षसी चक्रे ॥२७॥ \</p></blockquote>
<p>[२५] अथ तस्याः सख्या संवादः—</p>
<blockquote>
<p><br>
जलदे विलसति विद्युद् बिभ्यति हृदयाणि भीरूणाम् । <br>
हससि हरिं किमु मुग्धे न हि हृदि चित्रं स्तुवेऽहम् एतस्य ॥२८॥ \</p></blockquote>
<p>[२६] अथ तस्याः कृष्णं प्रति—</p>
<p>_आवृणुतामरुणांशुर् नख-पद-सिन्दूर-चिह्नानि । <br>
अञ्जनम् अपि कृष्णाभं तत् तु तवौष्ठः स्फुटं कुरुते ॥२९॥ \</p>
<blockquote>
<p><br>
पूर्वां हरितम् आक्रम्य निष्क्रामन् कृष्ण-नीरदः । <br>
निह्नुते शशभृल्-लेखां हरिद्-अन्तर-लज्जया ॥३०॥ <br>
<br>
स्त्री-भावम् आकलयितुं कमठानुकारं _</p></blockquote>
<p>_गच्छन्-महाद्रि-तलम् आश्रितवान् भवान् यत् । <br>
तच् चाजितस्य न तवानुचितं यतस् त्वं _</p>
<p>_स्वां देवतां रमयितुं सुधयोद्यतोऽसि ॥३१॥ \</p>
<blockquote>
<p><br>
मामपि हित्वा क्रीडसि तामपि हित्वेति नानृतं वचनम् । <br>
एकं तत्र जहातेरन्यद्रूपं दधातेर् हि ॥३२॥ <br>
<br>
नीरसा सरसा वेति विविक्तिर् नातिकामिनाम् । <br>
पश्य वंश्या मुखं नायं पिबन्न् उज्झति माधवः ॥३३॥ <br>
_</p></blockquote>
<p>[२७] तत्र श्री-कृष्णस्य वचनम्—</p>
<blockquote>
<p><br>
राधे वपुषा तन्वी कोमल-हृदयातिसूक्ष्माधीर् असि च । <br>
मानः कथम् एतावान् माति त्वयि तत् तु पृच्छामि ॥३४॥ <br>
मुखम् अब्जं तव रसना पल्लव-पत्री कथं वचः क्रूरम् । <br>
आं ज्ञातं किल यस्मात् तन्-मूलं भाति हृद्-वज्रम् ॥३५॥ \</p></blockquote>
<p>[२८] भवतु च—</p>
<p>_ <br>
यथा मे रोचते मानो न प्रसादस् तथा तव । <br>
यत्र स्वाधीनता-व्यक्तिं कुरुषे ताडनेन च ॥३६॥ <br>
अर्दितोऽपि रुषा राधे लीलाब्जेनास्मि नार्दितः । <br>
हन्त मत्-कण्टकैर् एतत् त्वद्-अङ्घ्रि-सुहृद् अर्द्यते ॥३७॥ <br>
_</p>
<p>[२९] तद् एवम् उपवदमाने तस्मिन् पुनस् तस्या वचनम्—</p>
<blockquote>
<p>निर्वृत्य्-अम्बुधि-कुम्भजः स्थिति-महा-मेघावली-मारुतः
प्राणानां पवनाशनस् तनुवनी-नैदाघ-दावानलः । <br>
सोऽयं ते विरहो यया बत मया सोढस्तया वा कथं
सोढुं हन्त न शक्यते नव-नवः पद्मापते दुर्नयः ॥३८॥
<br>
[३०] एवं रुदतीं सखीम् आलक्ष्य सखी तं प्राह—
<br>
अनुरागवती सन्ध्या स्वच्छोऽयं वासरस्ततः । <br>
स्थाने तया तस्य सङ्गो न रात्र्या मलिनात्मना ॥३९॥ \</p></blockquote>
<p>[३१] त्वयि तु तद्-एतद्-विपरीतं प्रतीयते ततो न स्वच्छतेति व्यञ्जना । <br>
ततः सा मानिनी पुनस् ताम् आह—</p>
<blockquote>
<p><br>
दीप-ज्वाला मम हृदि गता स्नेहम् उद्धूय वक्रे
चक्रे येन प्रतिहति-मिता तं कथं निन्दसि त्वम् । <br>
निर्द्वन्द्वाहं सपदि भवितास्म्य् एव सोऽप्य् एष नाना-
गोपी-सङ्घात् प्रमदम् अयिता हन्त किं कस्य दुःखम् ॥४०॥
<br>
[३२] अथ तस्य तद्-बाष्पापसारणाय व्याज-रचनं वचनम्—
<br>
मीनाद् अपि तन्-मुक्ता-
फलम् उद्भवतीति रत्न-शास्त्रार्थम् । <br>
पश्यन्न् इव मम हस्तस्
तव मुखम् अभियाति मानिनि प्रसभम् ॥४१॥
<br>
[३३] ततश् च सा विमुखी-भवन्ती मनसीदं वदन्ती कलहान्तरिता-भावम् आससाद ।
<br>
ऐषीस्त्वं यदि मानस मानेनामुं वशीकर्तुम् । <br>
वशगेऽप्य् अस्मिन् कृष्णे त्यजसि न किं तं वृथा-भूतम् ॥४२॥ \</p></blockquote>
<p>[३४] तदा च सखी तम् उवाच—</p>
<blockquote>
<p><br>
या तव हृदय-विदारं नखरैर् अकरोन् मुराराते । <br>
तां मनुषे प्रिय-दयितां ज्वलति तु तस्माद् दृग् अस्माकम् ॥४३॥ <br>
या खलु मानम् अमानं दधिरे त्वन्-मान-जीवना दयिता । <br>
घटते गोपी-वल्लभ तस्याः स्फुटम् असुगमः सुगमः ॥४४॥ \</p></blockquote>
<p>[३५] इति सखीषु पराङ्-मुखीषु बहु तटस्थतां घटयन् दूर-देशीय-देशम् अटति स्म यदासौ, तदा तु—</p>
<blockquote>
<p><br>
राधाया दृष्ट-मानायाः सृष्ट-रोमाञ्च-सञ्चयाः । <br>
वैणव-ध्वनि-जातीया जीयासुः कीचक-स्वनाः ॥४५॥
<br>
[३६] तद् अवगम्य वामाया वचनम्—
<br>
न वदसि परुषं रुषं न धत्से
मनसि च तत्र कथं कृतापराधे । <br>
हरि हरि सततं विमानिताहं
त्वयि बत शर्म कदापि नापराधे ॥४६॥ \</p></blockquote>
<p>[३७] तत्र तस्या मनः-कथा—</p>
<blockquote>
<p>मानं कुर्विति वक्ति सा प्रिय-सखी मानं न वेद्मि स्फुटं
कौटिल्येन यदि प्रसिध्यति स तत् कौटिल्यम् एवात्र किम् । <br>
हा तस्य स्मित-कञ्ज-चारु-नयनं श्यामस्य मन्-मानसं
द्रष्टुं वाञ्छति हन्त कष्टम् अपरां स्फूर्तिं कथं गच्छतु ॥४७॥ <br>
<br>
आगस्-कृतेऽपि तस्मै रज्यति हृदयं खलं तद् एतन् मे । <br>
त्यक्तुं तद् अपि न शक्यं कथम् इव स हरिः परित्याज्यः ॥४८॥ \</p></blockquote>
<p>ततश् च—</p>
<blockquote>
<p>बलान् मानं शिक्षयन्तीर् अपि तत्र सखी-ततीः । <br>
राधया सार्धम् आकर्षन् जीयाद् वेणु-कल-स्वनः ॥४९॥ \</p></blockquote>
<p>[३८] तस्या मुखम् अवकलय्य तत्-तद्-उपमा-जातियतया संशय्य स्थितवन्तं कान्तं प्रति सखी-वचनम्—</p>
<blockquote>
<p><br>
तस्मिन्न् अपि विधु-बुद्धिं कर्तुं मा कृष्ण साहसं कार्षीः । <br>
सर्वं जेतृ तद् एतद् भ्रू-धनुर् अनु नेत्र-वाणम् उत्क्षिपति ॥५०॥ \</p></blockquote>
<p>ततश् च—</p>
<blockquote>
<p>भ्रमरीवाम्बुजारण्यं शफरीव जलाशयम् । <br>
कृष्णं लब्ध्वा पूर्वमेव दृष्टा साभून्न तूत्तरम् ॥५१॥ \</p></blockquote>
<p>अथ स्वाधीनभर्तृका ।</p>
<blockquote>
<p><br>
नित्यं या याचितापि प्रियतम-हरिणा नेच्छति स्पर्श-मात्रं
वाचा सेयं मुहुस् तं निदिशति रसनाम् अप्य् अहो संवरीतुम् । <br>
तन् मन्ये नूनम् अस्यावयव-समुदितिर् दिव्य-सीधु-प्रकारः
सङ्गाद् अप्य् अङ्ग यस्य प्रभवति मुहुर् उन्माद-लक्ष्मीर् अमूदृक् ॥५२॥
<br>
तत्र च वक्ति रूपं यदा कृष्णस् तदा सा राधिकाधिकम् । <br>
शृणोति नैव तत् तस्य पश्यन्ती रूपम् अद्भुतम् ॥५३॥
<br>
[३९] एतद्-अनन्तरं सखीनां निभृतालापः—
<br>
अपि लीलायितम् अनया चम्पकलतया तमालाधः । <br>
प्रागल्भ्यात् पुनर् एतां तद् उपरि रमण-स्पृहां वेद्मि ॥५४॥
<br>
[४०] अथ श्रीमत्-परम-रूप-गुरूपदेश-मय-स्वप्न-कलितं प्रातस्तन-ललित-राग-संवलितं ललिता-गीतम्—
<br>
जागरणाद् अथ कुञ्ज-वरे । <br>
वीक्षित-भास्कर-रुचि-निकरे ॥ <br>
कान्ता-निद्रा-भङ्ग-करे । <br>
अपि सङ्कलित-स्व-परिकरे ॥ <br>
मम धीर् मज्जति कंस-हरे । <br>
मौलि-शिखोपरि-पिञ्छ-धरे ॥ [ध्रुवम्]
मुहुर् उल्लासित-युवति-करे । <br>
सममन्या बहिर् अनय-चरे ॥ <br>
घन-गहनाध्वनि गमन-परे । <br>
तत्र च बहु कृत-सुख-वितरे ॥ <br>
आशास्तम्भित-विरह-गरे । <br>
धाम्नि सनातन-शर्म-हरे ॥ इति ॥५५॥ \</p></blockquote>
<p>[४१] दिनान्तरे सखी-सौभाग्यम्—</p>
<blockquote>
<p><br>
किञ्चिद् विलोक्य कुञ्जे सख्याः प्रागल्भ्यम् एकान्तात् । <br>
स्मेरा करम् अनु मुरलीं प्रागाद् बर्हावलिं शिरसि ॥५६॥
<br>
[४२] तां प्रति श्री-राधा किम् अपीदम् आचार्य प्रोवाच—
शेते मञ्जु-निकुञ्ज-तल्पम् अनु स प्रेयान् इति प्रेयसि
त्वां वेणुं किल हर्तुम् अस्य कुतुकात् प्राहैषम् अस्मि द्रुतम् । <br>
तं तु त्वं परिहृत्य चागतवती श्रान्तेव च प्रेक्ष्यसे
तद्-वर्त्मान्य् अदुरी-चकर्थ रभसा यन् मादृशां दुर्गमम् ॥५७॥</p></blockquote>
<p>[४३] तद् एवं तासां तस्य च प्रावृषिज-कृषिवद् दैव-वशत एव वशे वशंवदे तद्-अनन्तरं वसन्त-पञ्चमीम् अनु वसन्त-रागं जनयन् गोपाल-जनीभिर् मिलित्वा श्रीमान् गोपालः खलु खेलति स्म । [४४] तथा हि—तस्यां पञ्चम्याम् उत्कण्ठित-षट्-पद-खण्डित-तुण्ड-मुद्राकुल-मुकुल-मण्डलतया प्रथमम् उन्मीलितेषु केषुचित् पुण्ड्रकेषु श्रीमन्-माधव-राधादीनाम् अबाधम् आगमनम् असम्भाव्य भृशम् उन्मनायमानायां वृन्दायां सुमनायमाना काचिद् आलि-पालिर् आगम्य ताम् उल्लासितवती—[४५] सखि वृन्दे ! कथम् इव मन्दतां विन्दसे ? आगम्य रम्यम् इदम् अवगम्यताम् ।</p>
<blockquote>
<p><br>
[४६] वृन्दाह—कीदृशम् ? \</p></blockquote>
<p>[४७] सा प्राह—यादृशं भवद्-अभिरुचितम् ।</p>
<blockquote>
<p><br>
[४८] वृन्दाह—कथ्यतां तथ्यम् ।
<br>
[४८] सा प्राह—काचिद् आली माधवी-मण्डलम् अनु माधवं माधव-प्रकाश-दर्शनतः समुज्जृम्भित-राधा-विप्रलम्भ-बाधं निभाल्य ताम् उल्लोलयामास । <br>
उल्लोल्य च सङ्गतश् चलन्ती सखीभिर् इदं वसन्त-रागेण गायन्ती वल्लभम् अपि लम्भयामास ।
<br>
[४९] गानं यथा—</p></blockquote>
<p>_ <br>
कृष्ण-वनं सखि भाति सरङ्गम् । <br>
भवतीम् इव लघु नेतुम् अधीशं । <br>
सेवित-मधुर-स-सङ्घम् ॥ [ध्रुवम्]_</p>
<p>_जागरम् इतम् इव माधविकाशतम् अनुकृत-जृम्भा-भङ्गम् । <br>
चुम्बति मधुप-गणे कृत-भङ्गि स्मारयति प्रिय-सङ्गम् ॥ <br>
सरस-रसालज-मुकुल-कुलं परिपुलकयद् इव समम् अङ्गम् । <br>
आकारितम् इव तव कुरुते पिक-कलम् अनुकलयद् अनङ्गम् ॥ <br>
त्वां चेला-कलि-चन्दन-मरुता वासयतानुलवङ्गम् । <br>
कर्षति मधुरिपु-मधु-पर्वोदित-वीणा-वेणु-मृदङ्गम् ॥ <br>
नीतायां त्वयि माधवि माधव-माधव-गान-तरङ्गम् । <br>
किरति पराग-चयं लोचनम् इव नटयति चारु-कुरङ्गम् ॥ <br>
इति सा लब्ध्वा वल्लभम् अनिशं मनसा वलितासङ्गम् । <br>
जयति निरुपम-रूपिणि मध्ये यमुना-मानस-गङ्गम् ॥५८॥ <br>
_</p>
<p>[५१] अत्र च पद्यम् एकं गद्यते—</p>
<blockquote>
<p><br>
वन-रुचि-रुचिरः श्रीमान्
मदन-विनोदाय नुन्न-गोपीकः । <br>
अभितः सुरभित-देशः
सहचरि पश्य माधवः स्फुरति ॥५९॥</p></blockquote>
<p>[५२] तद् एवं निशम्य तत्र विन्दमानां वृन्दाम् अनु पुनर् एवं दर्शयामास, <br>
यथा—</p>
<p><em>राधा हरिर् अपि पुलकि-वसन्तम् । <br>
गायति निज-नुदम् अनु विकसन्तम् ॥ध्रुवम्॥ <br>
उपदिशते दिशि दिशि गुणयन्तम् । <br>
पिकम् अनु पञ्चमम् अतिचिरयन्तम् ॥ <br>
वासन्ती-मधु रहसि धयन्तम् । <br>
शंसति मधुलिहम् अनुगायन्तम् ॥ <br>
मधु-रसमनु गानं रमयन्तम् । <br>
रसयति विनिमितम् अधरम् अयन्तम् ॥ <br>
मलयज-सुरभि-धुरं खञ्जन्तम् । <br>
कवयति गन्धवहं प्रसजन्तम् ॥ <br>
वाद्य-गणं गुण-वलित-दिग्-अन्तम् । <br>
अनुनृत्यति मद्-अलोल-दृग्-अन्तम् ॥ <br>
चपलाघन-सम-रुचिम् अनु तं तम् । <br>
नटयति शिखि-गणम् अपि निपतन्तम् ॥ <br>
किरति चूर्णम् अनु पूर्णद्-अनन्तम् । <br>
समम् आलील-ललनाभिर् अनन्तम् ॥ <br>
श्रम-जल-कण-गणम् अनु विलसन्तम् । <br>
वहति पराग-भरं रुचिम् अनन्तम् ॥६०॥ इति ।</em></p>
<blockquote>
<p><br>
[५३] अथ तावतीं गतिम् अप्य् असहमानाः सहमाना गुरवः कुरवम् आचर्य पर्यवस्थया तासां स्वतन्त्रताम् आवार्य सर्वतो निरोधम् उद्बोधयामासुः ।</p></blockquote>
<p>[५४] यत्र खलु रक्षिणी-वर्गस् ताह् सर्वतः समचक्षिष्ट । येन स्वत एव कृष्णस्य च तद्-वश्यता जाता । तद् एवं विधुरेण सर्वत्र च तत्र विधुरे सति—</p>
<p>_ <br>
पद्यां पश्यति वेणुम् आकलयति प्रेष्यादिकं प्रेषयत्य्_</p>
<p>_अन्यं कृत्स्नम् उपायम् आचरति यत् कान्तः स-कान्तः पुरा । <br>
तद् गुर्वादि-निरोध-बन्ध-विधिषु प्रौढेषु हाकर्षणं _</p>
<p><em>जज्ञे निष्फलनम् एव येन च तयोर् मर्माणि भेदं ययुः ॥६१॥</em></p>
<blockquote>
<p><br>
[५५] तत्र चोभयोर् मनः-कथा, यथा—</p></blockquote>
<p>_ <br>
न प्राग् दृष्टिर् अमुष्य यत् प्रिय-जनस्यासीत् तद् उच्चैः सुखं _</p>
<p>_मन्ये सा बत साम्प्रतं समभवद् यत् तस्य तद् दुःखम् । <br>
तस्य स्वस्य च या क्रमेण ममता जाताधुना सा द्वयं _</p>
<p>_चूर्णीकर्तुम् अथेच्छतीह किम् अहं कर्तास्मि कर्ता स किम् ॥६२॥ \</p>
<blockquote>
<p><br>
रात्राव् अद्यातिमात्रं प्रणयि-जनम् अहं तं ददर्शाप्य् असौ मां _</p></blockquote>
<p>_नैतावन्-मात्रम् अत्र प्रतिनव-मदनं हन्त पस्पर्श च द्राक् । <br>
यद्य् एष स्वप्न एव स्फुरति न हि तदाप्य् आत्मनः प्राण-रक्षां _</p>
<p>_मन्ये जाग्रद्-दशा वा तद् अपि न हि हहा कृष्ण-कान्ते क्व नु त्वम् ॥६३॥ \</p>
<blockquote>
<p><br>
श्यामाङ्गम् अन्तरा देहः सुहृदः सर्व एव च । <br>
अन्तर्-मनो-भिदस् तापं दधते वह्नि-जालवत् ॥६४॥ इति ।_</p></blockquote>
<p>_ <br>
एवं सञ्चक्रुधुस् ते ते रुरुधुश् च वधुर् यदा । <br>
तदा कृष्णस् तीर्थ-यात्रां तृष्णया च्छद्म निर्ममे ॥६५॥_</p>
<p>_ <br>
यदा कृष्णानुरक्ताभिः सा यात्रा ताभिर् आकलि । <br>
मनो-राज्यं तदा प्राज्यम् अचायि निरचायि च ॥६६॥ \</p>
<blockquote>
<p><br>
यदा प्रतस्थे गोविन्दो विन्दन् शकटम् उन्नतम् । <br>
तदा दृक्-पक्षिणां ताभिर् लक्षिता बन्धु-विच्युतिः ॥६७॥ <br>
<br>
रात्रिं रात्रिं वसन्ति स्म यत्र ते तत्र निश्चितम् । <br>
अभूद् अमूषु सम्प्राप्तिर् विधोर् दाक्षायणीष्व् इव ॥६८॥_
<br>
तथा हि—</p></blockquote>
<p>_ <br>
ताभिः स्वस्य विदूरकाभिर् अभिसारोऽद्यन्-मदाभिस् तदा _</p>
<p>_गत्य्-अर्थं कृत-वासकाभिर् उदित-प्रोल्लासि-तत्-केलिभिः । <br>
काभिश्चित् परिवञ्चिताभिर् अतिव्याप्ताभिर् उद्वासित- _</p>
<p>_द्वन्द्वाभिर् विविध-स्व-केलिम् अभजत् तस्मिन् स कृष्णः पथि ॥६९॥ \</p>
<blockquote>
<p><br>
यर्हि च तीर्थं याता गोकुललोकास्तदा हरिर्विदधे । <br>
गुणजीविस्त्रीवेशं तासामासत्तिसौख्याय ॥७०॥_
<br>
[५६] तत्र ज्योतिर्-मन्त्र-योग-तन्त्र-विदुषी-वेषो, यथा—
<br>
सर्वज्ञे किं त्रिलोक्यां सुख-कर-सदनं कृष्ण-गोष्ठं किम् अस्मिन्न्
आजीव्यं कृष्ण-गानं किम् अतुल-भविक-प्रापणं कृष्ण-लिप्सा । <br>
किं भोग्यं कृष्ण-रूपं परिणतिर् इह का कृष्ण-लब्धिः समन्ताद्
इत्य् एवं राधिकायां प्रतिवचन-कृती पातु नः कृष्ण-दम्भः ॥७१॥
<br>
[५७] दूती-वेशो यथा—
<br>
कासि प्रेश्या किमीया तव तम् अनुगता किङ्गुणा तस्य तुल्या
तत्र स्यात् किं प्रमाणं विजन-गृह-गता पश्य मे सर्वम् अङ्गम् । <br>
इत्य् एवं दिग्-वितान-प्रणिहिति-वलितं स-स्मितं तन्-निदिष्टा
राधा-गीर्-भङ्गि-मात्रात् परिचितिम् अकरोद् अस्तु तत् काम्य-वस्तु ॥७२॥
<br>
[५८] तद् एवं श्री-राधया तद्-विरह-चिन्ता-सम्बाधयापि गत-तद्-बाधया क्वचिद् अन्यथान्यथा च रजन्य् अन्तरे पुनः पुनर् अन्य-बहु-विध-वेशं केशवं निशाम्य भणितम्, यथा—</p></blockquote>
<p>_सेयं भिषग्-असिताङ्गी मम हृद्-दाहं चिकित्सितुं लब्धा । <br>
स्पृशती सखि कर-नाडीम् अन्याङ्गं धिक् कुतः स्पृशति ॥७३॥ \</p>
<blockquote>
<p><br>
श्यामा वैणविकीयं _</p></blockquote>
<p>_विदूर-वासा निशार्धम् उद्भूतम् । <br>
सख्य-स्थलम् इदम् अल्पं _</p>
<p>_तन् मम तल्पं तु सङ्कुचद् भवतु ॥७४॥ \</p>
<blockquote>
<p><br>
कविर् इयम् अतुला भवतु श्याम-व्यक्तिः स्वधीत-तद्-विद्या । <br>
अस्माकं रह एषा कथम् इव जानाति तन् न जानामि ॥७५॥ <br>
<br>
श्यामा चित्र-करीयं चित्रं विजने प्रकाशयति । <br>
माम् इव काम् अपि यत्र स्व-तुलित-पुंसान्वितां सखि व्यधित ॥७६॥ <br>
<br>
रहसि तद् एतद् वद्मि त्वयि सखि न परत्र कुत्रापि । <br>
ताम्बूलिकीयम् असिता मोहन-मन्त्रं विजानाति ॥७७॥ <br>
<br>
सेयं माला-कारी-मूर्तिर् मालाः प्रसारयति । <br>
तस्य श्यामल-मूर्तेः कस्मात् पुष्पेषु वासनां तनुते ॥७८॥ <br>
<br>
फल-विक्रयिणी श्यामा फलम् इह विविधं प्रसारयति । <br>
बिल्वं केवलम् अथ किं गृह्णत्य् अस्मान् विलोकयति ॥७९॥ <br>
<br>
सेयं श्यामा न सती हार-व्यतिहार-सम्भवद्-द्रव्या । <br>
अपरिचितापि स्वयम् अथ मणिसर-परिधापनं वष्टि ॥८०॥ <br>
<br>
यद्-अवधि तद्-अगुरु-सत्त्वं तस्या गृह्णामि गन्ध-जीविन्याः । <br>
तद्-अवधि गुरवो मयि सखि कृष्णम् अकृष्णं च ब्रुवते ॥८१॥ <br>
_</p></blockquote>
<p>[५९] अथ श्रीवत्स-लक्षणस्याप्य् एतद्-उपलक्षणं बहु-रचनं वचनं लक्षणीयम्, यथा—</p>
<p>_ <br>
सीवन-विज्ञा स्वयम् अपि पर-शिल्पानां विलोकनात् कर्त्री । <br>
साहं प्रणयि-व्यक्तिर् लोकय गोपि स्व-हृद्-गतां चोलीम् ॥८२॥ \</p>
<blockquote>
<p><br>
अहम् इह रञ्जन-कारी श्यामाभिख्या जगद्-गत-ख्यातिः । <br>
या मम वस्त्रं वस्ते विकसति हृत्-कञ्ज-रञ्जनाप्य् अस्याः ॥८३॥ <br>
<br>
दर्पण-कार्मुक-विद्रुम-मुक्ता विक्रेतुम् ईहसे स्पष्टम् । <br>
गूढं सम्पुट-युगलं क्रेतुम् अहं तु व्रजस्त्रि पृच्छामि ॥८४॥ <br>
<br>
संवाहन-निपुणात्मा सुतनुर् अहं तव निषेवणं लिप्सुः । <br>
मत्-स्पर्शांशज-सौख्यं सुभगे ब्राह्मं सुखं जयति ॥८५॥_
<br>
[६०] तत्र च सति—
<br>
कङ्कण-कारि-स्त्रीवद्-वेशं
केशवम् उपेत्य याः काश्चित् । <br>
दक्षिण-वाम-चरित्रं तेनुस्
तन् न हि करवामहे सदसि ॥८६॥ <br>
<br>
अन्धकार-मय-पक्ष-लक्षिताम्
अम्बिका-वन-गतिं विधाय ताम् । <br>
यद्य् अदिष्टम् अभवन् मुरारिणा
मिष्टम् इष्टम् अतनिष्ट तद् बहु ॥८७॥ \</p></blockquote>
<p>[६१] तद् एवं सति—</p>
<blockquote>
<p><br>
कंसारेर् हृदयाब्ज-सम्भवद्-अली-वीथीयमाना व्रज-
प्रेयस्यः स्फुटम् अन्तरान्तर-पदं याताः क्रमाद् अन्ततः । <br>
एवं चेद् भवतान् न तत्र च वयं सन्दिह्य विब्रूमहे
राधा यत् किल कर्णिका-स्थितिम् अगाद् अस्माकम् अत्राग्रहः ॥८८॥</p></blockquote>
<p>[६२] अथ समापनम्—</p>
<blockquote>
<p><br>
सुदर्शनस्य शापान्तकारी राधे सुदर्शनः । <br>
अतिकान्तस् तवावाति-कान्तः सोऽयं बकान्तकः ॥८९॥</p></blockquote>
<p>इति श्री-श्री-गोपाल-चम्पूम् अनु</p>
<p>रहः-कुतूहल-वह-बहल-रहः क्रीडाख्यम्</p>
<p>एकोनत्रिंशं पूरणम्</p>
<p>॥२९॥</p>
<p>(३०)</p>
<blockquote>
<p>२७।
अथ त्रिंशं पूरणम्</p></blockquote>
<p>३४।
निर्व्रीड-होरिका-विक्रीडनं
[१] अथ मधुकण्ठः प्रभातकथां क्रमतः प्रक्रमते स्म—</p>
<blockquote>
<p>अम्बिका-वन-गतिर् बभूव सा केलि-कर्मणि हरेः समर्धनी ।
आगतावपि तदा पुनर् व्रजे होरिका-प्रमद-पर्व-पद्धतिः ॥१॥</p></blockquote>
<p>[२] तत्र च पर्वणि सर्व एव स्त्री-पुंस-जनः प्रमत्त-गण इव गायन् नृत्यन् युध्यन् क्रिडतीति मध्य-देशतः समुदाचारः प्रचरति भविष्योत्तर-पुराण-प्रामाण्यस्य पुराणानां मान्यतया ।</p>
<p>[३] अथ तत्र यदा पूर्ण-गुण-फाल्गुन-पूर्णिमा-निशायां कुतुक-तृष्णक् कृष्णश् च रामश् च ढुण्ढा-परपर्याय-होरिका-गृह-गृह्यायां भुवि रमते स्म । तदाकस्माद् उत्तरस्माद् आगतः कश्चिद् यद्यपि गुह्यकाधिप-सङ्ग्राह्यस् तथापि गुह्यक-गर्ह्यतया कंस-शुभाशंसनस् तत्र क्रीडन्तीर् व्रज-युवतीः प्रति दुर्दृष्टिं विधाय तद्-आकृष्टिं चिन्तितवान् ।</p>
<p>[४] चिन्तयन्न् एव च सहसा तत्र प्रविष्टः स खलु दुर्ध्यानाविष्टस् तस्माद् अकस्माद् अङ्गनानां गणम् उदजवज् जवतः कालयामास ।</p>
<p>[५] अथ साग्रजः सोऽयं गदाग्रजस्तमसभ्यस्वभावमुपलभ्य पूर्वं तत्पर्वरसिकवैहासिकवेशविशेषं दधृषं मन्वानः स्थगित इवासीत् । ततश् च—</p>
<blockquote>
<p>प्रतिहरि-गति-चेष्टा शङ्खचूडेन रुद्धा
दृग् अपि रुतिर् अपि द्राक् कृष्ण-रामेति तासाम् ।
यद् अयम् अतुल-वेग-द्रोहि-रूपाति-शब्दैः
प्रतिपदम् अनुवर्ती वृत्ति-लोपं चकार ॥२॥</p></blockquote>
<p>[६] अथ तत्र श्री-कृष्ण-वाक्यम्—</p>
<blockquote>
<p>प्रत्ययन्त्योऽप्य् अतिजव-भराद् अस्य घोरान् निवृत्ताः
पश्यन्त्यो नाव् अपि धिग् अमुतस् त्रास-विध्वस्त-नेत्राः ।
क्रोशन्त्योऽपि प्रतिरुतिकृतानेन नीरुद्ध-शब्दाः
भ्रातस् तर्ह्य् अप्य् अहह किम् अमू रक्षितुं न द्रवाव ॥३॥</p></blockquote>
<p>[७] तद् एवं निश्चिन्वानौ तं भीषणारम्भतया स्तम्भयितुं विचिन्वानौ सहसा शाल-द्वयं सहसा त्रोटयन्तौ पुनस् तद्-विटपादिकम् अपि प्रमोटयन्तौ सुदृढ-भुजाग्र-जाग्रत्-तद्-युगलतया प्रबलतया च ताव् अनुदद्रुवतुः । तद् अनु विद्रव-वशाद् अन्येऽपि संविद्रते स्म । तदा च—</p>
<blockquote>
<p>इत्थं न तर्कितं लौकैर् अनयोः शाल-हस्तयोः ।
शालौ किं लघुतां यातौ विग्रहौ गुरुताम् उत ॥४॥</p></blockquote>
<p>ततश् च—</p>
<blockquote>
<p>अग्रे शुभ्रं रौहिणेयं विधाय
श्री-गोविन्दः प्रद्रवच् छङ्खचूडम् ।
कीर्ति-स्तोम-प्रायतां तस्य तन्वन्न्
एष प्रायस् तं पुरस्तात् करोति ॥५॥
विलोक्य स-बलं हरिं परम-विक्रमं स-क्रमं
विसृज्य वनिता-जनं त्वरितम् अद्रवद् गुह्यकः ।
बलस्य किल कालताम् अमत मृत्युतां यद् धरेर्
मृगं तद् उचितं यतः स स जगाम तत् तत् कृतिम् ॥६॥</p></blockquote>
<p>[८] तेन विसृष्टायां चावलावलावयं बलाभिधस् तत्-संवलनाय तत्र स्थितः ।</p>
<p>[९] अथ श्रीमान् दनुज-गजसिंहस् तद्-अनुजस् तु स-विक्रमं विक्रममाणः प्रहस्य स्फुटम् औत्तराह्वस्य च तस्य दाक्षिणात्यं पलायनम् अवेत्य दूरेत्यं तं प्रत्यवज्ञया तरु-यष्टिं हस्ताद् विभ्रष्टां चकार ।</p>
<p>[१०] विद्रुत्य लब्ध-सनीडं पुनर् असौ विक्रीडन-चतुर-चित्तस् तत इतस् तं विद्राव्य चेष्टितेन वेवेष्टि स्म । नृसिंह इव हिरण्यकशिपुं रिपुं स-निग्रहम् एव जग्राह च ।</p>
<p>[११] ततस् तं हस्त-रोधं गृह्णन्न् अह्नाय मणि-गृहीतये स्फुरन्न् उरसिलः कर-सरसिजेन तच्-छिरसि कक्खटी-भाव-विघटित-तद्-अधीचि-मुन्य्-अस्थिजेन गृहीत-सङ्ग्राह-सारं प्रहारम् आजहार उत्तरस्मिन्न् अनेहसि मृत-देह-प्रतीकादानम् अनुत्तरम् इतीव भ्रंशयामास च तस्य तम् उत्तंसम् ।</p>
<p>[१२] स पुनर् आततायी दुर्मायी मणिम् अनु प्राणान् अपि व्यक्तम् एव त्यक्तवान् । तद्-धन-मात्र-जीवन-यात्रः खल्व् असौ । ततश् च—</p>
<blockquote>
<p>जीवो रत्नं वेति भेदाक्षमं तज्-
ज्योतिर्-मात्रं वस्तु यक्षाद् गृहीत्वा ।
पश्यन्तीनां योषितां कंस-वैरी
निन्ये कामं राम-सायुज्यम् एव ॥७॥</p></blockquote>
<p>[१३] तं चाभिपन्नं मुखं व्यादाय विन्नपातं पन्न-मणिं व्यापन्नं दृष्ट्वा श्री-कृष्णाभिप्रायम् अभिप्रयद्भिर् दिविषद्भिर् उपहसितम्, यथा—</p>
<blockquote>
<p>स्त्री-रत्नं पुरु परकीयम् आदिथस् त्वं
स्वं चूडामणिम् अपि हारयां चकर्थ ।
अत्याक्षीर् बत निज-जीवनं च धिक् त्वां
व्यादाः किं मुखम् अथ वक्त्रम् अत्र यक्ष ॥८॥</p></blockquote>
<p>[१४] तद् एवं कर्ण-रसनया रस्यमानम् आचर्य रहस्यं विहस्य च स्निग्धकण्ठः पुनः स-बाष्प-कण्ठम् उवाच—</p>
<blockquote>
<p>तत्-क्षोभणं तद् द्रवणं तथा तद्-
विक्रीडनं तद्-धननं स्व-शत्रोः ।
तद्-रक्त-रज्यन्-मणि-पाणि-रोचिर्
मय्य् अद्य सद्यः प्रभम् अस्य भाति ॥९॥</p></blockquote>
<p>[१५] पुनर् मधुकण्ठ उवाच—तद् एवं दलित-चूडे शङ्खचूडे निष्पीडिते क्रीडिते च व्रीडितेन निवृत्ते कोलाहल-परम्परातः कातरता-विरत-प्रकृतयः सर्व एव व्रजोर्वीपति-प्रभृतयः समागत्य विस्मित्य च तादृश-दुष्ट-नष्टीभावतः पुनर् भय-सन्देहेनास्पृष्टाः स्पष्टानन्द-सन्दोह-दोहास् तत्-पर्व-क्रीडां निर्व्रीडा इव विवव्रुः ।</p>
<p>[१६] विवृत्य च शास्त्र-विप्रतिपत्ति-विप्रयोजयितृ-विप्रेभ्यः सूत-सर्वानन्द-गुण-प्रभूत-सूत-मागध-वन्दिभ्यश् च परमावदानानि दानानि बहूनि चक्रुः । ताभ्यश् च शस्त-वस्त्रादीनि प्रस्थापयामासुः । स्वस्थायमानाः समाजग्मुश् च कृष्ण-कृष्णाग्रजौ पुरस्कृत्य निजं व्रजम् इति ।</p>
<blockquote>
<p>एवं विचित्र-विक्रीडः पुत्रस् ते गोष्ठ-नायक ।
तं क्रोध-वह्नौ ढुण्ढाग्रे यक्षोर् अभ्रं जहाव यः ॥१०॥</p></blockquote>
<p>[१७] अथात्र रात्रि-कथायां मधुकण्ठस् तां होरिका-कथाम् एव विशेषतः सेवयामास ।</p>
<blockquote>
<p>शिव-क्षपायाम् अथ यापितायां
वल्गूत्सवा फाल्गुन-पूर्णिमागात् ।
पक्ष-द्वयस्यास्य यथैव कान्तिः
पर्व-द्वयस्यास्य च तद्वद् अस्ति ॥११॥
हिमे गते हिम-रुचिर् उज्ज्वलं बभाव्
अफल्गुनि स्व-महसि फल्गु-पर्व च ।
न वाभवन् कथम् अथ तत्र गोपिका
मदोत्कराद् अपि परिभूत-गोपिका ॥१२॥</p></blockquote>
<p>[१८] अथ बलक्ष-पक्ष-सपक्षकैर् अवप्रकर-शोभाकर-करनि-कर-करम्बितां स्व-मनोरथ-प्रथनावलम्बितां क्षपम् अन्वीक्ष्य सर्वास् तत्-पर्वानर्वाचीन-समुदाचार-गर्वान् मुदा बहिर् आविर्भवन्ति स्म, यथा—</p>
<blockquote>
<p>मुहुर् अगणित-गौरवाः समन्तात्
प्रणय-मदात् परिधाय दिव्य-वेशम् ।
अपि बत जनतासु होरिकायां
हरिम् अभिसस्रुर् अहो व्रजस्य नार्यः ॥१३॥</p></blockquote>
<p>[१९] तद् एवं सद्म-सद्मनां सखी-पद्म-वरूथिनीभिः सह यूथ-नाथ-कवच-स्थिति-रचन-कञ्चुलिकादि-वस्त्रैः सुरभि-कषाय-मोचन-यन्त्र-प्रभृति-शस्त्रैर् बहुल-काहलादि-वादित्र-विचित्र-कुतूहलैः स-केलि-गालि-रीति-मय-गीति-कोलाहलैः सार्वत्रिक-तत्-पार्वण-रीत्या निर्लज्जतया सज्जतया च व्रज-पुर-द्वार-पुरः-स्थित-होरिकायतनाग्रीय-समग्रायत-प्राङ्गण-विहार-सङ्गर-रङ्ग-भुवि सङ्गता बभूवुः ।</p>
<p>[२०] याः खलु बल-बलानुजयोर् यथास्वं पृथक् पृथग् अनुराग-धरणाद् विभागम् आगतास् तत्-तन्-निष्ठ-दृष्टितया तिष्ठन्ति स्म ।</p>
<p>[२१] तत्र ताभिर् ईर्यमाणं वर्धित-शौटीर्य-परिमाणं कल-कलम् आकलय्य जय्यतामय्यस् ता इति भावनां पर्यवसाय-साहाय्याय सखि-घटया कटकं सङ्घटय्य तद्वद् एव सज्जतया बल-बलानुजाव् अपि वल्गु वल्गन्तौ तत्रैव गच्छतः स्म ।</p>
<p>[२२] गतौ चानवद्य-वाद्य-घोषेण घोषं वधिरयन्तौ प्रतिसेनाम् अवधीरयामासतुः । येन समुद्दीपित-मानाः प्रतिसेनायमानाश् च तास् तथा वाद्यतः सम्मुखताम् आसाद्य परितस् तान् अपि सर्वान् अतिचित्रयामासुः ।</p>
<p>[२३] यत्र प्रतिस्पर्धया वर्धमानयोस् तयोर् यूथ-वरूथिनी-प्रमाणयोर् एकत्र माधवः परत्र तु राधा राजायते स्म । जायते स्म च तेन जनानाम् अतिविस्मयः । तथा हि—</p>
<blockquote>
<p>यद्वच् छुभ्रतर-प्रकीर्णक-मणि-च्छत्रादिकं श्री-हरेर्
आसीत् तद्वद् अमूभिर् अप्रथि तदा श्री-राधिकायाम् अपि ।
किं चाभ्यां न परस्परं नयनयोः प्रान्तश् च सेहे
यथा जेतृत्वं क्व नु जेयता च भविता कुत्रेति नात्रोहितम् ॥१४॥</p></blockquote>
<p>[२४] तद् एवं परस्परम् उत्साहमानताम् असहमानताम् अप्य् अधिकृत्य कृत-कृत्यता-समाहारयोर् मनोहरणायाभिहार-विहारयोस् तयोर् अनीकिनी-सहितयोः सर्व-महितयोः समञ्जसताम् इव सञ्जयन्ती व्रजराज-सवयः-पुरोहित-श्वशुरावरज-दारतया गन्तव्य-पक्षं नर्म-शर्मणा रञ्जयन्ती काचिद् अर्ध-वृद्धा तत्-प्रेम-समृद्धा मध्यस्थ-पदवीम् अध्यास्य प्रगल्भतया गत्या वात्यायमाना राधा-वर्ग-मध्यात् तत्-प्रतिपक्षस्य क्ष्माधवं श्रीमन्-माधवं सन्निहितवती । सन्निधाय च यथा-यथं प्रथमान-स्मिततया कृतेऽभिवादनेऽभिवदने च तेषां सर्वेषां शृण्वताम् अब्रवीत्—</p>
<p>[२५] अहं किल प्रज्ञा प्राज्ञा च महा-धराधीश-गण-कृताराधाया श्री-राधाया दूत-कर्मणि प्रभूतताम् आसन्नास्मि । तद् एतद् अवधार्यताम्—</p>
<p>[२६] इत्य् उक्त-मात्राम् एतां मधुमङ्गलः सहासम् आह स्म—किम् उक्तम् अवधार्यताम् इति ।</p>
<p>[२७] तच् छ्रुत्वा सर्वस्मिन् प्रहसति सोवाच—वधिरोऽयं भवतां सभासद् इति ।</p>
<p>[२८] मधुमङ्गल उवाच—युक्तं तवेदं निरर्गलत्वम् । यतस् तस्या धराधिशाया वशा भवती कस्य वान्यस्य वशा भविष्यति ।</p>
<p>[२९] श्री-कृष्णस् तु स-गाम्भीर्यम् उवाच—निकामम् एव निवेद्यताम् ।</p>
<p>[३०] दूती तु तया शिष्टाचार-प्रतिपालयित्र्या विशिष्टम् इदम् आदिष्टम् इत्य् अर्धोक्ते विष्णु विष्ण्व् इत्य् उक्त्वा प्रोवाच—शची-जयि-तदीय-सचिव-वराभिर् इदम् आदिष्टम् । सर्वत्र प्रसृमर-समज्ञाम् अस्मदीय-राज्ञीम् अवज्ञाय दूरतश् च किम् उत पूरतश् छत्रादिक-धारणं भवताम् असाधारणम् ।</p>
<p>[३१] अथ कृष्णः सभाभिः सह हसित्वा प्रोवाच—सत्यं तद्-आदेशतस् तद्-अभिनिवेशं त्यजामः । किन्तु युद्धं विना राज्ञां वेद-बुद्धं स्याद् इति युद्धाय सन्नद्धया भवत्या भाव्यम् इत्य् एव वक्तव्यम् ।</p>
<p>[३२] अत्र मधुमङ्गलः सम्मुखं गतस् तद् इदम् आह स्म—देव तद् इदम् एव समाकर्ण्यताम् । जातितः स्त्री चास्त्री यो जनस्तस्मिन् वामतारामे नाममात्रेण रामास्पदमागते नार्जवचर्यया कार्यमर्यते । तस्मादार्जववर्जनादूर्जस्विनस्ते वयम् एवदूत्याय स्थापनीयाः प्रस्थापनीयाश्च । अस्मासु चाहम् एवप्रहापणीयः । यतः कोविदोऽस्मि ।</p>
<p>[३३] दूती सहासमाह स्म—लालाटिक भवान् यदि कोविदस् तर्ह्य् अन्यः कोऽविदः ।</p>
<p>[३४] मधुमङ्गलः सोत्प्रासम् उवाच—जल्पाकि कलयामि भवती तस्याः सभाया विन्दुर् अस्ति । तथापि त्रयीतनोर् ममाग्रतः स्थितिर् अपि तव न स्थिरतां लभेत ।</p>
<p>[३५] दूती सावज्ञम् उवाच—विशारदाया मम पुरतः शारदस् त्वं कियद् वा वदितासि । तस्मान् नीवाकवलितम् आकलय ।</p>
<p>[३६] मधुमङ्गलः स-रोषं श्री-कृष्णम् अवलोच्य वक्ति स्म—पर-वक्तव्या खल्व् इयं वक्तव्या भवतीति नास्माकं वक्तव्या भवितुम् अर्हति । किन्तु सेयं तावद् अत्र निरुध्यताम् यावद् अहं तद् वृत्तम् अवबुध्य सुध्य्-अग्रणीर् भवन्तम् अवरुणध्मि ।</p>
<p>[३७] दूती स-हासम् उवाच—नूनं भवतां दूतः सोऽयम् अग्रत एव व्यग्रताम् अवाप। यन् मामत्र रुद्धन्न् एव तत्र जिगमिषति । तस्मान् न मादृग् इव निःशङ्कं सोऽयम् इति भवतां कलङ्काय परं प्रतिपत्स्यते । युक्तम् एव च तत्-तद्-आवयोः । स्वामि-गुणा हि परिजनम् अनुयन्ति ।</p>
<p>[३८] कृष्ण उवाच—भामिनि स्वामि-गुणत्वं पुनः प्रकारान्तरेण मन्तव्यम् । सा खलु वामा वयं तु दक्षिणा इति ।</p>
<p>[३९] दूत्य् उवाच—यूयं खल्व् अपसव्या इति सत्यम् एव यतः स्वेषां दक्षिणतावाचित्वेऽपि प्रतिकूलतां न जहीथ ।</p>
<p>[४०] मधुमङ्गलस् तु तद् अशृण्वन्न् इव प्रोवाच—महाराज वामात्वम् एव खलु तासां बलाय कल्पते यस्माद् अबलाः ।</p>
<p>[४१] दूत्य् उवाच—दोष-ज्ञाः खलु भवन्तः कथम् इव गुणानुसन्धानं कुर्वन्तु।</p>
<p>[४२] मधुमङ्गल उवाच—दोषैक-दृक् पुरोभागीत्य् एवं यच्-छाब्दिकैर् मतम् तस्मात् त्वम् एव पुरतः सुधीभिस् ताभिर् आहिता ।</p>
<p>[४३] दूत्य् उवाच—असङ्ख्यावतां भवतां पुरतः कथम् एक-सङ्ख्यावती प्रत्युत्तरं दद्याम् । भवांस् तु तत्रानुबन्ध एव । तथापि सर्वे शृण्वन्तु । तासाम् अबलात्वं खलु विरोधि-लक्षणया यतः शस्त्र-शरीरत्वम् एव दृश्यते । तद् एतच् च तन्-मुख्याम् उपलक्ष्य लक्ष्यताम् ।</p>
<blockquote>
<p>केशाः पाशाश् चल-नयन-युगं वाण-युग्मं नमद्-भ्रूश्
चापः कर्णावरि-परिदधतौ नासिका दिव्य-शस्त्री ।
दन्ता वज्राण्य् अपर-तद्-अपरं तर्क्यम् एवं तद् एतच्-
छस्त्रै राधा स्वयम् उदयति को वा बलीयान् अतोऽन्यः ॥१५॥</p></blockquote>
<p>[४४] अत्र को वा बलीयान् अतोऽन्य इति कृष्णम् एव कटाक्षेण पश्यन्ती प्राह स्म—[४५] एवं विवदमानयोर् अनयोः कृष्णस् तु तया प्रस्तुतं तस्याः सौन्दर्यम् अवधार्य क्षणं धीरतां सन्धार्य प्रोवाच—दूति जातित एव प्रतीपदर्शिन्य् असि । किं ब्रुवे । किन्तु मदीय-दूत-निर्मिता राज-नीतिर् इयं न तु भीतिः ।</p>
<p>[४६] ततो भवती तावद् अत्र स्थितिम् अनुभवतु । मम दूतस् तत्र गच्छतु । ततः सञ्चारकाणाम् आचारेण समाचारेण साचारे लब्ध-प्रचारे यथायथम् आचरितव्यम् ।</p>
<p>[४७] पुनर् मधुमङ्गलं प्रत्य् उवाच—भद्रं स्वयम् एव तत्र गम्यताम् इति ।</p>
<p>[४८] दूत्य् उवाच—</p>
<blockquote>
<p>न्याये युक्तौ प्रमाणे च स्थितो मध्यस्थ उच्यते ।
परं मध्ये स्थितो यः स्यात् स मध्य-स्थावरः स्मृतः ॥१६॥</p></blockquote>
<p>[४९] सोऽयं पुनश् छेक एव । ततः शिक्षाम् अपि नार्हतीति स्वैरम् एव गच्छतु ।</p>
<p>[५०] मधुमङ्गलस् तु विशस्ता खल्व् इयं कथं शस्तं वदतु नामेति निवेद्य यथादिशन्ति महाराज-महाशया इति प्रस्थितवान् । प्रस्थाय च तासां स्थानम् आसीदन्न् आशी-राशिभिः प्रसादम् आसादयामास ।</p>
<p>[५१] सर्वाश् च नमस्कृत्य स-स्मितं कृत्यं पृच्छन्ति स्म ।</p>
<p>[५२] मधुमङ्गलस् तु भवतीनाम् एतन्-नृत्य-दर्शनम् एव कृत्यम् इति प्रोच्य प्रत्युवाच—किं च भवतीनां दूती तत्र गता वर्तते ब्रूते च । अस्माकं राज्ञी सार्वभौमं भवन्तं मिलितुम् इच्छतीति । तद् अवधार्य विस्मयाद् अस्माकं राज्ञा चाज्ञापितम् । सा खलु परानुगता जातास्तीति श्रूयते । तस्माद् एतन् न श्रद्दध्याम । अतः स्वस्य स्वसा काचिद् अस्मासु कस्मैचन विवहनाय दीयताम् । तदा तस्याः श्वोवसीयसाय स्याद् इति ।</p>
<p>[५३] सर्वाः स-भ्रू-विजृम्भम् आहुः स्म—वाचाट-तापाटवमय-धूर्तताया मूर्तिर् एवायं स्फुटम् अन्यथाकारं वदन्न् अस्मान् वञ्चयितुम् एवानञ्चितवान् अस्ति । स कदाचिद् एवं न कद्वदायते । सा पुनर् अस्माकं सञ्चारिका नेमां कुचरताम् आचरेत्। किन्तु बद्धेति सम्बध्यते ।</p>
<p>[५४] विशाखोवाच—यथाकारं तथाकारं वा वदतु । सोऽयं कथङ्कारं यूयम् इदं विचारयथ । यतो विप्रस्यास्य कृतं खलु विप्रकृतम् एव भण्यते । कथम् इव प्रकृतं स्यात् ।</p>
<p>[५५] मधुमङ्गल उवाच—को वात्र मम लाभः ।</p>
<p>[५६] विशाखोवाच—अये भद्र विप्र लब्धमपि तथैवानुसन्धेयम् ।</p>
<p>[५७] तद् एवं प्रत्यादिष्टस् तु मधुमङ्गल उवाच—सर्व-क्लमथ-मथनानां शमथ-दमथ-सत्पथ-प्रथन-पराणाम् अथ कथं न भवत्य् अस्माकम् एवायं दोषः । यत् खलु सन्ध्य्-अनुसन्धानम् एताभिस् तु युद्धम् एवानुबद्धम् अस्ति ।</p>
<p>[५८] अथ श्री-राधिकाभिदधाति स्म—किं बलः संवलते भवदीयः स राजा । यस्माद् एतावद् गर्वायसे ।</p>
<p>[५९] मधुमङ्गल उवाच—</p>
<blockquote>
<p>उच्चाटनं गुण-गण-प्रथनाद् विकृष्टिर्
वंशी-कलाद् विकलनं वर-रूप-वृन्दात् ।
स्तम्भो विलास-वलयाद् वशता च वाणी
माधुर्यतः सुमुखि यस्य बली ततः कः ॥१७॥</p></blockquote>
<p>किं च—</p>
<blockquote>
<p>द्राघिष्ट-क्षेपिष्ठ-प्रेष्ठ-वरिष्ठ-स्थविष्ठ-बंहिष्ठाः ।
अस्मन्-नृपतेः पुरतः सर्वे गर्वेण रिच्यन्ते ॥१८॥</p></blockquote>
<p>अपि च—</p>
<blockquote>
<p>वृन्दिष्ठ-क्षोदिष्ठ-ज्येष्ठ-गरिष्ठ-ह्रसिष्ठ-साधिष्ठाः ।
अस्मन्-नृपतेर् अग्रे विपरीताभा-परीताः स्युः ॥१९॥</p></blockquote>
<p>[६०] अथ श्री-राधा तु तद्-अवधारणाद् अन्तः-प्रेम-बाधां कथम् अपि समाधाय ललिता-मुखम् ईक्षितवती । ललिता तु स-विप्रलापम् आललाप—</p>
<blockquote>
<p>स वेणुर् मूक-वधिरो यत्रागाद् वावदूकताम् ।
तत्रायं किं न वाग्मी स्याद् ब्रह्म-वंश-समुद्भवः ॥२०॥</p></blockquote>
<p>[६१] किन्तु यथास्माकं दूती निरुद्धा तथा तम् एतम् अपि निरुध्य युद्धाय सन्नह्यामः । अनन्तरं तु परम-प्रचण्डाः स्व-पितृ-पुरोहित-पौगण्डाः समादिश्यन्ताम् । ते च स्त्री-वेशम् एवास्य बलात् कुर्वन्तु । कृते च तद्-वेशे श्री-व्रजराज-पुरोहित-भागिनेयः सोऽयं न चार्भकस् तत्र गच्छन्न् अस्मदीय-सन्देश-वर्णांस् तत्-कर्णाभ्यर्णान् करोतु । अस्माकम् अन्या कन्या न विद्यते । किन्तु सिंहल-द्वीपाद् दीपाभा पद्मिनीयम् एका जित-सर्वातिरेका नीतास्ति । सा तु स्वयं राज्ञा परिणीयताम् ।</p>
<p>[६२] तत्र पद्मिनी-प्रायेण दुष्कुल-सद्मजेति नावज्ञातव्या ।</p>
<blockquote>
<p>विषाद् अप्य् अमृतं ग्राह्यम्
अमेध्याद् अपि काञ्चनम् ।
नीचाद् अप्य् उत्तमां विद्यां
स्त्री-रत्नं दुष्कुलाद् अपि ॥ [Gअर्P १.११०] इति हि स्मर्यते ।</p></blockquote>
<p>[६३] मधुमङ्गल उवाच—ननु भवत्यश् च पद्मिन्यस् तर्हि ता एव कथं कुले नानर्हिताः ।</p>
<p>[६४] ललिता स-रोषम् उवाच—</p>
<blockquote>
<p>आवृता जगति पद्मिनी यया पद्मया जितवती सदापि ताम् ।
राधिकादिर् अपि पद्मिनीतया भण्यतां ततिर् अहो मृगी-दृशाम् ॥२१॥</p></blockquote>
<p>[६५] अथ श्री-राधिका हसित्वा चिल्ली-चालनया लसित्वा च स्व-पितृ-पुरोहित-बालकानां पञ्चाशतं तद्-वेशायादिश्य राज-पुरोहित-स्वस्रीयेण च तथा सन्दिश्य युद्ध-कौतुकायाभिनिविश्य तस्य स्त्री-वेशस्य पुरतः स्थितिं निदिश्य चामूभिश् चमूरु-चक्षुश्-चमूभिर् अभिक्रन्तवती युद्धाभिमुखतया च स्थितवती कृष्णं च मनस्याहितवती । तत्र च—</p>
<blockquote>
<p>अबीभषद् अयं होरीम् अबभाषद् इयं तथा ।
अदीदिपद् असौ भावम् असौ च तम् अदीदिपत् ॥२२॥</p></blockquote>
<p>[६६] ततश् च राजायमान-गोकुल-युवराजस् तं निकार-प्रकारं बटु-मुखतः कटु-निभं कर्ण-पुटम् आनीय तां दूतीं स्व-पक्ष-रक्षिताभिः काभिश्चित् प्रगल्भता-लक्षिताभिस् तादृश-स्त्रीभिः पुरुष-वेशां विधाय तेन बटुना सन्दिदेश । तस्याः कन्यायाः सोऽयम् एवधन्यो वर इति ।</p>
<p>[६७] सन्दिश्य च ताम् अपि मधुमङ्गलवत् पुरः प्रःईयाभिषेणयामास ।</p>
<p>[६८] तद् एवं मिथः कृते नियते नेत्रोः काभिश्चिद् अन्याभिः कुतुक-कृते तटस्थतया तत्र सङ्घटमानाभिः प्रकट-हठतया द्वयोस् तत्-तद्-वेश-विशेषिणोः कृत-सन्धे पटाञ्चल-बन्धे जाते चोभयतश् च नाना-हास-प्रबन्धे श्री-राधा-पक्ष-लक्षिताभिर् मृगाक्षीभिर् इदम् आख्यायि ।</p>
<p>[६९] वर्षीयसानेन वरेणास्मत्-पद्मिनीयं धर्षिता । तस्माद् युद्धार्थम् उद्यमः सम्बध्यताम् ।</p>
<p>[७०] ततः सम्बद्धेषु शुषिरादिभिः सार्धं युद्ध-वाद्यार्थम् आनद्धेषु ।</p>
<blockquote>
<p>नर्माङ्ग-गालिर् उदक-क्षिप-यन्त्र-युक्तिर्
दण्डी-प्रपातन-निवर्तन-केलि-रीतिः ।
कान्ताकृति-व्यति-कृत-ग्रहणं सखीनां
साहायकं युधि बभौ हरि-होरिकायाः ॥२३॥</p></blockquote>
<p>[७१] चिरतश् च कृष्ण-केलि-कलावकलन-केवलतया विकलित-स्व-स्व-केलि-कलह-प्रलापेषु राम-श्रीदाम-सुदामादि-कलापेषु तल्-लीला-तृष्णक्-कृष्ण एव स्व-प्रेयसीभिः सह सहसाहव-निभं विहरति स्म ।</p>
<p>[७२] प्रथमं तावद् असाव् अमूश् च परस्परं स्निग्धा व्यतिषज्य व्यतिबिद्धा बभूवुः, यतः—</p>
<blockquote>
<p>भ्रू-कार्मुका नेत्र-बाणा ये तेषां मार-संयति ।
अङ्गास्त्राणां हन्त किं स्याद् अपराद्ध-पृषत्कता ॥२४॥</p></blockquote>
<p>[७३] अथ पुनर् दण्डादण्डिदण्डनपूर्वकं बाहाबाहविबहलमेवायं हरिराहवमुवाह । तथा हि—</p>
<blockquote>
<p>दोरान्दोलनम् अङ्गुली-परिमलं केश-ग्रहं वेशनुत्
पाण्योश् चञ्चलतां तथा पर-परं वाच्यां विचारात् परम् ।
कुर्वंस् तत्-पर-दार-सैन्यम् अविशत् कृष्णस् तथा स्वं यथा
कुत्रागाद् इति वेद न स्म जनता साप्य् अस्तु नापि स्वयम् ॥२५॥</p></blockquote>
<p>[७४] ततश् च क्रमशः पर-परातिक्रम-पूर्वकम् अपूर्वोत्साह-वृतयोः सखीभिर् आवृतयोर् असाधारण-क्रीडा-रण-जवयो राधा-माधवयोर् एव व्यतिषङ्गः प्रसङ्ग-मायातः । तत्र च । यथा-यथं तत्-कौतुकावकलनतः स्व-स्व-व्यापारं परित्यज्य रज्यमान-चित्रतया चित्रायमाणा वर-वर्णिन्यः सौवर्ण-वर्णाकारतया वृण्वाना मिथस् तद् वर्णयामासुः ।</p>
<p>[७६] तथ हि गीतम्—</p>
<blockquote>
<p>पश्य पश्य सखि होरीयुद्धम् ।
राधा-माधव-कृतम् अनुरहसं सुचिरं भवद्-अनुरुद्धम् ॥ध्रु॥
दण्डादण्डि-गते परिखण्डित-तरतमतो व्यतिरोधम् ।
व्यतिषञ्जनम् इह भाति तडिद्-घन-रुचि-जय-लसद्-उद्बोधम् ॥
मस्तक-वस्त्र-स्खलनारम्भात् पिहिते तन्-मुख-युगले ।
भ्रमर-वरायितम् एकेनास्मिन्न् अन्यस्मिन् बहु कमले ॥
भुज-भुजगेन हरेर् बहुधारचि हृदि तस्याः फण-लीला ।
चक्रवाक-युग-गीर्णिर् अवाकलि यत्र मुहुः कृति-शीला ॥
अपि पुनर् अस्मिन्न् अवकलयत किल निरवनिरुह-तति-देशम् ।
अभिनव-कनक-लता-परिवलयित-तरुण-तमाल-कुलेशम् ॥
तं युवती-कुल-साहायक-कृत-बल-राधा-वश-बलिनम् ।
रचयति नयति च निज-विषये दिशि रभसरसाद् अपि वलिनम् ॥
नीतं तं नव-पीत-पटं मृग-नाभि-जलैर् अभिषिक्तम् ।
तनुते सुतनू-ततिर् इह वितनु-प्रमद-मदाद् अतिरिक्तम् ॥
सेयं राधा स्वयम् इह मुरलीं यद् बत हरति स-यत्नम् ।
न तद् अद्भुतम् इव यद् अहरद् अस्य प्रथमं हृन्-मणि-रत्नम् ॥
अथ रामादिः सखि-जनता तं पश्यन्ती विनिरुद्धम् ।
सन्धिम् अधित्सत विसृजन्ती ताः प्रति दूतं गुण-शुद्धम् ॥
रामः स यदा फाल्गुन-पर्वणि देयं मेने दातुम् ।
प्रतिभुवम् आदायाथ तदा हरिर् आभिर् अमन्यत रातुम् ॥
जाते सन्धाव् अखिलेनापि च शंसति दिव्ये लोके ।
निज-निज-कान्ता-मोह-विरोहण-गीतिः स स विलुलोके ॥ इति ॥२६॥</p></blockquote>
<p>[७७] एवं स्थिते परस्परं चर्चरिका-रचन-निचायने विस्मायके जाते समाज-द्वये च मिथः किञ्चिद् दूरं याते कस्माद् अप्य् अकस्मान् मूढ-धीः शङ्खचूडः समागतः । स तु विगीत एवेत्य् अलम् अति-तद्-विस्तरेण ।</p>
<p>[७८] अथ समापनम्—</p>
<blockquote>
<p>शङ्खचूडं निहतवान् यन् मणिं दत्तवान् अपि ।
राधे कान्तस् तवायं तत् कृतवांस् त्वत्-कृते द्वयम् ॥२७॥</p></blockquote>
<p>इति श्री-श्री-गोपाल-चम्पूम् अनु</p>
<p>निर्व्रीड-होरिका-विक्रीडनं नाम</p>
<p>त्रिंशं पूरणम्</p>
<p>॥३०॥</p>
<p>(३१)</p>
<blockquote>
<p>२८।
अथैकत्रिंशं पूरणम्</p></blockquote>
<p>३५।
नाना-राग-विचित्र-चरित्र-चित्रम्
[१] अथ स्निग्धकण्ठः प्रभात-कथां प्रथयामास—[२] तद् एवं प्रतिक्षणम् एव परम-प्रेम-लक्षण-लीलां फुल्लद्-उल्लासतः स गोकुल-बन्धुर् दशमं संवत्सरं संवलते स्म ।</p>
<blockquote>
<p><br>
[३] स तु नृशंसः कंसः क्रमशः सर्वेषु निर्मित-निज-गर्वेषु तर्हि निस्तर्हितेषु वैर-शुद्धिं प्रति प्रतिगत-बुद्धिः सर्वतः श्रेष्ठतया रक्षितावरिष्ट-केशिनाव् आहूय संरभ-माणतया सभयतया चाभिहितवान् । मयावज्ञया नातियोग्या एव तत्र विनियोग्याः कृताः । स तु दारक इति बुद्ध्या । किन्तु स्फुटम् असौ सर्वेषां दारक एव जातः । ततः कौसीद्य-खिद्यमानतया भवन्ताव् अनुयुज्येते । किम् इह युज्यत इति ।</p></blockquote>
<p>[४] ताव् ऊचतुः—देव तद् एतद् एव प्रतीक्ष्य स्थिरतयाभीक्ष्णं वर्तावहे । साम्प्रतं तु साम्प्रतम् आज्ञाप्यताम् । अथवा किम् आज्ञापनया । विनापि तां विनियुक्ता एव युक्त-सेवकतया वयम् इत्य् उत्थाय साभ्युत्थान-प्रणामं प्रस्थितयोस् तयोः कंसः शशंस । \</p>
<p>[५] अरिष्टस् तावत् प्रतिष्ठताम् । इष्टापत्ति-विपत्तितस् तु केशी च तत्-प्रतिवेश-वेशी भविता । तद् एतद् अवधाय तौ च गृहम् आगत्य सातत्यत एव तद्-अर्थम् आजगृहतुः ।</p>
<p>[६] अथ कदाचिल् लोहितायमाने सायं मार्तण्ड-रश्मि-मण्डले नाम्नारिष्टः सर्व-दिविष-दरिष्टः सर्वत्र च रंहसा जङ्घन्यमानः सर्वांश् चाघ्ना जेघ्नीयमानः श्रीमन्तं गोष्ठ-द्वारान्तम् आजगाम ।</p>
<p>[८] यदा हि चित्रायुत-पूर्ण-चन्द्रां पूर्णिमाम् अनु तुर्णित-चेताः स्व-सुख-वर्धन-गोवर्धन-विलोकन-कामनया श्री-राम-कनिष्ठः किञ्चिद् दूरं प्रविष्ट आसीत् । ततश् च—</p>
<p>_ <br>
भू-कम्प-क्रमणान् महीध्र-चलनं तस्यागतेर् वारि-भृद्-_</p>
<p>_विक्षोभं नदनान् निशाचर-वरं वैकृत्यभाग्-आकृतेः । <br>
तद्-रूपाद्रि-विनिश्चयं ककुदि वार्-मुग्-वृन्द-सङ्घट्टनाद् <br>
उन्नीय व्रजग-प्रजा दिशि दिशि द्राक् कान्दिशीक्यं गताः ॥१॥ \</p>
<blockquote>
<p><br>
किञ्चित् किञ्चिन् मूत्रणाद् आपगानां _</p></blockquote>
<p>_गूथ-त्यागाद् गण्ड-शैलावलीनाम् । <br>
सृष्टिं कर्ता पश्यतारिष्ट-नामा _</p>
<p>_देवारिष्टः पर्वतात्मा प्रतीतः ॥२॥ \</p>
<blockquote>
<p><br>
वृष-दम्भी स-संरम्भं रम्भणं यद्-व्यधाद् असौ । <br>
तेनासीद् व्यक्त-सन्दर्भः स्वयं गो-गर्भ-पातिना ॥३॥ <br>
<br>
वप्रं यदापस्किरते स्म शृङ्गा-_</p></blockquote>
<p>_दिभिर् विकुर्वाणता वृषः सः । <br>
तदाखिलं गोकुलम् आशु मृद्भिः _</p>
<p>_प्रच्छन्नम् आसीद् वन-मण्डलं च ॥४॥ \</p>
<blockquote>
<p><br>
यत्र तत्र खुरम् आदधाति _</p></blockquote>
<p>_स क्ष्मापि तत्र वलते विदीर्णताम् । <br>
नेत्र-तुल्य-विलतः समुच्छ्रितं _</p>
<p><em>वारि रोदन-निभं बिभर्ति च ॥५॥</em></p>
<blockquote>
<p><br>
[९] तत्र लोकानां वचनं—</p></blockquote>
<p>_जातु मातु गिरिरेष समन्ताद्- <br>
उच्चलन्न् अपि तथाविध-मूर्तेः । <br>
किं तु शृङ्ग-तलगं रवि-युग्मं _</p>
<p><em>हा व्यसिस्मयत गोकुल-लोकम् ॥६॥ इति ।</em></p>
<blockquote>
<p><br>
[१०] एवम् उद्घ्नता गवाम् उद्घ्नान् निघ्नता च सर्वं वस्तु प्रस्तुभ्यता चारिष्टेन कृताद् आक्रुष्टात् कष्टम् अनुस्पृष्टवन्तस् ते गोष्ठ-निष्ठा गो-नर-प्रकृष्टाः कृष्णाय मुहुर् विकृष्टवन्तः ।
<br>
[११] सूरतः स तु दूरतस् तेषाम् अवगत-विक्रोशन-लेश-मात्रं कुत्राप्य् अकृत-यात्र इव सम्मुखत एवावतस्थे । अवस्थाय च मा भैष्टेत्य् अभयम् उद्दिष्टं विधाय क्रोधाविष्टस् तम् अरिष्टम् आजुहाव बलीवर्द-क्रोध-वर्धन-नर्द-विशेषेण । तद् इदं तु तं प्रति सम्प्रति सुकरार्दनस् त्वम् असीति ज्ञापनाय ।</p></blockquote>
<p>[१२] अथ चोवाच, यथा— \</p>
<p><em>सपालैः पशुभिर् मन्द त्रासितैः किम् असत्तम । <br>
मयि शास्तरि दुष्टानां त्वद्-विधानां दुरात्मनाम् ॥ [भा।पु। १०.३६.७] इति ।</em></p>
<blockquote>
<p><br>
पुनश् च—
<br>
पिण्डीशूर विदूरः सन् क्रूरतां त्वं किम् ऋच्छसि । <br>
सामुद्र-पूर इव मां कुम्भ-जातं प्रपूरयेति ॥७॥ \</p></blockquote>
<p>[१३] तद् इदं च तस्य गां-मन्यस्य जिघांसया लोकानां गोत्व-भ्रमापगमनया चोक्तवान् इति गम्यते । किं च—</p>
<p>_ <br>
आस्फोटनं कृतम् अनेन तदा यद् अस्माद्- <br>
आस्फोटनं समभवद् दनुज-श्रुतीनाम् । <br>
कोऽयं चकार स तु यद् वृसभस् तद्_</p>
<p>_उच्चैः कोपं च वर्ष-शिशुवन् नहि जाहसीति ॥८॥ \</p>
<blockquote>
<p><br>
कृष्णः सख्युः स्कन्ध-देशे स्व-बाहुं _</p></blockquote>
<p>_निक्षिप्यासाव् उद्धसन्न् एव तस्थौ । <br>
येन क्रोधं वर्धयामास तस्य _</p>
<p>_प्रेयो-वर्गाणां च सन्देह-सर्गम् ॥९॥ \</p>
<blockquote>
<p><br>
वृषस् त्व् असौ रज इव पुच्छ-मार्जनी- <br>
परिभ्रमैर् घन-गण-लक्षम् उत्क्षिपन् । <br>
क्षितिं क्षताम् अथ खुर-वज्र-विज्वलत्- <br>
खनित्रकैर् विदधद् अगाद् धरिं प्रति ॥१०॥ <br>
<br>
स वज्रति स्म न परम् आशु विद्रवं _</p></blockquote>
<p>_प्रति द्विषत्-प्रतिरुतती-व्रतां प्रति । <br>
न केवलं हरिर् इह हा समाययौ _</p>
<p>_सखापि यः परिकृत-तद्-भुजांसकः ॥११॥ <br>
_</p>
<p>[१४] तादृशतया स्पष्टम् अविप्रकृष्टे च तस्मिन् श्रीमान् कृष्णस् तु शृङ्ग-द्वयम् एवाभिजग्राह, यथा—</p>
<blockquote>
<p><br>
शृङ्गे ये पूर्वतां नीते जयाय वृष-रक्षसा । <br>
स्व-सन्दानाय ते सृष्टे कृष्ण-दोष्णोर् वशं गते ॥१२॥
बाहु-पाश-सित-तीव्र-शृङ्गकः
स स्फुटं प्रतिमुखं सरन्न् अपि । <br>
प्रत्यग् अष्टादश च क्रमान् बलाद् <br>
दित्य्-अपत्य-रिपुणापयापितः ॥१३॥ <br>
<br>
अयम् उद्धुतस् तद् इह नास्ति भारता
न फलं विनोदन-कला-विनोदतः । <br>
इति माधवः स्फुटम् अरिष्टम् उत्क्षिपन्
नति-रीढया बत विवृत्तिम् आटिटत् ॥१४॥ <br>
<br>
व्यवर्तत हरि-क्षिप्तः परं नोक्षासुरः क्षितौ । <br>
हासावेश-वशे क्षिप्तः स्वर्गेऽपि स्वर्गिणां गणः ॥१५॥ <br>
<br>
पपात पुच्छं भुवि शृङ्गयोर् बलाच्
छृङ्गे तु पुच्छस्य निपेततुर् भुवि । <br>
पृष्ठाङ्घ्रि चैवं वृष-रक्षसस् तदा
युक्तं तद् अस्मिन् विपरीत-कारिणि ॥१६॥ <br>
<br>
तज्जा लज्जाप्य् उत्थिता तस्य सोऽपि
प्रत्युत्तस्थाव् अभ्ययुङ्क्तापि भूयः । <br>
कृष्णस् त्व् एनं पातयन् वाम-शृङ्गे- <br>
णोत्कृत्तेनामुष्य वक्त्रं चुकुट्ट ॥१७॥ \</p></blockquote>
<p>[१४] शृङ्गोत्पाटणं घटयंस् त्व् इदम् आचष्ट—</p>
<blockquote>
<p><br>
अभद्रस्यापि भवतो भद्राकृति-विध-सरिणः । <br>
विषाण-मुण्डनाद् भद्राकृतिर् एव प्रशस्यते ॥१८॥
<br>
अथार्द्र-वसनं यथा परिनिपीडयन् जीवनं
विकर्षति जनस् तथा तम् अकरोद् अरिष्टं हरिः । <br>
मलानि च यदाकिरच् छमल-मूत्र-रक्तादिकान्य्
अस्यौ परम-शुद्धताम् अपि जगाम कैवल्यतः ॥१९॥
<br>
लयं परमम् आगतस् तद् अपि यत् पदं नैरृतं
ययावयम् इति स्मृतं मुनिभिर् एतद् उच्चै रुषा । <br>
प्रसूनम् अथ यन् मुदा ववृषुर् आदितेयास् तद् अप्य्
अमित्र-विलयाद् भवेद् उचितम् ईदृशात् किं पुनः ॥२०॥</p></blockquote>
<p>[१५] अत्र च श्री-गोकुल-प्राणाभिप्रायम् अभिप्रयद्भिस् तद् एव चानुवदद्भिर् दिविषद्भिर् उपहसितम्—</p>
<p>_ <br>
वत्सं लघुं दैत्यतयावगच्छन् _</p>
<p><em>जघान बालेऽप्य् अहम् उक्ष दैत्य । <br>
प्रौढः कथं त्वाम् अतिभीष्म-वर्ष्म- <br>
प्रष्ठं न जानानि न घातयानीति ॥२१॥</em></p>
<p>[१६] अत्र गोकुल-जनस्य गोकुल-जीवनस्य च भावम् आविशन्न् एव श्री-शुकदेवस् तद् इदं वदति स्म—</p>
<blockquote>
<p><br>
एवं कुकुद्मिनं हत्वा
स्तूयमानं स्वजातिभिः । <br>
विवेश गोष्ठं सबलो
गोपीनां नयनोत्सवः ॥ [भा।पु। १०.३६.१५] इति ।</p></blockquote>
<p>_आयाते व्रजम् अच्युते रिपु-जय-स्वस्ति-प्रशस्तीडिते _</p>
<p>_सर्वेऽप्य् उन्मदतां गता बहु-विधं संवादम् उन्निर्ममुः । <br>
किं तु द्राक् पितराव् अमुष्य वदनं तद् वीक्ष्यमाणाव् अमू _</p>
<p><em>स्वैर् बाष्पाम्बुभिर् आप्लुतं ममृजतुर् विक्रुश्य मूकाव् इव ॥२२॥</em></p>
<blockquote>
<p><br>
[१७] अथ समापनम्—
<br>
अयं स स्तव-भाक् सूनुस् तव गोप-नराधिप । <br>
पूषितास् त्रिदशा येन मूषितास् त्रिदशारयः ॥२३॥</p></blockquote>
<p>[१८] अथ रात्रि-कथायाम् अपि स्निग्धकण्ठ एवाभिदधे—[१९] एवं होरिका-प्रान्त-कान्त-क्रीडान्तरानुसारेणाभिर-वीर-सरसिजाक्षीणाम् अक्षीणानङ्गानां वृत्त-कृष्ण-सङ्गानां बहुधा निवृत्तं रात्रि-वृत्तं स्वयम् एव सखीभिर् अनुसन्धीयताम् ।</p>
<p>[२०] वासरावसरश् चायं मद्-उक्ति-निदिग्ध-दिग्-दर्शनतः परामर्शम् आनीयताम् । <br>
यथा चाह श्री-पराशरः—</p>
<blockquote>
<p><br>
स तथा सह गोपीभी रराम मधुसूदनः । <br>
यथाब्द-कोटि-प्रतिमः क्षणस् तेन विनाभवत् ॥ [वि।पु। ५.१३.५७]
<br>
यथा च श्री-शुकः—
<br>
गोप्यः कृष्णे वनं याते तम् अनुद्रुत-चेतसः । <br>
कृष्ण-लीलाः प्रगायन्त्यो निन्युर् दुःखेन वासरान् ॥ [भा।पु। १०.३५.१] इति ।</p></blockquote>
<p>[२२] तथा हि—यदा खल्व् अहरहः क्षयम् आसाद्य वाद्य-गीत-नृत्यं विवृत्य सहचर-सङ्गिनीभिः शृङ्गिणीभिः सह स हरिर् व्रज-जन-स्नेह-धनः स्व-वेश्म प्रविशति तदा विगत-परिमाणा विमानानुचारिणः सर्व एव समम् उपर्य्-उपरि-चरिणः सह गणेन कणेहत्य स्पष्टं द्रष्टुम् इच्छन्तस् तद्-अभाव-लब्ध-कदनाः सदनान्त-पर्यन्तम् आयान्ति । कृत-वेश्म-प्रवेशे तु तस्मिन् विस्मय-स्थगिततया स-लालसतया च तत्र तत्र चित्रायमाणा रात्रिं गमयन्ति स्म ।</p>
<p>[२३] शरणान्तरात् पुनर् यावन् निःसरति स एष शरणागतायागतानुसरणः । तद् एवं यदा निःसरति निःसृत्य च गोप-गोगण-सञ्चरणाय वेणुं रणयति । तदातनं चरितं गोचरताम् अतिचरद् अपि निज-भाव-प्रभाव-सम्पदा चक्षुषीव रचितं विधाय श्रीमद्-आभीर-भीरुभिर् अभिगीतम्, यथा—</p>
<blockquote>
<p>अवधारय सखि तव सखि-वृत्तम् । <br>
विरहि-जनानां जनयति हृदयम् विदयतया बत कृत्तम् ।
[ध्रुवम् इदं परपरत्रापि ।]
वाम-भुजाकृत-वाम-कपोलकम् उल्लल-चिल्लि-भासम् । <br>
सुकुमाराङ्गुलि-विलसितम् उज्ज्वल-वेणु-मुखं मृदु-हासम् ॥ <br>
राग-कला-कुलिताखिल-भूचर-गान-कलैर् अनुविद्धम् । <br>
व्योमग-यान-जनीजन-मोहनम् अनुगमिताखिल-सिद्धम् ॥२४॥
<br>
[२४] ततश् च मुहुर् अपि तावन् मात्रे तासां गान-पात्रे सति वन-व्रजयोर् मध्यम् अध्यास्य हर्षं तर्षं च धास्यन् वंशं शंसयति स्म । [२५] तत्र च ताभिर् गीतं, यथा— <br>
चित्रं लक्ष्मी-रेखासौ हृदि चपला न भवति चपला । <br>
मणिम् अम्बर-मणिम् अनु तारावलिर् अपि सा राजाति तरला ॥ <br>
यस्य स चायं वेणु-कलामृत-वर्षी कलयति गव्याम् । <br>
स-तृणक-दशनाम् उन्नत-कर्णामत्राम् अर्थिषु भव्याम् ॥२५॥ \</p></blockquote>
<p>[२५] ततश्चातुच्छ-पिच्छ-गुलुच्छ-पुष्प-गुच्छ-धातु-च्छविभिर् मल्ल-परिच्छदं गच्छति स्म श्री-गोपिकानां प्रच्छन्न-रमणः ।</p>
<p>[२७] तं गत्वा च सत्वर-प्रथम-पयः-पायनाय गङ्गा-यमुनादि-नाम्ना गाः सु-विकस्वर-सरसिजं सरः प्रति क्रमाद् वेणु-गानतः समाकारयति तस्मिन् व्रज-रमानाथे बुद्ध-निजाकारण इव रुद्ध-प्रवाह-प्रसरतयास्थिरताम् उत्कलिकाम् अप्य् अनुसरति । विदूर-चर-सरिद्-विसरे च पुनर् आसां गीतं, यथा— \</p>
<blockquote>
<p>चन्द्रक-धातु-दल-स्तवकादिक-कृत-मल्लोत्तम-वेशम् । <br>
आकारयति स गाः सरिद्-आली लभते तत्र विशेषम् ॥ <br>
कमित-भङ्ग-भुजा किल तत्-पद-रज आशुग-तति-नीतम् । <br>
लघु सुकृतास्माद् दृग् इव स्पृहयति विदती स्वम् अनभिनीतम् ॥२६॥ \</p></blockquote>
<p>[२८] अथ तदा तदाहूति-कृताम् आनन्द-विभूतिम् आरभ्य तच्-चरितम् उपलभ्य कदाचिद् व्रज-धरित्रीशित्री-सदसि गतभिः काभिश्चन ताभिर् उत्कण्ठया सुष्ठु प्रतुष्टुषमाणाभिर् अपि निज-भावं पिधाय भावान्तर-साधारण्यं विधाय तद् इदं वर्णनं तन्-निर्वर्णनम् इवासीत् । \</p>
<p>[२९] तत्र गानान्तरं, यथा— \</p>
<blockquote>
<p><br>
आदि-पुरुष इव वैभव-शाली । <br>
अनुचर-वर्णित-वीर्य-समुन्नतिर् अयम् उदयति वनमाली ॥ध्रु॥ <br>
<br>
स गवाकारण-मुरली-कलम् अनु तनुते यत्र वनं च । <br>
तद्-रूपान्तर्यामि-स्फुरणज-भावान् कलयति पञ्च ॥ <br>
पुष्प-हसित-मधु-बष्प-नवाङ्कुर-पुलक-ततीर् अनुयातम् । <br>
एजन्-नमद् अपि शाखा-ततिभिर् यत् किल कलयति शातम् ॥२७॥ \</p></blockquote>
<p>[३०] तद् एवम् अनिङ्गानाम् अपीङ्गानाम् इव शश्वद् इङ्ग-व्यङ्गं विहितवान् ।</p>
<p>[३१] अथ समासन्ने विनोदेनाह्नायवन् मध्याह्ने क्वचिन् महा-सरसि सरसिज-सौरभ-सरसेन घन-रसेन स्नान-लीलाम् अभिनिविश्य केवल-तिलक-वनमाला-वलित-वेश-भङ्गि-सङ्गिता-पूर्वकम् अपूर्वे तस्मिन्न् एकान्ते कुसुमित-वनान्ते कान्ते महा-शैल-प्रान्ते पल्लव-लसद्-उरुतर-तरु-तल-विलसित-शिलायाम् उपविश्य विराजन्नुस्रावार-चारं प्रति भूरि-दूरी-भावम् इतेषु मित्रेषु निज-सौरभ-रभस-समुदित-मधुर-मधु-कर-निकर-गान-कृतावधानस् तद्-धूङ्कार-कारण-स्वर-सारम् अनु कुतुक-कृतानुसन्धानस् तद्-अनुसारि-वेणु-चारि-रणितेन सुरचित-सारसादि-रसाधानः सोऽयं रमते स्म ।</p>
<p>[३२] तच् च, यथा— \</p>
<p>_रम्य-तिलक-नव-तुलसी-दल-भव-वन-मालातिविकासी । <br>
निज-सौरभ-वश-मधुप-गीतम् अनुगायति वेणु-विलासी ॥ <br>
अथ सारस-युत-हंसायुत-ततिर् अलम् अनुगम्य परीता । <br>
परितो न्यविशत ताम् आविशती रुतिम् इह या हरि-गीता ॥२८॥ <br>
_</p>
<p>[३३] ततश् च ततस् ततः समागते साग्रजे समग्रे सखि-वर्गे तदानीन्तन-बर्हि-प्रबर्ह-बर्हादि-नाना-वन्य-नेपथ्य-प्रथ्यमान-शोभ-लोभनीय-रूप-वरीयस्तया प्रशस्त-स्रजीयस्तया च विस्तृत-शातस्य तस्य गोचारण-चरितं प्रचारणीयम् ।</p>
<p>[३४] तथा हि—क्वचिद् अपि क्षिति-भृति वृक्ष-शून्य-क्षिति-गत-पुण्य-तृणं धेनुषु चरन्तीषु वह्नीयमान-माध्याह्निक-ललाटं-तप-तपन-तापापनोदाय वेणुं वादितवान् । यत्र बलाहकास् तत्-प्रतिमल्ल-निभ-मल्लार-राग-बलाद् आहृतास् तेषां शीतलता-वलनाय बभूवुः ।</p>
<p>[३५] यच् च वाद्यम् उद्भवत्-पुरु-गुरु-गरिम-गिरि-द्रोणीः प्रतिधवन् यत् तत् परम्परया च सर्वम् अपि तथ रणयत्-त्रिलोकी-लोकम् अपि तत्-कौतुकालोकनायाकर्षति स्म ।</p>
<p>[३६] तथ च सति तत् तद् अनुभूय भूयश् च ताभिर् इदं तस्याम् एव सभायां वर्णितम्—</p>
<p>_ <br>
धृत-वन-माल्य-वतंस-लसद्-वन-वेश-ततिर् बल-सङ्गी । <br>
गिरि-तटम् अनु गोचारण-कारण-वेणु-विनोदन-रङ्गी ॥ <br>
विश्वं भ्रमयति कर्षति वर्षति मुदम् अपि घन-गण-हारी । <br>
सान्द्र-च्छायाम् अनु शीतल-तनुर् अनु सखि-सुख-सञ्चारी ॥ <br>
कुसुमं वर्षन् निज-रुचि-वितरण-सौहृदम् एनम् उपास्ते । <br>
अम्बु-धरः स्फुटम् उपगन्ता न च किं तु छत्रम् इवास्ते ॥२९॥ <br>
_</p>
<p>[३७] ततश् च तत्रातिघने घन-च्छाये विहारं विच्छायति स्म ।</p>
<p>[३८] तद् एतच् च व्रजराज-जाया-समाजम् अनु साधारण-सम्प्रधारणतया ताभिर् वर्णितम्, यथा—</p>
<blockquote>
<p><br>
स्व-सुतं कलयत केलि-कला-बुधम् आत्मोपक्रम-वेणुम् । <br>
विधि-शिव-मोहन-विविध-स्व-रमय-राग-निवर्तित-धेनुम् ॥३०॥ इति ।
<br>
[३९] तद्-अनन्तरं च प्रायशः काश्चिद् व्रज-देवीर् व्रजाद् अह्नि चापह्नुत्य् व्याजं व्यज्य वा तद्-आगमन-वर्त्मनि तद्-अनुवर्तनाय वर्तमानास् तं पश्यन्तीः पुनर् अपश्यन्तीर् इव दूरात् परिहरन्तीर् इत्थं काश्चिद् दूतिकाः परिहसन्ति—
<br>
मदान्धे राजते पिञ्छी न सपिञ्छी पुरस् तव । <br>
वेणु-ध्वानी जगत्-प्राणः स जगत्-प्राण एष नेति ॥३१॥ \</p></blockquote>
<p>[४०] श्री-कृष्णं च छलेन विज्ञापयन्ति, यथा—</p>
<p>_ <br>
ज्योत्स्नां तनोति ललितां दधते विचित्रां _</p>
<p>_शाखां दधाति निखिलं जयतीति-भाङ्ग्या । <br>
चन्द्रावलीं च ललितां च विशाखिकां च _</p>
<p>_राधां च ताः सखि-सदस्य् अपि सूचयन्ति ॥३२॥ <br>
_</p>
<p>[४१] तत्र काश्चिद् देव-पूजा-व्व्याजेन दुष्प्राप-पुष्पादिकम् अवचिन्वाना बहल-कलह-मूलतां प्रयान्ति ।</p>
<p>[४२] काश्चित् तु नव्य-भव्य-गव्यादिकं तद्-अर्थम् एवानयन्ति तथापि नात्मना तस्मिन्न् अर्पयन्ति । तत एव कृत्रिम-दान-चत्वर-देशम् अपदेशम् अवरुध्य वर्त्म विनिरुध्य पृच्छन्तं तं प्रति क्रय-विक्रयिक-रीत्यान्यथा ख्यापयन्ति । दिव्याद् अपि दिव्यम् एतद् विज्ञाय यज्ञ-पत्नीर् अनु कृत-यत्नासु क्रयिकताम् आश्रयमाणासु यज्ञ-भुक्-पति-व्रतासु सत्याकृति-कृतिनीवाक-परीपाकम् आकलय्य कृत्स्नं वस्नं च सङ्कलय्य विक्रेतव्यम् इति ।</p>
<p>[४३] तत्र पुष्पावचये प्रणयिना सह वाकोवाक्यम्, यथा—</p>
<blockquote>
<p><br>
का यूयं वन-देवताः कुरुथ किं पुष्पाणि सञ्चिन्महे
किं निर्मास्यथ देवतार्चनम् अतो यूयं कथं देवताः । <br>
तच् च क्रीडनम् एव नः स्फुटम् अभूद् अस्माभिर् ईदृग्-विधैर्
ऐकात्म्यं व इति प्रसह्य विहरन् हारी हरिः पातु वः ॥३३॥ \</p></blockquote>
<p>[४४] कदाचिच् च—</p>
<blockquote>
<p><br>
का यूयं वन-देवताः कुरुथ किं पुष्पाणि गृह्णीमहे
राज्यं नस् त्रिदशैर् विहापितम् इदं देव्यो वनस्यात्र काः । <br>
अस्मज्-जातिभिर् अर्पितं यदि तदाप्य् अस्माकम् उच्चैः स्थितिः
स्याद् एवं स-विवादम् अङ्गज-रणः कृष्णस्य ताभिर् बभौ ॥३४॥
<br>
[४५] कदाचिच् च कस्याश्चिद् दूत्या सह कृष्णस्य वाकोवाक्यम्—
इयं का स्त्री स्त्रीत्वं भवति कथम् ईषत्-पदम् इदं
किम् अस्थाने सिद्धं तव वचनम् अस्थानकम् इदम् । <br>
न काकोर् उद्भूतं भवति तद् अहो काकूर् इह का
तद् एवं दूती-वाग् जयति हरिणाक्ष्या हरिम् अनु ॥३५॥
<br>
[४६] अथ गव्य-विक्रय-व्याजतः क्रीडा-विवादो, यथ—
<br>
का यूयं किल गव्य-विक्रयिकिका लक्ष्मीम् अतीत्य स्थितिं
प्राप्तानां न तद् अस्ति सम्भव-पदं युष्माकम् आसां क्वचित् । <br>
मूल्यं ताम् अतिपत्य तस्य विदितं तस्मान् न तद्-दूषणं
दानं तर्हि ममापि तद्वदम् इदं दत्ताथ घट्टेशितुः ॥३६॥
<br>
[४७] अथ सखीन् प्रति श्री-कृष्णस्यादेशः—
<br>
गृह्णीध्वं पूर्वम् आसां फलम् अतुल-बलाद् घट्ट-चर्या-विघट्टं
कर्त्रीणां तस्य चास्ते वितनुत परितो रोदनं बोधनं च । <br>
बुध्येरन् यद्य् अमूर् न स्फुटतरम् अटवीकारया धारयिष्याम्य्
एताः किं वा हरिष्ये स्वयम् अथ पिहिताः सम्यग् अन्विष्य नीवीः ॥३७॥ \</p></blockquote>
<p>[४८] तद् एवम् उदित्वा मुदित्वा च तत् तद् आचरितवति तस्मिन् कथञ्चिद् गृहम् आगत्य गत्य्-अन्तरेण सखीषु तत्-प्रख्यापयन्तीभिर् इदम् अपि गीतम्—</p>
<p>_ <br>
तं शृणु सद्-विध-मोहन-करणम् । <br>
ध्वज-वज्राङ्कुश-लप-दार्पण-भूरुह-पुनर्-अङ्कुरणम् ॥ध्रुवम्॥ <br>
गजगति विहरति गायति नृत्यति वादयते च स वंशम् । <br>
अस्मत्-पद्धतिम् आवृणुतेऽपि च नाथति घट्टगम् अंशम् ॥३८॥ <br>
_</p>
<p>[४९] तद् एवं नौकया रमणम् अप्य् अवगमनीयम् ।</p>
<p>[५०] यदा हि क्वचिद् अमूश् चमूरु-दृशस् तदीय-सौन्दर्य-सारावलोकन-कुतुकि-दृशः समूह-व्यूहम् आचर्य विहार-चर्यया तम् उपसद्य च परिहासतः परतश् चरण-चर्याम् आचरन्ति । तदा चतुरानन-विमोहनः स च खलु सहचर-सहस्र-विस्रम्भ-महकरः सहचरतया सर्वतः पर्वत-निर्झरानेकी-भावेनावर्ज्य स्फुटम् अर्ज्यमान-सुखतया मध्ये तासां वामता-युजां मोहनाय कूल-मुद्-रुजां दुर्ध्यान-कारणां दुर्निवारणां सरिद्-वरां प्रवर्तयति । प्रवर्त्य च पुरुष-द्वयद्वयसीयम् इति व्यवसीय-मानतया तस्यां नाव्यतया भाव्यायां बहुल-पलाश-दल-मयीं महा-तरणिं सरणिम् अनु सखिभिर् अखिल-मणिः प्रणीय कर्ण-धारायमाणस् ताभिर् आतर-वितर-विस्तारादि-कातराभिः प्रणय-मय-नयतया प्रणीत-कलहं बहुल-विलासं निचुलितालङ्कार-कलनाय कलयति । \</p>
<p>[५०] तद् अपि गीतं, यथा—</p>
<blockquote>
<p><br>
सरितं नावं रचयति च द्रुतमस्माकं पथि तस्याम् । <br>
आरोहयते पारयितुं नः स्पृशति मिषादपि यस्याम् ॥३९॥
<br>
[५०] ताभिर् एवात्र श्लोकितं, यथा—
आरोहाय विधाय संस्तरमिलत्पर्यक्स्तवं तद्वचः- <br>
साहाय्यं विरचय्य नः सखि नदीमध्यं यदा जग्मिवान् । <br>
वृण्वन् दुर्वितरं तदातरपणं विष्कभ्य नौकां न कां चक्रे वक्रकलाकलापकलनां चक्राङ्कपाणिः स तु ॥४०॥ \</p></blockquote>
<p>[५३] तद् एवं साक्षात्-कृत-मनोरथ-ततिः समभीप्सित-गृह-गतिः सखिभिश् चरित-जल्पः पुनः स्नानादि-रचिताकल्पस् तत्रैव च कुत्रचन तटिनी-तटे कदापि यमुना-निकटे पयः-पायनाय सङ्कटितां गो-घटां घटयन् क्रमशश् च गणनया गणशः प्रकटयंस् तन्-मनन-चरितार्थतया जगौ ।</p>
<p>[५४] तच् च ताभिर् अनुपठितं, यथा— \</p>
<blockquote>
<p>मणि-माला-कृत-गो-गण-गणना-पूरणम् अनु सानन्दम् । <br>
प्रणयितरांसग-भुजम् उद्गान-हृत-हरिणीकम् अमन्दम् ॥ <br>
कृष्णं कलयत मोहन-मन्त्रगम् एणीम् एणी-नयनाम् । <br>
न यदि तदा कथम् उभय-व्यक्तिं वीक्षे तद् अपृथग्-अयनाम् ॥४१॥ इति । \</p></blockquote>
<p>[५५] ततश् चेतस् ततः सखिभिर् अखिलैः प्रणीतानीतामन्द-मकरन्द-सुन्दर-कुन्द-दामभिर् मुकुन्दः कृतालङ्कृतिर् यथा निजहार । श्रेणीकृत-गो-समाहृतिर् यथा चाससार । तथा वर्णितम् । किन्तु तद्-विलम्बतः कातर्य-पर्याकुलायाः श्री-व्रजेश्वर्याः सभागततया स्वभाव-गोपनया । तथा हि—</p>
<blockquote>
<p><br>
आगतम् इव हरिम् अचिरम् । <br>
कलयत सुहृदां दयया यद् असौ नगम् अपि दध्रे सुचिरम् ॥ध्रुवम्॥ <br>
कुन्द-स्रग्-अवित-कौतुक-वेशं गो-गोपैर् विहरन्तम् । <br>
मृदु-मृदु-मरुद्-अनुवीजितम् अनु लवम् अखिल-मनांसि हरन्तम् ॥ <br>
सुर-वन्दिभिर् अभिवन्दितम् अवहित-तत्-कृत-नर्तन-वाद्यम् । <br>
मुनि-समुदय-नुति-गुणितं गुणिता-निपुणं जगद् अभिवाद्यम् ॥ <br>
अथ गो-धन-गणम् अनु समम् अनुगैस् तद्-वर्णित-गरिमाणम् । <br>
श्रम-कान्तिभिर् अपि सुख-कारिणम् इत-वेणु-कला-वरिमाणम् ॥ <br>
खुर-रेणु-प्लुत-माल्य-मनो-हरम् ईषद्-घूर्णित-नयनम् । <br>
एतं पश्यत निज-जन-मानदम् ईप्सित-गव्यानयनम् ॥ <br>
कुण्डल-लक्ष्मी-भृत-पाण्डु-द्युति-गण्डं गज-पति-खेलम् । <br>
क्षणदा-पतिवत् प्रमुदितम् उदितं प्रागधि-सन्ध्या-वेलम् ॥४२॥ इति ।
<br>
[५६] अथ वैष्णवं वाराहम् अपि पुराणम् अनुसृत्य गत्य्-अन्तरं प्रत्याययिष्यामः ।</p></blockquote>
<p>[५७] एवं समयन-समयानवलोकतः समयाकरणाय तद्-वर्णनावगाह-रोचनासु कर्णजाह-विलोचनासु चेतसि रचित-तदीय-शोचनः श्री-कमल-लोचनः समागम्य यथा-यथम् अवितथ-रम्य-सुख-धारया सर्वं सुखाकुर्वन्न् अपि तासां विरह-दहन-ज्वाला-विशेषावशेष-सन्तप्त-भङ्गुरापाङ्ग-पात्र-सपत्र-कृतस् तद् अपसारणाय मुरली-कली-कलया गो-धनालय-गोवर्धनाचलयोर् अन्तराले ता एवानन्य-गतितया सङ्कलय्य निर्वृतिं परिकलय्य च वसन्त-सन्तत-रासाय युक्ति-मुक्ति-विषयां संवलय्य तासाम् आशासानानाम् आशां ददमानः स्व-व्रजतः प्रगर्जद्-अरिष्ट-कृतारिष्ट-कष्टतः प्रकटम् आक्रुष्टं श्रुतवान् । श्रुत-मात्रे च तत्र निज-निज-वर्त्मना ताभिः सह सहसा व्रजम् आवव्राज । तद्-अनन्तरं तु वृत्तं पूर्वम् एव वृत्तम् अस्ति । तत्रेमां गाथां प्रथयन्ति—</p>
<blockquote>
<p><br>
गतस्य रास-विक्रीडाम् आगतस्य वृषासुरम् । <br>
देवैर् न दृष्टः कृष्णस्य सम्भ्रमः किम् उत श्रमः ॥४३॥
<br>
[५८] यदा खलु रिष्टः सोऽयम् अरिष्टस् तदापि तद्-अरिणा हरिणा निजाविष्टता नापकृष्ता । <br>
वीर्यस्य बहु-विकीर्यमाणताम् अवाप्तास्य पर्याप्त-विषयतां सोऽयम् अनासीदन् दिति-सूनुर् आसीदिति । \</p></blockquote>
<p>[५९] अनपकृष्टायां च तस्यां सरङ्ग-भूतागस् तत्-सङ्गमतः सागस्क इव पार्ष्णि-प्रहाराल् लम्भित-विदरतया विभागम् आगमितः । य एव विभागस् तीर्थतां समर्थयन् निखिल-पुरुषार्थं प्रत्यव्यर्थताम् आससाद ।</p>
<p>[६०] यत्र च श्री-हरिर् इयं स्वयम् अखिलैः सखिभिर् मज्जन् सज्जनानाम् आचारं प्रचारयामास । पातालान् महा-तीर्थम् इदं समुत्थितम् इतीत्थं व्यज्य निमज्ज्य समुन्मज्ज्य बहु विसर्ज्य च सर्व-व्रज-जनतया जनित-शर्मा गीति-रिपु-विजय-कर्मा व्रजम् एवावव्राज ।</p>
<blockquote>
<p><br>
[६१] आव्रज्य च श्री-व्रज-राजादीन् प्रणय-विनयाभ्यां सुसभाज्य विश्रमण-व्याजतः शय्या-गृहम् आसज्य सङ्केतित-वेणु-सङ्क्वणितेन परमानुराग-सागरः सर्वतः श्रेयसीर् अमूः प्रेयसीः पूर्व-कृत-व्रज-व्रज-बाह्य-विभाग-मय्यां मह्यां सङ्कलय्य केनाप्य् अवयज्यतया पुनर् अपि रासायासादितवान् । तत्र च—
<br>
राधयास्वादिता यासीन् माधुरी माधवाधरे । <br>
सैवानुभूता मुरली-कली-खुरलिकाम् अनु ॥४४॥ \</p></blockquote>
<p>तत्रैव च—</p>
<blockquote>
<p>अभिसारे चल-चेला व्रज-तन्वीनां तती रुरुचे । <br>
अपि किं विजय-पताका दधिरेऽनङ्गस्य सङ्गतिः ॥४५॥</p></blockquote>
<p>[६२] यत्र च पथि प्रथम-लब्ध-निर्गमया परम-रमया निखिल-कलिताराधया राधया समम् एकान्ततः कान्तस्य नर्म महदेव शर्म पुपोष ।</p>
<p>[६३] यदा हि चिन्ता-सन्ताप-तान्त-स्वान्ता सा कान्ता तादृश-विपत्तिम् उत्तीर्णं तं कान्तं रहः संहितवती तदा लज्जा-मर्यादाम् अप्य् असज्जन्ती परिष्वज्य व्यज्यमान-स्तम्भ-मुख-सात्त्विक-सम्भवा चिरं विचार-रहितताम् आचरति स्म ।</p>
<p>[६४] स च तथैव ताम् अनुचरति स्म ।</p>
<blockquote>
<p><br>
[६५] ततश् च सखीभिः कथञ्चन सान्त्वितयोः कान्तयोः कान्तस् तु स्व-निर्मितं तत्-कुण्डं तासां दृष्टि-किर्मीरितं निर्मिमाणः सनर्म कान्तां व्याजहार ।
<br>
[६६] पश्य पश्य मम कमलाकरोऽयं सागर इव गिरिराजम् आसज्य कमलोद्भवं भावयिता । सुधाकर इवैक-देश-स्थित्यापि निज-रुचिभिः कुमुद-वनं विकासयिता । <br>
दम्भोलि-पाणिर् इव स-दम्भोलितया विलासी । अम्भोज-जनिर् इव भुवन-विसर्जनेन प्रभासी । त्रिपुर-जिष्णुर् इव सह-सागर-मान-शमनः । श्रीमान् विष्णुर् इव परमहंस-चक्राश्रयता-कमनः । श्री-राम इव रोहिणी-सुख-सञ्चारी । किं बहुना, श्री-रामानुज इव च शिष्ट-कष्ट-प्रद-पापारिष्ट-हारी । तद् एतन् मया खलु कृत-सुकृत-प्रसरं सर इदम् अचिरं विरचय्य चरितार्थता लब्धा । भवत्या तु नेदृश-नैपुण्यं पुण्यं कृतम् इति गुण्य्-अनुगुणता कथम् आप्स्यते ?
<br>
[६७] अथ तस्याः सवयसस् त्व् इदं परिहसन्ति स्म—[६८] न वयं वृषघ्नता-निघ्नतया विघ्नम् आप्ताः । येन प्रायश्चित्तत इव लोकस्य प्रायश्चित्तम् आराधयामः । \</p></blockquote>
<p>[६९] कृष्णः सहासम् आह स्म—न खल्व् असौ वृषः । किं तु वृष-विरोधी वृषता-मिषवान् असुरः । तस्मात् तत्-पक्षपातितया भवतीनाम् एव वृषघ्नता पर्यवस्यतीति भवतीनाम् एव निष्कृतिः कृतिर् विषयताम् अर्हति ।</p>
<p>[७०] तत्र च प्रजाकृतं राजनीति राजनीति-न्यायेन भवदीय-राजायमानायाम् अस्याम् एव सा जायमाना स्याद् इत्य् असाव् एव तत्र प्रधानतयावधीयते ।</p>
<blockquote>
<p><br>
[७१] सख्य ऊचुः—भवतु, तथापि यथा-कथम् अपि भवत्-प्रसङ्गत एव सङ्गतः खल्व् अयं दोष इति तन्-मोष-कृते भवत्-कृतम् एवानुकर्तव्यम् ।</p></blockquote>
<p>[७२] या खलु भवन्-मङ्गलतः सरसी-भूतायाः सवयसः सरसी भविता सा पुनर् अमर-तरङ्गिनीव कृष्णाङ्ग-राग-विलासिनी । अमृत-निधि-प्रियावलिर् इव बहुल-ताराङ्गता-भासिनी । सूत्राम-गृह-नेत्रीवोपेन्द्र-देव-रतामोदातिरेकिणी । सावित्री-मुख-विचित्र-श्रुतिर् इव नालीकिनी । उमा-मूर्तिर् इव गिरि-राजाद् उद्भव-धात्री । मामूर्तिर् इव हरि-हृदि विलास-पात्री । राम-शक्तिर् इव गाम्भीर्यतः प्रलम्बमान-मद-मज्जनी । किं बहुना, राधेव राधान्तिक-पूर्ण-विधोर् वशता-सज्जनीति ।</p>
<p>[७३] अथ स-तृष्णः श्री-कृष्णस् तु राधा-चिबुकं करेणादरेण दराप्य् उन्नम्य स्मित-रम्यम् इदम् आह स्म—</p>
<blockquote>
<p><br>
तद्-वक्त्रं यदि को विधुः स्मित-कला सा चेत् प्रभा निष्प्रभास्
ते दम्भा यदि भानि धिग् यदि च ते नेत्रे चकोरैर् अलम् । <br>
इत्थं सर्वजनाद् असौ सह-गणं स्वं प्रत्य् अवज्ञा-वचस्
त्वत्-प्राशस्त्य-मयं निशम्य हृदये राधे मुहुर् म्लायति ॥४६॥ \</p></blockquote>
<p>[७४] अथ पुरतश् चलित्वा क्रमतः सर्व-पथीनाभिः सर्वाध्वनीनाभिः सर्वाङ्गीन-कम्प्राभिः सर्वाभिर् मिलित्वा विधु-विधूत-तमसि यमिन्यां स-पर्वतः पर्वत-राजम् अनु ऋतु-राज-विराजमान-कानन-गतं सर्वतोऽप्य् अधिक-विलास-विततं रासम् उल्लासयामास ।</p>
<p>[७५] तत्र देवीनां वाणी—</p>
<blockquote>
<p><br>
इयं विद्युद् इदं शक्र-धनुः सोऽयं नवाम्बुदः । <br>
शश्वद्-घन-रसं वषन्-नमूः कर्षति चातकीः ॥४७॥ \</p></blockquote>
<p>[७६] तत्र वयः-सौभाग्यं, यथा—</p>
<blockquote>
<p><br>
कान्तिः कान्ति-समूह-जात-घन-जिल्लावण्यम् ईदृग्-घन- <br>
प्रोद्यन्-मौक्तिक-जेतृ-रूप-वरिमा विश्वादि-कृन्-मोहनः । <br>
एवं चेद् अजितस्य सार्वदिकता कैशोरके वा तदा
पूर्णे कः कविताम् इयान् नव-नवास् तत्रापि यत्र श्रियः ॥४८॥
<br>
[७७] यथा च पुर-स्त्री-जनोदितम् अनुमोदितं श्री-बादरायणिना—
<br>
गोप्यस् तपः किम् अचरन् यद् अमुष्य रूपं
लावण्य-सारम् असमोर्ध्वम् अनन्य-सिद्धम् ।
दृग्भिः पिबन्त्य् अनुसवाभिनवं दुरापम्
एकान्त-धाम यशसः श्रिय ऐश्वरस्य ॥ [भा।पु। १०.४४.१४] इति ।
कान्तीनां मथनाद् भवन्तु जलदाः केचित् कदाचित् क्वचित्
तेऽप्य् उच्चैर् विलसन्ति तर्हि तडितः क्रिडन्ति चेत् तादृशाः । <br>
इत्थं कृष्ण-घने तडित्-तुलनया ता वर्णयन् श्री-शुकस्
तासाम् अव्यभिचारि-शोभयितृतां व्यानञ्ज पश्य स्फुटम् ॥४९॥
<br>
[७८] तथा च तेन तद्-वर्णनम्—
<br>
पाद-न्यासैर् भुज-विधुतिभिः सस्मितैर् भ्रू-विलासैर्
भज्यन् मध्यैश् चल-कुच-पटैः कुण्डलैर् गण्डलोलैः । <br>
स्विद्यन्-मुख्यः कवर-रसना-ग्रन्थयः कृष्ण-वध्वो
गायन्त्यस् तं तडित इव ता मेघ-चक्रे विरेजुः ॥ <br>
[भा।पु। १०.३३.७] इति ।
<br>
[७९] तत्र च सम्प्रति, यथा— <br>
प्रतिक्षणम् अमी गुणा हरि-रमासु वृद्धिं गता
दिनं दिनम् इति ब्रुवे किम् इह सर्वदैवं स्थिते । <br>
नवे वयसि किन्तराम् इह च तत्र वा किन्तमाम्
अरिष्ट-शमनान्त-निश्य् अजनि यत्र सा चर्चरी ॥५१॥
<br>
[८०] रासोत्सवोऽयम् अपि, यथा— \</p></blockquote>
<p>यदा पूर्वं वृत्तः शरदम् अनु रासः किल तदा</p>
<blockquote>
<p>बभूवाद्यारम्भद् दिविजम् अपि वाद्यादि-सचिवम् । <br>
यदान्ये तत्-पश्चाद् व्यरचिषत ते तर्ह्य् अखिलजिन्- <br>
महा-सङ्गीतार्हं व्यरचि हरि-राधादिभिर् अदः ॥५१॥
उपर्य्-उड-गणः क्षितौ सुरभि-चित्र-पुष्पावलिस् <br>
तथा तद् अनु चन्द्रिका विविध-रत्न-लक्ष्मीर् इह । <br>
स तत्र शश-लाञ्छनी विमल-वक्त्र-सङ्घा इतस् <br>
तद् एवम् उभयोः स्थितिर् गगन-रास-रङ्ग-श्रियोः ॥५२॥ <br>
<br>
दिव्याः कानन-वीथयः क्षिति-धनं गोवर्धन-क्षौणि-भृन् <br>
नाना-रत्न-विलासि-रास-वलयं शुभ्रांशु-शुभ्रा निशा । <br>
लक्ष्मी-वन्दित-लक्ष्म-योषिद्-उपमा-चारूपमा-पुं-लसल्- <br>
लास्यं राधिकयाधिकं निखिलकं तत् केन किं वर्ण्यताम् ॥५३॥ \</p></blockquote>
<p>यतः—</p>
<blockquote>
<p>ज्योत्स्नी स दिद्युते सेव स रङ्गः स्व-तुलाधृतः । <br>
सुदृशोऽमूर् अमूदृश्यः कृष्णः स्वोपम एव सः ॥५४॥
सौन्दर्यम् इव साद्-गुण्यं सर्वोर्ध्वं यत्र दीव्यति । <br>
साद्गुण्यम् इव सौन्दर्यं राधिका साखिलाधिका ॥५५॥
<br>
[८१] स एष एव महा-रास-रसः किञ्चिद् आगम-कृता चावगमितः ।
<br>
वसन्त-कुसुमामोद-सुरभी-कृत-दिङ्-मुखे । <br>
गोवर्धन-गिरौ रम्ये स्थितं रास-रसोत्सुकम् ॥५६॥ इति ।
<br>
[८२] अथ तद्-वसन्त-रास-विलास-रजन्याः प्रातर् एव सखीभिर् अगण्याभिः कृताराधया तदीय-साहायक-सम्बाधया श्री-राधया स्व-कर-कमल-कलिते ललिते सर्व-सुखं वलयितुम् उल्लले तस्मिन् पल्लले तयोः कान्तयोर् अलम् एव सुख-परिमलः समुल्ललास । तथा हि—
<br>
कदाचित् कुण्डस्याम्भसि विहरते कर्ह्य् अपि बहिः
कदाप्य् अन्तः-कुञ्जे क्वचन-समये रास-वलये । <br>
समं राधा-देव्या हरिर् अखिल-सख्यालि-सुखदः
पुरा तत् तन् नित्यं स्मरयति मनो नः स्वम् अभितः ॥५७॥
<br>
[८३] किं बहुना ? तत्रेयम् अपि पुराणानां गाथा—
<br>
यथा राधा प्रिया विष्णोस् तस्याः कुण्डं प्रियं तथा ।
सर्व-गोपीषु सैवैका विष्णोर् अत्यन्त-वल्लभा ॥ इति ।</p></blockquote>
<p>[८४] पुनः स्मृतिम् अभिनीय समापनं पद्यं निजगाद—</p>
<blockquote>
<p>अन्योऽन्यं मिलन-स्पृहा-मिलनम् अप्य् अस्याहतिर् दानवाद् <br>
यस्मात् तद्-धितरात्त-नर्म-मिलनं कुण्ड-द्वयस्य क्रिया । <br>
सर्वासाम् अधि मध्यम् उज्ज्वलतया रासान्तराल-स्थितिः
श्री-राधा-जितयोर् मनो मम मनाग् अद्यापि नैवोज्झति ॥५८॥ \</p></blockquote>
<p>[८५] इति वैवश्य-पारवश्यम् आसीदन् सीदन्न् इव मूर्च्छम् ऋच्छन् स्निग्धकण्ठः सर्वान् एव च तत्-तद्-भव-भवनान् भावयामास ।</p>
<p>[८६] तच् च युक्तं, यथा— \</p>
<p>_अतिपूर्वं यद् अपूर्वं निज-मतिर् _</p>
<p>_दुर्लभम् अतीव हृद्यं च । <br>
वृत्तं तत् प्रतिनवतां प्रयाति _</p>
<p>_भूयोऽनुभूयमानं च ॥५९॥ <br>
_</p>
<p>[८७] तद् एतद् वर्णयित्वा स्निग्धकण्ठः समापनम् आह स्म—</p>
<p>_ <br>
राधे त्वद्-वल्लभः सत्यं सर्वैर् अपि सुदुर्लभः । <br>
सुलभोऽप्य् अधुना योऽयं भवत्या मन्यतेऽन्यथा ॥६०॥ <br>
_</p>
<p>[८८] अथ कथञ्चिद् अपि जात-सान्त्वने तन्-मनसां त्व् अनेक-विकारे पारे मनोरथ-पथम् अखिल-शोभा-शुभ-पथ्य-नेपथ्य-सारतन्य-मान-दानतस् तौ सूत-कुमाराव् आराधयामासुर् आशु राधा-रमण-प्रभृतयः कृत-साधारणातिक्रम-प्रकृतयः सदः-सदः-सदयतया शुभाशीर्भिर् अभ्युदयम् आसादयामासुश् च । <br>
ततश् च पूर्व-पूर्ववद् एव सर्वे स्वधाम समासन्नाः स्वप्नतश् च तत्-तद्-अनुभवन्तश् चरित-जागरा इव वासरादिम् आसादितवन्तः ।</p>
<p>इति श्री-श्री-गोपाल-चम्पूम् अनु</p>
<p>नाना-राग-विचित्र-चरित्र-चित्रम्</p>
<p>एकविंशं पूरणम्</p>
<p>॥३१॥</p>
<p>(३२)</p>
<blockquote>
<p>२९।
अथ द्वात्रिंशं पूरणम्</p></blockquote>
<p>३६।</p>
<blockquote>
<p><br>
केशि-ध्वंसन-शंसनं
<br>
[१] अथ पुनः प्रातः-कथां यथावत् प्रथयिष्यामः, यथा—</p></blockquote>
<p>[२] मधुकण्ठः प्रथमतः कण्ठ-रवम् अकृत्वा मनसि निर्णिक्तम् इदं विविक्तवान्—</p>
<p>[३] एतद्-अनन्तरं यद्यपि ये खल्व् अस्मासु बाल्याद् एव स्तुहि-कृष्णतां गतास् तेषां भगवल्-लीला-सुख-वर्षि-देवर्षि-वर-चरणानां कंसं प्रति शंसनं शंसनीयताम् आसन्नम् ।</p>
<p>[४] तथापि भगवल्-लीलाधिकृतिम् अनुवर्तमानानां सर्वदोपाकुर्वाणानां न तूदाकुर्वाणानां तेषां तत्रौचितीम् अप्य् अनौचितीं चिती-कुर्वन्त्य् अविपश्चित इति तथैवैषां परम-विपश्चिताम् अपि व्रज-वासिनां विनिश्चित-निज-प्रेम-जातीय-लसद्-अद्वितीय-सुख-प्रकर्षाणां नातिहर्षाय स्याद् इति चानिर्णेय-वक्त्र-नाम्ना तद्-आम्नातव्यम् इति । \</p>
<blockquote>
<p><br>
[५] अथ सापलापं स्पष्टम् अभ्याचष्ट—
<br>
[६] श्री-हरिणारिष्टे विद्विष्टे क्लिष्टेन च कंसेन वर्षं यावन् न कश्चित् प्रस्थापितः । <br>
केशी च गच्छन् पुनः स्व-वेश्म प्रवेशितः । वृथा वैरं मा कृथा इति । <br>
<br>
[७] अथ मुख्य-माघ-कृष्णैकादश्यां कश्चिद् दिविष्ठः सार्वदिक-ज्ञान-महिष्ठस् तं प्रति प्रतिकूल एव सन्न् अनुकूल इव श्री-वसुदेवस्य रहस्यं वृत्तम् अनुवृत्तं चकार येन खलु राम-कृष्णाव् अपि वसुदेव-सुततयोदाय-साताम् । <br>
<br>
[८] ततश् च तत्-कृत-प्रतिरोधाद् धन्तुम् अशक्यतया वसुदेव-देवक्यौ पुनर् मङ्क्षु लोह-शृङ्खलया कारागारे क्रुद्धेन सता सतां विरुद्धेन तेन निरुद्धे । \</p></blockquote>
<p>[९] निरुध्य चार्व-मतिनार्व-दानवः समाहूय भूयश् च नियुक्तः । नियुक्त-मात्रश् चायं व्रजाय कृत-यात्रः प्रातर् एव तत्रायातः । व्रजश् चारिष्ट-वधाद् अधस्तान् नन्दिश्वर-गिरिम् आरभ्य पर-परस्तात् कृत-वास इति दूरत एव तं लब्धवान् । \</p>
<blockquote>
<p><br>
[१०] यत्र च स प्रखरतर-खर-खुर-घृष्टि-च्छिन्न-क्षोणि-पृष्ठतया गोष्ठम् आगच्छन् सटाघटामुदस्य नभस्य् अभिभ्रमयन् भ्रेष-वशाद् अदभ्र-भयादभ्र-प्रच्छन्नतया तत्-तद्-वृत्त-माष-च्छतां विमान-परिच्छदानां विमानान् उच्छादयामास पूर्व-पूर्वमानान् इव । यत एव निर्जराश् च ते स्फूर्जद्-ऊर्जस्वलता-वर्जनतः स-जरा इव जाताः । <br>
<br>
[११] ततश् च जङ्घालगतिलङ्घिताङ्घ्रिपः स पुनरखर्वगर्वतः सर्वमेव धुन्वन्नर्वदानवः सिंहसंहतिरिव घर्घरितनिर्घोषमाततान । \</p></blockquote>
<p>[१२] आतते च निर्घोषे सम्यग्-अर्गलित-महार्गलावर्ग-दुर्घट्ट-विकट-कण्टक-कवाट-दुर्घट-निर्गम-मत्य्-उदग्र-दुर्गायमाण-गरिष्ठ-गोष्ठ-विशङ्कट-कुठ-शाखावृति-सङ्घं सङ्घशः समुल्लङ्घितवत्यः सास्नावत्यः प्लुत-गत्या सोद्भ्रमं सपद्य् अटवीं प्रत्य् एव च द्रुतं परिद्रुतवत्यः । \</p>
<blockquote>
<p><br>
[१३] तद् अगणयन्न् एव गोष्ठस्योपशल्यं प्रविष्टः परितश् च घोटमानः स देव-द्विड्-घोटकस् तु तमरिष्ट-मोटकम् एव धोरित-रीति-गत्य्-अन्विष्टवान् । <br>
<br>
[१४] अथ गवां द्रवाच्छोकाविष्टाः प्रष्ठगोष्ठपतिविशिष्टाः सर्व एव गोमिनो लोका निजान्योकांसि झगिति समुज्झन्तस्तदभिमुखमेव परमुन्मुखतया चक्रुमुः ।</p></blockquote>
<p>[१५] यान् समग्रान् अप्य् अतिक्रम्य सम्यग्-रभसम् अग्रत एव गच्छंस् छातासच्छात-कर्मा रामावर-जन्मा रामम् अप्य् अतिक्रम्याभ्यमित्रीयतया चित्रीयते स्म । \</p>
<blockquote>
<p><br>
[१६] ततः समग्र-व्यग्रतां गता व्रज-जनाग्रण्यस् तम् अभिक्रममाणं प्रत्याचक्षाणास् तद् एतद् आचक्षत । \</p></blockquote>
<p>_अयं वाजी वज्रत्-तनुरुह-ततिर् वज्रि-विजयी _</p>
<p><em>निज-ध्वान-स्फूर्जाद्-विजित-दिविज-प्रोज्झित-पथः । <br>
भवांश् छाया-प्राय-प्रभव-नव-तापिञ्छ-तुलितस्</em></p>
<p>_ततस् त्वं मा यासीः सपदि पुरतस् तस्य पुरतः ॥१॥ <br>
_</p>
<p>[१७] तद् एवम् अत्याहिते प्रत्यासन्ने मातर-पुत्रयोर् अपीदं विवदनम् आसीत्—</p>
<p>_ <br>
पुत्र क्व गच्छसि हयं कलयामि मातः _</p>
<p>_प्रोद्दाम-दुर्व्यवसितः खलु हन्त सोऽयम् । <br>
किं नः करिष्यति स वा विगत-स्वसादी _</p>
<p><em>त्वं याहि गेहम् अहम् अस्मि विचेतनः किम् ॥२॥</em></p>
<blockquote>
<p><br>
[१८] ततश् च क्षोभात् प्रोद्भावित-धार्ष्ट्या गोष्ठाधीशम् अपि सेदं निर्दिष्टवती—</p></blockquote>
<p>_ <br>
मया बाल्यान् नैव त्वयि गृह-पताव् उद्धुर-वचः _</p>
<p>_प्रयुक्तं किं त्व् अद्य प्रकटयितुम् इष्टं निशामय । <br>
कथं न त्वं सर्वैः सह सपदि गृह्णासि पृथुकं _</p>
<p>_कथं वा नान्येऽपि प्रतिहयम् अयन्ति व्रज-पते ॥३॥ <br>
_</p>
<p>[१९] अनादित एव दितीकृत-दिति-तनुजः श्री-रामानुनजस् तु तद् एवं वर्ण्यमानम् अवकर्ण्य विहस्य मातरं विश्वास्य विश्व-विश्वासास्पद-सुखदस् तं सासूक्षणं क्षणं निरीक्ष्य स्वम् उपह्वरम् आनेतुम् आह्वयत । \</p>
<blockquote>
<p><br>
[२०] स च पूतनारिणाहूतस् तत्-तेजसाप्य् अन्तः परिभूतः शूरं-मन्यतया तस्मिन्न् अधूतः प्रथमतस् तावन् निज-पराक्रम-क्रमणाय क्रमशः प्रत्यग्-गत्य्-अनुक्रम-मन्थरतया विक्रममाणस् तं प्रति सम्प्रति यमुनां यावद् अवकाश-क्षोणीं विश्राणितवान् । दूरतस् तु निजाभिद्रवस्य तेजस्विता भवेद् इति क्षोणीं विश्राण्य च कृष्णं निधार्यतया निर्धार्य देवार्य्-अर्वा गर्वाद् धर्यक्ष-लक्षस्येव गर्जितम् अर्जन्न् अरि-पक्षं तर्जति स्म । <br>
<br>
[२१] ततश् च सर्वं युगपद् अरिरिषतीव चिकरिषतीव जिगरिषतीव च तस्मिंस् तद्-असहमानः सहसा सिंह-नादं बृंहयन् सिंह-संहननः स च कृष्णस् तं धृष्णजम् अभिसाग्रहम् अभिग्रहम् एव जग्राह । समग्र एव व्रजश् च व्यग्रतया तद्-अनुगतिम् इति स्थिते स तु तत् पश्यन्न् उत्तेरिताख्यया गत्या तम् एव रोषाद-मन्दम् अभ्यवचस्कन्द, यत्र—</p></blockquote>
<p>_ <br>
व्योम सोऽयम् अतियन् निराप्लवत् _</p>
<p><em>तत् पिबन्निव मुखं व्यदीदरत् । <br>
एवम् अङ्घ्रि-युगलेन यद् व्यहंस्</em></p>
<p><em>तच् च तत्-प्रतिगतं हरिर् व्यधात् ॥४॥</em></p>
<blockquote>
<p><br>
ततश् च—</p></blockquote>
<p><em>द्राग्-उच्छलच्-चरण-पुच्छम् अतुच्छम् एतम्</em></p>
<p>_उच्छून-रोम-तति-गुच्छवद् उन्नमय्य । <br>
चिक्षेप चापशतक-क्षिति-लक्षिताग्रे _</p>
<p>_डिण्डीर-पिण्डम् इव वारिधि-भङ्ग-सङ्घः ॥५॥ \</p>
<blockquote>
<p><br>
स लब्ध-सञ्ज्ञः पुनर् उत्थितस् तदा _</p></blockquote>
<p>_व्यादाय वक्त्रं तरसापतद् धरिम् । <br>
सोऽप्य् अस्य वक्त्रे भुजम् उत्तरं हसन् _</p>
<p>_प्रादान् महा-दर्दूरकस्य नागवत् ॥६॥ \</p>
<blockquote>
<p><br>
दिव्याहिवत् कृष्ण-भुजश् च तद्-गला- _</p></blockquote>
<p><em>वटे स्फुटं वीर-रसाद् अवर्धत । <br>
महा-विष-ज्वाल-हता इवापि तद्-</em></p>
<p>_रदास् तदा पेतुर् अमुष्य तेजसा ॥७॥ \</p>
<blockquote>
<p><br>
दन्ता निपेतुः समैन्द्रियाण्य् अप्य्_</p></blockquote>
<p>_उद्धूतिम् आपुर् वपुर् आप कम्पम् । <br>
जरात्र तत् कालम् उदित्य मृत्युं _</p>
<p>_प्रतीक्षमाणा किल वर्तते स्म ॥८॥ \</p>
<blockquote>
<p><br>
यदास्य कण्ठं रुरुधे स तद्-भुजस्_</p></blockquote>
<p>_तदाखिलाङ्गानि विदीर्णतं ययुः । <br>
तस्यैव शोकाद् इव तानि यत् परं _</p>
<p>_तदाश्रयाण्य् एव भवन्ति सर्वशः ॥९॥ \</p>
<blockquote>
<p><br>
विशन्तं केशिनः कण्ठं कृष्ण-दोर्-दण्डम् एव किम् । <br>
जगत्-प्राणाशनं मत्वा तस्य प्राणा विदुद्रुवुः ॥१०॥_</p></blockquote>
<p>_ <br>
एकं द्वारं रुद्धम् एतद् गलाख्यं _</p>
<p><em>मन्-निष्क्रान्तौ तानि भूयांसि कुर्याम् । <br>
इत्थं किं तत्-प्राण-वर्गः समन्ताच्</em></p>
<p><em>छिद्राण्य् आचर्याथ तस्मात् प्रतस्थे ॥११॥</em></p>
<p>_ <br>
तस्य प्राणे निर्गते देह-गेहात् _</p>
<p>_कार्ष्णो बाहुर् निर्गतः प्राघुणाभः । <br>
गेहं तच् च स्वामिनं तं विनाभूत् _</p>
<p>_खण्डं खण्डं दिष्टतः किं च नष्टम् ॥१२॥ <br>
_</p>
<p><em>केशिकण्ठा-वटात् तेन निरकोषि यदा भुजः । <br>
तदा स्वभावम् एवाप्तः संहारे दिव्य-बाणवत् ॥१३॥</em></p>
<p>_अन्ते मुक्तं तेन गूथम् इत्य् उक्तं युक्तम् इष्यते । <br>
तादृशां मुक्ति-कृत्-कृष्ण-कृपा या सातियुक्तिका ॥१४॥ \</p>
<blockquote>
<p><br>
द्विधाकृतं केशि-देहं वर्णयन्ति द्विधाकृतम् । <br>
जरासन्ध-निभं केचित् केचित् कर्कटिका-निभम् ॥१५॥ <br>
_</p></blockquote>
<p>[२२] तद् एवम् अश्व-दैतेये वपुषा लब्ध-द्वैते स्वरूपेण तु लब्धाद्वैते प्रमनसां विकीर्ण-सुमनसां सुमनसां कृष्णाभिप्रायम् अभिप्रयताम् उक्तिर् यथा—</p>
<p>_ <br>
आस्यं व्यादाः सपदि निखिलं मद्-वपुस् त्वं _</p>
<p><em>गरीतुं तत्राहं तत् परिकलयितुं तद्-गले बाहुम् आधाम् । <br>
तेनैवासीर् यदि विगलित-प्राणकस् तर्हि तावद्</em></p>
<p>_गर्विन्न् अर्वन्न् अहह सहसा साहसं किं न्व् अकार्षीः ॥१६॥ इति । _</p>
<p>_अथ व्रजः कल-कल-शब्दम् अब्दवत् _</p>
<p><em>सृजन् मुहुर् हरिम् अचलं मुदावृणोत् । <br>
स वृष्टिवत् प्रमदजम् अस्रम् अस्रवज्</em></p>
<p><em>झर-प्रभं स च तद् असूत भूतले ॥१७॥</em></p>
<blockquote>
<p><br>
[२३] अथ सर्वे स-तृष्णा मध्यम् अध्यासित-कृष्णाः प्रेमतारतम्य-रम्यतया यथास्वम् अन्तर्-अन्तर्-लब्धान्तरास् तद्-अन्त-व्यन्तरितत्वेऽपि तद्-अनन्तरं-मन्यास् ते धन्यास् तद्-अपरम् अप्य् आलिङ्गनतस् तम् एव मन्वाना विकार-वृन्दम् अविन्दत ।
<br>
[२३] ततश् च क्षण-कतिपयात् प्रतिगत-बहिर्-मतितया सह-कृष्णाः कृष्णाघट्टम् अटित्वा सस्नुः । यत् खल्व् अद्यापि केशि-तीर्थतया तीर्थ-वर्याः पर्यवयन्ति । यस्य च भास्वत्-पुत्र्याः प्रतिलोम-गतिं प्रति किञ्चिन् निकटत एव कुठ-कूट-घटित-तट-घट्टान्तरम् अधिष्ठाय तत्-परिश्रम-शमनाय विशश्रमुः । द्वितीय-घट्टश् चायं चेनघट्ट इति वृद्धैश् चीर-घट्ट इति चाधुनिकैर् उद्घट्यते । चेनेति विश्रम-सुखस्य हि माथुर-भाषा । <br>
<br>
[२५] अथ विश्रम्य च कंस-भ्रंशन-शंसनम् इदं केशि-ध्वंसनम् इति रम्य-सुखं सम्यग् अवगम्य द्वि-गुण-फुल्लम् उल्लसन्तस् तं तन्यमान-कीर्ति-नर्तित-मुखैर् वन्दि-मुखैर् वन्दितम् अन्तर्-विन्दमानं श्री-गोविन्दम् आवृण्वन्तः श्रीमन्तं व्रज-देवम् अनु व्रजन्तस् ते व्रज-जनाः प्रथमं गो-व्रजम् अयोजयन् । \</p></blockquote>
<p>ही-ही-जाते गो-दुहां तत्र जाते</p>
<p><em>कार्ष्णं तत् तु प्रस्फुटं पर्यचायि । <br>
आसाराणां नर्दिते यद्वद् उच्चैर्</em></p>
<p><em>अम्भोदस्य स्निग्ध-गम्भीर-शब्दः ॥१८॥</em></p>
<blockquote>
<p><br>
[२६] अथ शक्रं जितवन्तस् ते व्रज-युवराजादि-गोमन्तः प्रतिस्वं गो-वृन्दम् अन्वितवन्तः परं व्रज-राजादय एव व्रजम् आव्रजितवन्तः ।</p></blockquote>
<p>[२७] कंसस् तु केशि-ध्वंसनम् अपि शृण्वन् व्यग्र-मना विग्र इव गृहान् न निःससार। \</p>
<blockquote>
<p><br>
[२८] अथ समापनम् । \</p></blockquote>
<p>_सोऽयं तव व्रजाधीश सुतः सूतमनोरथः । _</p>
<p>_केशिनं चात्र यश्चक्रे यमस्य प्रतिवेशिनम् ॥ <br>
_</p>
<p><em>इति श्री-श्री-गोपाल-चम्पूम् अनु <br>
केशि-ध्वंसन-शंसनं नाम <br>
द्वात्रिंशं पूरणम् <br>
॥३२॥</em></p>
<p>(३३)</p>
<blockquote>
<p>३०।
अथ त्रयस्त्रिंशं पूरणम्</p></blockquote>
<p>३७।
सर्व-मनोरथ-पूरणं
[१] अथ निशीथिनी-कथायां कुण्ठः समुत्कण्ठश् च मधुकण्ठः स-गद्गदं जगाद—[२] तद् एवं रामानुजस्य रमणिनाम् अप्य् अमूषां दिनं दिनम् अप्य् अनुपरमणं रमणम् अतीव जीवन-समताम् अवाप । [३] यत्र समुत्कण्ठआप्य् अकुण्ठा जाता । यतः—</p>
<blockquote>
<p>यदपि परस्पर-मिलनं हरि-गोपीनां चिरान् न विच्छिन्नम् ।
तदपि न तृष्णा शान्ता स्वाप्निक-पाने यथा पिपासूनाम् ॥१॥</p></blockquote>
<p>[४] तत्र तु रमणं, यथा—</p>
<blockquote>
<p>अन्योऽन्यं रहसि प्रयाति मिलति श्लिष्यत्य् अलं चुम्बति
क्रीडत्य् उल्लसति ब्रवीति निदिशत्य् उद्भूषयत्य् अन्वहम् ।
गोपी-कृष्ण-युगं मुहुर् बहुविधं किन्तु स्वयं नोहते
शश्वत् किं नु करोमि किं न्व् अकरवं कुर्वीय किं वेत्य् अपि ॥२॥</p></blockquote>
<p>[५] उत्कण्ठायां तु तद् एव पद्यं बहु-विधम् इत्य् अनन्तरम् एवं पठनीयम्—</p>
<blockquote>
<p>गोपी-कृष्ण-युगं मुहुर् बहु-विधं किन्त्व् एतद् एवोहते
तच् चैतन्ब् न हि जागरस्थम् अपि तु स्वप्नादि-चित्त-भ्रमः ॥२ब्॥</p></blockquote>
<p>[६] किं बहुना तद्-अनुभवे च तासां भावनेयम्—</p>
<blockquote>
<p>उत्पत्तिर् अक्ष्णोर् अभितो न सत्-फला
याभ्यां न तस्यद्भुत-रूपम् ईक्षितम् ।
हा कर्णयोर् अप्य् अलम् अर्थदा न सा
याभ्यां श्रुतं नैव हरेः सुभाषितम् ॥३॥
हा चक्षुर्-आदीनि हरेः समागमे
यद्य् आगमिष्यन् श्रवणादि कर्म च ।
तद् आव्रजिष्यन् विषयीणि नाप्य् अमून्य्
अषूयया धिग् व्यतिदूयमानताम् ॥४॥ इति ।</p></blockquote>
<p>[७] कदाचिच् च—</p>
<blockquote>
<p>साङ्गालिङ्गन-लङ्गिमेऽङ्ग-वलया-सङ्गेऽपि शार्ङ्गी तदा
गोपीनां स्फुरति स्म दूर-गतया प्रेमापगा-पूरतः ।
यस्माद् उत्कलिका-कलाप-वलना-वृत्तिं बहिर् लुम्पती
स्वप्नाभां दिशती शतीम् अपि दृशि स्फूर्तिं मुहुर् लुम्पति ॥५॥</p></blockquote>
<p>[८] श्री-राधायां तु सुतराम् अनिर्वचनीयम् एव सर्वं तत्-प्रथमतया मिथस् तन्-मिथुनस्यापि । तथा हि—</p>
<blockquote>
<p>राधाऽजानाद् असङ्गे दनुज-विजयिनः सङ्गम् आराद् असङ्गं
सङ्गे चैवं समन्ताद् गृह-समय-सुख-स्वप्न-शीतादिकानि ।
एतस्या वृत्तिर् एषाजनि सपदि यदान्यद् विचित्रं तदासीत्
कान्ताकान्त-स्वभावोऽप्य् अहह यद् अनयोर् वैपरीत्याय जज्ञे ॥६॥</p></blockquote>
<p>[९] तद् एवम् अतिभूमिताम् इते भाव-भूमनि तेन च सर्वाभ्यर्णताम् इव जाते वृत्त-जाते स्व-स्व-वधू-निरोधाय नियुक्त-पुर-जनी-जनेषु च गुरुषु तद्-उट्टङ्कनतः कृष्णस् तु तृष्णा-लज्जाभ्यां सज्जन्-मनाः स्व-मानसम् अन्व् एवं भावयामास—[१०] हन्त किम् इदम् अन्तरा जातम् ? कौलीनं खलु कौलीनं जनं कौ लीनम् इव करोतीति मन्-मनः कञ्चन विचारम् आचारं च न सञ्चरति । लोकश् च शोकं प्रयास्यतीति निज-वर्ग्यम् अनु दुःखं पाणि-सर्ग्यं स्वयम् एवाकरवम् । तत्ः किं करवाणि ?</p>
<p>[११] पुनः स-प्रणिधानम् इदं विविनक्ति स्म—नेदम् अनाचारम् इव प्रतिभाति । भाति हि मम चित्तम् अनेन । न तु म्लानिं याति ।</p>
<p>[१२] पुनर् अपि च पराममर्श—ताः पुनर् मम पराङ्गना एवानुभूयन्ते, न तु पराङ्गनाः । तस्माद् भवेद् अत्र विशेषः सन्दर्भ-विशेषः । यम् एव खल्व् अहम् इव लोकोऽप्य् अयम् अनिर्णीय नूनं गर्ग-दुर्वर्णनयास्मद्-अपयानं निर्णीय च शीर्णीभवन् शङ्कया सङ्क-सुकताम् उरीचक्रे येन चामूर् अपि नूनं स्वं धिक्-कुर्वन्ति । यथा—</p>
<blockquote>
<p>व्रजे जातेर् जाता व्रज-जन-समान-प्रकृतिता
ततः कृष्णे प्रेमा तम् अनु सहसा तं प्रति गतिः ।
ततस् तत्रासङ्गस् तम् अनु विपरीतं किम् अपि तत्
ततो व्यक्तं तच् च प्रणय सखि धिक् किं नु करवै ॥७॥ इति ।</p></blockquote>
<p>[१३] अथ तं पराङ्गना-पाराङ्गन-विचार-गर्भं सन्दर्भं पुनर् अस्मिन् निज-निजाभिलषित-कल्लोल-लोल-मत्-प्रेम-कल्लोलिनी-वल्लभे मद्-अङ्ग-सङ्गत-मरुल्-लवेनापि वेलति वल्लवावलये न सम्यग् अनुसन्धातुं सन्धां लभमहे ।</p>
<p>[१४] किं च यदि च वास्तवतया न विद्यते दोषस् तथापि तत्-कथापि प्रथयति मम सङ्कोचम् इति व्रजाद् व्यवधातुम् इवावदधाति मे चित्त-वृत्तिः । [१५] तद् एतद् व्यवधानम् एव चायताम् आयति-शुद्धिं विधास्यति । [१६] ऋण-व्रण-कलङ्कानां काले लोपो भविष्यतीति न्यायेन मम सम्यग्-अनुसन्धानेन तेषाम् लोकानां पश्चात्-तापम् अनु सद्-उपदेश-ग्रहणेन च ।</p>
<p>[१७] अथ तद् एतद् विभाव्य पुनः सोद्वेगं विभावयाम्बभूव—</p>
<blockquote>
<p>हा गोष्ठं विपिनं पशून् व्रज-जनं दासान् सखीन् प्रेयसीस्
तातं मातरम् अप्य् अहो कथम् अमूं हास्यामि राधाम् अपि ।
मां यान्य् अङ्ग विना क्षणं कथम् अपि प्राप्स्यन्ति नात्म-स्थितिं
यान्य् अन्तर्-ज्वलन-प्रभानि विदधत् प्राप्स्यामि दाह-प्रथाम् ॥८॥</p></blockquote>
<p>[१८] पुनर् विभाव्यात्मानम् उद्दिश्याह—</p>
<blockquote>
<p>अन्तःपुरीयसि वनेषु सखीयसि त्वं
वन्यान् मृगान् निज-तनूयसि गोप-रामाः ।
दृष्टश् चकोर-नयनाभिर् अमूभिर् इन्दु-
दर्शं कथं वहसि कृष्ण परत्र तृष्णाम् ॥९॥</p></blockquote>
<p>[१९] पुनः प्रेयसीर् अनुसन्धाय—</p>
<blockquote>
<p>यस्मिन्न् आरोपिता हारास् तासां हन्त मया हृदि ।
साम्राज्यं हा करिष्यन्ति तस्मिन्न् अप्य् अस्र-बिन्दवः ॥१०॥</p></blockquote>
<p>[२०] तत्र च श्री-राधाम् अनुसन्धाय हन्त हन्तेति प्रोच्य पुनर् आह—</p>
<blockquote>
<p>हा चन्द्र-द्रव-युत-चन्दनेन सिक्ता
राधायां तनु-लतिका मया सहार्दम् ।
सैषा मद्-विरहज-लोचनोदगाहा
म्लास्यन्ती प्रतपति सम्प्रतीह मां च ॥११॥
या पूर्वम् उपलब्धासीन् नव-चन्द्र-कलोपमा ।
वह्नेः शिखेव सा जाता राधा दन्दग्धि हृन् मम ॥१२॥
राधा प्रेम-प्राध्वम् अत्रागतोऽहं
हा प्राध्वः श्यामाशु सोऽहं कथं वा ।
तस्मात् प्राध्वं कृत्य धी-वृत्तयोऽस्मिन्न्
एव प्राध्वं कुत्रचिन् नापरत्र ॥१३॥</p></blockquote>
<p>[२१] इति क्षणं बाष्पायमाणेक्षणतया तूष्णीम् आसीत् । पुनश् च तथा तथा भावन-व्राते जाते—हन्त हन्त कथम् अहम् अहो क्लीबमानः पुनः शोक-प्रपञ्चम् अञ्चामि यतः सम्प्रति भिदुरं चित्तं न विदूरतां विन्देत इति विचिन्तयति स्म ।</p>
<p>[२२] तद् एवं सावधानं सहसा रहस् तद् विमुञ्चन् सहचर-सहचारिताम् आपन्नः, किन्तु नातिप्रसन्नतया एतद् अनन्तरम् उदन्तस् तु प्रातर् एव प्रथयिष्यामि इति स-गद्गदं गदित्वा स्निग्धकण्ठः स-मधुकण्ठः स्व-वाससा वदनं वसानः स-शब्दं रुदन्न् अलब्ध-तद्-अवसानश् चिरम् आसीत् । चिरत एव तु तस्माद् विरम्य श्री-राधा-माधवादीन् अपि स्व-साधारणान् अधिगम्य तद् इदम् अवादीत्—</p>
<blockquote>
<p>सुक्याकुर्वन्त एवाध्वं तद् इदं सुखम् आत्मनः ।
कथागतं तु तद् दुःखं कथकानेन बाधताम् ॥१४॥ इति ।</p></blockquote>
<p>[२३] तद् एवं तयोः सदनम् आसन्नयोः श्री-राधा-माधवादयश् च पुनः स्वप्न-लब्धम् इव तद् दुःखं सुख-पर्यवसानम् उपलब्धं विधाय यथास्वम् आवासम् आसादयामासुः ।</p>
<p>[२४] अथ प्रातःकथायां स्निग्धकण्ठ उवाच—तद् एवं कंस-गृह्यानन्यानन्याय-भाजो निगृह्यार्ववेशि-केशि-वधात् पूर्वम् अहर्-मुखे चालित-चक्षुर्-अरविन्दः श्रीमान् गोविन्दश् चेतसि चिन्तितवान्—प्रायः सर्व एव हिंसिताः कंस-पक्षीयाः केशी चाद्य श्वो वा पतिष्यति । केवलं कुवलयापीडः करी वरीवर्ति ।</p>
<p>[२५] अन्ये लब्धान्तरे तत्-प्रधानतास्व् अव्यपेक्षतया न तत्र मम गन्तव्यम् अस्ति । यतः पितृ-मुखावृतकः खल्व् अहम्, न तु स्वतन्त्र-मन्त्रः । किन्तु योग्यं व्याजन्तरं मृग्यते । भवतु, यथाप्राप्तं तत् समाप्तव्यम् । तद् अलं तच्-चिन्तनम् अनेन ।</p>
<p>[२७] तद् एतद् विचार्य च—हन्त हन्त तत्र प्रयाने च जाते न जाने कियान् कार्य-पर्यायावरोधः स्यात् इति । कथं व्रजं विना समयं गमयिष्यामि इति । [२८] पुनः सास्रं चिन्तयाञ्चकार—</p>
<blockquote>
<p>विना मां तातः प्राग् न पिबति जलं सा च जननी
विना माम् उच्छ्वासान् विसृजति बतासून् इव मुहुः ।
यथा तौ हा तद्वद् व्रजम् अनुगता विश्व-जनता
तद् आस्तां तिर्यञ्चोऽप्य् अहह हृदि शल्यं विदधति ॥१५॥</p></blockquote>
<p>[२९] तद् इदं चाग्रजम् अपि वेदयितुम् उत्सहे । यतः—</p>
<blockquote>
<p>दुःखायते पुमान् कश्चित् कश्चिद् वा यः सुखायते ।
पूर्वस्मिन् न दयालुत्वं परस्मिंस् तु दयालुता ॥१६॥</p></blockquote>
<p>[३०] तद् एवं प्रातर् विचारम् आचार्य तदैव दैवत आपतितं केशिनं च मृत्युं प्रापय्य गोचारणाय चरण-चर्यया वनं सञ्चरन्तं श्रीकान्तं क्वचिद् एकन्त-गतया हर्षितः श्रीमान् देवर्षिः सपदि साक्षाद् आसेदिवान् । स चासन्नम् आगच्चन्तम् अच्छ-परिच्छदं श्री-नारदं ददर्श ।</p>
<p>[३१] दृष्ट्वा च गीर्देवता-देहम् इवाक्षर-रूपतां धरन्तं</p>
<p>गङ्गा-प्रवाहम् इव विष्णुपदाद् अवतरन्तम्,</p>
<p>कैलासम् इव वैष्णव-लक्ष-शिव-मूर्तिं,</p>
<p>निज-यशः-स्तोमम् इव विविध-गान-कृत-कर्ण-पूर्तिम्,</p>
<p>क्षीर-नीर-निधि-म् इवान्तर्वासित-नारायणआदि-नामानम्,</p>
<p>अमन्द-कला-सान्द्र-चन्द्रमसम् इवान्तरङ्गतया धृत-कृष्ण-धामानम्,</p>
<p>शारद-नीरद-समुदायम् इव शर्म-नेत्राप्य् अधारा वर्षन्तम्,</p>
<p>भक्ति-विशेषासक्ति-व्यक्त-निज-भक्त-प्रहासम् इव कृत-हर्षन्तं पराममर्श ।</p>
<p>[३२] स च तम् एवं ददर्श—</p>
<blockquote>
<p>सदाचरण-सुष्ठुतायां साधु-पद्मवत्,
सदाशेष-सुखद-पद-पृष्ठतायां कृत-तद्-विध-तनु-श्री-कमठवत्,
जङ्घाल-सत्०कटक-शोभितायां विजय-ध्वजवत्,
सहजानूरु-नाम-शस्ततायां गरुत्मत-स्तम्भवत्,
काकुद्मतवितततायां निज-व्रज-तटवत्,
शुभ-शोभावलग्न-प्रह्लादकतायां नरसिंहवत्,
भुवन-कमल-रमणीय-नाभितायां सरोवरवत्, नारायणवद् वा,
वर-गुण-रसनापीताम्बरतायां नव्य-रव्य्-अंशुवत्,
सन्ततम् उदर-श्वसन-चलतायां पिप्पल-दलवत्,
हृदयङ्गम-स्वर्ण-रेखा-श्री-कटायां नीलमणि-निकष-पट्टवत्,
सद्-गुण-रत्नालय-हृदयतायां रत्नाकरवत्,
मर्यादा-पर्यापण-भुजतायां जिष्णु-रत्नार्गलवत्,
अङ्गदादि-लब्ध-प्रवेष्टतायां कौशल्या-गर्भ-मङ्गलवत्,
रोचमान-मुद्राकरतायां कल्प-वल्ली-पल्लववत्,
समुत्कण्ठ-स्वर-रूपतायां पाञ्चजन्यवत्,
द्विजताराधिराज-दास्यतायां द्विज-राजवत्,
नासया शुक-मुख-सक्ति-जेतृ-शोभितायां स्वयम् एव यद्वत्,
निज-सत्य-व्रत-भक्त-रोचन-विलोचनतायां नवीन-दिव्य-मीनवत्,
चन्द्रक-शोभ-केश-निर्माणतायां सनीरदागम-समय-नीरदवत्,
मकराङ्कालङ्कृत-श्रवणतायां मकरध्वजवत्,
सर्वदा सर्वत्रामृत-वर्षि-शिति-मूर्ति-कृत-पूर्तितायां पुनर् अमृत-रश्मिवत्,
रोहिणी-यशोदा-नन्द-नन्दनतायां रौहिणेयवत्,
नरसिंहता-संहित-संहननतायां प्नुअर् नरसिंहवत्,
मुहुर् अपूर्व-मान-रूपतायां पुनर् मीन-महीनवत्,
पटिष्ठता-विघटित-बलि-गरिष्ठ-भावतायां वामन-देववत्,
उत्पथ-वृषलाञ्छित-वृष-निन्दकतायां जिन-नन्दनवत्,
पयोराशि-निमज्जद्-उद्धर-गोत्र-समुद्धरण-धूर्यतायां पुनः श्री-कमठवत्,
धरणी-धर-हारि-विहारितायां वाराहावतारवत्,
कृतवीर्य-जात-दुर्जन-क्षत्र-क्षपणतायां भार्गव-रामवत्,
भावि-कालयवन-संयमनतायां विष्णुयशस्-तनयवत्,
लक्ष्मण-चरित-रचित-प्रचुर-सुखतायां पुनः श्री-रामचन्द्रवद् इति ।</p></blockquote>
<p>[३३] तद् एवम् ऐकरूप्य-श्लेषेण शब्द-श्लेषेण च मिथश् चिन्तित-सद्-उपमानयोर् अनयोः श्री-देवर्षिर् अमुं श्री-हर्षि-श्री-निधानं वेद-पारायणतः स्तूयमानं विधाय वीकाशं निवेदयामास—</p>
<blockquote>
<p>शमितः शमितो येन दानवोऽसौ सदानवः ।
स परोऽपरतां यातः सोदयोऽनुदयो भवान् ॥१७॥
अविलम्बेन ये डिम्बे हसताहसत त्वया ।
ते सर्वे पूतनापूर्वाः पूनाः पूताश् च सर्वतः ॥१८॥
गुणैर् अगुणतां यातस् त्वम् असौ नन्दनन्दन ।
बिभर्षि वसुधां चित्रं स्थित्वापि वसुधोपरि ॥१९॥
शशधर-मूर्तिः शुक्ला गङ्गा-विशदा सरस्वती श्येनी ।
कीर्तिस् तव तु बकान्तक शुभ्रा सर्वं करोति शुभ्राभम् ॥२०॥
त्वत्-कीर्त्या श्वेतितः कंसोऽप्य् एतत् कृष्ण मृषोदितम् ।
तत्-स्पर्शस् तस्य नास्त्य् एव किन्तु तद्-भीति-वैकृतम् ॥२१॥</p></blockquote>
<p>[३४] तद् एवं स्थिते तु किञ्चिन् मम निवेदनम् अस्ति, तथा हि—</p>
<blockquote>
<p>प्रेमा वशयति सर्वं खल्व् इति न मृषा प्रसिद्धिर् उद्भाति ।
कृष्ण त्वम् अपि स यस्मान् न भजसि पूर्वापरानुसन्धानम् ॥२२॥
तस्माद् विमन-सम-धियंस् त्वाम् अहम् आगच्छमाच्छन्नम् ।
तां स्मारयितुम् अवश्यं या सम्भविता भवल्-लीला ॥२३॥
लोकेऽस्मिंस् तव भक्ता बहवः क्रमशश् च ते पाल्याः ।
तस्माद् अवश्यम् उदियुः पौर्वापर्येण ता लीलाः ॥२४॥
केशिनं दितिजम् अश्व-वेशिनं
यो जघान स भवान् अथाभवान् ।
तान् विधातुम् अपरान् सतां परान्
उच्चकैः प्रभविताखिलाविता ॥२५॥</p></blockquote>
<p>तथा हि—</p>
<blockquote>
<p>केलि-मात्रेण ते दैत्या यद्-भिदेलिमतां गताः ।
पचेलिमस् तेन तापात् कंसः प्रध्वंसम् एष्यति ॥२६॥
क्रूरः स नेतुं सद्यस् त्वाम् अक्रूरस् तु प्रहास्यति ।
त्वं च मात्रादिकं हित्वा यात्रां तं हन्तुम् आप्स्यसि ॥२७॥</p></blockquote>
<p>[३५] अथ स-वैवर्ण्यं निर्वर्ण्य तथावस्थितवति तस्मिन् भावान्तरम् ऋषिर् उद्भावयन्न् उवाच—ततश् च सुजन-रोष्टारं कंसं क्रोष्टारम् इव रोषितासि, यतः—</p>
<blockquote>
<p>कूप-मण्डूकवत् कंसः कण्डूतिं खण्डयन् निजाम् ।
त्वत्-कर्कश-भुजाभोगि-सङ्घर्षं लब्धुम् इच्छति ॥२८॥</p></blockquote>
<p>[३६] यं खलु मातरि-पुरुषं पुरुषोत्तर्मस् त्वम् इह जीव-ग्राहं ग्र्हीष्यसि । समूल-घातं हनिष्यस्य् अकृत-कारं करिष्यसि, कर-ग्राहं गृह्णंश् च विश्रान्ति-पर्यन्तम् अश्रान्ति-विक्रमतया विर्कक्ष्यसि ।</p>
<p><em>हर्षद्भिः पाणि-कर्षं निष्कर्षंस् तम अनेकपम् ।</em></p>
<p><em>द्रक्ष्यसे पुण्डरीकाक्ष त्वं व्यक्तं हरितां गतः ॥२९॥</em></p>
<p>[३७] तत्र सङ्क्षेपार्थ-निक्षेपश् चायम्—</p>
<p><em>अक्रूरं द्वार-मात्रं विदधद् अथ भवान् वृष्णि-धिष्ण्यानि गत्वा</em></p>
<p><em>भुङ्क्त्वा त्रैयक्ष-चापं सपदि कुवलयापीडकं पीडयित्वा ।</em></p>
<p><em>मल्लान् हत्वा परश्वो दनुज-जनि-तनुं कंसकं ध्वंसयित्वा</em></p>
<p><em>राज्यं दत्त्वोग्रसेनं प्रति निज-जनकौ मोचयिष्यत्य् अवश्यम् ॥३०॥</em></p>
<p>[३८] अत्र पौराः पौराणिकीम् इव गाथां गातारः—</p>
<blockquote>
<p>उन्मीलन् नील-शुभ्रारुण-कमल-जिती खञ्जन-ध्वंसि-लीला-
चाञ्चल्ये सिंह-सङ्घ-प्रमथन-मदता-व्यञ्जिनी यस्य नेत्रे ।
चेष्टा दुर्दुष्ट-वृन्द-प्रशम-पटु-कला-कल्पिनी मज्जयन्ती
पीयूषे सज्जनालीर् नव-वयसि वरा श्यामलः कः समेति ॥३१॥</p></blockquote>
<p>[३९] कृष्णः स्वगतम् उवाच—उग्रसेनाय राज्यं दास्यामीति युक्तम् एव खलूक्तम् । यतो मम व्रजागमनम् एव रमणीयम् । [४०] प्रकाशं चाह स्म—ततस् ततः ?</p>
<p>[४१] ऋषिर् उवाच—</p>
<blockquote>
<p>ग्राम्याः पौरा नृपालाः सदसि नभसि तु स्वर्ग-सङ्गीत-विज्ञा
देवा देवादि-नाथा विधि-शिव-विधिजास् ते वयं च स्तुवानाः ।
रक्त-त्यग्-दन्ति-दन्त-च्छविर् अविकर-भागंसकौ लून-मल्लौ
द्रक्ष्यामो भ्रातरौ वां कवलित-बलवत् कंसकं त्वाम् अपीह ॥३२॥</p></blockquote>
<p>[४२] तत्र मल्ल-सभा-गतानाम् इदं कोलाहल-कुतूहलं भविता—</p>
<blockquote>
<p>किम् इदं श्यामलं रूपं मधुरं रौद्रम् एव वा ।
स्त्री चास्त्री च न यद् दिव्यं वस्त्रम् अस्त्रं यथायथम् ॥३३॥</p></blockquote>
<p>[४३] पाप-कंसे चापवर्गम् इते—</p>
<p><em>वधार्हस्यापि कंसस्य स्त्रीणां दृग्-वारि-बिन्दवः ।</em></p>
<p><em>धरण्यां निपतिष्यन्ति द्रावयिष्यन्ति हृत् तव ॥३४॥</em></p>
<p>[४४] कृष्ण उवाच—हन्त तौ मम निज-जनकाव् इति भवता काव् उक्तौ ?</p>
<p>[४५] ऋषिः स-हासम् उवाच—</p>
<blockquote>
<p>प्राग् अयं वसुदेवस्य क्वचिज् जातस् तवात्मजः ।
वासुदेव इति श्रीमान् अभिज्ञाः सम्प्रचक्षते ॥ [भा।पु। १०.८.१४]</p></blockquote>
<p>[४६] कृष्णः साश्चर्य-स्मितम् उवाच—ततस् ततः ?</p>
<p>[४७] ऋषिर् उवाच—वसुदेवादयस् तु नष्टं चिन्तामणिम् इव स्पष्टं विन्दमानास् त्वां हातुं न हि सहिष्यन्ते । [४८] तव च तद्-अनुरोधाय यदूनाम् इतस् ततः पलायन-समवाय-दूनानाम् अवरोधाय च निश्चित-चित्तस्य कतिचिद् वासराणि भविष्यन्ति । [४९] त्वद्-अनुषङ्गतस् तत्र सङ्गता तद्-अपेक्षिती-कृत्य व्रज-क्षिति-पति-प्रभृति-व्रज-जनतापि शाकट-वाट-पट-निवासम् असत्स्यति ।</p>
<p>[५०] तथापि चिरतः कंस-प्रथित-व्यथतया प्राप्त-वितथतायायदु-राज-राजधान्याः स्फुरद्-उग्रसेनेनाप्य् उग्रसेनेन दुःसमाधानं समाधानम् । स्वयं बहु-प्रणिधानत एव स्याद् इति क्षणम् अपि क्षणम् अलभमाश् चिरायमाणे निज-व्रज-प्रयाणे विचार्य रामेण सम ऐकचर्य-चर्यया स्वजन-व्रजे व्रजे विराजमानं व्रजेशम् उपव्रज्य स्वस्य व्रजागमनम् अवश्य-कार्यतया निर्धार्य व्रजम् एव व्राजिष्यसि ।</p>
<p>[५१] कृष्ण उवाच—हन्त ! ते किं त्यजन्त एव माम् आव्राजिष्यन्ति ?</p>
<p>[५२] ऋषिर् उवाच—</p>
<blockquote>
<p>नन्दादयस् तव परं महताग्रहेण
प्राप्स्यन्ति गोष्ठम् अथ तद्-वपुषात्मना न ।
दृश्यं भवेद् वपुर् इति स्फुटम् अस्य तस्मिन्
सङ्कोचिता समुचिता न तु तद्वद् आत्मा ॥३५॥</p></blockquote>
<p>[५३] कृष्ण उवाच—हन्त किम् अहं वक्ष्यामि ?</p>
<p>[५४] ऋषिर् उवाच—तत्रभवता तद् इदं सङ्गीर्णं गीर्णम् आचरिष्यते—</p>
<blockquote>
<p>यात यूयं व्रजं तात वयं च स्नेह-दुःखितान् ।
ज्ञातीन् वो द्रष्टुम् एष्यामो विधाय सुहृदां सुखम् ॥ [भा।पु। १०.४५.२३] इति ।</p></blockquote>
<p>[५५] तद् इदम् एव भवद्-आश्वासनं तेषां विश्वास्य शश्वायमानताम् आचरिष्यति ।</p>
<p>[५६] कृष्ण उवाच—कदाहम् आगमिष्यामि ?</p>
<p>[५७] ऋषिर् उवाच—यदा सुहृदां हृदयङ्गमं सुखम् उत्पत्स्यते ।</p>
<p>[५८] कृष्ण उवाच—तच् च कदा ?</p>
<p>[५९] ऋषिर् उवाच—तेषां सुखस्योत्पत्तये तु दूरं व्याप्तुम् उन्मुखं भविता ।</p>
<p>[६०] कृष्ण उवाच—अहो बत ! वियतीव कियती व्याप्तिस् तत्र ?</p>
<p>[६१] ऋषिर् उवाच—तत्-तत्-कार्य-जालतः काल-क्षेपअं क्षेपयत्य् अपि भवति यावत् कंस-पक्ष-लक्ष-विध्वंसनं, यावद्-भवत्-पुत्रादि-विचित्र-सम्पद्-गणश् च सम्पत्स्यते ।</p>
<p>[६२] कृष्ण उवाच—अहो महात्मन्! महद् व्यसनं खलु मयि न्यसनम् आयास्यति । यथो दीर्घसूत्रता मम बन्धनाय निर्बन्धम् आपत्स्यते ।</p>
<p>[६३] ऋषिर् उवाच—मा तापम् आपद्यथ, भवतः स्वभाव एवायम्, यत् कदाचिद् अन्त्रङ्गाणां परिवार-सङ्घानां सुख-भङ्गं स्वाङ्गानाम् इव विषह्य बहिरङ्गाणां दुःख-भङ्गं करोमि ।</p>
<p>[६४] कृष्ण उवाच—भवतु, भावि-कथा प्रथ्यताम् । तत्र मदीय-दुर्वृत्तताम् अयं व्रज-दुःख-वृत्तं तावद् आस्ताम्, पुर-वृत्तं पुरस्ताद् अनुवर्त्यताम्, येनाहम् उपरक्तस् तत्र निष्प्रतिभतां व्यक्तम् आप्स्यामि ।</p>
<p>[६५] ऋषिर् उवाच—साम्प्रतं तव गायत्र-व्रतम् एव स-गर्गेण वसुदेवादि-यदु-वर्गेण प्रथयिष्यते । यत्र च व्रजतः कर्णी-रथारोहिणी रोहिणी च तत्र नेष्यते, न तु व्रज-जनः कश्चित् । क्षात्र-विधान-पात्रतया तन्-निर्माणे तस्य निर्माण-दुःखं दुःखनन-मूलं भविता इति ।</p>
<p>[६६] कृष्णः स्वगतम् इदम् अधिगतवान्—हन्त प्रसङ्गतस् तद्-दुःखम् एवासङ्गं लभते । मन्-मातृ-सङ्गिनी हि सा रोहिणी कथं तद्-भङ्गिनी भविष्यति इति ।</p>
<p>[६७] ततः कथान्तरं पृच्छाम इति स्पष्टं पप्रच्छ—ततस् तद्-व्रताचारानन्तरं किन्तराम् आचरिष्यामि ?</p>
<p>[६८] ऋषिर् उवाच—ततः सान्दीपनि-सन्दीपित-विद्या-सभाम् अवन्तीम् आसाद्यानवद्य-विद्या-समुदायाय भ्रातरौ युवाम् अकातरौ स-ब्रह्मचारितया गौरव-सङ्कुलतया गौरवं कुलम् एष्यथ । यत्र सकृन्-निगद-मात्रेण सर्वां विद्याम् अधीयन्तौ धारयन्तौ च सर्वतश् चमत्कारम् अर्पयिष्यथः । यत्रेदं सखेदम् उपश्लोकयन् महांल् लोक-सङ्घः परस्परं सविस्मयम् आलोकयिष्यति । यथा—</p>
<blockquote>
<p>अङ्गं पल्लव-कोमलं प्रभवनं लक्ष्मी-परार्धाश्रितं
सेव्यत्वं सम-सेवकायुत-मनो-राज्याभम् उद्भ्राजते ।
यस्य श्री-रमणस्य सोऽपि नितरां वागीश्वरी-लोभनोऽप्य्
आचार्याण्य् उपदिष्ट-काष्ठ-घटनं शर्म-श्रिया निर्ममे ॥३६॥</p></blockquote>
<p>[६९] तद् एवं चतुःषष्ठि-मात्रैक्र् अहो-रात्रैः सर्वास्व् अपि कलास्वधीतिना भवता गुरु-पत्नी-भिक्षित-पञ्च-जन-भक्षित-तत्-पुत्रानयन-मय-दक्षिणा-निवेदने चेदं लोका व्यतिवेदयिष्यन्ते । यथा—</p>
<blockquote>
<p>वस्त्व् अस्ति यत् तद् गुरवे प्रदीयताम्
अदुर्लभं चेद् अथवा सुदुर्लभम् ।
नष्टं वपुर् यद् गुरुजस्य तद् वपुष्-
मन्तं यमात् पश्यतम् आनिनाय सः ॥३७॥</p></blockquote>
<p>ततश् च—</p>
<blockquote>
<p>यमाद् अपि समानेता गुर्व्-अपत्यं त्वया यदा ।
विवदेरन् मुखे तर्हि मिर्येरन् नरयो हृदि ॥३८॥</p></blockquote>
<p>[७०] कृष्णः स्वगतम्—न जाने, जनेन तद् वर्ण्यमानम् आकर्ण्य निरवलम्बतां संवलमानानां मय्य् अनुकम्पा-सम्पातवताम् अम्बादीनां का दशा भवता या सम्प्रति च मम हृत्-कम्पाय सम्पद्यते । [७१] भवतु, प्रस्तावान्तरं विस्तारयामः इति स्पष्टम् आचष्ट—भगवन् ! कोऽसौ पञ्चजनः ?</p>
<p>[७२] ऋषिर् उवाच—जय-विजयवत् कस्माच्चित् कारणाच्-छङ्खासुरतां प्राप्तोऽसौ प्रसिद्धः शङ्ख-विशेष एव । त्वं च तद्-अङ्गम् आदास्यसे । किन्तु—</p>
<blockquote>
<p>यदा यदा ध्मापयिता भवान् दरं
नेत्रे तद्-आर्द्रे इव ते भविष्यतः ।
लब्धं यशोदा-स्तन-पानजं सुखं
कृपा-भरेण स्मरण-प्रथावतः ॥३९॥</p></blockquote>
<p>[७३] कृष्णः सोद्वेगम् उवाच—एतद् वस्तूद्देशं विना कथान्तरं प्रस्तूयताम् ।</p>
<p>[७४] ऋषिर् उवाच—किञ्चिद् अन्यद् अल्पं श्रूयताम् । वित्त-विद्यस् त्वं मथुरायाम् आगत-मात्रः श्रीमद्-व्रजाय कृत-यात्रस् तत्रत्य-पित्रादिभिः कृत-सङ्कोचनस् तद्-आज्ञा-लङ्घनं नायत्यां मङ्गलम् इति रचित-विचारतया चरित-शोचनः स्वानुकूल्य-कैवल्य-लसद्-उद्धवम् अतिविनीतम् उद्धवम् एवाभिनीतं मत्वा व्रज-जनानाम् आविजमानता-जननाय नियोजयिष्यसि । तेषां सङ्कोचत एव न च व्रज-जनम् आत्मोपहृतम् आहरिष्यसि ।</p>
<p>[७५] ते ह्य् एवं रहस्यं मंस्यन्ते, कृष्णस्य व्रज-मात्र-तृष्णस्य व्रज-देशे प्रवेशे पुनर् लम्भनं विप्रलम्भतः स्तम्भनम् एव लप्स्यते । व्रज-जनस्यात्र प्रवेशश् च तथावेश एवेति । अथ व्रज-जनः स च स्वयम् अपि नयास्यति । ज्ञातीन् वो द्रष्टुम् एष्यामः [भा।पु। १०.४५.१३] इति रहस्य-त्वद्-वचनस्य भवद्भिस् तु नागम्यताम् इति स्वारस्य-भङ्ग-प्रसङ्गः स्याद् इति ।</p>
<p>[७६] तथा स्वारस्यम् अपि तादृश-तन्-मन्त्रणायन्त्रणया, न तु स्वतन्त्रतया । किं च, तव चेतसि यः कोऽप्य् अन्यः सङ्कोचः सम्प्रति सम्प्रतीतिं विनारोचमानतां प्रतिपन्नवान् अस्ति । सोऽपि व्रज-भूमाव् आव्रजनादि-वर्जने साहायकं मुहुर् निर्वाहयिता ।</p>
<p>[७७] व्रज-जनं प्रति तद् इदं तु वेदवद् अपरतन्त्रं मन्त्रं निवेदयिष्यसि । सम्प्रति च भवतां सम्बन्धे जरासन्धादिभिः कृतानुसन्धे तत्रापि निर्ब् अन्धात् कटकेन धाटी घटयिष्यते इति ।</p>
<p>[७८] तथास्मिन्न् उद्धव-द्वारा पित्रादिषु वाचिक-पत्रिका, यथा—</p>
<blockquote>
<p>सम्बन्धाद् वः समन्ताद् अहम् अपि स तथा यामि तं वृष्णि-वृन्दे
युष्माकं प्राण-योग्य-प्रणय-भुवि तथैवावनं संविधित्से ।
किन्त्व् एषा मूर्तिर् अत्र स्वयम् अपि तु भवत्-पार्श्व-वर्ती ममात्मा
किं वा मूर्तिश् च तस्मिन् भवति हि भवतां स्फूर्तिर् एव प्रमाणम् ॥४०॥</p></blockquote>
<p>किं च—</p>
<blockquote>
<p>आयास्यामीति किं जल्पेद् बद्धः प्रणय-रज्जूभिः ।
येन बद्धस् तु तस्येच्छाम् अनिच्छां चानुयाति सः ॥४१॥</p></blockquote>
<p>[७९] श्री-वसुदेवादीनां देव-द्विड्-उपद्रवस्य विद्रवः खलु भवद्-अभिमत एवेति तु मया मतम् एव ।</p>
<p>[८०] अथ पुरस्ताद् उद्धव-दर्शन-मात्रेण च ते परम-सुखं प्राप्स्यन्ति । यतः—</p>
<blockquote>
<p>अपरिचयेऽप्य् अवलोकाद् भक्तं भक्तः पिपर्ति कृष्णस्य ।
स्वरमात्रात् तद्-गानारम्भः सुजनं प्रमोदयति ॥४२॥</p></blockquote>
<p>[८१] ततश् च तव विश्लेषान् नव-नवार्तास् ते त्वद्-वार्ताम् एव वार्ताम् अनुवर्तमानाः शीघ्रम् इव वियन्ति कियन्ति मासा वासराणीव तं कतिचिन् मासान् वासयित्वा पर्यवसाने तद्-द्वारा सम्भावनाम् एवापेक्ष्य मुद्रित-मुखेन स्वस्ति-मुखेन सन्देक्ष्यन्ति, यथा—</p>
<blockquote>
<p>ईश्वरस् त्वम् इति सोऽयम् अस्माकं
उद्धवः समुपदिश्य गच्छति ।
पुत्र तत् तु न वयं स्म मन्-महे
श्रीश ता किम् उ सुते न रोचते ॥४३॥</p></blockquote>
<p>किं च—</p>
<blockquote>
<p>यद्य् अहो सुत भवान् अधीश्वरस्
तर्ह्य् अपि स्फुरतु ते पदाब्जयोः ।
प्रीतिर् अत्र च परत्र नः सदा
कृष्णताम् अनु यतः सतृष्णता ॥४४॥</p></blockquote>
<p>[८२] कृष्ण उवाच—उद्धवस् तु किं मां वक्ष्यते ?</p>
<p>[८३] ऋषिर् उवाच—</p>
<blockquote>
<p>विना चन्द्रं शरल्-लक्ष्मीर् विना पुष्पं मधून्नतिः ।
विना पयोदं वर्षा-श्रीर् विना त्वां का व्रज-स्थितिः ॥ इति ।</p></blockquote>
<p>[८४] कृष्णः सास्रम् उवाच—यद् व्रजे मम विलम्ब-संवलन-कारणं विशेषेण च वर्णय ।</p>
<p>[८५] ऋषिर् उवाच—तत्र भक्तं भजमानस्य कवचं बिभ्राणस्य शत्रून् निघ्नानस्य तव व्यासङ्गान्तरम् अपि लब्धान्तरताम् आप्स्यति ।</p>
<p>[८६] कृष्णः सोद्वेगम् उवाच—हन्त किं तत् ?</p>
<p>[८७] ऋषिर् उवाच—यत् खलु वसुदेव-स्वस्रीयाणां युधिष्ठिरादीनां धृतराष्ट्रेण दुष्ट-भ्रष्ट-राष्ट्री-कृतानां पक्षस्य पुष्टीकरणाय भविता । ते च त्वाम् एव परमातिष्ठमाना भक्त-वश्यतां वावश्यमानस्य तव कैतव-रहित-भक्ति-भाज इति । यद्-अर्थं प्रथमतस् तावद् अभिजातम् अभिजातं चाक्रूरं दूततया दूरम् आपयिष्यसि ।</p>
<p>[८८] प्रकृत-व्यासङ्गः पुनर् अङ्गीभूतः प्रभूत एव । यतः कंस-पक्ष-निर्हरणं तदापि त्वया कृताकृतम् एव वर्त्स्यति ।</p>
<p>[८९] तथा हि—वराकेषु कंस-पक्षीयेषु चान्येषु तीर्थ-काकतां गतेषु यत् खल्व् अस्तिः प्राप्तिश् चेति तस्य तत्र कलत्र-द्वयम् अस्ति ।</p>
<p>[९०] तत् पुनर् वैधव्येनान्धीभूतम् इव स्व-बन्धु-जन-दत्तानुसन्धीभवत्-पितृतया धृताश्वास-निर्बन्धं जरासन्धं गमिष्यति । यत्र च—</p>
<blockquote>
<p>विस्रस्त-केशवेशाद्योस् तयोः कंसस्य भार्ययोः ।
द्रक्ष्यन्ति विहसिष्यन्ति चाङ्गानि पथिका अपि ॥४६॥</p></blockquote>
<p>[९१] ततस् तत्-प्रेरणया जरासन्धः प्राप्त-जरासन्ध इव काल-रूप्तावन्तः भवन्तम् एव त्रयोविंशति-सङ्ख्याभिर् अक्षौहिणीभिर् अभियास्यति ।</p>
<blockquote>
<p>तादृशतां भृशम् अविद्वान् कीटक इव कृपीट-योनिम् ।
अभियाय चाभिया मथुरां मथ्नन्न् इवावरिष्यति ॥४७॥</p></blockquote>
<p>ततश् च—</p>
<blockquote>
<p>इन्द्व्-अर्क-द्योत-केलिं कुतुक-कलनया निर्मिमाणाव् अधृष्यौ
जारासन्धं तद्-अन्धं तम इव कटकं त्रोटयन्तौ भवन्तौ ।
एकं तं मागधेशं तम इव घृणया बाढम् उत्सृज्य पर्व-
प्राप्तं सर्वं स्व-भक्तं स्व-महसि दधतौ भास्यतः शश्वद् एव ॥४८॥</p></blockquote>
<p>[९२] एवं सप्तदश-स्वप्यति-सम्पातेष्व् अपयातेषु कूटीकृत-म्लेच्छ-कोटि-त्रय-प्रकट-कटकः समहायवनः काल-यवनः प्रातर् एवातिदूरतः सामुद्र-पूर इवालोकिष्यते, येन नीवृद् एव निवृतो भविता ।</p>
<p>[९३] कृष्ण उवाच—भूरि-दूरतया शात्रव-पात्रता-रहितः स कस्माद् अस्माकम् अहितताम् आप्स्यति ?</p>
<p>[९४] ऋषिर् उवाच—यदु-वर्ग-वादित-गार्ग्याराधित-भर्ग-वर-स्फुरद्-उपसर्ग-जनि-सर्गत एव यादव-दवं प्रति भय-दव-विसर्ग-निरर्गले तस्मिन् जरासन्धानुसन्धानाद् एव । स चात्रावश्य-मरण-वशत्याम् आप्स्यतीति मत्-प्रेरणाच् च?</p>
<p>[९५] कृष्ण उवाच—कथं तर्हि तस्य गर्हितस्य मरणं भविता ?</p>
<p>[९६] ऋषिर् उवाच—गर्हितत्वम् एव तत्त्वतः खल्व् अहितं कारणम् । प्रकारं चामुं सहास्यम् उद्गास्यन्ति—</p>
<blockquote>
<p>शीतं महस् तद् अनुसृत्य मुकुन्द-मूर्तेर्
म्लेच्छाधिराड् अधि तमः-कटु-कीट-तुल्यः ।
एष ज्वलज्-जलनवन् मुचुकुन्द-तेजः
सङ्गाद् अलं वलित-विस्मिति भस्मति स्म ॥४९॥</p></blockquote>
<p>[९७] अथ कृष्णः स्वगतम् अधिगतवान्—न जाने योजन-शतकम् अर्दति तस्मिन् दुर्दम-दुर्जन-सम्मर्दे मत्-प्रमद-सत्र-व्रज-तुल्य-व्रजः परिक्षिप्ततया विक्षिप्त-चित्तः कुत्र वा व्रजिष्यति ?</p>
<p>[९८] ऋषिस् तु तद्-अभिप्रयन् प्रथयति स्म—काम्यकतः पश्चिमायां दिशि गिरि-तट-गत-गरिष्ठाटवीम् अटिष्यति । किन्तु भवता यादवानाम् इव व्रज-भवनानाम् अरितस् तनिष्यमाण-सन्ताप-सन्तानाभावाय तद् इदं चिन्तयिष्यते ।</p>
<p>[९९] सम्प्रति शरणागततया कृत-मद्-अनुसरणानां यादवानाम् अवनाय युक्ततया नियुक्त इवास्मि ।</p>
<p>[१००] ततस् तत्र गरिष्ठं प्रकोष्ठान्तरं विधेयम् । तन्त यदि गोवर्धन-धरणतः—</p>
<blockquote>
<p>तस्मान् मच्-छरणं गोष्ठं मन्-नाथं मत्-परिग्रहम् ।
गोपाये स्वात्म-योगेन सो ‘यं मे व्रत आहितः ॥ [भा।पु। १०.२५.१८]</p></blockquote>
<p>इत्य् अनुसृत्य कृत-रक्षाणां मत्-प्राणावलि-लक्षाणाम् इव व्रजाध्यक्षाणां यद्य् अरयस् ते च रयाद् विघ्न-निघ्नतां करिष्यन्ति । तदा सर्वम् एव खर्वं स्यात् । तेषाम् अटवीषु गो-कोटि-लक्ष-रक्षकाणां रक्षा च प्रकोष्ठ-घटनया दुर्घटा ।</p>
<p>[१०१] तथा—</p>
<blockquote>
<p>रही-भूत-मरू-भूतं चक्षू-भूतं मनी-कृतम् ।
यस्य यत् तत् कथं तेन त्यज्यतां व्यज्यताम् अपि ॥</p></blockquote>
<p>इति न्यायेन तत्र सम्प्रति गमनम् अपि तत्रकीय-सङ्कोच-विशेषत एव विशेषतः प्रसह्य मह्यं न रोचते । सङ्कोचान्तरं तु तस्य् अनान्तरीयकम् एव मन्ये । ततः सम्प्रति साक्षान् मम तत्र स्थितिम् अपि न लक्षयामि, तस्मात् तेषु बहिः-शश्वद्-उदासीनता-विन्यसनम् एव मयि तद्-उपासीनतायां प्रवीणताम् आचरति ।</p>
<p>[१०२] तत एव शत्रवस् तत्र मद्-बहिरङ्गताया जानाना गृह्णीरन् इति ।</p>
<p>[१०३] तद् एवं व्रजत उदासीनायमानस्य तव तादृश-चिन्ता-मात्रेणाचिन्त्य-शक्त्या द्राग् एव दूरतः समुद्रान्तः-पुरी-विशेषस्य व्यक्त्या तत्र च यदूनां झटिति प्रसक्त्या तम् उरीकरिष्यसि । तद्-अनन्तरम् एव काल-यवने कालवद् आचरिष्यसि । मुचुकुन्दं च प्रति मुकुन्दत्वं कुन्द-सुन्दर-दन्त-कन्दलित-मन्द-हास-मय-समय-रचन-वचन-विलासतः कृपाम् उल्लासयिष्यसि ।</p>
<p>[१०४] अथ मथुराम् एव रामेण सह सहचर-यदु-कुमार-वृतः प्रतिगत्य पत्यभाववतः पुरुषा म्लेच्चतस् तान् म्लेच्छ-योधान् निधनम् एव रोधयमानस् तद्-अमान-धनानि निज-राजधानीति द्वारकां हारयन्न् अपि म्लेच्छ-परिच्छदतया मनसि नाच्छतां मंस्यसे ।</p>
<p>[१०५] अथ पुनः पुनर् जात इव स राजा जरा-जातः पूर्व-पूर्ववद् एव मधुपुरीम् अवरुद्धानस् तद्-धन-हर्तॄणां भर्तॄन् युष्मान् एव प्रतभिगमिष्यति ।</p>
<p>[१०६] ततश् च तद्-धनानाम् अवरक्षणाय निज-जनानां रक्षणाय चाक्षाम-श्याम-शुभ्र-वपुषौ परम-पुरुषौ कुतुक-विशेषाद् अव्यञ्जित-रुषौ शुभवन्तौ भवन्तौ स-द्रवम् अपद्रवन्तौ तद्-धर्षत इव वस्तुतस् तु तद्-धर्षतः प्रवर्षणाख्यं गिरिम् आरोक्ष्यथः ।</p>
<p>[१०७] आरुह्य च तं तु द्रुहद्भिः प्रसह्य दह्यमानम् उज्झन्ताव् एकादश-योजन-समुत्तुङ्ग-शृङ्गाद् उत्प्लुत्य भूरि-दूरं युवां पतिष्यथः । पतित्वा च द्वारका-पतिताम् आगमिष्यथः ।</p>
<p>[१०८] स तु वां प्रतापम् अविदन् निज-पश्चात्-ताप-पाप-पादप-बीजायमानम् अभिशापं हृदि वापं वापं गृहम् अवाप्स्यति । गीर्वाण-श्रेण्याकाश-वाण्या तु हसिष्यते—</p>
<blockquote>
<p>मृधे तु विजितं पुरा त्वम् असि यद्-द्वयेनामुना
स सप्तदश-बारकं विजित एव किं तद्-गिरा ।
अहो सकुतुक-द्रवे प्रकटम् अद्य चाजी यथा
जरा-सुत न यद्-ध्रुवं तम् अदसीयमानर्च्छिथ ॥५०॥</p></blockquote>
<p>[१०९] कृष्ण उवाच—लब्ध-दुर्गाणां यदु-वर्गाणां बलं वा तेषां बलम् एव वावलम्बनं विधाय तदापि किं व्रजं नाव्रजिष्यामि ।</p>
<p>[११०] ऋषिर् स्वगतम् आह स्म—अहो तादृशि सङ्कोचेऽप्य् एतादृग्-अस्योत्कण्ठा मादृग्-अन्तबुद्धिं कुण्ठयति इति ।</p>
<p>[१११] स्पष्टं तु स्पष्टं कारणम् आचष्ट—एकस्मिन् कंसे ध्वंसिते बहवस् तत्-सम्बन्धि-बान्धवा जरासन्धवत् कंसायिष्यन्ते, कथम् आगमनं स्यात् ?</p>
<p>[११२] कृष्ण उवाच—दर्शन-मात्रार्थम् अपि न स्यात् ।</p>
<p>[११३] ऋषिः सरूक्ष-हासम् उवाच—नहि नहि ।</p>
<p>[११४] कृष्ण उवाच—कथम् इव ?</p>
<p>[११५] ऋषिर् उवाच—वसुदेवाद्य्-अनुज्ञां विनेति विज्ञापितम् एव ।</p>
<p>[११६] कृष्ण उवाच—तर्ह्य् आगमनम् एव न भविता ।</p>
<p>[११७] ऋषिर् उवाच—भविता, किन्तु काल-विलम्बितया । भवांस् तु व्रजागमनं मनसि-कृत्य विवाह-कृत्य-विमुखतया स्थास्यति, किन्तु तद् अपि व्यभिचरिष्यति ।</p>
<p>[११८] कृष्ण उवाच—हन्त किं तत्र कारणम् ?</p>
<p>[११९] ऋषिर् उवाच—रैवत-नामा कश्चित् प्राचीनः सुराजा द्रुहिण-विहिततया रौहिणेयाय यदा दुहितरं वितरिष्यति, तदा वसुदेव-देवक्य्-आदिभिर् ई<sup>ड्</sup>इतैर् विवाहाय बहुधा विहिताम्रेडितैः कृतः स च प्रयत्नस् त्वया सपत्न इव नानुमोदिष्यते ।</p>
<p>[१२०] तद् एवम् एव वासर-शते गते कदाचित् कश्चिद् उद्विजमान इव द्विजन्मा विजने सन्तं भवन्तम् आव्रजिष्यति । आव्रज्य च स धन्यात्मा पितृ-परवत्याश् च पर-सात्कृति-मय-स्वभयावृततयापावृतायमानाया भीष्मक-कन्यायाः सन्यायां पत्रिकां सापत्रपम् इव त्वय्य् अर्पयिष्यति । तस्याः सङ्क्षेपतस् त्व् अयम् अर्थ-विक्षेपः—</p>
<blockquote>
<p>तव स्वभावेनाकृष्टा स्वस्य वा त्वयि केशव ।
कृष्येय चेद् बलाद् अन्येनासून् मध्ये जहाम्य् अहम् ॥५१॥ इति ।</p></blockquote>
<p>[१२१] ततश् च मर्म-स्पृशा धर्म-दृशा विधर्माद् भयं भावयमानस् त्वम् अन्यथा-मन्यमानतां न लप्स्यसे । किं बहुना, विवाहम् अपि निर्वाहयिष्यसे ।</p>
<p>[१२२] यथा च लोके कथा प्रथाम् आप्स्यति ।</p>
<blockquote>
<p>भीष्माद्रि-स्थित-रुक्मिणी-मणि-मय-श्रेणी-विलोक-स्पृहां
शार्दूल-स्थितिम् आश्रिता नृप-सुतास् तावन् मदान् निर्ममुः ।
यावच्-छङ्ख-निनाद-गर्ज-दलित-प्रागल्भ्य-तत्-तत्-सभा-
मध्य-ध्वंसि-नृसिंह-नव्य-तरुणश् चक्रे मनाङ् नोद्यमम् ॥५२॥</p></blockquote>
<p>[१२३] तद् एवं पर्ययम् आगतायां मर्यादायां तादृश-पर्यायतां काश्च्द् अन्याश् च धन्याः कन्यास् ताम् आधिविन्नां प्रणयन् परिणेतासि । ताश् च भवन्तम् अन्तरेण न शरीर-स्थितिम् अनुसरेयुः इति ।</p>
<p>[१२४] तत्र सत्यभामां तावत्-पाणौ प्रणेष्यसि, यत्र जाम्बवतीम् अपि संवलयिष्यसि, यत्र च जाम्बवान् कुकुद-मुदं लप्स्यते । तथा हि समासेन कथयिष्यन्ति ।</p>
<blockquote>
<p>प्रसेने निःसेने निज-सहजनौ दिव्य-मणि-भाग्-
गले सिंह-ध्वस्ते रचयद् अभिशस्तं हरिम् असौ ।
यदा सत्राजित्-तर्ह्य् अनुमृतयमाणो मणिम् अमुं
स कन्यामृक्षेन्द्राद् अलभत स तस्माद् अपि पुनः ॥५३॥</p></blockquote>
<p>[१२५] मणिम् अन्वेष्टुं चिर-रात्राय कान्तारं गते तु त्वयि परम-कान्ते पुनर् निर्दरतया भल्लूक-दरं प्रविष्टे द्वारकायां सुष्ठु कष्टम् आपतिष्यति । यतः—</p>
<blockquote>
<p>यर्हीतिर् भवतः कृष्ण तर्हीतिर् न तु दुर्लभा ।
अक्ष्णो रीतिस्तु लोकानां रीतिर् एव तदा मता ॥५४॥</p></blockquote>
<p>[१२६] प्राप्तायां सरत्नायां सत्यभामायां रत्नं पुनः स्वस्मिन्न् अर्पिते नारगीतेन सत्रा सत्राजितेय् एव प्रत्यर्पयिष्यसि ।</p>
<p>[१२७] यदा च पाण्डवानाम् उद्दण्डं दाह-वृत्तम् अतथ्यं कथ्यमानम् आकर्ण्य तूर्णम् एव हस्तिनापुरं प्रस्थितौ भविष्यथः ।</p>
<p>[१२८] तदा गर्भे सुहितस् त्वद्-अहितः शतधन्वा तु वां दूरगौ मन्वानः प्राप्त-रत्नं सत्राजितं सयत्नं सपत्नवन् निहत्य रत्नम् अपहृत्य तच् च कर्णटिरिटिराकारिणम् अक्रूरं प्रत्यपह्नुत्य ज्ञाति-हत्या-भीत्या कुशस्थलाद् अवगत्य विद्रोष्यति ।</p>
<p>[१२९] अथ स्वपुरम् आगत्य तद् अधिगत्य तम् एवानुपदितयानुसृत्य निहत्य च मणिम् असङ्गत्य पश्चाद् अक्रूरात् प्रतिपत्य स्वम् अभि दुर्जनाभिशापम् आर्जवान् मार्जयिष्यसि ।</p>
<p>[१३०] कृष्णः स्वगत्म् उवाच—</p>
<blockquote>
<p>सङ्गः क्वायं व्रजस्थानां मद्-एक-प्राणता-जुषाम् ।
क्व वा यदूनां सत्राजिच्-छतधन्वादि-शालिनाम् ॥५५॥</p></blockquote>
<p>अथवा—</p>
<blockquote>
<p>भवेद् यः प्रोष्य-पापीयांस् तस्य किं कर्म शर्मदम् ।
यद् यत् करोति तत्रैव स्नात्वा कालक एव सः ॥५६॥</p></blockquote>
<p>[१३१] स्पष्टं चाचष्ट—कथान्तरं प्रथ्यताम् । यद्-अनन्तरं गोष्ठस्था ममानन्तरस्था भविष्यन्ति ।</p>
<p>[१३२] ऋषिर् उवाच—तद् अप्य् आयास्यति श्रूयताम् । अथ भवता तास् तत्-तद्-उपायम् उपायंसतेति वर्ण्यमानम् आकर्ण्य मृगयायां परीता रवि-दुहिता च त्वां वरीता । एतन् निर्वर्ण्य च जना वर्णयिष्यन्ति । यथा—</p>
<blockquote>
<p>सूर्ये जीवति तत्-कन्या तम् अनापृच्छ्य पश्यत ।
स्वयं वृतवती कृष्णं वराकी कान्यकन्यका ॥५७॥</p></blockquote>
<p>[१३३] अथ राजाधिदेव्या नन्दिनीं मित्रविन्दां स्वयंवरणेन भवन्तम् अनुविन्दमानां तत्र भ्रातृभ्यां विन्दानुविन्दाभ्यां निन्द्यमानां युद्धेन विन्दमानः परिणेतासि ।</p>
<p>[१३४] कृष्ण उवाच—राजाधिदेवी खल्व् आनकदुन्दुभेर् भागिनीति भण्यते, सत्राजिद् अपि गोत्रजतया तर्हि कथम् इदं लोक-गर्हितम् अर्हिष्यति ?</p>
<p>[१३५] ऋषिः स-हासम् उवाच—राजाधिदेव्या इव श्रुतकीर्तेर् अपि सुतां भद्राम् उपयंस्यसे ।</p>
<p>[१३६] कृष्णः ससङ्कोच-लोचनम् उवाच—तद् अपि कथम्?</p>
<p>[१३७] ऋषिर् उवाच—यादव-प्रभवाणाम् अयम् एव कुल-क्रम-समाचारः ।</p>
<p>[१३८] कृष्णः स्वगतम् उवाच—न खल्व् इदं ज्ञातेयं, किन्तु कापेयम् एव । तथापि भद्रम् एवेदम् ‘ यस्माद् अनेन सम्बन्धेन व्रज-बन्धवस् तद् इदं मंस्यन्ते । नासौ तेषां गोत्रतया स्तोत्र-विषयताम् आत्मनि मन्यते, किन्तु गोत्रान्त-रमितानाम् अस्माकम् एव इति ।</p>
<p>[१३९] ऋषिर् उवाच—मित्रविन्दाम् अनु चेदं वन्दिष्यन्ते—</p>
<blockquote>
<p>यथार्थ-नाम्ना साम्नाता मित्रविन्दा स्व-बन्धुभिः ।
स्व-मित्रं विन्दमाना या तद्-अमित्रान् निराकरोत् ॥५८॥</p></blockquote>
<p>[१४०] भद्राम् अनु वर्णयिष्यन्ति—</p>
<blockquote>
<p>श्रुतकीर्तिः सुता-व्याजात् कीर्तिम् एव व्यजायत ।
कृष्ण-सात्कृतितः सा तु भद्राप्य् अजनि विश्रुता ॥५९॥</p></blockquote>
<p>[१४१] अथ नाग्नजितीम् अप्य् उद्वक्ष्यसि । यत्र सप्तानां वृषभाणां युगपद् बन्धः खलु तत्-पित्रा पण-बन्धतया स्थापयिष्यते । तत्र च—</p>
<blockquote>
<p>यदा त्वं सप्त-वृषभान् उद्दितान् आचरिष्यसि ।
तदा त्वद्-गोपतां स्मृत्वा बाष्पं मोक्ष्यामहे वयम् ॥६०॥</p></blockquote>
<p>[१४२] कृष्ण उवाच—हन्त युष्मभ्यम् अपि रोचते खल्व् इयं मल्-लीला ?</p>
<p>[१४३] ऋषिर् उवाच—आस्ताम् अस्मद्-वार्ता । बाढम् अस्मत्-पित्रेऽपि । यथा प्रार्थितं तद् भूरि-भाग्यम् [भा।पु। १०.१४.३४] इत्य् आदिना । तत्र च या कापि तव प्रेयसी लीला, सा तु परम-श्रेयसी । यत्-सम्बन्धेन भवन्-मन्त्र-द्वयं मन्त्र-राजतया प्रचारितम् आवाभ्याम् । तथा हि—</p>
<blockquote>
<p>नृपो न हरि-सेविता व्यय-कृती न हर्य्-अर्पकः
कविर् न हरि-वर्णकः श्रित-गुरुर् न हर्य्-आश्रितः ।
गुणी न हरि-तत्परः सरस-धीर् नः कृष्णाश्रयः
स न व्रज-रमानुगः स्व-हृदि सप्त शल्यानि मे ॥६१॥</p></blockquote>
<p>[१४४] कृष्णः स्वगतम् उवाच—साधीयान् ममानुभवः । स तु न सवाधीभवितुम् अर्हति । यतश् च न स्वानुभव एवायम् अनुभावश् च । तन्-मनो नान्यथा मन्यस्व इति ।</p>
<p>[१४५] स्पष्टं च पृष्टवान्—ततस् ततः ?</p>
<p>[१४६] ऋषिर् उवाच—तद् एवं काव्य-श्रेणीर् इव नाना-देश-वेश-भाषा-रसैर् एणीदृशः पाणौकृत्य पूर्व-पूर्ववद् रागिनीं मद्राधिपतेर् अपि कन्यां सन्यायतया वर्यां भार्या-वर्यां करिष्यसि । न केवला सा, तासाम् अधराः षोडश-सहस्र-परिमाणाश् चापराः ।</p>
<p>[१४७] तत्र मद्र-कन्यायाः परिणय-न्यायं भद्रम् एवं वर्णयिष्यन्ति—</p>
<blockquote>
<p>अत्युच्चैर् बन्ध –वेध्याप्रकट-झष-तनोश् छेदम् आकर्ण्य पण्यं
कन्याया मद्रपातुः क्षितिपति-नियुतासाध्यम् एकस् तु पश्चात् ।
दूराद् आगम्य पश्चाद् अपि च विलुलुवे तां हरिर् यः स पश्चाद्
भूत्वा तान् युक्तम् आर्दद् युधि तद् अपि मताग्रीयता तस्य चित्रा ॥६२॥</p></blockquote>
<p>[१४८] कन्यानां षोडश-सहस्राण्य् उद्दिश्य च सहस्र-वक्त्रताम् एव देवताः प्राप्स्यन्ति ।</p>
<p>[१४९] तत्र दिग्-दर्शनम्, यथा—</p>
<blockquote>
<p>अथ नरक-निकाय्यं नारकं मेनिरे तास्
तद्-अधिकम् अपि तं तु श्री-हरिर् मन्यते स्म ।
नरक-हरण-नामाप्य् अत्र यत्नातियत्नं
यद् अकृत यद् इहासीद् व्यग्रता-बिद्ध-बुद्धिः ॥६३॥</p></blockquote>
<p>[१५०] नरक-वध-प्रक्रियां चैवं वर्णयिष्यन्ति ।</p>
<blockquote>
<p>भित्त्वा दुर्गाणि कृष्णः ससुत-मुर-युतं भौमम् उन्मुख्य राज्ये
तत्-पुत्रं स्थापयित्वा सुर-नर-दुहितुर् बन्धनाद् उज्जहार ।
देवाम्बा-कुण्डलाद्यो मणि-गिरि-वरुण-च्छत्रम् उद्धृत्य तच् च
प्रत्यर्प्य क्षुद्र-वृष्णः सह मणि-गिरिणाप्य् अग्रहीत् पारिजातम् ॥६४॥</p></blockquote>
<p>[१५१] तद् एवं तव स्वर्गस्थ-विघ्न-हन्तृतां तत्र च वृत्रघ्नः कृतघ्नताम् अवधाय वयम् एवं मन्यामहे ।</p>
<blockquote>
<p>त्वाम् अर्चन्ति यदा स्वर्ग्यास् तदा स्वर्गः सुरालयः ।
त्वां नार्चन्ति यदा स्वर्ग्यास् तदा स्वर्गः सुरालयः ॥६५॥</p></blockquote>
<p>[१५२] युक्तम् एव तत्—</p>
<blockquote>
<p>अजनाशम् असौ नष्टो जीवनाशं ननाश च ।
ऊर्ध्व-शोषं स चाशुष्यत् कृष्ण यस् त्वत्-पराङ्मुखः ॥६६॥</p></blockquote>
<p>[१५३] कृष्ण उवाच—ततस् ततः ?</p>
<p>[१५४] ऋषिर् उवाच—तद् एवं तत्र सर्व-स्वास्थ्य-मय-गार्हस्थ्य-चये प्रतिश्वस्तनं स्फुरद्-उपचये सति सुत-सम्पत्तिर् अपि मतिम् अतीत्य प्रत्यहं प्रतोष्यते । किं बहुना, भवद्वद्-वर्ष-षट्कान् अनन्तरम् एव यौवन-प्रपञ्चतस् तेषाम् अपि प्रजाताः प्रजास् तावत्य् एव दिष्टे दृष्ट-यौवना भविष्यन्ति । भवान् पुनर् ईदृशतया परं नव-वयाः स्थास्यति ।</p>
<p>[१५५] तथा च पौराणी वाणी—नातिदीर्घेण कालेन स कार्ष्णी रूढ-यौवनः [भा।पु। १०.५५.९] इति । तच् च कृष्णं मत्वा स्त्रियो ह्रीताः [भा।पु। १०.५५.२८]इति च ।</p>
<p>[१५६] तत्र च कैमुत्यम् इदम् अवधिर-मात्रआणाम् अनवधिकम् अवधान-निधान-पात्रायते । यथा—</p>
<blockquote>
<p>तत्र प्रवयसोऽप्य् आसन् युवानोऽतिबलौजसः ।
पिबन्तोऽक्षैर् मुकुन्दस्य मुखाम्भोज-सुधां मुहुः॥ [भा।पु। १०.४५.१९] इति</p></blockquote>
<p>[१५७] एतेन श्रीमद्-व्रजे तु तद्-अतिशयात् स्फुटम् एव तद्-अतिशयः सङ्गमितः ।</p>
<p>[१५८] कृष्ण उवाच—अहो महात्मन्! महान् अयम् अत्ययः सम्प्रत्य् अपि दुरत्ययं दुःखम् अर्पयति । यत् तावद् विलम्बं तत्रावलम्बितास्मि । भवतु, प्रकृतं प्रक्रियताम् ।</p>
<p>[१५९] ऋषिर् उवाच—शम्बरेण जन्मत एव द्युम्नवत् तव गृहाद् अपहृतस्य प्रद्युम्न-नाम्नस् त्वत्-पुत्रस्य सम्पराये सम्बन्धं तद्-धनन-चरित्रं विचित्रतया गास्यन्ति, यथा—</p>
<blockquote>
<p>कृष्णेऽपि धृष्णग्-भवितात्र कः पुमान्
यस् तु स्वयं योद्धुम् अमुं व्रजिष्यति ।
यद् अद्य जातं खलु तस्य जातकं
हृत्वा ततो मृत्युम् अवाप शम्बरः ॥६७॥</p></blockquote>
<p>[१६०] अथ प्राद्युम्निम् अनु चाम्नास्यन्ति—</p>
<blockquote>
<p>ऊषां बाणस्य कन्यां रहसि गतम् अननानिरुद्धं निरुद्धं
युद्धे बुद्धा तम् एतं द्रुतम् अभिगतवान् युध्यतोऽग्र्यान् निहत्य ।
ब्रह्माण्ड-ध्वंसद्-अक्ष-ज्वलन-वह-महा-शूल-भृच्-छूलपाणिं
तत्-पक्षं निर्जयंस् तद्-भुज-बलम् अलूनाद् यस् तु तत्रान्यकः कः ॥६८॥</p></blockquote>
<p>[१६१] कृष्ण उवाच—विस्मयः खल्व् अयम् । यद् विस्मरिष्याम्य् एव व्रज-वार्ताम् ।</p>
<p>[१६२] ऋषिर् उवाच—न हि न हि । सा हि तवाहिते मनसि राग-मयी जागरूकताम् एव पराम् आगमिष्यति ।</p>
<p>[१६३] हन्त! यत् खलु निरन्तरम् अन्तर्गतम्, तत् कथम् अन्तर्गतम् इव जायेत । किन्तु पूर्व-निर्दिष्टं गुर्व्-अनादिष्टता-परं तस्मिन् निर्दिष्टि-विशिष्टिम् आचरिष्यति ।</p>
<p>[१६४] तदा च कदाचन रामेण सह रहस्य-वार्ता तव वर्तिष्यते । यत्र स्व-गमनम् अनालोच्य रामं शश्वद् अनुशोच्य व्रजस्थानां स्मृतितः प्रच्यवमान-बाष्पस् त्वया च तथानुशोचता प्रोच्यमानस् तव सन्देशं प्रवेशयन् माथुर-व्रज-देश-प्रवेशं गोप-वेशम् आवेश्य प्राप्स्यति । प्राप्य च स यथा कथा-विषयस् तथा समस्य वर्णयिष्यति—</p>
<blockquote>
<p>व्रजस्थानां रामः स्व-सहज-वियोगार्चिषि हरेः
पुरा सत्यं जज्ञे पुनर् इह तु जातः सुख-कृती ।
यतस् तेषां ज्वालां स्फुरद् अमृत-वाचा प्रशमयंस्
तदीयां स्फूर्तिं दृग्-विषयम् इव चक्रे स्व-बलतः ॥६९॥</p></blockquote>
<p>[१६५] किम् अन्यद् वा विन्यसितव्यम् । तेन तथा ते नन्दिता यथा सर्वेऽपि स्वयं सपर्व-प्रायतया तं प्रार्थयामासुः ।</p>
<p>[१६६] तद्-उपभोग-तृष्णया चिर-पालित-सुकुमार-कौमार-कुसुमानां सुर-वल्ली-समता-सुषमाणाम् इव लब्ध-चर-तदीय-संश्लेषाणाम् आभीर-कुमारी-विशेषाणाम् अङ्गीकाराय ।</p>
<p>[१६७] श्रीमान् बलदेवश् च यथावद् एव तथा वलयामास । वलयित्वा च व्रजं प्रति प्रवलितानुजागमन-विश्वासः स्व-प्रेयसीर् इहैव विहाय द्वारकाम् अपि निश्चिन्त इव चलिष्यति । आगत्य च द्वारकां त्वाम् अपि सान्त्वयिष्यति । यथा-कर्तव्यावशेषं विधाय व्रज-श्लेषम् अवाप्स्यति ।</p>
<p>[१६८] कृष्ण उवाच—कियान् अवशेषस् तावांश् च विशेषः कथ्यताम् ।</p>
<p>[१६९] ऋषिर् उवाच—क्रमश एव प्रकरमणीयः । तथा हि—व्रजं प्रति चलितवति सकल-गुण-तन्त्रे बलभद्रे पुण्ड्रक-मण्डल-पतिः कृत्रिम-वासुदेवतया चित्रित-रूपस् त्वां स्पर्धया वर्धमान-गर्वं साधु-क्रोध-समुद्बोधनम् एवं सन्देक्ष्यति—</p>
<blockquote>
<p>वासुदेवोऽवतीर्णोऽहम् एक एव न चापरः ।
भूतानाम् अनुकम्पार्थं त्वं तु मिथ्याभिधां त्यज ॥ [भा।पु। १०.६६.५] इति ।</p></blockquote>
<p>[१७०] प्रतिसन्देक्ष्यन्ति तु तं यदवः, यथा—</p>
<blockquote>
<p>पुण्ड्र-केश स भवान् अभूद् धरिः
काशि-राड् न किम् इहाभवच् छिरः ।
मित्रताम् अशिवतां तथासजन्न्
अन्यथा प्रथितवान् स तु त्वयि ॥७०॥
वृत्तान्तेनामुना तु त्वद्-वृत्तान्तः सोऽयम् ईक्षते ।
कृतान्तेनाचिरेण त्वं कृतान्त इव वर्तसे ॥७१॥ इति ।</p></blockquote>
<p>[१७१] कृष्ण उवाच—ततस् ततः ?</p>
<p>[१७२] ऋषिर् उवाच—ततस् तद्-वधानन्तरं त्वं तु तं तन्-मित्रं काशीराजम् अपि प्राप्तनाशी-करिष्यसि । तयोः शिवाद्य-पचितिर् अप्य् अपचितिम् एव करिष्यति । ततश् च—</p>
<blockquote>
<p>यदा सत्रायिता तत्र काशीश-तनयस् तदा ।
तस्मात् कष्टायमानः सन्न् अष्टिम् उच्चिअर् अटिष्यति ॥७२॥</p></blockquote>
<p>[१७३] अथ रामस् तु द्विविदं राम-सेनाग्राम् अग्रामण्यं विदन्न् अपि हनिष्यति । यथा च कथयिष्यन्ति—</p>
<blockquote>
<p>आश्रित्य रामं द्विविदः स्वेच्छया नरकं श्रितः ।
इति तन्-निष्कृतिं कुर्वन् रामोऽन्यस् तम् अदण्डयत् ॥७३॥</p></blockquote>
<p>[१७४] श्री-राम उद्दिश्य च वन्दि-वृन्दानि वन्दिष्यन्ते—</p>
<blockquote>
<p>हालालोहित-लोचने हल-भृति व्याकोष-शोणाब्ज-युग्-
गङ्गा-भ्रान्ति-भराकरा मधुकराः कोटिर् गताः कूटताम् ।
किं च क्षौणि-शठा हटाद् अघरिपोस् तेजः प्रसुप्तं यशस्य्
उद्बुद्धं किल वर्धितुं तद् इति ते वार्धिं गतिं सङ्गताः ॥७४॥</p></blockquote>
<p>[१७५] कृष्ण उवाच—हन्त महर्षे! बाट-घटित-न्यायेनापि मम व्रज-सम्बन्धिभिः समं समन्वयः किं न भविता?</p>
<p>[१७६] ऋषिर् उवाच—भविता । यतस् तद् एव वृत्तं क्रमतः क्रमते स्म ।</p>
<p>[१७७] तथा हि—यदा रामस् तीर्थ-यात्रां करिष्यति, यस्याश् चान्ते भीष्मादि-शान्तता-प्रान्ते दुर्योधन-वधः सम्पत्स्यते, तस्याः प्राग् यदा कदापि सूर्योपरागः सागरवत् पर्व-गरिमाणम् आगन्ता । यश् चैवं वर्णयिष्यते—</p>
<blockquote>
<p>ग्रस्त-सूर्येण तमसा तमसा व्यापि तद् दिनम् ।
उदिते हरि-वक्त्रेन्दौ स्मेराजनि कुमुद्वती ॥७५॥ इति ।</p></blockquote>
<p>तदा तु—</p>
<blockquote>
<p>कंस-प्रतापिताः सर्वे वयं याता दिशं दिशम् ।
एतर्ह्य् एव पुनः स्थानं दैवेनासादिताः स्वसः ॥७६॥ इति । [भा।पु। १०.८२.२१]</p></blockquote>
<p>[१७८] श्री-वसुदेव-वचनात् कंस-वधान् नातिव्यवधान-काले कुरु-भुवि सुविमल-जातीया भारतीयाः प्रजाः प्रायः प्रयास्यन्ति । यत्र युधिष्ठिरोग्रसेनादि-संसक्तानां भवदीय-महिष्ठ-भक्तानां समागमः परमेष्ठि-गोष्ठीम् अपि कनिष्ठां करिष्यति ।</p>
<p>[१७९] किं बहुना, भवान् अपि तत्र भविता । व्रज-वासि-ततिर् अपि व्रजिता । यतः परिमिलनाय परस्परम् अधिकम् अभिकतां गतानां लक्ष्य-मात्रं त्वद्-आदिकं लक्ष्यते ।</p>
<p>[१८०] कृष्णः सास्रम् उवाच—ततस् ततः ?</p>
<p>[१८१] ऋषिर् उवाच—ततश् च—</p>
<blockquote>
<p>यथार्क-तप्तो जल-बिन्दुर् इन्दुना
निदाघ-दग्धं विपिन्ं पयोमुचा ।
विषार्दितं वार्भवता विलोक्यते
सङ्गात् तथा त्वद्-विरही त्वया व्रजः ॥७७॥</p></blockquote>
<p>[१८२] कृष्णः स-गद्गदम् उवाच—ततस् ततः ?</p>
<p>[१८३] ऋषिर् उवाच—ततश् च—</p>
<blockquote>
<p>माता तातः पितृ-सहचरा भ्रातरो बन्धु-वर्गा
दासा हृद्यास् तव निज-जनाः केचिद् अन्ये च तत्र ।
प्राप्स्यन्ति त्वां भवति च भविष्यन्ति तेऽनन्य-चित्तास्
तेष्व् आवेशाद् बहुषु भविता नैक-चेता भवांस् तु ॥७८॥</p></blockquote>
<p>ततश् च—</p>
<blockquote>
<p>त्वं व्रजेति निज-प्रेम गोपयन्न् इव वत्स्यसि ।
व्रजस् तु स्व-गुणैस् तत्र सर्व-प्रेयान् भविष्यति ॥७९॥</p></blockquote>
<p>तत्र च—</p>
<blockquote>
<p>यदा यदा द्रक्ष्यति तां भवांस् तदा
पूर्णं समूर्णो लविता दृशोर् जलम् ।
भवन्तम् अप्य् एवम् अमी यथामुना
कण्ठान्तम् अन्तर् हृदयं निरोत्स्यते ॥८०॥</p></blockquote>
<p>[१८४] तद् एवं वैशाखम् आरभ्य वर्षा यावद् अतिहर्षात् त्वां निर्णिमेषम् एव निर्वर्णयन्तस् ते व्रज-वासिनः संवत्स्यन्ति । तद्-अन्ते सद्-अनूकटया लब्ध-मूक-स्थितिषु श्रीमन्-नन्दादिषु तेषाम् आनकदुन्दुभि-प्रभृतीनां परम-स्निग्धान्तः-करणतां विलोच्य जात-पुत्र-पौत्रावलोकनेन क्षिति-विपक्ष-पक्ष-प्रायतावकलनेन च स्वस्मिन्न् अविश्वस्ति-स्रस्तितः समाश्वस्तिम् अपि विलोक्य सर्व-श्लोक्य-चरितः सहायीकृत-बलरामोद्धव-रोहिणीकतया तैः सह निज-वृन्दावन-व्रज-दर्शनम् एकान्ते मन्त्रणा-पूर्वकं विचिन्त्य निश्चिन्त्य च श्रीमन्-नन्दादीन् स-सान्त्वं माथुरान् एव प्रस्थापयिष्यसि ।</p>
<p>[१८५] इदम् एव बादरायणिर् अप्य् आह ततः कामैः पूर्यमाणः स-व्रजः सह-बान्धवः [भा।पु। १०.८४.६७] इत्य् आदिना कृष्णे कमल-पत्राक्षे सन्न्यस्ताखिल-राधसः [भा।पु। १०.६५.६] इति पूर्वोक्तेस् त्वद्-आगमन-तात्पर्या एव तेषां कामा इति । प्रस्थापन-समयतस् तेषां विशेषावस्था-वर्णनं तु तत् तद् अस्माकं बुद्धिम् आस्तृणोतीत्य् अलम् अतिविस्तरेण ।</p>
<p>[१८६] कृष्ण उवाच—अस्मद्-अवस्थां तु वर्णय ।</p>
<p>[१८७] ऋषिर् उवाच—कुरु-स्थलात् कुशस्थलम् आगत्य स्थितः स भवान् पाण्डव-राजेन राजसूय-मन्त्रणायास्मद्-द्वारा निमन्त्रितं सन्न् इन्द्रप्रस्थं प्रस्थास्यते ।</p>
<p>[१८८] ततश् च सत्वरं गत्वा भीअ-प्रभृतये दिक्-सीम-विजय-यशांसि दत्त्वा भीम-द्वारा जरासन्धं हत्वा तत्-कृत-बन्धानि नृप-वृन्दानि मोचयित्वा विजितेन राज-व्रजेन युधिष्ठिरं रोचयित्वा राजसूयेन याजयिष्यसि । तत्र जरासन्ध-घातनं, यथा—</p>
<blockquote>
<p>बन्धं बन्धं यम् अनु मुमुचे तं जरासन्धम् एनं
हन्याम् अद्धा स्वयम् अथ यदि श्रव्यम् एतन् न तर्हि ।
इत्थं कृष्ण त्वम् इह कलयन् भीमसेनेन युद्धाद्
धर्याद् दैत्य-प्रकृतिम् अमुकं घातयिष्यस्य् अस्य् उपेत्य ॥८१॥</p></blockquote>
<p>[१८९] मिलद्-अर्तन-गिरि-गर्त-वर्तमान-नृपाणां कृपया मोचनम्, यथा—</p>
<blockquote>
<p>कारागारान्ध-तामिस्र-बन्धाद् अन्धायितान् नृपान् ।
स्वरूप-दृष्टिभिः सृष्ट-दृष्टीन् परिकरिष्यति ॥८२॥</p></blockquote>
<p>[१९०] राजसूयम्, यथा—</p>
<blockquote>
<p>निर्जित्य क्षितिपति-मण्डलानि पाण्डोः
पुत्रैस् तान्य् अनुगमितानि सङ्घटय्य ।
चेदीशं सदसि निहत्य तद्-विरुद्धं
तेषां तद्-विरचयितासि राजसूयम् ॥८३॥
यज्ञे तस्मिन् नृलोको नृपति-तद्-अधिपा विप्र-विप्रर्षि-वर्याः
स्वर्गस्थाः स्वर्ग-पालास् त्रिदश-मुनिवराः किं च वेधाः शिवाश् च ।
दृष्ट्या श्रुत्यापि तत् तद् बहुविध-भगवद्-रूप-वृन्दस्य विज्ञाः
पश्यन्तो रूपम् एतत् तव किम् अपि मुहुर् विस्मरिष्यन्ति सर्वम् ॥८४॥</p></blockquote>
<p>[१९१] तद् एवं राजसूयं सन्तान्य कुन्त्याः सन्तानान् सम्मान्य यदा द्वारकायां गन्तासि, तदा साधूनां शल्यं शाल्वं लोहमय-व्योम-चारि-पूर्या पराग् एव ताम् आवार्य दृष्ट्वा पूर्यमाण-पाञ्चजन्यः सन्नाति-प्रयत्नतस् तं देव-सपत्नं हनिष्यसि ।</p>
<p>ततश् च—</p>
<blockquote>
<p>क्रुध्यन् क्रुध्यत्-सौभ-पुरं व्योमाध्व द्वारकारुधम् ।
ध्वंसयिष्यसि तद् यद्वत् त्रिपुरं त्रिपुरान्तकृत् ॥८५॥</p></blockquote>
<p>[१९२] अत्र च गायन्ति—</p>
<p>ऊडुम्बरे कृमिस् तावन् निजाडम्बर-गर्वितः ।</p>
<p>यावन् न दन्ति-दन्तानाम् अन्तः पतति तत्-फलम् ॥८६॥</p>
<p>[१९३] कृष्ण उवाच—अद्यापि कति-विलम्बा व्रज-भू-गतिः?</p>
<p>[१९४] ऋषिर् उवाच—आयताव् एवायाता श्रूयताम् ।</p>
<p>[१९५] तद् एतत् प्रोच्य महर्षिणा मनसि प्रोच्यते स्म—एषा च कलिलोकैर् विरलैर् एवावकलयिष्यते । अस्या हि बहिर्मुखान् प्रतवगुण्ठयितुम् अन्तर्मुखांस् तूत्कण्ठयितुं महर्षिभिः परोक्ष-प्रायी-कृतायाः खल्व् अस्मद्-आदि-संवादमय्याः श्री-भागवत-भारत-पाद्मादीनाम् एक-वाक्यता-करणत एव शक्या प्रतीतिर् इति । तद् इदं च किञ्चन मद्-उपदेश-निदिग्धं मधुकण्ठ-स्निग्धकण्ठाभ्यां प्राप्त-कृष्णोपकण्ठाभ्यां क्षीर-कण्ठाभ्याम् अपि स्व-कण्ठाद् एव चम्पू-द्वयम् अपूर्व-रचनया सम्पूर्णं कुर्वद्भ्याम् उत्तर-चम्पूत्तर-भागम् अञ्चद्भ्यां तत्-तच्-छास्त्र-मत-विस्तारणया प्रस्तोष्यते, तद् एव समस्य विचार्यते ।</p>
<p>[१९६] यदा शाल्व-युद्धम् उद्बुद्धम्, तदा पाण्डवानां दुरोदर-दण्ड इति वन-पर्व-कथा । शाल्वस्य तु प्राणान् दण्डयित्वा मधु-पुर-द्वारि वक्रता-चण्डं सविदूरथ-दन्तवक्रः खण्ड-खण्डशः खण्डितश् च, तेनानेन भवितेति पाद्मोत्तर-खण्ड-प्रथा । तद्-अनन्तरं च पुनर् व्रजागमनम् अस्य महादेव-देव्याः संवाद-रहस्य-मये तत्रैव स्पष्टं निष्टङ्क्यते । यत् खलु सत्य-सङ्कल्पतयानल्प-समज्ञा-विज्ञातानां आयास्ये इति द्योतकैः [भा।पु। १०.४१.१७], आगमिष्यत्य् अतिदीर्घेण [भा।पु। १०.४६.३४] इत्य् आदि-बहुतराद् भगवद्-भागवतानां प्रतिज्ञानुसारात् श्रीमद्-भागवतेनाप्य् उद्भावितम् । न केवलं प्रतिज्ञा-मात्रं तत्र प्रतीति-पात्रीकृतम्, किन्तु तद्-आगतिर् अप्य् अधिगतीकृतम् ।</p>
<p>[१९७] तथा हि प्रथमे द्वारका-प्रजा-वचने—यर्ह्य् अम्बुजाक्षापससार भो भवान् कुरून् मधून् वाथ सुहृद्-दिदृक्षया [भा।पु। १.११.९] इति प्रत्यक्षं लक्ष्यते । न च तत् तु कालान्तर-गतम् । कुरुक्षेत्र-यात्रायां हि स्फुटम् अस्य वचनं तस्य तत्-कालताम् एव रचयति । तथा हि—</p>
<blockquote>
<p>अपि स्मरथ नः सख्यः स्वानाम् अर्थ-चिकीर्षया ।
गतांश् चिरायिताञ् छत्रु-पक्ष-क्षपण-चेतसः ॥ [भा।पु। १०.८२.४१] इति ।</p></blockquote>
<p>[१९८] विदूरथान्तशत्रुवधम् एवाववधिम् अत्र करोति नान्यद् इति । तद् एवं स्थिते तद्-अनन्तरं च लब्धान्तरतया तेनानेन तेषां प्रकृति-जागोचर-प्रकृति-स्वपदाविर्भावनं च तत्र पाद्म एवोद्भावैतम् । तद् अपि ब्रह्म-ह्रद-मज्जन-तद्-उन्मज्जनाद् अनन्तरं तद्-दर्शितवत एतस्य चैतदीयानां चाभिप्रायेण श्रीमद्-भागवतेनाभिप्रेतम् । अपि नः स्वगतिं सूक्ष्माम् [भा।पु। १०.२८.१२] इति, न वेद स्वां गतिं भ्रमन् [भा।पु। १०.२८.१४] इति, गोपानां स्वं लोकं [भा।पु। १०.२८.१५] इति, कृष्णं च तत्र छन्दोभिः स्तूयमानम् [भा।पु। १०.२८.१८] इत्य् अनेन । अतएव स्कान्दे—</p>
<blockquote>
<p>वत्सैर् वत्सतरीभिश् च सरामो बालकैर् वृतः ।
वृन्दावनान्तरगतः सदा क्रीडति माधवः ॥</p></blockquote>
<p>सदा स्थिति-प्रयोगश् चात्र वैकुण्ठ-नाथस्य ध्रुव-गजेन्द्राद्य्-अर्थम् अन्यत्र गमनेन वैकुण्ठ इव श्री-व्रजेन्द्र-नन्दनस्य मथुरादि-गमनेन सदा वृन्दावन-रमणम् अपि न बाध्यते ।</p>
<p>[१९९] अत्रेदं विचारयामः—</p>
<blockquote>
<p>जननी-वेश-सम्बन्धाभासात् पूतनिकापि सा ।
जनई-गतिम् अव्राजीद् इति कैमुत्य-योगतः ॥८७॥
उपकृष्णं कृष्ण-घोषः सुगो-गोपं तद् आप्स्यति ।
अतिदुःखं दुष्प्रतीपं तद् गोलोकं स-शर्म च ॥८८॥</p></blockquote>
<p>किं च—</p>
<blockquote>
<p>साङ्गं यावद् वैभवं च व्रजः कृष्णं व्रजिष्यति ।
स-कृष्णम् अनुकृष्णं यो धास्यते च स-रामकम् ॥८९॥
सद्वादश-स्कन्धम् एवं श्री-भागवतम् ईक्षते ।
यथा-शक्ति-बुधोऽन्यस्य शक्ति-प्रति न विद्यते ॥९०॥</p></blockquote>
<p>[२००] तद् एवं विमृष्य तु श्री-देवर्षिः स्पष्टम् आचष्ट—[२०१] यदा त्वं राजसूयतः सुखं सम्भूय स्वालय-चलनारम्भं सम्भावयिष्यसि, तदा वक्रभाव-चक्रतः शक्रम् अपि जिगीषुर् दन्तवक्रस् त्वां केवलं सर्व-चङ्क्रमण-चक्रवलं वितर्कयन् बलेन बलेन च विनाभूतेन त्वया केवलेन गदायुद्धम् अध्वन्य् अनिविच्छन् मधुपुरीम् आगन्तुम् उरीकरिष्यति । ताम् आगत्य च गत्यन्तरं चिन्तयन् मन्-मुखतस् तव द्वारका-सम्मुख-प्रस्थानं शाल्व-संस्थापनं चास्थाय सद्यस् त्वां प्रत्य् एव दुःस्थात्मतया प्रस्थास्यते ।</p>
<p>[२०२] तदैव च मनो-जुति-विभूति-मयेन मया कथनया निज-व्रज-गमनाय तद् एवास्पदम् आस्पदं कुर्वल्-लब्ध-मनोरथस् तादृश-दिव्य-रथश् च त्वं तत्-क्षणम् एव मथुरा-पुर-द्वारि प्राप्त-गति-प्रथस् तं गदावन्तं निष्क्रामन्तं द्रक्ष्यसि, स्रक्ष्यसि च त्वां प्रति क्रामन्तं तं प्रति गदां स्रक्ष्यन्ते च, प्रत्यस्त्राणीव त्वद्-आभिमुख्येन करूष-मुख्येन तेन चैद्येनैव सात्म-ज्योतिष्का निष्कास्य प्राणाः ।</p>
<p>[२०३] तत्र च श्लोकः खल्व् अयम्—</p>
<blockquote>
<p>भीमस्याहं तुल्य-संविद्-गदाया
द्वन्द्वाघाते माधवं मागधाभम् ।
जित्वा राज्यं माथुरं साधयिष्याम्य्
एवं नङ्क्षत्य् एष को दन्तवक्रः ॥९१॥</p></blockquote>
<p>ततश् च—</p>
<blockquote>
<p>दन्तवक्र-चिता-वह्नि-प्राये क्रोधे तव स्वयम् ।
विदूरथश् च भविता दूरतः क्रूर-कीटवत् ॥९२॥</p></blockquote>
<p>[२०४] तद् एवं दन्तवक्रं विदूरथम् अपि विदूरतस् तदा गदा-चक्र-घातं घातयित्वा स्व-वचन-सत्यङ्कारः स्वजन-हृद्-रुजाम् अगदङ्कारः स्वीय-मुखानाम् अस्तुङ्कारः श्रीमद्-व्रज-विराजमान-राज-कुमारः स्वक-व्रज-कुलम् एव भवान् मथुरा-भवान् अनुयोक्ष्यते । तत् तु सर्वं प्रगाढ-भावम् अवगाढं कुरुक्षेत्राद् आगतेर् अर्वाग्-भवद्-आगमन-मर्यादाभ्यन्तरीण-कालं कालम् इव चालयितुं पुनर् अपि सुदिनायमानतां प्रतिपालयितुं सम्प्रति यमुना-पारीणं जातम् इत्य् अवकलय्यानुकामीनेन निज-दिव्य-विमानेन समुत्तीर्य दिविषद्भिः कुसुमैर् अवकीर्यमाणः सहसा तद्-वासं चासत् तु मुद् योक्ष्यते ।</p>
<p>[२०५] उत्तीर्णे च त्वयि सर्वतः कीर्णेन निनिताशेषेण रथ-घर्घरित-विशेषेण त्वद्-आगमनम् एव मन्वानास् त्वत्-परिमल-वलनेन तु निश्चिन्वानाः सर्व-विधा एव त्वद्-एकाध्वानतः प्रधावनम् एव तन्वानाः श्रीमन्-नन्दाद्य्-अभिधानाः सन्निधानं विनापि शिखण्डि-मण्डलवद् अमी मार्तण्ड-मण्डल-स्थ-मेघ-खण्डम् इव दिव्य-रथारूढं त्वाम् अगूढं निशाम्य सम्य-गूढ-प्रमद-बहल-कोलाहलं कलयिष्यन्ति ।</p>
<p>[२०६] कलयन्तश् च स्तम्भ-स्वेद-रोमोद्भेद-स्वर-भेद-रोदन-विभेद-प्रलय-मयतया स्पन्दनम् अप्य् अविन्दमानाः स्यन्दनाद् दूरतस् तद्-अवस्था एव स्थास्यन्ति ।</p>
<p>[२०७] त्वं पुनः सहसा रथाद् अवतीर्य तेषां पथा यथा-वीर्यं धावन् सकल-गीर्वाण-विकीर्यमाण-कुसुमादि-वादित्रादि-कृतमानः सर्वथाप्य् असम्भावित-समानः परम् आसक्त्या सर्वान् अपि तान् अनर्वाचीन-शक्त्या च पृथक् पृथग् एव च युगपद् एव च सङ्गच्छन् समालिङ्गंस् तत् तद् अङ्ग-सङ्गतं स्वाङ्गम् अपिइ न ततो भिन्नम् अङ्गीकरिष्यसि ।</p>
<p>[२०८] ते च तथा शोकापनुदं दत्त-मुदं त्वां लभमानाः सर्वे जन्यवस् त्वद्-अनन्यं-मन्या भविष्यति । [२०९] तथा च गास्यते—</p>
<blockquote>
<p>यदा यातः कृष्णः पुनर् अपि यदूनां नगरतस्
तदा गोपाः सोऽपि प्रति-निजम् अधुर् मोद-निवहम् ।
व्यतिश्लिष्टा यर्हि प्रतिजनम् इदं नाजनि मनाग्
अयं कृष्णः कृष्णः किम् अहम् इति तर्हि स्फुटतरम् ॥९३॥</p></blockquote>
<p>यतः—</p>
<blockquote>
<p>यद्वत् कल्यन्तिमानां सुकृत-विरहिणां सत्य-धर्मावतारः
पृथ्वी-स्थानां महावग्रह-हत-वपुषां वर्षुकाब्द-प्रचारः ।
आकूपार-ह्रदानां मुनि-हृत-पयसां नव्य-गङ्गा-प्रसारस्
तद्वद् गोष्ठ-स्थितानां तव विरह-रुजां हन्त ते सङ्ग-सारः ॥९४॥</p></blockquote>
<p>[२१०] अथ चिराय प्रतिमावत् लब्ध-त्वत्-परिष्वक्तिषु व्रज-जन-व्यक्तिषु पूर्वम् अव्यक्तीभावम् आपन्ना मधुमङ्गल-पूर्णाभ्यर्णा पौर्णमासी स-वृन्दा वृन्दा च समम् अप्रच्छन्नतां गच्छन्ती तु सुख-सम्मूर्च्छनान् मूर्च्छाम् इव गताभ्यस् ताभ्यः साभ्यसूयम् इव क्रमाद् बहिर् वृत्तिं यच्छन्ती तद्-वनिकायां तन्-निकायम् उपवेशयिष्यति ।</p>
<p>[२११] तथा च कथयिष्यन्ति—</p>
<blockquote>
<p>कृष्णं मध्य-गतं विधाय पितरौ तद्-भ्रातरः स्त्री-गणास्
तन्-मित्राणि कुटुम्ब-संवलनया चान्ये चिरात् प्राप्तितः ।
मुञ्चन्तः स्फुटम् अश्रु तस्य सुखदं चारूप-चारं चिरं
विस्मृत्य स्थगित-क्रियाः समभवन् मूकाश् च वैस्वर्यतः ॥९५॥</p></blockquote>
<p>[२१२] त्वं तु तत्र स्त्री-कुमारं पुत्र-पौत्रं कुब्ज-वामनं दासी-दासम् अपि सर्वं यथायथं तोषयिष्यसि । [२१३] दारुकस् तु दारुवद् एव दूरस्थितस् तत्-प्रेम-वश्यतया कौतुकम् इव द्रक्ष्यति ।</p>
<p>[२१४] ततश् च तत्रासीना पौर्णमासी कुपितेवालपिष्यति—अहह किम् इदम् अविदन्त इव कुर्वन्तः स्थ? पथि परिश्रान्तम् इमं कथम् इव न विश्रान्तं कुरुथ ।</p>
<p>[२१५] तद् एवं जात-चमत्काराभ्यां तत्-परिश्रम-कातराभ्यां मातर-पितराभ्याम् उभयतः स्व-स्व-भजनाकृतालिङ्गनमय-प्रणय-चेष्टितः सर्वैर् एव च परितो वेष्टितः स्व-गोष्ठ-प्रकोष्ठ-मध्यग-शकट-घटा-घटित-वाटम् अवाप्स्यसि ।</p>
<p>[२१६] ततश् च ते सर्वे भवत्-परिचर्या-मय-परिसर्याकृतः सम्भरमम् एवाचरिष्यन्ति, न तु कार्य-क्रमम् । तथा हि—</p>
<blockquote>
<p>यर्ह्य् आगन्तास्य् अघहर चिराद् द्वारकातस् तदा ते
सर्वेऽप्य् एते व्रज-जनि-जना श्रेष्ठ-मध्यस्थ-निघ्नाः ।
धावन्तोऽपि प्रतिदिशम् अहो तत्-तद्-एकैक-कार्यं
कुर्वन्तोऽपि स्थगित-कृतिताम् एव यास्यन्ति हन्त ॥९७॥
यद्यपि गोपाः सम्यक् परिचरितुं त्वां न तर्हि शक्ष्यन्ति ।
तद् अपि न तत्-प्रमदामृत-भोगास् त्वामी सदैव पोक्ष्यन्ति ॥९८॥</p></blockquote>
<p>[२१७] तद् आरभ्य च—</p>
<blockquote>
<p>किं भोक्तव्यं क्वासितव्यं स्वपनीयं क्व वामुना ।
इति मात्रादि-धी-यात्रा नात्रायास्यति तृप्तताम् ॥९८॥
सखायन्ते सुखाधीना विस्मरिष्यन्ति सर्वकम् ।
स्मरिष्यन्ति तु तां त्वत्-कां पुनः संश्लेष-नव्यताम् ॥९९॥
दासाश् च तव दाशार्ह पुनर् आशां स्व-मूर्तिषु ।
धास्यन्ति सेवा-सुधया विधास्यन्ति यद् आप्लवम् ॥१००॥
गावः प्राग्वद् भवत्-स्फूर्ति-प्रभाव-स्थित-तद्-दशाः ।
तद्वद् एव सदैवामूर् धास्यन्ति प्रमदं त्वयि ॥१०१॥
शिशवः पशवश् चैव वयांसि च पयांसि च ।
येऽन्ये हृद्या जना हृद्यास् तव तेषां तु का कथा ॥१०२॥</p></blockquote>
<p>[२१८] कूर्मस्येव स्मरणानुभावेन तव तेन त्वदीयाः पूर्ववद् एव हि ते स्थातारः । तथैव व्रजाद् बलदेवः कुशस्थलीम् आसाद्य त्वयि निवेदयिष्यति । यथा श्री-हरि-वंशे—</p>
<blockquote>
<p>तथैवाध्वग-वेशेन सोपश्लिष्टे जनार्दनम् ।
प्रत्यग्र-वन-मालेन वक्षसाभिविराजता ॥
उपविष्टं तदा रामं पप्रच्छ कुशलं व्रजे ।
बान्धवेषु च सर्वेषु गोषु चैव जनार्दनः ॥
प्रत्युवाच तदा रामो भ्रातरं साधु-भाषितम् ।
सर्वेषां कुशलं कृष्ण येषां कुशलम् इच्छसि ॥ [HV ८३.५३,५५-६] इति ।</p></blockquote>
<p>[२१९] तद् एवं स्थितेऽपि तदा तव सदा व्रजावस्थिति-प्रतीतिस् तु तेषां नातिजनिष्यते । स्यन्दनं तद् अत्र तद्-अवस्थम् एव स्थापितम् अस्तीत्य् अनास्था-भावनया ।</p>
<p>[२२०] किं च, तव सवयसः प्रवयसः प्रतीदं प्रतीपम् आवेदयिष्यन्ति । प्रिय-वयस्यस्य नातिअसौमनस्यं मनस्य् अभ्यस्यते । यतो जनितानुराग-जनतासु तासु प्राग् इव नानुरागं जागरम् आगमयति । ताश् च तथा दृष्ट्वा लगित-दुःख-स्थगिततया शुष्का इव तिष्ठन्ति ।</p>
<p>[२२१] तद् एतद् आकर्णयन्तः प्राप्त-कदनान्तरतया विवर्णवदनान्ते त्वन्-मातर-पितरादयः कातरताम् अवाप्स्यन्ति ।</p>
<p>[२२२] त्वं तु जन्तु-मात्र-चित्त-ज्ञस् तद् विज्ञाय स्वयम् एव तान् विज्ञापयिष्यसि—कथं भवन्तो नाद्याप्य् आनन्दाद् उद्भवन्तो दृश्यन्ते । [२२३] सर्वे तु सगद्गदं गदिष्यन्ति—अस्माकम् आनन्द-कारणं त्वद्-अवधारण-पदवीं विन्दत एव ।</p>
<p>[२२४] अथ त्वं वक्ष्यसि—बाढं किन्तु येन भवद्भिः सन्दिह्यते, सोऽयं शताङ्गः साङ्ग-भवत्-कार्य-सङ्गमनाय सङ्गे रक्षिततया लक्ष्यते । यथा वान्यथा ज्ञापयथ, तथा प्रथयिष्यामि । एतद् एव प्राग् एव निवेदितं मया—</p>
<blockquote>
<p>यात यूयं व्रजं तात वयं च स्नेह-दुःखितान् ।
ज्ञातीन् वो द्रष्टुम् एष्यामो विधाय सुहृदां सुखम् ॥ [भा।पु। १०.४५.२३] इति ।</p></blockquote>
<p>[२२५] ज्ञातीन् इति युष्मन्-मध्यत एवासौ वासः सम्भविष्यति, द्रष्टुम् इति तत्र च युष्मद्-दर्शनम् एवास्माकं पुरुषार्थ इत्य् अर्थः । यद् वा द्रष्टुम् इति दर्शन-विषयी-भवितुम् इत्य् अर्थः । अथापि भूमन् महिमा गुणस्य ते विबोद्धुम् अर्हत्य् अमलान्तरात्मभिः [भा।पु। १०.१४.६] इत्य् अत्र बोध-विषयी-भवितुम् इतिवद् एतद् उद्धवेन च भवत्सु समुद्बुद्धं चक्रे—</p>
<blockquote>
<p>आगमिष्यत्य् अदीर्घेण कालेन व्रजम् अच्युतः ।
प्रियं विधास्यते पित्रोर् भगवान् सात्वतां पतिः ॥
हत्वा कंसं रङ्ग-मध्ये प्रतीपं सर्व-सात्वताम् ।
यद् आह वः समागत्य कृष्णः सत्यं करोति तत् ॥ [भा।पु। १०.४६.३४-५] इति ।</p></blockquote>
<p>[२२६] सात्वतां पतिर् अपि पूर्ण-षडैश्वर्य-सम्पत्तिर् अपि पित्रोर् युवयोर् व्रजेशित्रोः परम-सुख-श्रियं सदा स्वलालना-रूपं प्रियं विधास्यते । तत्राप्य् अच्युत एवावस्थास्यते, यतस् तत् ततो हेतोर् अद्यापि सत्यं शपथं करोति, कुर्वन्न् एव वर्तत इत्य् अर्थः । तद् अनेनैव नयेन भवतां प्रणयर्णं विनयेय, न तु मनाग् अपि गमनागस्त्वेन । तथा हि—</p>
<blockquote>
<p>पित्रादि-प्रतिरूप-रूप-वसुदेवादि-प्रतीघातजाद्-
दुःखात् कंस-विनाशनार्थम् अगमं शीघ्रां निवृत्तिं विदन् ।
तत्रासीत् सुहृदां मनोरथ-ततिर् युद्धायतिर् दुर्हृदां
चैवं तद्-व्यसनं समाप्य यदि च प्रागां क्व वा याम्य् अहम् ॥१०३॥ इति ।</p></blockquote>
<p>[२२७] ततः श्री-व्रजेश्वरानुमत्या प्रत्यासन्नाः सर्वेऽपि प्रार्थयिष्यन्ते । एवं चेद् इह च तव द्वारका-वद् एव बहल-गृह-बृंहणाय स्पृहयामः । अन्यथा-करणं तु यद् अस्माकम् अधन्यतां वहतीति ।</p>
<p>[२२८] तद् एतद् आकर्ण्य भूमिं निर्वर्ण्य त्वं तु तस्मिन्न् असन्तुष्ट इव चेतसि चिन्तयितासि—गृह-शब्दः खल्व् एभिर् गृहिणी-पर्यायतया पर्यवसायितः । तत्र च हन्त मम स्वान्तं कीदृशं वामी विधास्यन्तीति ।</p>
<p>[२२९] अथ पुनर् विभावयितासि—भवतु, पूर्ण-ज्ञान-तूर्ण-विधाना च पौर्णमास्य् अत्र सर्वं शर्म निर्मास्यति, न त्व् अन्यथाकर्मतां धास्यतीति । वक्तव्यं तु वक्ष्यसि । तर्हि रोहिणी-माता रौहिणेय-भ्राता च द्वारकागाराद् आकारणीयौ । ताव् एव सर्वम् अर्वाग्-भाव्यं निवेदयिष्यतः ।</p>
<p>[२३०] अथ पुनर् दारुक-सारथिं प्रति प्रथयिष्यसि—भो सारथे ! सरथः प्रथमानयात्यन्तीनतया भवान् यदु-भवनम् आसाद्य सद्यः श्रीमद्-भ्रातरं तन्-मातरं च प्रापयेति । पुनर् विचार्य वक्ष्यसि—हन्त ! तम् उद्धवम् अप्य् आनयेति।</p>
<p>[२३१] ततस् तद्-वन्दनारुके दारुके पवनम् अनुहरमाणेन यानेन मुहूर्त-मात्रार्धतैस् तैः सार्धम् आगते तस्मिन् विस्मित-मनसः श्रीमन्-नन्दादयः परमानन्दाशयतया सहसा भवद्-आगमनवद् एव सहसा महसा तोद्यमानातोद्य-व्रजं तन्-निजालयम् आनेष्यन्ति ।</p>
<p>[२३२] गतेषु च दिनेषु त्रि-चतुरेषु रामादयस् ते व्रजस्थाभिर् उचितम् एव तुभ्यं रोचयिष्यन्ति—</p>
<blockquote>
<p>येषां प्रेम-गुणैर् यस् त्वं बद्धः सुष्ठुतया हरिः ।
तस्य तैर् विनिरुद्धा ये कुर्युस् ते कथम् अन्यथा ॥१०४॥</p></blockquote>
<p>[२३३] सर्वे च मिलित्वा निर्णेष्यन्ति मान्याः कन्या-विचारम् । कात्यायन्याराधिकास् ताः कन्या धन्यादयः सन्यायताम् अर्हन्तीति ।</p>
<p>[२३४] रामोद्धवौ तु परम-निष्णातौ कृष्णवज् ज्ञात्वा तूष्णीम् एवावस्थास्यतः ।</p>
<p>[२३५] ततस् तद्-अर्थम् आरम्भे लब्ध-सम्भेदे व्रज-पति-जम्पती पूर्ण-मनो-गती पूर्णिमाभ्यर्णम् आसाद्य सद्यस् तस्यां वरिवस्या-पूर्वकं सर्वं निवेदयिष्यतः ।</p>
<p>[२३६] सापि वक्ष्यति—तद् अपि भद्रम् एव, किन्तु वर्याः परम-वर्या राधादयः कथं वा न स्वीकार्याः ?</p>
<p>[२३७] तौ तु स-वैलक्ष्यं वक्ष्यतः—काः खलु राधिकाद्य्-अभिधाः ?</p>
<p>सा वक्ष्यति—धन्यानां वृषभान्व्-आदीनां कन्या एव ।</p>
<p>पुनस् तौ वक्ष्यतः—सुध्य्-आदि-गुरो ! न बुध्यामहे । निःशोध्यं तु बोध्यताम् ।</p>
<p>सा तु स-हासं वक्ष्यति—यथा कात्यायन्य्-आराधिकानां कन्यात्वम् एवम् अन्यासां राधिकादिकानाम् अपि ।</p>
<p>तौ पुनर् उत्फुल्ल-नयनं वक्ष्यतः—विस्पष्टं कथ्यताम् । यदि विषय-मयेऽप्य् अस्मादृशि कृपा-विषयताचर्यते ।</p>
<p>सा वक्ष्यति—भवन्तः खल्व् इदं नानुभवन्त इव सन्ति । यत् पुनर् अद्यापि कन्या एव ता धन्याः । माया-कल्पित-च्छाया-प्राया एवान्यत्र परिणायिताः । तच् च स्वप्नवद् एव । यस्मान् मर्यादालङ्घन-पर्यायतया ता एव च शय्यादौ पर्यवसायन्ते इति । किं तद् इदं किञ्चन भवन्ताव् अनु स-वेदनं निवेदयामि । तास् तद् एकानुरक्ता मादृश-सान्त्वनया परम् अद्यावधि धैर्य-सम्पृक्ताः । सम्प्रति तु त्यक्त-मात्रातिरिक्त-प्राण-गात्रा भविष्यन्ति । तासां तद् इदं न केवलम् अहम् एव विदत्य् अस्मि, किन्तु सर्वापि व्रज-जनता । तच् च पूर्वम् अपि किञ्चित् किञ्चिद् विशेष्तस् तु कृष्ण-कृत-वृष्णि-स्थान-प्रस्थान-गत-तद्-अनवस्थावस्थायाम् । यत इदं मुनयोऽपि वर्णयिष्यन्ति ।</p>
<p>[२३८] तत्र पूर्वं यथा—कुज-गतिं गमिता न विदामः; कश्मलेन कवरं वसनं वा [भा।पु। १०.३५.१७] इत्य् आदिना । उत्तरं तु, निवारयामः समुपेत्य माधवं; किं नो ‘करिष्यन् कुल-वृद्ध-बान्धवाः [भा।पु। १०.३९.२८] इत्य् उक्त्वा, विसृज्य लज्जां रुरुदुः स्म सु-स्वरं; गोविन्द दामोदर माधवेति [भा।पु। १०.३९.३१] इत्य् आदिना, कृष्ण-दूते समायाते उद्धवे त्यक्त-लौकिकाः [भा।पु। १०.४७.९] इत्य् आदिना, गत-ह्रियः [भा।पु। १०.४७.१०] इत्य् आदिना,</p>
<blockquote>
<p>मातरं पितरं भ्रातॄन् पतीन् पुत्रान् स्वसॄन् अपि ।
यद्-अर्थे जहिम दाशार्ह दुस्त्यजान् स्व-जनान् प्रभो ॥** **[भा।पु। १०.६५.११] इत्य् आदिना,</p></blockquote>
<p>या दुस्त्यजं स्वजनम् आर्य-पथं च हित्वा इत्य् आदिना च ।</p>
<blockquote>
</blockquote>
<p>[२३९] अत्र पतीन् पुत्रान् इति यद् उक्तं, तत् खलु गौणीम् एव वृत्तिम् अनुक्रम्य, न तु मुख्याम् इति भवत्-प्रश्नानुक्रमेण प्रख्यासामि । तत्र यद्य् अन्यथा मन्यध्वे, तर्य् एवम् आचक्ष्महे—नरकादानीत-गुरु-कुमारतया जित-धर्मराज-धामा राजद्-अघजिन्-नामा सोऽयम् एतद् अनुरक्त-जनोऽप्य् अधर्मस्य कलयापि स्प्रष्टुं द्रष्टुं च न शक्यत एव । किन्तु लज्जा-मात्रं तस्य तस्य च मर्यादा-पर्यापकम् इति वस्तुतस् तु न केवलं रागत एव तास् तादृशीं गति-मार्गताः किन्त्व् अनादि-सिद्ध-स्वभावतया तद्-वधू-भावतश् चेति मन्त्र-द्रष्टारोऽपि निष्टङ्कयन्ति । तद् एतद् बलरामोद्धवौ च सुष्ठु जानीत इति ताव् अपि प्रष्टव्यौ, अन्यथा तासु तत्-सन्देश-हरता तयोर् न देश-रूपताम् आसीदेत् ।</p>
<p>[२४०] पुनस् तौ वक्ष्यतः—वत्सः किम् इदम् अनुसन्दधाति ?</p>
<p>सा वक्ष्यति—स च पूर्वं किञ्चिद् अनुसंहितवान् आसीत् । उत्तरं तु सम्यग् विदन्न् एवास्ते । किन्तु सम्प्रति लज्जया नावधानं सज्जयति ।</p>
<p>तौ वक्ष्यतः—तासां तद्-अर्थ-प्राण-जिहासां किम् असौ जानाति?</p>
<p>सा वक्ष्यति—उक्तम् एव सम्यग् विदन्न् आस्त इति ।</p>
<p>[२४१] यतः पूर्वम् अप्य् उद्धवे तथा समुद्बुद्धं कृतवान्, यथा च तद्-वचनं सत्य-वचसश् च गास्यन्ति—</p>
<blockquote>
<p>गच्छोद्धव व्रजं सौम्य पित्रोर् नौ प्रीतिम् आवह ।
गोपीनां मद्-वियोगाधिं मत्-सन्देशैर् विमोचय ॥
ता मन्-मनस्का मत्-प्राणा मद्-अर्थे त्यक्त-दैहिकाः ।
माम् एव दयितं प्रेष्ठम् आत्मानं मनसा गताः ।
ये त्यक्त-लोक-धर्माश् च मद्-अर्थे तान् बिभर्म्य् अहम् ॥
मयि ताः प्रेयसां प्रेष्ठे दूर-स्थे गोकुल-स्त्रियः ।
स्मरन्त्यो ‘ङ्ग विमुह्यन्ति विरहौत्कण्ठ्य-विह्वलाः ॥
धारयन्त्य् अति-कृच्छ्रेण प्रायः प्राणान् कथञ्चन ।
प्रत्यागमन-सन्देशैर् बल्लव्यो मे मद्-आत्मिकाः ॥ [भा।पु। १०.४६.३-६]</p></blockquote>
<p>[२४२] अत्र मत्-सन्देशैः इति मय्य् आवेश्य मनः कृष्णे विमुक्ताशेष-वृत्ति यत् अनुस्मरन्त्यो मां नित्यम् अचिरान् माम् उपैष्यथ [भा।पु। १०.४७.३६] इति पर्यवसानैर् इत्य् अर्थः । माम् एव दयितम् इति, मे वल्लव्यः इत्य् अत्र तु विशेषोऽप्य् अस्ति, तस्मात् तद् एक-व्रत-जीवन-व्रतानां तद्-भार्याणां नान्या गतिर् न्याय्या ।</p>
<p>[२४३] कृष्ण उवाच—ततस् ततः?</p>
<p>[२४४] ऋषिर् उवाच—ततस् तौ भावयिष्यतः । सत्यम् अस्माकं प्रकटतरेऽपि लोक-धर्म-घटनानर्ह-प्रतिकारेऽपि तासां विघटन-दुःखे यद् अद्यापि स्नुषाकरण-स्पृहा नापयाति, प्रत्युत सातत्यत एव तासु स्नुषाभानं विभाति । धर्मान्यथा-भावे लक्ष्यते । यद् अवश्यम् आयत्यां विदित-रहस्यताम् आयातीति । तद् अपि प्राप्त-कालतां कलयति स्म ।</p>
<p>[२४५] अथ तौ स्पष्टं वक्ष्यतः—रहस्यम् इदं लोकाः कथं मंस्यन्ते ।</p>
<p>सा वक्ष्यति—मायायाः स्वभाव-व्यापितिर् इयम् अव्यभिचारितया लक्ष्यते, यद् अवश्यम् आयत्यां विदित-रहस्यताम् आयातीति । तद् अपि प्राप्त-कालतां कलयति स्म ।</p>
<p>[२४६] यतः सर्वेषाम् अपि सत्-सङ्कल्पानाम् उपरि प्रभवतोर् भवतोर् निगूढा या तद्-अर्थम् उत्कण्ठा, सा ह्य् अधुना परां कोटिम् आरूढा झटिति रूढ-कार्या भवेद् एव । तौ वक्ष्यतः—स्वीयाम् अनन्य-सम्बन्धितां ताः कथं विदन्ति ।</p>
<p>[२४७] सा वक्ष्यति—पूर्वं स वो हि स्वामी भवति इति दुर्वाससो वचनेनापि सम्यङ् नाविदुः किन्तु पश्चाद् विदुः ।</p>
<p>[२४८] तौ वक्ष्यतः—कथम् इव?</p>
<p>[२४९] सा वक्ष्यति—उद्धवेन श्री-कृष्णाभिप्रायम् अनुव्यक्तीकरणात् । अतएवोक्तम्—अपि बत मधु-पुर्याम् आर्य-पुत्रो ‘धुनास्ते [भा।पु। १०.४७.२१] इति ।</p>
<p>[२५०] तौ वक्ष्यतः—तासां श्वशुरं-मन्यादीनां येऽनुगतास् ते प्रायेणानुतापं प्राप्स्यन्ति ।</p>
<p>[२५१] अथ सा तु पुरुषम् इव वक्ष्यति—तत् किम् आसां परम-साध्वीनां माध्वीकवन् मधुर-स्निग्धतावलितानां दुष्कर-तरण-दुःख-भास्कर-पुष्कलताप-शुष्कता सोढव्या । तथा सर्व-धुरीणता-प्रवीणस्य निज-कुल-धुरन्धरस्य गोवर्धन-धरस्य दुर्धर-लज्जा-भार-सज्जनम् अनुमोदनीयम् । वस्तुतस् तु तेषाम् अपि न सुख-भङ्ग-प्रसङ्गः यद्-धामार्थ-सुहृत्-प्रियात्म-तनय-प्राणाशयास् त्वत्-कृते [भा।पु। १०.१४.३५] इति श्री-शुक-वचनाद् अपि । तथा च न वचन-मर्माभिर् आचरणीयम्, यथा सर्व-सुख-सचनम् एव स्यात् ।</p>
<p>[२५२] तद् एतन् निरूप्य सा पुनः सहासं वक्ष्यति—साम्प्रतं प्रततं कुतुकान्तरं भवद्व्यां किल नावकलितम् । यत् खलु युष्मन्-नन्दन आनन्द-द्यूते तासां पतिम्मन्यांस्त् तत्-पित्रादि-पर्यन्तं सर्वं जितवान् । लज्जाम् एव सज्जन् न तद्-गृहम् आनीतवान् इति ।</p>
<p>[२५३] तद् इदं गुप्तम् अपि कृतम् आदि-वराह-नामा भगवान् अपि स्व-पुराणे साक्षितया लक्षयतीति सर्वथात्र नान्यथा मन्तव्यम् । यथा—</p>
<blockquote>
<p>द्यूत-क्रीडा भगवता कृता गोप-जनैः सह ।
पणावहार-रूपेण जिता गोप्यो धनानि च ।
गोपैर् आनीय तत्रैव कृष्णाय विनिवेदिताः ॥ इति ।</p></blockquote>
<p>[२५४] तौ वक्ष्यतः—तत्-पित्रादीनां तन्-मित्रादीनां वा को व्यवसायः ?</p>
<p>[२५५] सा वक्ष्यति—तेऽपि मयोपदिष्टं तत्त्वीकृत्य पृष्ट-कृत्यास् तद् इदम् उद्दिष्टवन्तः—</p>
<blockquote>
<p>अहो पर-स्पर्श-सुभीरु यद् वपुर्
यत् कृष्णसार-प्रणयैक-शर्म च ।
तासां मृगीणाम् इव तत्-परं प्रति
प्रदित्सवो व्याध-मनांसि बिभ्रति ॥१०५॥</p></blockquote>
<p>[२५६] तौ वक्ष्यतः—राधिकाद्य्-आराधिकानां का वार्ता ?</p>
<p>[२५७] सा वक्ष्यति—मत्-पृष्टाभिस् ताभिर् अप्य् एवम् आदिष्टम्—</p>
<blockquote>
<p>यथा सीता-देव्या दश-मुख-कृतार्तिर् विपद् अभूद्
यथा वा रुक्मिण्या विवहन-विधिश् चेदिप-कृते ।
तथा राधादीनां पर-गृह-गतिर् या बत विपत्
कथं तस्या नित्या स्थितिर् अभिमता हन्त सुहृदाम् ॥१०६॥<sup id="fnref:10"><a href="#fn:10" class="footnote-ref" role="doc-noteref">10</a></sup></p></blockquote>
<p>[२५८] तौ वक्ष्यतः—अथ राधिकादीनाम् आर्तानां का वार्ता ?</p>
<p>[२५९] सा वक्ष्यति—</p>
<blockquote>
<p>देयम् अधीनं कार्त्स्न्येनाभिव्याप्त्या च तत्र कृष्णे स्वम् ।
तद्-रूपं रचयित्वा सातिप्रत्यय-पदानि ता दधिरे ॥१०७॥</p></blockquote>
<p>[२६०] तौ वक्ष्यतः—ताः किं साक्षाद् अनुयुक्ताः ?</p>
<p>[२६१] सा वक्ष्यति—अथ किम् ? यतस् तासां मर्म-प्रकटन-कर्मठतया मया पृष्टम्—भो विपश्चितः काश्चिद् एवं वदन्ति । ताः खलु कृष्णे प्रेम-मात्राखर्व-सर्वस्वाः । प्रेमा च बलवद् विरोधि-सद्-भाव-मिलद्-भय-प्रयास-प्रच्छादन-परिच्छदतया यथा वर्धते, न तथान्यथा ।</p>
<p>[२६२] तर्हि कथं तासाम् अप्य् अन्यासाम् इव पतितया तत्-सम्पत्ति-कामना-निकामम् अन्तरनुवर्तत इति ?</p>
<p>[२६३] तद् एतद् आकर्ण्य पाटल-पटल-सवर्ण-वर्णिन्यस् ता वर-वर्णिन्यस् तद् इदम् अवर्णयन्त ।</p>
<p>[२६४] हन्त ! तासाम् एव सविरोधस् तद्-अवरोधः सम्भवता-दृतीयमाना द्वितीय-पति-भावना च, न पुनर् अन्यस्याः कस्याश्चिद् अपि । या खलु तद्-अवरोध-विरोध-वाञ्छा । सा वा कथं प्रेम-प्रथन-मयी स्याद् इति न बुध्यामहे ।</p>
<p>[२६५] अस्माकम् यद्यप्य् असौ पार्श्व-गतो रहो-गतस् तथापि तस्याङ्घ्रि-युगं नवं नवम् [भा।पु। १.११.३४] इत्य् एव बोध-विषयो भवति । किन्तु—</p>
<blockquote>
<p>बुधिताः पैतृक-जनता
बुद्धाः श्वशुराभिमानिनो लोकाः ।
मानिताः सर्वेऽप्य् अस्माभिर्
न मतो धर्मस् तु केनापि ॥१०८॥</p></blockquote>
<p>[२६६] यद् अस्माकं बाल्याद् एव तस्मिन् निज-र्मणता-भावनां दूरीकर्तुम् आग्रहम् उरीकुर्वन्ति, तस्माद् अस्मान् मा स्नेह-पेषं पिण्ढि, किन्तु स्वाभीष्टम् एव विशण्ढि ।</p>
<p>[२६७] अथ तौ वक्ष्यतः—भवत्या किम् उद्भावितम् ?</p>
<p>[२६८] सा वक्ष्यति—ततो मया हसित्वा शवसित्वा च ताभ्यः प्रत्याशा-मात्रं प्रत्यासादितम् अस्ति । यदि भवतोर् इच्छा समृच्छते, तास् तु दैवतस् तावन्-निज-प्राण-वलल्भस्य वलल्भत्व्नेआलाभाल् लब्ध-महा-दुःखास् तत्र च स्वस्यान्य-हस्त-पतिततया जुगुप्सितं-मन्यता शुष्कास् तत्र च प्रियाप्रिय-विप्रकर्ष-सन्निकर्षतः प्राप्त-मनो-धर्षास् तत्र च निरन्तरं शङ्कमानैः पतिं-मन्यादिभिर् मङ्क्षु मङ्क्षु-कृत-निवारण-भर्त्सनादि-निकर्षास् ततस् तत एव च दुःसह-प्रेष्ठ-विरह-तीव्र-ताप [भा।पु। १०.२९.१०] इत्य् आद्य्-उक्ततादृग्-अवस्थाभ्योऽपि महानुरागतः पीडनाद् बहुल-दहनाकार-कारागार-वसतिं-मन्यतया निगीर्ण-सर्व-क्षणं क्षणम् अपि कल्पं मन्वानाः सम्प्रति तदीय-महा-विरह-वह-समयम् अतीत्य चात्मानं तद्-उपेक्ष्यताम् अप्य् उत्प्रेक्ष्य लज्जा-मात्र-पर्यवसानम् आसज्य च धिक्-कृतं-मन्या दशमीम् अपि दशां तन्वानाः । किं बहुना, बहिर्-अन्तः-सुकुमारतायाम् अपि कौमारत एव व्याधानुबिद्ध-स्निग्ध-कानन-प्रत्यासत्त्य्-अपरित्यागि-मृगीवत् प्रखर-दरापार-पर-पारवश्य-लब्ध-विचित्र-दुर्गति-सम्प्लुततया पश्यतां शृण्वताम् अपि हृदयं धुन्वाना रसोऽयम् इति मन्यमानेन निष्करुण-कौतुकेन केनचिद् एवोपेक्षितुं शक्यन्ते, न पुनर् अन्येन ।</p>
<p>[२६९] तौ सास्रं वक्ष्यतः—सम्प्रति ताः कां गतिं मतिं चासादयन्ति ?</p>
<p>[२७०] सा वक्ष्यति—</p>
<blockquote>
<p>कुर्वन्ति मौनं क्रन्दं वा शून्यं पश्यति वर्त्म वा ।
कृष्णं वाञ्छन्ति मृत्युं वा तासाम् एवंविधा गतिः ॥१०९॥</p></blockquote>
<p>[२७१] पुनस् तौ सास्रं वक्ष्यतः—सम्प्रति ताः प्रति वत्सस्य का विधित्सा ?</p>
<p>[२७२] सा वक्ष्यति—तद् एतत् पश्चाद् अपि निश्चीयताम् । यत् खलु प्रेयसां प्रेमाक्षेमं तद्-भावनामय-प्रेमानुरूपम् एव स्व-स्थेमानं लभते । न तु स्वाग्रह-ग्रहिलताम् इति ।</p>
<p>[२७३] तौ वक्ष्यतः—मन्यामहे तथाप्य् अस्मत्तः सङ्कोचं रोचयिष्यति ।</p>
<p>[२७४] सा वक्ष्यति—भवतां हृदि सदा विद्योतमानः सोऽयं तद् अपि वेत्ति, तस्मान् नितान्तं नान्यथा करिष्यति । किं बहुना, भवद्-आश्रवम् अनु सर्वेषाम् एव संश्रवः प्रतिभाति । किम् उत तस्य ?</p>
<p>[२७५] तौ वक्ष्यतः—तर्हि गर्ग-निषेध-वेधस्य का चिकित्सा ?</p>
<p>[२७६] सा स-हासं वक्ष्यति—स खलु लीला-नैयत्यम् एव तत्रत्य-दोषतयाध्यस्तवान् । स्व-यजमान-हित-समीहित-सहिततया, न तु परम-शुभ-निवेश-वेश-रूपाणाम् आसां क्लेश-लेश-प्रवेशदा सदेशता सम्भवति ।</p>
<p>[२७७] तौ वक्ष्यतः—सम्प्रत्य् अस्माभिः किम् इव सोपानम् उपेयम् ?</p>
<p>[२७८] सा वक्ष्यति—सोपानं मया चोपेयम्, भवद्भिस् तु सर्व एव व्रज-जना भोजनाय प्रणयेन निमन्त्र्य निमन्त्र्यन्ताम् । तर्ह्य् अन्तः-पटी-क्षेपान् नटीनाम् आकार इव तत् प्रकटीभविष्यति ।</p>
<p>[२७९] तौ वक्ष्यतः—यथाज्ञापयन्ति विज्ञानाचार्य-वर्याः ।</p>
<p>[२८०] कृष्ण उवाच—ततस् ततः ?</p>
<p>[२८१] ऋषिर् उवाच—ततः सा प्रत्यक्षत एव ताव् अभि बहुलम् अभिवदन्ती गृहाय प्रहापयिष्यति ।</p>
<p>[२८२] अथ कथकस्य मनः-कथा—ततश् च पूर्णिमा मनसि विविवेच—श्री-कृष्ण-लीलायाम् अनादि-सिद्धं श्रीमद्-भागवतम् एव मुख्यं प्रमाणम् ।</p>
<p>[२८३] तत्र या खलु रास-योगे योग-मायाम् उपाश्रितः [भा।पु। १०.२९.१] इत्य् अनेन नित्य-व्यक्ति-स्वरूप-शक्ति-वृत्ति-विशेषका या योगमाया तन्-निर्वाहकतया बादरायणिना समुदीरिता, सा पुनर् अहम् एव । तत्र तेन रासं प्रकाशं परीक्षित्-परिषदि वर्णयित्वा तत्र प्राप्तम् अवर्ण-त्रितयं निरस्य रस्यतया समाहितम् । तथा सम्प्रति व्रजेऽपि तत्-प्रसक्तम् इति ज्ञात्वा मयापि समाधेयम् । तत्र तेजीयसां न दोषाय [भा।पु। १०.३३.२९] इतिवद् अत्रापि यद्यपि नरकाद् आनीता इत्य् आदिना तल्-लेप-सम्भावनापयापितैव।</p>
<p>[२८४] अथ पर-दार-वार-समाहार-कारणान् आचारश् च यथा गोपीनां तत्-पतीनां च [भा।पु। १०.३३.२५] इत्य् अनेन यं परिहारम् आपितस् तथात्रापि ताश् च न केवलं रागत एव तादृशीं गतिम् आगताः इत्य् आदिना तासु तदीय-नित्याङ्गना-भाव-व्यङ्गतः स च साङ्गी-कृतः ।</p>
<p>[२८५] तथापि नासूयन् खलु कृष्णाय [भा।पु। १०.३३.३७] इतिवद् असूयाभासवत्तया सम्भावितास् तत्-पतिं-मन्याः समाधातव्याः । तच् च तद्-रहस्यं पूर्वं गुप्तम् आसीद् इति माया-द्वारा यथा-गुप्तं समाहितम् । साम्प्रतं तु व्यक्तम् अभूद् इति तथा तद्-द्वारा व्यक्तम् एव समाधेयम् । येन च सर्वेषाम् अपि सर्व-समाधानम् आधेयं भविता, अन्यथा तत्-तत्-करणं वृथा-परं स्यात् इति ।</p>
<p>[२८६] अथ स्पष्टम् आचष्ट—[२८७] ऋषिर् उवाच—दिनान्तरे तु सर्व-निमन्त्रणायां यथा-वृत्तान्ते वर्तिते सर्वाः साधारण-महोदयाः श्री-राधादयश् च तत्रागमिष्यन्ति । किन्तु पूर्वत एव जन-सङ्गीत-व्रजेश-निर्मितानङ्गीकारताम् आत्मनो दुःख-भङ्गी-सङ्गितां मंस्यन्त एव । तव च रूक्षता-वीक्षणेन ताः सूक्ष्माङ्गतां गमिष्यन्ति । तत्र साम्प्रतम् अन्यासां स्वसमान-कन्यानाम् अङ्गीकारेण हृत्-कमलेऽपि भङ्गिताम् आपत्स्यन्ते ।</p>
<p>[२८८] तथा च भावी श्लोकः—</p>
<blockquote>
<p>दाव-त्रस्ता मृग-दुहितरश् चन्द्रहीनाश् चकोर्यः
स्रस्ता वृक्षान् नव-कलतिका नीर-रिक्ताः शफर्यः ।
ऊर्ज-प्रान्ताद् बहिर् अपगता हन्त नव्याब्ज-नाल्यो
यद्वद् दृष्टा हरि-विरहिता राधिकाद्याश् च तद्वत् ॥११०॥</p></blockquote>
<p>[२८९] तद् एवं तासां कृच्छ्रायमाणानाम् अमिताभ्यमित-तादृश्वरी श्री-व्रजेश्वरी तु बाष्प-पूर्ण-नयना पौर्णमासीं निर्वर्णयिष्यति । सा तु वदिष्यति—सर्वे सर्वतोऽप्य् अन्विच्छन्तु । यथाद्यतन-निमन्त्रणतः कश्चिद् अपि न पश्चिमताम् अञ्चति ।</p>
<p>[२९०] कृष्ण उवाच—ततस् ततः ?</p>
<p>[२९१] ऋषिर् उवाच—ततस् तद्-आकर्णन-मात्रतः सर्वे सर्वतो निर्वर्णनाय सङ्गत्य सत्वरम् एव चागत्य यथावत् कथयिष्यन्ति । तेषु काश्चिन् महिलास् तु किञ्चिद् अप्य् अप्रस्तुत्य श्री-राधिकादिकाः प्रत्यपूर्वतापूर्वं द्रक्ष्यन्ति । ततः पौर्णमासी वक्ष्यति—किम् इव पश्यथ? किम् इव च किञ्चिन् न कथयथ ?</p>
<p>[२९२] ता वक्ष्यन्ति—किम् इव वक्ष्यामः, यतः सर्वैर् आहतं मन्येत ।</p>
<p>[२९३] पौर्णमासी वक्ष्यति—तथ्यं चेत् कथ्यताम्, मयि कृष्ण-मातरि च ।</p>
<p>तास् तु नीचैर् वक्ष्यन्ति—तत्राप्य् एतासां राधिकादिकानां धृत-तुल्यता-पूर्तिईर् अपश्यामः ।</p>
<p>पौर्णमासी स्पष्टं वक्ष्यति—अन्याश् च पुनर् अच्छं गच्छन्तु ।</p>
<p>[२९४] कृष्ण उवाच—ततस् ततः ?</p>
<p>[२९५] ऋषिर् उवाच—ततो बहल-कुतूहल-वहा बहुला महिलास् तत्र तत्र गत्वा ज्ञात-तादृश-तत्त्वाः पुनः पौर्णमास्य्-अन्ते लब्ध-सत्त्वास् तद्वद् एवावर्तयिष्यन्ति । वार्ता चैषा व्रज-राज-सभा-पर्यन्तं पर्यवसिष्यति । व्रज-राजश् च पौर्णमासीम् अनु तूर्णम् आसाद्य प्रसाद्य च वक्ष्यति—भगवति परम-विस्मापनम् इदम् अस्मान् बोधय ।</p>
<p>[२९६] पौर्णमासी वक्ष्यति—भवत्-कन्या-भावाभिमानिन्याम् आर्यायाम् इदम् आश्चर्यं पर्यवस्यति । भवांस् तु सर्व-व्रजस्थं स्त्री-पुंस-व्रजम् एक-सभानुगतं करोतु ।</p>
<p>[२९७] श्री-कृष्ण उवाच—ततस् ततः ?</p>
<p>[२९८] ऋषिर् उवाच—तद् एतद् अवधार्य ज्ञात-कार्य-गतिना व्रज-भूपतिना तद्-अभिहिते तथा-विहिते तव हितवती पौर्णमासी महितायां तस्याम् एव सभायाम् आहित-ब्रह्मासनम् आसीना किम् अपि प्रणिहितवती भविता । तद्-अव्यवहितम् एव च सिंह-पृष्ठाहितम् अहित-विग्रहा महायुधाष्टक-वेष्टिता देवी-गण-सेविता देवी नभसः सरभसम् अवतरिष्यति । अवतीर्ण-मात्रा च पौर्णमास्या व्रजेश्वरयोः कृष्ण-कृष्णाग्रजयोर् अन्येषाम् अपि भूमि-स्पृशाम् अभूमि-स्पृग्-मानिनी यथा-न्यायम् अभिवादनादिकम् आकाशत एव प्रकाशयिष्यति ।</p>
<p>[२९९] ततः साश्चर्यं पर्यवोलोकमानेषु तेषु देवी वक्ष्यति—कथं वेह सन्देहः क्रियते ? पूर्वत एव तावद् उभय-विधा एता नापूर्वतया मन्तव्याः । पूर्वासां सजातीया द्वितीया हि योगमायाज्ञया गर्ग-विघ्नं निघ्नत्या मायया मया निर्मिताः । सञ्ज्ञायाश् छाया-वत् रत्यास् तन्-माया-कल्पितावच् च ।</p>
<p>[३००] ताश् चेमा गृह-गृहात् सङ्गृह्णामि इति तथाह्नाय सापह्नवं कुल-वधू-मध्ये विधाय पुनर् वक्ष्यति—लक्ष्यतां कुल-पालिकाभिर् उभय-विलक्षणता । यत् परम-लक्ष्मी-लक्ष्माणि प्राग्-आगतानाम् एव लक्ष्यन्ते नार्वाग्-आगतानाम् । तथा मणि-तत्त्व-दृशाम् इव तादृशां दृष्टिभिर् एव नेत्रानन्दक-सौन्दर्य-विशेष-वृष्टिस् ताभ्य एव लभ्या, न त्व् अन्यासां, न च पुनर् आभ्यश् चाक्चिक्य-चिक्वण-काच-तुल्याभ्यः ।</p>
<p>[३०१] कृष्ण उवाच—ततस् ततः ?</p>
<p>[३०२] ऋषिर् उवाच—अथ सर्वाभिस् तथा तद् आश्चर्यं साक्षात्कार्यमाणम् अवधार्य तद्-आर्याणां समज्यायां निवेदयिष्यते—हन्त यथावद् एव देवी वदतीति । ततः श्री-व्रज-राज-वचनं—तर्ह्य् अधुना किं विधेयम् ?</p>
<p>[३०३] देवी वक्ष्यति—भोजने निर्वृत्ते मन्-निर्वर्तिताः स्व-स्व-पति-गृहम् अनुवर्तन्ताम् । परास् तु कृष्ण-मात्र-पति-सम्मति-परायणाः स्व-स्व-पितृ-गृहम् । मया तु यमुना-तटेष्ट-प्रशस्तालये स्थास्यते, यथा यदा मातृ-चरणैर् आज्ञाप्यते, तथा तदा व्यवहर्तव्यम् ।</p>
<p>[३०४] कृष्ण उवाच—ततस् ततः ?</p>
<p>[३०५] ऋषिर् उवाच—तद् एवम् आप्रच्छन-पूर्वकम् आपृच्छ्य प्रच्छन्नायां देव्यां सर्वेषु बल्लव-वलयेषु प्रच्छन्नेषु वर्णानां वर-वर्णिनीभिर् वर्ण्यमानं तद् आकर्ण्य भवत-पतिव्रतास् तु तत्-क्षणाद् एव जूरित्-परित्यक्त-मूर्तिका व्यक्त-निज-कान्ति-स्फूर्तिकाश् च भविष्यन्ति । तथा हि—</p>
<blockquote>
<p>राहु-ग्रासाद् इव शशि-कला वारिदाद् ऋक्ष-माला
वर्षाधर्षात् पुलिन-रुचयः स्पर्शनाद् दीप-लक्ष्म्याः ।
निष्क्रम्यामूः पर-परिभवात् तत्-क्षणं विन्दमानाः
कान्तिं स्वीयां नयन-कदनं मोचयेयुर् जनानाम् ॥१११॥</p></blockquote>
<p>तत्र च—</p>
<blockquote>
<p>तारासु चन्द्र-वलयस्य कलाः कलासु
तस्यातिचारु दधते स्फुरणं यथा श्रीः ।
गोपाङ्गनाह्वय-रमासु विशाखिकादि-
सख्यः सखीषु च तथा वृषभानु-पुत्रीः ॥११२॥</p></blockquote>
<p>[३०६] कृष्ण उवाच—ततस् ततः ?</p>
<p>[३०७] ऋषिर् उवाच—ततो देव्यादेश-वेश-वशा यथायथं ते विहितवन्त एव । तथापि विधिं विना न सङ्ग्राह्यास् ता इतिइ श्री-व्रज-राजादिभिर् विहिते च तस्मिन् विवाह-विचारे भवांस् त्व् अग्रजस्य विवाहार्थम् आगृह्य तं तद्-अर्थ-रक्षित-कौमारा द्वारकात आगत्य कदाचित् तेन प्रसादी-कृत-स्व-विहाराः । काश्चिन् नित्य-किशोरिका विधिना च विवाह्य नैरपेक्ष्यम् इवावगाह्य विगत-पूर्वाशङ्कः परम-ललित-माधव-समयम् आलम्ब्यालङ्कृत-पूर्ण-मनोरथाङ्कः श्री-व्रज-राज-गृहिणी-मुहुर् आग्रह-गृहीततया शनैर् एव स्व-विवाहम् अङ्गीकार-सङ्गिनं करिष्यति ।</p>
<p>[३०८] तत्र बहु-महसा श्री-राम-विवहने जाते तं जातं समासतः समासां समम् एव त्वत्-कृत-विवाहम् एव वर्णयिष्यन्ति—</p>
<blockquote>
<p>गो-धुङ्न्यर्बुद-गेह-गेह-बलवद्-वाद्यानवद्य-ध्वनि-
प्रोल्लासित-व्रज-मण्डले दिविषदां वादित्र-चित्रे महे ।
आदान-प्रतिदान-दान-वचनोदारैः सदारैर् नरैर्
निर्व्यूढा मुरजिद्-विवाह-पटली ज्ञाता न तत्-तद्-भिदा ॥११३॥</p></blockquote>
<p>[३०९] तद् एवम् अङ्गीकारेण च—ये यथा मां प्रपद्यन्ते तांस् तथैव भजाम्य् अहम् [गीता ४.११] इति भवतः समाधिः समाधीयेत ।</p>
<p>[३१०] अत्र ये यथा इति ये यद्-इच्छयेतेत्य् एवम् एव विविक्षितम् । यतश् च साधारण-जनम् अन्वनुराग-लङ्घित-लोक-धर्म-मर्यादा-सङ्घानाम् अङ्गनान्तराणाम् अप्य् अन्तर्-वृत्तिस् तत्-तद्-गृहिणी-पद-स्पृहिणी दृश्यते । किम् उत भवन्तम् अनु सन्तत-प्रियाणां माया-मयात्ययाद् एव लब्धान्यथा-भाव-प्रायाणाम् ? [भा।पु। १०.२१.९] इति तद्-वाक्य-व्यक्त-तादृशाभिप्रायाणां स्वतस् तादृशाभिप्रायत्वे सत्य् अपि भ्रमर-गीतायाम् अपि बत मधु-पुर्याम् आर्य-पुत्रो ‘धुनास्ते [भा।पु। १०.४७.२१] इत्य् आदौ, भुजम् अगुरु-सुगन्धं मूर्ध्न्यधास्यत् कदा नु इत्य् अनेन तदीयं प्रकटं तथा स्वीकारं प्रार्थयमानानां भवद्-गृहिणी-भाव-स्पृहा-बृंहणम् इति स्थिते तथैव तद् योजयितुं शक्यत इति । सर्वेषाम् अस्माकं धैर्य-पर्यापणम् एवम् एव भवताचरिष्यते । यतः—</p>
<blockquote>
<p>गतानाम् उत्पत्त्या त्वयि रतिम् अपि त्वद्-विवहनान्
निरस्तानां त्वत्-प्राप्त्य्-अभिलषित-सन्न्यस्त-जगताम् ।
अमूषाम् उत्कण्ठा यदि हत-फला तर्हि वलतां
कथं वा विश्वासस् त्वयि मुरहरास्माकम् अभितः ॥११४॥</p></blockquote>
<p>[३११] तद् एतद् अवधाय मधुकण्ठेनामुक्त-कण्ठम् अनुसन्धीयते स्म—अहो ! तद् एतत्-पर्यन्तं फलम् आगताया भगवल्-लीलताया माधुर्य-प्रसविता । तथा हि—</p>
<blockquote>
<p>प्राग्-दूर-प्रियता ततो गुरु-जन-ध्वस्त-प्रयत्नात्मता
तत् पश्चाच् छ्रुति-लोक-लङ्घि-रभसाद् गुप्ता प्रियाङ्गीकृतिः ।
तस्माद् दूर-महा-वियोग-चिरता तत्-प्रान्तम् उद्वाहतः
प्राप्तं चेन् मिथुनं मिथो हरि-रमा-रूपं सुखं किं परम् ॥११५॥ इति ।</p></blockquote>
<p>[३१२] अथ प्रकृत-तत्-कर्तृक-कथा ।</p>
<p>[३१३] कृष्ण उवाच—ततस् ततः ?</p>
<p>[३१४] ऋषिर् उवाच—ततश् च सर्वेषां गतये दुहितुः पतये तुभ्यं कौतुकावहानि बहूनि यौतुकानि परम-धन्यां निज-निज-कन्यां च प्रस्थाप्यते । गोपाः सोपाध्यायाः सदा तदा ध्यायं ध्यायं दिवस्-पृथिव्याव् अपि स्वानन्द-समुद्र-मुद्रिते करिष्यन्ति ।</p>
<p>[३१५] कृष्ण उवाच—ततस् ततः ?</p>
<p>[३१६] ऋषिर् उवाच—तत्र च कवि-लोकानां श्लोकाव् एताव् उदेष्यतः—</p>
<blockquote>
<p>यर्ह्य् आयाता व्रज-नृप-गृहं राधिकाद्यास् तदासां
स्व-ज्योत्स्नाभिस् तद् अलम् अभवद् धेम-धाम-प्रकारम् ।
गोलोकाख्यं पदम् उदयिता यत् तु तस्य प्रकाशस्
तासां श्रीणाम् अनुगत इति द्योतनं यत्र जातम् ॥११६॥
असङ्ख्य-गणन-स्नुषा-गण-निवासम् आकस्मिकं
कथं व्रज-पती तदा विअदधतुस् तथा तच् छृणु ।
गृही इव तरुण-व्रजा यद् इह भान्ति यावत्-स्पृहं
वनान्य् उपवन-प्रभाण्य् अति-सहस्र-संस्थान्य् अपि ॥११७॥</p></blockquote>
<p>[३१७] तद् एतद् अवधाय मधुकण्ठेनामुक्त-कण्ठं पुनर् अनुसन्धीयते स्म—</p>
<p>[३१८] बाढंविवाहादिभिर् असङ्कोचे विरोचमान एव गोप-जातिभिर् नारीभिः सह गोपजाति-योग्य-वेश-धारिणस् तस्य लीला-नैरन्तर्यम् अपि तदोचिततया पर्यालोचितं पाद्मोत्तर-खण्डे दन्तवक्र-वधानन्तर-तद्-व्रजागमने यथा—</p>
<blockquote>
<p>कालिन्द्याः पुलिने रम्ये पुण्य-वृक्ष-समावृते ।
गोप-नारीभिर् अनिशं क्रीडयामास केशवः ॥
रम्य-केलि-सुखेनैव गोप-वेष-धरो हरिः ।
बद्ध-प्रेम-रसेनात्र मास-द्वयम् उवास ह ॥ [Pअद्मP ६.२५२.१९-२७]</p></blockquote>
<p>किं च—</p>
<blockquote>
<p>यः कौमार-हरः स एव हि वरस् ता एव चैत्र-क्षपाः
इत्य् आद्य् अप्य् अधियन् कयाचिद् उदितं गोपालिका-गीर् इति ।
भावोन्मादज-गान-नृत्य-विवशः श्री-गुण्डिचा-पर्वसु
श्री-चैतन्य-तनुर् मतं स भगवान् अङ्गीकरिष्यत्य् अदः ॥११८॥</p></blockquote>
<p>[३१९] तद् ईदृग् एव भाविनि विदग्ध-माधव-ललित-माधवाह्वये पूर्वोत्तर-नाटक-द्वये सर्व-रचनायाः परम-फलतया सर्वान्ते प्रकारान्तरेणावकल्पते—</p>
<blockquote>
<p>तवात्र परिमृग्यता किम् अपि लक्ष्म साक्षाद् इयं
मया त्वम् उपसादिता निखिल-लोक-लक्ष्मीर् असि ।
यथा जगति चञ्चता चणक-मुष्टि-सम्पत्तये
जनेन पतिता पुरः कनक-वृष्टिर् आसाद्यते ॥ [Lअल्M १०.१०]</p></blockquote>
<p>इति श्री-कृष्ण-वाक्यादिना,</p>
<blockquote>
<p>सख्यस् ता मिलिता निसर्ग-मधुर-प्रेमाभिरामीकृता
यामी मे समगंस् तु संस्तववती श्वश्रूश् च गोष्ठेश्वरी ।
वृन्दारण्य-निकुञ्ज-धाम्नि भवता सङ्गोऽयं रङ्गवान्
संवृत्तः किम् अतः परं प्रियतरं कर्तव्यम् अत्रास्मि मे ॥ [Lअल्M १०.३६]</p></blockquote>
<p>इति पूर्ण-मनोरथाङ्क-पूरक-श्री-राधा-वाक्य-पर्यन्तेन ग्रन्थेन ।</p>
<p>[३२०] तद् इदम् एव श्रीमद्-भगवद्-भक्ति-रसामृत-सिन्धु-निधि-रूप-श्रीमद्-उज्ज्वल-नीलमणाव् अपि सर्व-रस-परिपाटी-पूर्ति-सार-मूर्ति-समृद्धिमद्-आख्य-सम्भोगतया दर्शितम् ।</p>
<p>[३२१] तेषाम् उपासना-वासना चेदृश्य् एव तदीय-श्लोकेनावलोक्यते—</p>
<blockquote>
<p>गोपेशौ पितरौ तवाचल-धर श्री-राधिका प्रेयसी
श्रीदामा सुबलादयश् च सुहृदो नीलाम्बरः पूर्वजः ।
वेणुर् वाद्यम् अलङ्कृतिः शिखि-दलं नन्दीश्वरो मन्दिरं
वृन्दाटव्य् अपि निष्कुटः परम् अतो जानामि नान्यत् प्रभो ॥ इति ।</p></blockquote>
<p>[३२२] अथ पुनः श्री-कृष्ण-नारद-संवादं मधुकण्ठः कण्ठतः प्रकटयामास—</p>
<p>[३२३] ऋषिर् उवाच—तद् एवं मास-द्वितये सर्वेषाम् एव परमानन्देन लब्ध-व्यत्यये दत्त-व्रजोद्धवः कदाचिद् भवान् रामोद्धवाभ्यां समं सम्मन्त्र्य श्री-व्रजमहेन्द्रादीन् परम-गौरवाद् आमन्त्र्य निवेदयिष्यति—अधुना यद्य् आज्ञा राज्ञाम् आज्ञायेत । तदा स्यन्दनोऽयं सदारुको द्वारकां विन्देत ।</p>
<p>[३२४] अथ परम-हृदयालुतामय-दयालुर् असौ श्री-व्रज-राजस् तु वक्ष्यति—यथा तत्र श्रीमद्-भ्रातृ-प्रभृतीनां भृति-भुक्-पर्यन्तानां दुःखं न स्यात् तथा च प्रथनीयम् ।</p>
<p>[३२५] भवान् वक्ष्यति—सर्वथा सर्वेषाम् आदृत्यास् तत्र-भवतां भृत्यास् तत्र प्रद्युम्नादयः प्रद्योतन्त एव । तथापि भवताम् अपूर्तिश् चेत् तदा भवद्-आराधन-शतयास्मन्-मूर्ति-व्यूहम् अपि तत्र नारायणः पारयिष्यति ।</p>
<p>[३२६] पुनर् व्रज-राजो वक्ष्यति—रोहिणी-रामवद् अयम् उद्धवश् चास्मद्-एक-सम्पद्-उद्धवस् तस्माद् अयम् अपि तथाचरणीयः ।</p>
<p>[३२७] भवान् वक्ष्यति—यत्र भवद्-इच्छा, तद् वा किं न सेत्स्यति ? किन्त्व् आज्ञान्तरं ज्ञापय ।</p>
<p>[३२८] व्रजराजो वक्ष्यति—जैवातृक ! भवताम् अक्रूरादि-रचितेनातिचिरं भवता विरहेण चिराय तर्व्-अन्तिमः सर्व एव जीवः सुष्ठु दुर्जीवनम् अवापि । ततो न किम् अपि प्रत्येति । ततस् त्वद्-विरह-परिहाराय नान्य-जन-लोचन-गोचरः स्याम् इति प्रार्थयते । ततो निःशलाकम् आलय-विशेषं संश्लेषय ।</p>
<p>[३२९] भवान् वक्ष्यति—हन्त ! वृन्दावन एव तादृशं प्रकाश-वृन्दं वर्तते । यत् खलु ब्रह्म-ह्रदे निमज्ज्य पुनस् तस्माद् उन्मज्ज्य च भवद्भिः पूर्वम् अप्य् अपूर्वं दृष्टम् अस्ति । शताङ्गस्यास्य कामङ्गामितया तत्-प्रवेशितापि प्रतिवेशीयते । ततो यथाज्ञाप्यते प्राज्ञानां राज्ञा ।</p>
<p>[३३०] व्रज-राजो वक्ष्यति—वत्स! तद् एव प्रच्छन्नं वनं गच्छामः ।</p>
<p>[३३१] ततः स-प्रतिश्रव-श्रवणं भवान् वक्ष्यति—यथा महेच्छानाम् इच्छा तथैव सेत्स्यति । पुनश् च तिर्यग् अवेक्ष्य पार्श्व-लक्ष्यं दारुकम् आदेक्ष्यसि—सारथे! तथा रथं प्रथय, यथा सर्व एव व्रजस् तत्रान्तर्-भवंस् तद्-धाम प्रविशंश् च धाम-ग्रामतः स्वर्-वासिनाम् अपि दृग्-आरामतां नासीदति ।</p>
<p>[३३२] अथ तेन सूतेन तु तथाकृत-प्रथे रथे सर्व एव व्रज-प्राणि-व्रजः स्वैरं निव्शमानस् तं देशं प्रविवेश ।</p>
<p>[३३३] तद् एवं सति—</p>
<blockquote>
<p>उत्सर्पज्-ज्योतिर्-आली-विभव-वशतया तं रथं तूर्ध्व-भाजं
चर्माक्षा मेनिरे तर्ह्य् उपरिगततया तत्-पदोपासकाश् च ।
कृष्ट्वा ब्रह्म-ह्रदात् प्राग् अपि मुरजयिना लम्भिता गोमिनो या
तां वृन्दारण्य-मध्ये गतिम् इह सुगतास् तद्विदश् चार्व् अपश्यन् ॥११९॥
तत्र पर्जन्य-वर्याश् च ये गताः प्राग्-अदृश्यताम् ।
द्रक्ष्यन्ते तेऽपि तत्रैव तद् आश्चर्यं भविष्यति ॥१२०॥</p></blockquote>
<p>ततश् च—</p>
<blockquote>
<p>वृन्दारण्ये स-कल्प-द्रुम-विविध-लता-मञ्जु-कुञ्जादि-धन्ये
घोषे चिन्तामणीन्द्र-प्रथित-निलयता-चित्त-वृत्ति-प्रमोषे ।
रामाद्यैः काम-धुग्-गव्य्-अनुगति-कुतुकी लक्ष-लक्ष्मी-प्रकार-
श्री-गोपी-प्राण-सारः स जयति नितरां गोप-गोप्तुः कुमारः ॥१२१॥</p></blockquote>
<p>[३३४] अथ स्निग्धकण्ठ उवाच—ततस् ततः ?</p>
<p>[३३५] मधुकण्ठ उवाच—तद् एवम् अन्यं च वृत्तान्तं वर्णितवान् । श्रीमान् व्रज-सुख-वर्षी देवर्षिश् च परस्परं हर्षितां प्रपन्नः स-बाष्प-रोमहर्षाधिभिः सम्पन्नः स्निग्ध-संवाद-विच्छेदतः परिखिद्य शनैर् एव च विच्छिद्य स्व-स्व-वर्मानुवर्तते स्म । श्रीमद्-व्रजेन्द्र-नन्दनस् तु तत्-कथा-पर्यन्तानन्देन पर्याप्तः सर्वं तद्-दुःख-जातम् आच्छन्नताम् आपन्नम् एव चकार । तत्र भगवन्तः श्री-देवर्षि-चरणा यद्-यद्-भावितया समुद्भावितवन्तस् तत् सर्वम् अभूद् एव ।</p>
<p>[३३६] तद्-अनन्तरम् अपि यथा व्रजस्य राज्ञानुज्ञापितम् । तथा वासुदेव-प्रसादाद् वसुदेव-प्रवीणानां तद्-वर्त्म-वीक्षादीनानां दारुक-कथित-तत्-तद्-वृत्ताभोग-भोग-पीनानां स्वल्प-कालताम् आपकम् आयाधीनानां तद्-आगमनाशया बहिर् एवासीनानां तद्-इष्ट-सिद्धिर् इन्धाम्बभूवेति ।</p>
<p>[३३७] तद् एवम् आकर्ण्य सर्वेऽपि सभासदः प्रोचुः—ततस् ततः ?</p>
<p>[३३८] मधुकण्ठ उवाच—ततश् च सर्व-सुखारामाभ्यां श्री-रोहिणीम् आभ्यां गोपोचित-वेषाद्य्-अभिनिवेश-लब्ध-सखि-गण-प्रवेशोद्धवेनोद्धवेन च सार्धम् अस्मिन्न् एव गोलोक-नामके परम-दुरवलोके लोके परम-विभववतां भवतां मध्ये विभवन्न् एव सोऽयं विराजते ।</p>
<p>[३३९] पुनः सर्वेऽप्य् ऊचुः—ततस् ततः ?</p>
<p>[३४०] मधुकण्ठ उवाच—ततश् च सर्वतः प्रसरद्-अमन्द-भवद्-आनन्द-कल्लोल-लोलन्-मनस्तया वयम् अप्य् आगम्य भवद्-भवदीय-कृपा-मात्र-गम्यं रम्यं वास-वर्यम् अजर्य-सङ्गमम् आसादयाम ।</p>
<p>[३४१] श्री-व्रजराज उवाच—कथं कथम् इति कथ्यताम् ।</p>
<p>[३४२] मधुकण्ठ उवाच—पूर्वं तावद् अस्मदीयानां दुष्प्रारब्ध-वशाद् अद्य श्वश् चिचलिष-यात्रासु यात्रायां विलम्बनम् आसीत् । तत्र च सति श्रीमद्-व्रज-प्राणस्य यदुषु सङ्क्रमणम् अवकर्ण्य प्राण-वियोजनम् इवासीत् । चिराय तु व्रजे तत्-प्रति-सङ्क्रमणं चाकर्ण्य सद्यश् चलितुम् उद्यमे कृत-प्रक्रमे तद्-अनुगत-व्रज-जनस्य तस्य मर्त्य-लोक-पथाद् अन्तर्धानम् अवधार्य वारिधि-प्रवेशम् उद्यच्छतां दया-वर्षि-देवर्षि-चरणाचरित-निदेशम् उपनिषत्-कृत्य जीविकाकृत्य च श्री-वृन्दावनागमनं जातम् । जाते चागमने तत्-तत्-पदं कृष्ण-रूप्य-क्रीडास्पदतया निरूप्य मूर्च्छानन्तरं जागरम् ऋच्छताम् अस्माकम् अकस्माद् अत्रानुप्रवेशः कथं जात इति न यथातथ्यं प्रथयितुं शक्यते स्म ।</p>
<p>[३४३] सर्वे साश्चर्यम् ऊचुः—ततस् ततः ?</p>
<p>[३४४] मधुकण्ठ उवाच—ततो भगवच्-चरण-राजीव-लोकनतः पुनर्-जीवन-लाभोपक्रमेण क्रमेण च भवद्-उपसेवनाय श्री-गोपाल-पूर्व-चम्पूं सम्पूर्णयन्तस् तद् इदं सुदिनाहम् आसीदामेति किंवान्यत् कथनीयम् ?</p>
<p>[३४५] तद् एतद् उक्त्वा समापनम् इदं पद्यं निगद्य पणायति स्म—</p>
<blockquote>
<p>सोऽयं गोपेन्द्र पुत्रस् तव महित-महीयःसु शश्वन्-महीय्यस्
त्वन्-नाना-बन्धुतानाम् अपि विविधतया बन्धुता-बद्ध-बुद्धिः ।
यस्माल् लब्धा भवन्तः शिव-कमल-भवाद्यन्तर-ध्येय-वर्गाद्
दूरं धाम प्रभावं विभवम् अपि महा-प्रेम-माधुर्यम् अत्र ॥१२२॥</p></blockquote>
<p>[३४६] तद् एतद् उक्त्वा भ्रातरं प्रत्य् उवाच—</p>
<blockquote>
<p>गोपाल-यशसा स्पृष्टं यन् मृष्टं सूत-जन्म च ।</p></blockquote>
<p>तत् तु स्पर्श-मणेर् जातं जात-रूप-मयोऽपि नः ॥१२३॥</p>
<p>तथा हि—</p>
<blockquote>
<p>अत्र श्री-व्रज-राज-राजित-सभा-मध्ये क्रम-ध्येयता-
साध्ये श्री-हरिर् एष राम-सहितः प्रत्यक्षताम् आगतः ।
तत्रापि स्व-कथा-प्रथां कथयितुं नः सम्यग् आदिष्टवान्
कारुण्यं किम् अथास्य वर्ण्यम् असकृत् पुण्यं च किं नः सखे ॥१२४॥</p></blockquote>
<p>[३४७] तद् एवं श्री-व्रजदेव-कुमार-सुकुमार-मुखम् अभिपश्यन्न् अङ्कुरवत्-पुलक-कुल-सङ्कुल-कलेवरता-बलेन पुनर् अर्जुनताम् अर्जयन्न् इव ततश् च स्तम्भ-सम्भ-जनम् अतिगम्भीर-कम्प-सम्पत्-सम्पतन-साम्प्रततया लुम्पन् पतन्न् इव पुनश् च निर्निमिषता-निर्मित-सुपर्वताम् आत्मनि पर्वन् पूर्वावस्थाम् अवस्थापयन्न् इव समनन्तरं च लब्ध-प्रपञ्च-नव-नव-दल-वलय-वलित-वल्गु-पुट-शोभालोभाकर-कर-सम्पुटम् अनून-बाष्प-नव्य-दिव्य-प्रसून-पूर्णंअ कुर्वन्न् उपसंहरन्न् इव स-स्निग्धकण्ठः स मधुकण्ठः पूर्ववद् एव पूर्व-देव-मात्रा-रुचि-करंवरं वरयामास—</p>
<blockquote>
<p>वाणी कंसरिपो तवानुकथनं कर्णौ कथा-कर्णनं
हस्तौ सन्तत-सेवनं हृदयम् अप्य् उत्कण्ठया धारणम् ।
शीर्षं गोकुल-वस्तु-मात्र-नमनं दृष्टी समस्त-व्रज-
प्रेष्ठानां स्थिति-वीक्षणं च भजतां नौ नैव तत्-तद्-बहिः ॥१२५॥</p></blockquote>
<p>[३४८] तद् एवं लब्ध-भक्ति-प्रपञ्चं तं च तं च कुञ्चन्-मनसं भूयो भूय आहूय प्रमद-व्रज-विराजमानः श्रीमान् व्रजराजः सभाजन-भाजनतया निज-समीपम् आपयामास, समुपवेशयामास च । तेन च सर्वम् अपि समाजं शर्मणा भ्राजयामास ।</p>
<p>ततश् च—</p>
<blockquote>
<p>पुण्ड्रं पूर्वाङ्ग-चर्चा निज-मणि-वलितालङ्कृतिर् दिव्यताम्बू-
लाग्र्यं प्राग्य-स्व-वस्त्र-व्रततिर् इति बहु स्वात्मनैवोपयुज्य ।
गन्त्र्यो वाहाः समन्तात् परिजन-जनताः स्पृह्य-गृह्यादिवस्तून्य्
एतान्य् अन्यैः समर्प्य द्वयम् अभिहितवान् श्रील-गोलोक-राजः ॥१२६॥
अद्यारभ्यानुपाल्येत लाल्येन भवतोर् द्वयम् ।
अस्य मात्रा तथा माता तद्वत् पित्रा मया पिता ॥१२७॥
जय-ध्वनि-युतास् तदा ववृषुर् उद्धताः सद्-धनं
यथा बत सदः-सदस्तद् अवगाह्य बाह्यं गृहम् ।
तथान्तर-गता यतश् चपलम् एव तत्-पूरितं
स्थलं किल कृत-क्रियं व्यसृजद् आत्म-लब्धान् जनान् ॥१२८॥</p></blockquote>
<p>[३४९] तद् एवं कथा-सातौ दत्त-सातौ मधुकण्ठ-स्निग्धकण्ठौ सदैव लब्ध-कृष्णोपकण्ठौ च तद्-विलास-विलोकनोत्कण्ठौ प्रतिक्षणम् अमन्द-परमानन्दम् अनुविन्दमानाव् एव विराजेते ।</p>
<p>[३५०] अत्र पूर्वम् आपाततः सुदुर्बोधताशङ्कया यद्यपि न वर्णितास् तथाप्य् अस्यां श्री-गोलोक-कृत-प्रभायां सभायां शान्त-वेशतया पुरोधसां मध्य-सम्बध्यमानासनः सुखाकृत-सर्व-स्वजनः सर्वेषाम् अग्रण्यः श्रीमान् पर्जन्यः पर्जन्य इव सर्व-सुखं वर्षन्न् आसीत् । वरीयसी वरीयसी चान्तः-सभायां तथा लब्ध-प्रभा समवर्तत । श्रीमान् उद्धवश् च सर्वेषाम् उद्धव एवाजनीति सर्व-जनीनं सुखं कियद् वर्णनीयम् ?</p>
<p>[३५१] रहस्यं पुनर् इदं रस्यमानं विधीयताम्—</p>
<blockquote>
<p>वृन्दारण्याभिधाने सरसि सरसिज-श्रेणि-लक्ष्मीषु गोपीष्व्
एका राधाभिधा सा विभवति सततः दिव्य-सौगन्धिक-श्रीः ।
भ्राम्यन् याम् एव लब्धुं व्रजपति-तनयश् चावर्मूर् वर्तम-वृत्तीः
सर्वा निर्माय यस्याम् अलिर् इव कलया केलिम् उच्चैस् तनोति ॥१२९॥</p></blockquote>
<p>—ओ)०(ओ—</p>
<blockquote>
<p>श्री-कृष्ण कृष्ण-चैतन्य स-सनातन-रूपक ।
गोपाल रघुनाथाप्त-व्रज-वल्लभ पाहि माम् ॥१॥
संवत्-पञ्चक-वेद-षोडश-युतं शाकं दशेष्व् एक-भाग्-
जातं यर्हि तदाखिलं विलिखिता गोपाल-चम्पूर् इयम् ।
वृन्दा-काननम् आश्रितेन लघुना जीवेन केनापि तद्
वृन्दा-काननम् एव सम्भृति-कलां धत्तां समन्ताद् इह ॥२॥
प्रायः सर्वा हरेर् लीलाः क्रमशः सूचिता मया ।
यथा-स्वं लब्ध-रुचिभिर् उपास्यन्तां महात्मभिः ॥३॥</p></blockquote>
<p>इति श्री-श्री-गोपाल-चम्पूम् अनु</p>
<p>सर्व-मनोरथ-पूरणं नाम</p>
<p>त्रयस्त्रिंशं पूरणम्</p>
<p>॥३३॥</p>
<p>कैशोर-विलासः सम्पूर्णः ।</p>
<p>सम्पूरिता चेयं श्री-श्री-गोपाल-पूर्व-चम्पूर् इति ।</p>
<div class="footnotes" role="doc-endnotes">
<hr>
<ol>
<li id="fn:1">
<p>Tहिस् तेxत् इस् द्रwन् प्रिमरिल्य् फ़्रोम् Pउरि Dअस्ऽ एदितिओन् (१९४७)।&#160;<a href="#fnref:1" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:2">
<p>Tहे त्wओ लत्तेर् लिनेस् अरे अल्सो फ़ोउन्द् अत् थे एन्द् ओफ़् GC (<em>उत्तर-चम्पू</em> ३७व्५५)।&#160;<a href="#fnref:2" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:3">
<p>Tहिस् इस् नोत् इन् अन्य् रेचोग्निज़ब्ले मेत्रे। Pरोबब्ल्य् एदितोर्ऽस् मिस्तके।&#160;<a href="#fnref:3" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:4">
<p>अयं श्लोकः हरिवंशे प्राप्यते (२.७.२९) ।&#160;<a href="#fnref:4" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:5">
<p>Cओम्परे भा।पु। १०.१५.४२, wहिछ् इस् फ़ोउन्द् इन् थिस् वेर्सेऽस् प्लचे इन् सोमे एदितिओन्स्।&#160;<a href="#fnref:5" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:6">
<p>व्रजन् (घ)&#160;<a href="#fnref:6" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:7">
<p>रेमे, वल्लभ, गीता प्रेस्स्&#160;<a href="#fnref:7" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:8">
<p>Tहिस् वेर्से दोएस् नोत् अप्पेअर् इन् च, घ।&#160;<a href="#fnref:8" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:9">
<p>Tहिस् वेर्से इस् मर्केद् अस् अ क़ुओते इन् Pउरि Dअस्ऽ एदितिओन्, बुत् I हवे नो एविदेन्चे थत् इत् इस् इन्देएद् सो।&#160;<a href="#fnref:9" class="footnote-backref" role="doc-backlink">&#x21a9;&#xfe0e;</a></p>
</li>
<li id="fn:10">
<p>Tहिस् वेर्से इस् रेपेअतेद् इन् Uत्तर-चम्पू, ३१.४३।&#160;<a href="#fnref:10" class="footnote-backref" role="doc-backlink">&#x21a9;&#xfe0e;</a></p>
</li>
</ol>
</div>

  </div>
</article>


        

        



    <aside class="card border noPrint" id="section-tree-item-kAvyam_champUH_gauDIya-vaiShNavam_gopAla-champUH_1_md">
        <div class="card-title bg-light-gray border d-flex justify-content-between">
            <a href="https://vishvAsa.github.io/purANam_vaiShNavam/kAvyam/champUH/gauDIya-vaiShNavam/gopAla-champUH/1/">१ </a>
            <a data-toggle="collapse" href="#section-tree-item-body-kAvyam_champUH_gauDIya-vaiShNavam_gopAla-champUH_1_md" role="button" aria-expanded="false" aria-controls="section-tree-item-body-kAvyam_champUH_gauDIya-vaiShNavam_gopAla-champUH_1_md" >…<i class="fas fa-caret-down" class="collapsed"></i> </a>
        </div>
        <nav id="section-tree-item-body-kAvyam_champUH_gauDIya-vaiShNavam_gopAla-champUH_1_md" class="card-body p-0 collapse">
            
            <li>draft: false</li>
            
            <li>iscjklanguage: false</li>
            
            <li>title: १</li>
            
        </nav>
    </aside>


      </main>
    </div>
    <footer class="bg-yellow  p-1 noPrint" role="contentinfo">
  

  <div id="div_foot_nav_bar" class="row">
    <a href="https://vishvAsa.github.io/purANam_vaiShNavam/search"  class="btn btn-light btn-sm">🥽🔦</a>
    <div class="row col  d-flex justify-content-center">
      <div><a id="previousPageFoot" href="" class="btn btn-secondary">###<i class="fas fa-caret-left"></i></a></div>
      <div ><a id="nextPageFoot" href="" class="btn btn-secondary"><i class="fas fa-caret-right"></i> ### </a></div>
    </div>
      <ul id="footer-bar-right-custom" class="list-group list-group-horizontal">
      </ul>
  </div>
  <div id="div_footer_bar" class="container-fluid d-flex justify-content-between">
    <a class="btn btn-secondary" href="https://github.com/vishvAsa/purANam_vaiShNavam/issues/new" >
      ✉️Contact
    </a>
    <a class="btn btn-secondary" href="http://creativecommons.org/licenses/by/4.0/"><img alt="Creative Commons License" style="border-width:0" src="https://i.creativecommons.org/l/by/4.0/80x15.png" /></a>
    <div class="btn small border">
      
      <a href="https://github.com/vishvAsa/purANam_vaiShNavam/actions/workflows/build.yml"><img src="https://github.com/vishvAsa/purANam_vaiShNavam/actions/workflows/build.yml/badge.svg"> Built </a> on 2025 Aug 25 05:46:07 UTC. (<a href="http://google.com/search?q=05%3a46%3a07%20UTC to IST">IST</a>)
    </div>
  </div>
</footer>



<script async src="https://www.googletagmanager.com/gtag/js?id=G-33H08JSLQR"></script>
<script>
  window.dataLayer = window.dataLayer || [];
  function gtag(){dataLayer.push(arguments);}
  gtag('js', new Date());

  gtag('config', 'G-33H08JSLQR');
</script>

  </body>
  <script type='text/javascript'>
    
    
    
    module_uiLib.onDocumentReadyTasks();
  </script>
  
</html>
