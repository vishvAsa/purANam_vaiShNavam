<?xml version="1.0" encoding="utf-8" standalone="yes"?>
<rss version="2.0" xmlns:atom="http://www.w3.org/2005/Atom">
  <channel>
    <title>&#43;वेङ्कटेशकविः on पुराणे विश्वासटिप्पन्यः</title>
    <link>https://vishvAsa.github.io/purANam_vaiShNavam/kAvyam/champUH/venkaTeshakaviH/</link>
    <description>Recent content in &#43;वेङ्कटेशकविः on पुराणे विश्वासटिप्पन्यः</description>
    <generator>Hugo</generator>
    <language>en-us</language>
    <atom:link href="https://vishvAsa.github.io/purANam_vaiShNavam/kAvyam/champUH/venkaTeshakaviH/index.xml" rel="self" type="application/rss+xml" />
    <item>
      <title>श्रीनिवासविलासचम्पू</title>
      <link>https://vishvAsa.github.io/purANam_vaiShNavam/kAvyam/champUH/venkaTeshakaviH/shrInivAsavilAsachampU/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/purANam_vaiShNavam/kAvyam/champUH/venkaTeshakaviH/shrInivAsavilAsachampU/</guid>
      <description>&lt;p&gt;[[श्रीनिवासविलासचम्पू&#x9;Source: &lt;a href=&#34;https://www.ebharatisampat.in/read_chapter.php?bookid=NDU0NzUzMDQ2MTY2NDYy&#34;&gt;EB&lt;/a&gt;]]&lt;/p&gt;&#xA;&lt;p&gt;[&lt;/p&gt;&#xA;&lt;p&gt;**  ॥ काव्यमाला ॥**&lt;/p&gt;&#xA;&lt;p&gt;**   ॥ श्रीवेङ्कटेशकविप्रणीता ॥**&lt;/p&gt;&#xA;&lt;p&gt;**   ॥ श्रीनिवासविलासचम्पूः ॥**&lt;/p&gt;&#xA;&lt;p&gt;**   ॥ श्रीधरणीधरकृतटीकया समेता ॥**&lt;/p&gt;&#xA;&lt;p&gt;**   ॥ पूर्वभागः ॥**&lt;/p&gt;&#xA;&lt;p&gt;**   ॥ प्रथमोच्छ्वासः ॥**&lt;/p&gt;&#xA;&lt;p&gt;वंशस्ते मुरली तदस्तु भण भो गोत्रं फणीन्द्राचलो माताहं जगतां त्रयस्य सविता वामेतरा दृङ्मम।&lt;br&gt;&#xA;क्वास्ते ते शरणं त्वमेव सुमुखीत्येवं हि पद्मावतीं वाचा संमदयञ्जयत्यनुकलं श्रीश्रीनिवासो हरिः॥ 1 ॥&lt;br&gt;&#xA;भवसिन्धुपारगमने कवितामार्गप्रकाशनेऽपि मम।&lt;br&gt;&#xA;मानवमृगराजगुरोः सेवोडुपतरणिसरणिमावहतु॥ 2 ॥&lt;br&gt;&#xA;कविता भुवि तावदेव वन्ध्या भविता यावदयं न वर्ण्यते हि।&lt;br&gt;&#xA;तरसा सुरसालवद्वदान्यः सरलालापवशंवदो मुकुन्दः॥ 3 ॥&lt;br&gt;&#xA;उग्रोऽप्यसत्कृतार्यः कीर्तिविहीनोऽपि पङ्कयुक्तो यः।&lt;br&gt;&#xA;मन्दोऽप्यशनिकठोरो दुर्जनसंघस्तनोतु मयि करुणाम्॥ 4 ॥&lt;br&gt;&#xA;रसमयजनतोल्लसितं मध्येसभमत्र शब्दजालं मे।&lt;br&gt;&#xA;सद्गुमसंपद्दर्शकमथ भूयाद्वृत्तशास्त्रवत्सततम्॥ 5 ॥&lt;br&gt;&#xA;विजयी भवतु। यस्तु स्वस्यैव चरणवत्कमलोल्लासं दधानः। जङ्घावच्छरधिगम्भीरः। उदरवद्बलिविभङ्गशाली। नाभिवदात्मभूजनननिदानपद्मोपगूढः। भुजवत्सद्वृत्तशोभितः। करवत्सच्चक्रनन्दकः। वक्षःस्थलवत्कान्तया श्रियोल्लसितः। कण्ठवत्सन्मालालंकृतः। मुखवत्कलानिधिख्यातियुतः। अधरवद्रक्तरक्तः। दन्तवन्मुक्तावलीहृदयंगमः। नयनवद्रक्तनीलः। ललाटवत्सतिलकः। कुन्तलवच्छ्यामाधिकरुचिः। अवतंसवत्कलापमयः। श्रीश्रीनिवासो नाम वसुधाधिपः।&lt;br&gt;&#xA;किं च, यश्चरणश्लाघ्यं भुजं ललितांसश्रियं वक्षःस्थलीं सर्वतोमुखजातशोभान्वितं पादं च वहति।&lt;br&gt;&#xA;अपि जच, यः पादे प्रेमास्पदं चक्षुः नितम्बे कल्याणगुणान्वितं नेत्रं वक्षसि विपुलनयनाभियोगं च धत्ते।&lt;br&gt;&#xA;अपि च, अथोदरशोभां च कण्ठे कंधरोल्लसितत्वं केशेषु कुन्तलसत्स्थितिं पाणौ सदाशयाभिरामत्वं सर्वाङ्गे च धारयति।&lt;br&gt;&#xA;यं चाङ्गदोल्लसितं सङ्गरचितशोभान्वितसूर्यसुतं रामं रामानुजं चाहुः।&lt;br&gt;&#xA;येन च शरेणेव बहुविदारणक्षमेण सुकविकाव्यबन्धेनेवापरुक्षरमैत्रीभाजा महावराहेणेव महीभूजाश्लेषरसज्ञेन मुमुदे प्रजा।&lt;br&gt;&#xA;यस्मै च माधवाय ललितलताङ्गीकरणयोग्याय उत्कलिकाभिरामा सज्जालकोल्लसिता अनेककोषस्थितिरमणीयायोजना लताततिरिव रुक्मिण्यादिमहिषीजनता न केवलं स्पृहयांबभूव, किं तु लसत्पीनपयोधरचक्ररुचये प्रद्युम्नोद्धवानुकूलाय अक्रूरभानुमुखोल्लसिताय तिरस्कृतकुजन्मने गजमल्लदर्शितविक्रमक्रमाय तथाविधो गोपबालाजनश्च।&lt;br&gt;&#xA;यस्माच्च बहुलयादवसंततिर्दवसंततिर्बहुलया चाभूत्।&lt;br&gt;&#xA;यस्य चाद्भुतकरश्रियं सदाशयो बहु मेने। श्रवांसि श्रुतयो गायन्ति। चेतोवृत्तिं सुमनस्ततयोऽभिनन्दन्ति।&lt;br&gt;&#xA;यस्य चामीकरोज्ज्वला भूषा गजाश्च। चापापकारिणी भ्रूलता मनोवृत्तिश्च। चामरश्रीविराजिता कीर्तिः प्रजा च। चातुर्यान्विता द्विजाः शत्रवश्च। चमत्कृतिज्ञा मन्त्रिणः कवयश्च। चारुतोल्लसिताः स्वस्त्रीक्रीडाः पूरस्त्रीक्रीडाश्च। चतुरङ्गलीलान्विताः क्वचित्कालक्षेपा रथाश्च। चराधिकोल्लसितं वार्तानिवेदनं चेतश्च। चाराधिकोल्लसितं मण्डलेश्वरकदम्बं चक्रं च। चापक्रीडा युधि यमुनायां च। चरणोत्पन्ना गङ्गा कीर्तिश्च। चपलालसमाना स्त्रीकटाक्षततिः शत्रुश्रेणी च। चेलाकर्षणतत्पराः स्त्रीणां कामिनो वर्षासु कर्षकाश्च। चकोरकानन्ददायी मुखचन्द्रः कुचश्च वनितानाम्। चपेटिका शत्रुमुखे चर्या च गुणानाम्। चेतः प्रसादरम्यः सर्वोऽपि जनः कटाक्षश्च।&lt;br&gt;&#xA;यस्य स्मरविद्वेषी सुन्दरभावः प्रतापश्च। स्मरणश्लाघ्या द्विजा वीराश्च। स्मरतिमनोज्ञा वनिताजनता वियोगे भर्तारं सौन्दर्येण च। स्मरोचिताकाराः पुरुषाः स्त्रियश्च। स्मार्ता आचाराः शत्रवश्च।&lt;br&gt;&#xA;किं च, स्मरचितव्यथो वियुक्तस्त्रीजनः न मित्रजनः। स्मयशोभाधरो भटवर्गो न शत्रुवर्गः।&lt;br&gt;&#xA;यस्य च राष्ट्रे हरणोद्योगभ्रष्टाश्चोरा रिपुवीराश्च। हरागहृद्या चन्दनलिप्तकुचयुगी अधरपुटी च स्त्रीणाम्। हारावगुण्ठितकण्ठाः सुहृदः शत्रवश्च। हेलासक्ताः कामिनः कर्षकाश्च।&lt;br&gt;&#xA;यस्य तुरङ्गस्थानेऽश्वा वेश्याश्च नटन्ति। त्वरान्वितमश्वचक्रं चक्रं च। त्वचारुचितशोभं मृगकदम्बं शत्रुवृन्दं च। त्वङ्गदभङ्गशोभान्वितो मित्रभुजः शत्रुभुजश्च।&lt;br&gt;&#xA;यस्य चरविहितशोभमप्यरविहितशोभं चक्रम्।&lt;br&gt;&#xA;किं च, गानं तानि। सदो वितानि। मण्डलान्यवितानि। हारि विहारि अविहारि च स्तनमण्डलं स्त्रीणाम्।&lt;br&gt;&#xA;यस्मिञ्शासति वसुमतीं गिरिविभ्रमा गजा इव द्विजाः समदा द्विजा इव गजाश्च। सुप्रतीकस्पृहणीयाः करिण्य इव तरुण्यः सार्वभौमयोग्यास्तरुण्य इव करिण्यश्च। कलमहिता वाणीव केदारश्रेणी बहुधान्यहृद्या केदारश्रेणीव वाणी। अधिकामितसङ्गाः स्त्रियः पुरुषाश्च। अधिकवचस्थितिरम्या भटाः शुकाश्च। अधिकवलिताः शत्रवः स्त्रीकटाक्षाश्च। अधिकम्परहिता रणे भटाः सभासु वाचः।&lt;br&gt;&#xA;किं च, सिन्धुप्विवाधिकपोतविचारो गृहप्राङ्गणेषु वलभीविटङ्केषु च। महारण्येष्विवाधिककोकागमविलसनं कामिषु प्रमदवनेषु च। शत्रुरिवाधिकमलयशोभाधरो वसन्ते वायुर्युवसु स्त्रीकटाक्षश्च। गीष्मोप्विवाधिकाकोलदर्पहृतिर्विषवैद्येषु मृगयासु च। स्त्रीजनतेवाधिकम्पाकामितश्रीरहितततिः कविता च। पिका इवाधिकलालाप बालका विद्वांसश्च।&lt;br&gt;&#xA;किं च, अधिकपटोल्लसिता अधिकचोरीकृतशोभा अधिकोपचारविदग्धाः स्त्रियो न पुरुषाः।&lt;br&gt;&#xA;अद्भुतमेतत्-यदेते राजसचिवा बहुलरचितशोभां वहन्ति। तथाहि-लक्षोपकारमन्त्रविदो रक्षोपकारमन्त्रविदश्च। लक्षणप्रकारज्ञा रक्षणप्रकारज्ञाश्च। लताङ्गीकृतप्रणया रताङ्गीकृतप्रणयाश्च। किं च, बहुललामान्विता बहुलरामान्विताश्च। बहुलमण्यालिङ्गितवक्षसः बहुरमण्यालिङ्गितवक्षसश्च। बहुलाज्योपभोगक्षमा बहुराज्योपभोगक्षमाश्च। बहुलचितशुभाचारा बहुरचितशुभाचाराश्च। बहुलसाहसोचिता बहुरसाहसोचिताश्च।&lt;br&gt;&#xA;किं च, सगदः कुमुदक एव। पुण्यजनद्वेषिणी कौमोदक्येव। नाभिजातः सनदेव। अप्रमदः सनत्कुमार एव। उग्रप्रियाः पशव एव। विषमदृष्टिः पशुपतिरेव।&lt;br&gt;&#xA;अपि च, मधुस्थितिः सरसिजेषु। मागधोल्लासः स्तुतिपाठसमये। रसभङ्गयुक्तत्वं तरङ्गिणीषु। कुप्रीतिर्महावराहस्य। कुमारिकाख्यातिः कन्यानाम्। कुमुदाकरत्वं सरसाम्। विषमहितता सर्पाणाम्। दुष्कीर्तिः कुल्यासु। दुर्बीजदर्शनं मन्त्रशास्त्रे। कुशासनग्राहित्वं तापसानाम्। सवितृद्वेषः सैंहिकेयस्य। मातृविरोधः शुम्भस्य।&lt;br&gt;&#xA;किं च, कुवेण्याख्या मत्स्याधान्या न वनितानाम्। विकचासङ्गो ग्रहाणां न यूनाम्। पराभवः संवत्सरेषु न सैन्यस्य।&lt;br&gt;&#xA;विनायकत्वं गरुडेभवक्त्रतथागतेष्वेव मुहुर्ललास।&lt;br&gt;&#xA;सभासु सेनासु नितम्बिनीषु माणिक्यमालासु न वै बभूव॥ 6 ॥&lt;br&gt;&#xA;अपि च, सुमनःसु पतितद्विजः पूषा। उग्रकराभियोगभाक् कमलवर्गश्च। सच्चक्रशब्दवाच्येष्वरसंगतशोभमायूधं सूर्ययोगहृष्टं कोकमाहुः। कलोल्लसितेषु कलङ्की चन्द्रः पक्षपाती पिकश्च।&lt;br&gt;&#xA;किं च, श्रीमत्सरस्थितिः क्रीडोद्यानेषु कण्ठेषु च न लोकेषु। अलङ्कारोचितत्वं सीतायाः पद्यानां च न जनानाम्। सततमहीशमदो जलदकालः सर्पराजे न राजसु।&lt;br&gt;&#xA;किं च, अपदानि शत्रुवृन्दानि पद्यकदम्बं च। सत्पद्यानि कविनिकुरुम्बाणि शत्रुजालं च। अनुगतमृडानि योगिचक्राणि स्त्रीजातं च। पवित्राणि द्विजकुलानि शस्त्रं च। नालानि नालीवृन्दानि गजयूथं च। भानि नक्षत्राणि जनकदम्बं च।&lt;br&gt;&#xA;सत्सङ्गरहितभावं विषमहितत्वं च पल्लवरुचिं च।&lt;br&gt;&#xA;सैन्ये सरसि रमण्यो जानन्त्याम्रद्रुजालेषु॥ 7 ॥&lt;br&gt;&#xA;किं बहुना,&lt;br&gt;&#xA;विधुः संपदि चापेऽसौ सोमस्तारापतिर्गिरि।&lt;br&gt;&#xA;तस्मादस्मिन्महीपाले राजत्वं राजते सदा॥ 8 ॥&lt;br&gt;&#xA;किं च,&lt;br&gt;&#xA;धनुर्विद्यावतां श्रेयाञ्ज्योतिषां योंऽशुमानिव।&lt;br&gt;&#xA;यशसा यस्य भाति स्म द्वितारानाथवज्जगत्॥ 9 ॥&lt;br&gt;&#xA;यस्य प्रकृतयो वश्या इन्द्रियाणीव चेतसः।&lt;br&gt;&#xA;नयेन तस्य विद्येव शुशुभे तेन मेदिनी॥ 10 ॥&lt;br&gt;&#xA;पुरी यस्य जनैः पूर्णा जना गुणगणैरिव।&lt;br&gt;&#xA;हया यस्य जवैर्युक्ताः सपक्षा इव मारुताः॥ 11 ॥&lt;br&gt;&#xA;भूमेरकृष्टपच्यत्वाद्द्विषां निःशेषितत्वतः।&lt;br&gt;&#xA;यस्मिन्राजनि जानीमो ज्याकृष्टिर्नैव विद्यते॥ 12 ॥&lt;br&gt;&#xA;प्रजाभूत्यर्थमेवास्य धृतिश्चापकलत्रयोः।&lt;br&gt;&#xA;संख्योल्लसन्तो जानन्ति तद्विग्रहसुलक्षणम्॥ 13 ॥&lt;br&gt;&#xA;वेणी स्रोतो निशा रात्री रतिः कामनितम्बिनी।&lt;br&gt;&#xA;रोहितं यद्रिपुस्त्रीणामृजु शक्रशरासनम्॥ 14 ॥&lt;br&gt;&#xA;किं च, यश्च सत्तिलकतया चित्रकामितसौन्दर्यः। सद्वलयभूषिततया विपुलकटकरचितपुंनागशोभान्वितः। गौराम्बरतया शुभ्रानन्तश्रीविराजितः।&lt;br&gt;&#xA;किं च, माधवतया वैशाखेडितः। अम्बिकानन्दतया वैचित्रवीर्यः। निर्जरतया वैमानिकामितरूपः। सन्मालालंकृततया वैजयन्त्युद्भूतिरुचिरः। सुमुखोऽपि वैमुख्यस्थितियुक्। सर्वसुहृदपि वैरोचितः। मैत्र्याधिकासक्तोऽपि वैराधिकासक्तः। वैकुण्ठोऽप्याशुगसंप्रदायज्ञः।&lt;br&gt;&#xA;अपि च, यस्य च पुरी अयोध्येव द्वारका। यत्र हि रामानुरक्ता उद्धवप्रमणयिनः अक्रूरकर्मानुकूलाः सुमन्त्रोल्लसिताः सुयज्ञाभिरामा लसद्दशरथाः सुमित्रोपेता निवासिजनाः।&lt;br&gt;&#xA;यत्र च स्तननरुचिरो मेघ एव न स्त्रीजनः। मदनरुचिरवासुदेव एव न गजसंघः। कदनमञ्जुर्भटवर्ग एव न कुन्तलकलापः।&lt;br&gt;&#xA;किं च, भवनभूषणानि केतकदलानीव कलत्राणि।&lt;br&gt;&#xA;अपि च, क्वणनमञ्जुलापि न क्वणनमञ्जुला वीणा।&lt;br&gt;&#xA;कथं न सा स्वर्गादतिरिच्यते। यतः, यत्र स्वर्गे सदापविघटितत्वम्। महाकुलगिरिपक्षच्छेदके प्रभुता। कुमुदहितकारिण्याः करिण्या अनुपमाभिधानरमणीयता। वसन्तं माधवमसुमनसं प्राहुः। सदामलकविस्पष्टस्पर्धिनं गुरुमाहुः। सदाशक्रयशोभां वहति देवगणः। कृशानुभावमङ्गीचकाराग्निः। वैवस्वतं यमदेवमाहुः। वरुणस्तु न विप्रचेताः। अलीकदृष्टिः शिवः। कुबेरस्तु गुह्यकामितप्रणयः। किं बहुना, स्वः पुरंदरं वहतीति लोकापवादः।&lt;br&gt;&#xA;अलमतिविस्तरेण। यश्च,&lt;br&gt;&#xA;सुरवरदः सुरवरदः सकलः सकलो बली बली सततम्।&lt;br&gt;&#xA;ललितप्रमदो ललितप्रमदः सरसश्च सरसश्च॥ 15 ॥&lt;br&gt;&#xA;पादे यस्य हि मालती कुवलयं यस्योदरे राजते वक्षोलंकरणं तनोति कमला वासोऽपि कोशालये।&lt;br&gt;&#xA;कुन्दश्रीः कुमुदोल्लसच्च भवनद्वारोपशल्यं सदा जीयात्सत्सुमनोभिरामचरितः श्रीकृष्णकल्पद्रुमः॥ 16 ॥&lt;br&gt;&#xA;यस्य च पञ्चधारातिभयंकरमपि सहस्रधारातिभयंकरमश्ववृन्दम्। अस्त्वेतत्। स हि कदाचिन्निरन्तसुखानुभवकुण्ठेतरमहिम्नि वैकुण्ठे वनितासु न चरमया रमया रममाणो धरणितलशोभादिदृक्षया तत्र तत्र पर्यटन्नेकाकी कस्मिंश्चित्प्रदेशे खड्गचक्रशरासनशिलीमुखोद्भासितं मत्तसारङ्गहरिचक्रिशोभितमनेकभूदारकुलसेव्यमानपादं महाराजमिवाशेषभूभृदत्तंसंकंचन पर्वतं ददर्श।&lt;br&gt;&#xA;स एव हि वरचक्षुःश्रवणनिर्जरकन्यकाविहारभूमेर्विश्वाधिकां काञ्चनश्रियं वहतो धराधरख्यातिं गतस्य गौरद्युतेरगराजस्यापत्यं नागराजस्यांशावतारः शेषाचलो नाम। यश्च गिरिशोऽपि चन्द्रस्वरूपः। तुङ्गभद्राकृतिरपि शतद्रुशोभितः।&lt;br&gt;&#xA;अथ चैनमालोकयतस्तस्य चेतसि चिन्ता समजनि। किमयं विन्ध्यो भवेत्। नहि नहि। स हि करीरजाततिरस्कृतमहिमा। अयं पुनः स्वपादैकदेशाश्रयवर्धितकरीरजातः। नापि मेरुः। स च सुराक्रीडम्। नापि महेन्द्राद्रिः। स ह्येकरामाश्रयः। अथ वा सोऽयमेव भवेत्। शेषमारुतविवादेन भूतलं प्राप्तः दिव्यभोगिकुलप्रणयिनः कलधौतरूपस्य रत्नसानोरपत्यं सर्पराजस्यांशावतारो भगवान्भुजंगाद्रिः। भवतु यो वा को वा। अवगाह्य पश्यामीति।&lt;br&gt;&#xA;ततश्च तथा कृत्वा सानुगोऽप्येकाकी सुपादोरुनितम्बमध्यदेशोल्लसन्नाभिशोभां सुललितकर्णनेत्रां शिखरमनोज्ञदन्तावलीविराजितां कुन्तलसत्केतकसुमां पुंनागस्पृहणीयां पर्वतैकदेशस्थलीं तत्र कांचन वनदेवतां चापश्यत्।&lt;br&gt;&#xA;अथ तया वनदेवतया देव, अयमद्भुतनिदानं पर्वतेन्द्रः। यतोऽस्य मनोजवसत्त्वम्। तथाहि-अत्रेदं नन्दनं वनम्॥ यत्र समन्दारानन्दमनुभवति जनः प्राप्नोति च संतानसुखम् महाकल्पलताङ्गीकरणबद्धस्पृहश्च। लसद्विपारिजातं हरिचन्दनं च पश्य। किं च, सदाखण्डलसद्धिचारश्च लसति। सदामरालीसंचारश्च राजते। ललिताप्सरसां गणश्च शोभते।&lt;br&gt;&#xA;अपि चायं क्वचिद्धातुरागरञ्जिताम्बरो मस्करी दर्भासनभूषितः परिगतमुनिगणो निकटशोभमानकरीरो निरुद्धाशावकाशोऽनुकरोति संन्यासिनः। क्वचित्सनारदः पर्वतत्वं सफलयति। क्वचित्कौशिकमदनार्कसोमसिखिवरुणावासतया स्वर्ग इवोपलक्ष्यते।&lt;br&gt;&#xA;(किंचिद्विहस्य)। देव, इतः पश्य। अत्र हरिपतिर्गजं विदारयति। शरभः केसरिणं बाधते। ऋक्षस्त्रासितलक्ष्मणः। रामो नलं भक्षयति। नीलो गवयश्चोन्मूलितरम्भः पनसमपि भङक्तुमिच्छति।&lt;br&gt;&#xA;अनन्तशाखोल्लसितागमश्रीर्न्यङ्कुव्रजाराधितपाददेशः।&lt;br&gt;&#xA;नानाद्विजालापमनोहरोऽयमाचार्यलीलां विवृणोति शैलः॥ 17 ॥&lt;br&gt;&#xA;इन्द्राणीरुचिरतराप्सरोभिरामो ज्ञातैरावतवरकुम्भरम्यलक्ष्मीः।&lt;br&gt;&#xA;सोऽयं निर्जरवनिताविहारभूमिः शैलेशः प्रथयति पाकशासनत्वम्॥ 18 ॥&lt;br&gt;&#xA;किं च,&lt;br&gt;&#xA;सुहितमिलिन्दा बहुलमरन्दा परिमलपुञ्जाकलितकरञ्जा।&lt;br&gt;&#xA;इह नृप मल्लीव्रततिमतल्ली निबिडितपत्रा कुसुमविचित्रा॥ 19 ॥&lt;br&gt;&#xA;(साश्चर्यम्।) इति उत्तरतो देहि दृष्टिम्। मधुरावन्यां कृष्णेनेव धन्यां कृष्णवर्त्मना क्रीडितं भवेत्। यतोऽयं पर्वतैकदेशो हीनबको नष्टहंसो मृदितसृगाल उत्सन्नबाणो दग्धभूमिजस्त्रासितगजमल्लः।&lt;br&gt;&#xA;दलन्मल्लिकाजालनिर्यत्ननिर्यन्मरन्दद्रवासारमत्तालिगीतम्।&lt;br&gt;&#xA;समाकर्णयद्भिः कुरङ्गैर्द्विपारिं विलोक्यापि नो भूभुजंगप्रयातम्॥ 20 ॥&lt;br&gt;&#xA;इत पुरस्ताद्भारतसमर इव धनंजयोल्लासो दृश्यते। तथा हि विपक्षीभूय शकुनिर्नश्यति। द्रोणोऽपि मृदितपक्षः। भीष्मोऽयमुलूकोऽपि ग्रस्तः। अत्रात्र पलायितं शल्येन। कर्णोऽपि दग्धः। एकाकिना धार्तराष्ट्रेणोत्पतितम्। अत्रात्र शरासनानां भङ्गः। शिलीमुखाश्च्युतलक्ष्याः संचरन्ति। सर्व एते भूभृतं स्वेदयन्ति।&lt;br&gt;&#xA;क्रीडत्कीरां नीलतमालां वनलक्ष्मीं शक्राशमाढ्ये सानुनि जातां गजवृन्दैः।&lt;br&gt;&#xA;दृष्ट्वाक्रान्तां विस्तृतपक्षो घनबुद्ध्या नृत्यति पक्षी मत्तमयूराभिध एषः॥ 21 ॥&lt;br&gt;&#xA;किं बहुना।&lt;br&gt;&#xA;फालवत्तिलकोल्लासी रम्भारम्यश्च रूपवत्।&lt;br&gt;&#xA;नेत्रवत्कमलानन्दी कान्तानां पन्नगाचलः॥ 22 ॥&lt;br&gt;&#xA;क्वचिच्च तालाधिकसुन्दरश्रीः क्वचिच्च कुम्भोन्नतचारुलक्ष्मीः।&lt;br&gt;&#xA;क्वचिच्च पीनोच्चकरीरसंपच्छेषाचलोऽयं कुचवन्मृगाक्ष्याः॥ 23 ॥&lt;br&gt;&#xA;इति सादरमुद्दिश्यमानानि वस्तून्यवेक्षमाणः क्विचत्प्रदेशे अगस्त्यभयाद्विलीनमिव सागरं सिन्धुनिर्माणमभ्यस्यतो विश्वस्रष्टुरुच्चावलीव हरिणा कल्पितम् अभिनवसमुद्रनिर्माणसमय इव विधेः पुराणानेकपारावारप्रक्षेपस्थानं विश्वकर्मविनिर्मितसुजनहृदयनिर्मलानेकस्फटिकसोपानावलीप्रतिबिम्बितसुरभिलमरन्दधाराकलितललितबिसकुसुमसौरभ्यलुभ्यन्मधुकरनिकरमञ्जुगुञ्जितसमाकर्णनविवशान्तरङ्गकुरङ्गशावकमारणेच्छानिपतद्विफलीभवदुड्डीनसहस्रमन्दाक्षमुद्रितमत्तशार्दूलं जलार्द्रविशदवसनान्तरितप्रस्फुटोपलक्ष्यमाणपीनोच्चकुचकलशसंजातमत्तमातङ्गकुम्भयुगलभ्रमजनितविदारणस्पृहागतकण्ठीरवकिशोरकभयार्धमज्जद्वनदेवतानिकरं देवार्चनकुसुमावचयासक्तबाल्यावधिबद्धब्रह्मचर्यव्रतदूरीकृतमदनतन्त्राभ्यासमुनिकुमारकनखाङ्कुरक्षतजनितसीत्कारानुमीयमाननजलविहारपरवशजलमानुषीजनवदनपद्मभेदं तटनिकटावटस्थलीनिलीनजृम्भमाणपुंभावलीलाविवशविद्याधरवररमणीमणीममृणमणितश्रवणजनितकपोतपोतकण्ठारावभ्रमभ्राम्यच्छौङ्गेयशतसंकुलं वराहवनितादत्तगाढाङ्कपालीदोहदप्रपुल्लबालकुरबकवनीपरिगततटैकदेशं कामिनमिवोत्कलिकासङस्रमर्जुनमिव सिन्दुराजपरिपन्थिनं ललनाहस्तमिव विलसदूर्मिकाचक्रं उच्चैःश्रवसमिव शुभावर्तहृद्यं साकेतदेशमिवोर्मिलास्यदर्शनमुदितलक्ष्मणं राज्याभिषेककालमिव पुण्डरीकच्छायानिषण्णकलहंसं कालियनागमिव कृष्णवेणीसमं कलशपारावारमिव जलैकदेशसुखसुप्तचक्रिणं जनितपद्मं च दृष्टमातङ्गकुलविहारमपि शुद्धं सपङ्कजातमपि निष्पङ्कजातं जडाशयमपि नवरसोल्लसितं स्वामिपुष्करिणीति विश्वविख्यातं कमपि कासारमपश्यत्।&lt;br&gt;&#xA;अथ तदवलोकनाद्विगतपरिभ्रमणायासः क्षणं विश्रम्य हंस इव केवलं क्षीरमयमाहारमुपकल्प्य माध्व इव सद्वातागममभिनन्दंस्तत्तीर एव नक्षत्रगणस्येव संबद्धमूलस्य सफलजन्मनः गरुडस्येव सुपर्णस्य चिञ्चातरोरधः प्रदेशे पातालगतागतमार्गमिव वसुंधरानाभिमिव किमपि वल्मीकमवालोकयत्। अचिन्तयच्च-इदमस्माकमावासस्थली भवेत्। यतो निकट एवेयं पुष्करिणी घनरसमयी वनितेव सु खयति सफलितस्वापा च। अयं वृक्षोऽपि कुटुम्बीव सार्थकितसुतरुतस्तोषयति द्विजाश्रयश्च। इयं कल्याणी गगनगङ्गा। निवसत्यविदूरे सखीवानुकूलितकमला धराभियोगगृद्या च। एते पक्षिणोऽपि ऋषिगणा इव पुराणागमप्रणयिनः खेदमपनयन्ति सकलकलाश्च। एष भगवान् क्रोडरूपी हरिरत्रैव निवसति। नूनमयं कलितधराधररुचिरेनां महीं क्षणमपि न विमुञ्चति। इत्येवमालोच्य वासमकरोत्।&lt;br&gt;&#xA;ततश्च गतेषु केषुचिद्दिवसेषु कदाचिद्वामलूरविवरान्निर्गत्य क्वचिद्वनोद्देशे यास्यन् क्रोधजातितया नारायणावतारतया च भूदारं जङ्गममिव रजतार्द्रिं मूर्तिमन्तमिव रौद्ररसं जनकमिव शेषाचलस्य घोरधृष्यद्धरट्टकसपत्नेन कण्ठारावेण हसन्तमिव पुष्करावर्तं स्मरन्तमिवाद्यापि हिरण्याक्षयुद्धंसंरम्भस्य भगवन्तं कुहनावराहमद्राक्षीत्।&lt;br&gt;&#xA;तदनु अनिमिषलोचनलोभनीयश्रीर्लसत्क्रोडाकृतिर्गौरपयोधरराजमानदिव्यकान्तिरचलानन्दहेतुरयं जगत्स्रष्टुर्नासाविवराल्लब्धजन्मा स्तब्धरोमा इयं देवी धरा च। भवतु। दिष्ट्या दृष्टिमार्गमगमदेतन्मिथुनम्। तदेतत्प्रणामविषयीकरोमि। इयं सरलता मद्गुणानां सेयमम्लानता पुष्पाणामविकृतिः क्षीरस्य मणेरकाठिन्यं निधुवनस्यावसानं लक्ष्म्या अचाञ्चल्यं बिदुषाममात्सर्यं तपसो निष्कामता मैत्र्या निर्व्याजता स्त्रीणां योग्यसमागमः सुकवेः श्लेषकाव्यरचनावैदग्ध्यं सकलजनश्लाघनीया भवतीति निश्चित्य यावत्तथा कर्तुमिच्छति तावद्वराहदेवोऽपि दूरान्निरीक्ष्य हंहो पुरत एव श्रीनिवास इव लक्ष्यते। अये अधररसविनिर्जितनवसुधे वसुधे, त्वमपि विचारय। तव कुचाभोगेनेव चक्रहृद्येन करेण चन्द्राचलसौन्दर्यहरेण मुखेन सरलतामनोज्ञेन चरितेन मदाश्लिष्टेन लोचनयुगलेन सर्वभूभृद्दर्पहारकेण प्रतापेन राजमानो राजमानहारिवदने वद तेना तवायं श्रियो न वेति सभुजाचालनं कुचिधिक्कृतगोत्रया गोत्रया सह संलपन् फुल्लपङ्कजनयनो द्रुतमागत्य पादयोर्नमन्तं स्वेन समं तं वत्स, किमेतत् क्व भवान् क्वायं पन्नगाद्रिः क्वागमनक्रमः क्व दर्शनम्। अयं परीपाकः प्राचीनपुण्यस्य। इदं फलं तपस्तरोः। इयं सूचना भाविकल्याणप्राप्तेः। सर्वथा नमोऽस्तु भगवतेऽतर्कितघटनापटवे भागधेयायेति व्याहरन् हरन्निव मानसं ध्यानसंगत इव किंचित्स्थित्वा वीरलक्ष्मीनखक्षतायितहिरण्याक्षगदाघातकिणाङ्के वसुमतीकठिनतरकुचयुगलसंघर्षमसृणिते भुजान्तरे क्षणं कृत्वा वत्स, दिष्ट्या तादृशमहावीरकदम्बकालरात्रिकल्पाद्भारतसमराद्वत्साया इन्दिरादेव्याः सौभाग्यादेवोर्वरितं जानामि। भवतु तावत्। कथयैतत्-कच्चित्कुशली यादवेषे कौरवेषु च सुराजन्यमार्गप्रवृत्तेष्वन्धककुलशिखामणिरुग्रसेनो धृतराष्ट्रश्च। देवकीनाशस्पृहास्थानं कंसो युधिष्ठिरश्च। सुवलाङ्गप्रणयी अनिरुद्धः कर्णश्च। तोषितसाम्बः प्रद्युम्नो गाण्डीवधन्वा च। उल्लसदनिरुद्धकामो बलभद्रो दुर्योधनश्च। स्वगुणश्रवणतोषितकर्ण उद्धवः शकुनिश्च। सदानपगतसत्प्रीतिः कृतवर्मा भीमसेनश्च।&lt;br&gt;&#xA;अद्य मेऽभूद्वराहश्रीः श्रीनिवास त्वदीक्षणात्।&lt;br&gt;&#xA;बहुना किं त्वदाश्लेषैर्धन्या क्रोडस्थितिश्च मे॥ 24 ॥&lt;br&gt;&#xA;इति बद्धालापः क्व भवानित्यादि पूर्वोक्तमेव स्तब्धतारं चालितमौलि नासाग्रस्थापिताङ्गुलिकमाम्रेडयन् तेनापि क्वचिन्मौनमुद्रया क्वचिदन्तर्व्यथापिशुनशुष्कहासेन क्वचित्कण्ठरवेणापि नरकवधवर्जं स्ववृत्तस्य ख्यापयित्रा लक्ष्मीनेत्रा सह कस्मिंश्चित्प्रदेशे क्षणमासांचक्रे।&lt;br&gt;&#xA;अथ श्रीनिवासोऽपि विनयबहुलया तद्वाचाभिनन्दितो भगवन्मायादंष्ट्रिन्,&lt;br&gt;&#xA;सरसा विशदा क्रोडीकृतसारगुणा तनुश्च वाणी च।&lt;br&gt;&#xA;नानार्थाय प्रभवति कस्य न दृष्टा श्रुता वा ते॥ 25 ॥&lt;br&gt;&#xA;किं च। देव, अत्र किंचित्कालं वस्तुमिच्छामि तद्भवतो भूमिं कामये इत्यकथयत्।&lt;br&gt;&#xA;तच्छ्रुत्वा किमयं प्रभोर्वराहदेवस्य महिषीं विश्वंभरादेवीं स्वीकर्तुमिच्छतीति किंचित्कोपशोणितेक्षणे पोत्रिकदम्बे विलज्जमानायां धरादेव्यां वराहदेवेऽपि दर्शंदर्शं देवीवदनं दरदर्शितमन्दहासे &amp;ldquo;श्रीनिवास, मन्मनीषितमप्येतन्न केवलमेकामेव धात्रीं किं त्विमां बकुलमालाभिधानां धात्रीं च स्वीकुरु कुरुकुलप्रणयिन्, आदौ भक्तैर्मद्दर्शनादिमानः कार्यः। वत्स, एतदपि जानामि नावयोरन्तरमिति तथापि कालः कलिरागतः। त्वमपि स्तोके जले न मज्जसि तदपि ज्ञातपूर्वमेव। यन्मात्स्ये वामने चाप्यवतारे स्वल्पं स्थानं प्राप्याक्रान्तवानसि सकलमपि भुवनतलम्। नोद्धाट्यं मर्म परेषात्। अथ वा किं नः कार्यं जरठानां तथापि मर्यादा कापि वरम्&amp;rdquo; इति वदति `यदाज्ञापयन्त्यार्यचरणाः&amp;rsquo; इति दर्शितविनये वासुदेवेऽतिक्रामति घटिकाद्वये वियन्मध्यमारूढे तमःकुलचित्रभानौ चित्रभानौ&lt;br&gt;&#xA;जाताकस्मिकमेधरावमतिभिः संभावितः केकिभिर्निर्घातभ्रमगाढलग्नवनितैरानन्दितः किं नरैः।&lt;br&gt;&#xA;श्रीमत्पन्नगशैलराजवसतेः क्रोडस्य लक्ष्मीपतेर्नादब्रह्ममयो ललास नितरां मध्याह्नभेरीरवः॥ 26 ॥&lt;br&gt;&#xA;ततश्च यतास्थानं सबकुलां धरां स्वीकृत्य प्रापतुः।&lt;br&gt;&#xA;अथ विश्वंभरया पृष्टतद्वृत्तान्तो वराहः कथयामास। शृणु देवि सरसे रसे, सावधानम्। स्पर्शनानन्दभाक् अचलराजसंपद्धरः भूभृत्करप्रसारमहितः अखण्डचक्रश्रियं दधानः तव कुचाभोग इव न्यवसचोचलमण्डलं चोलो नाम महीपतिः।&lt;br&gt;&#xA;यस्मिन्विलसति लोचनलोभनीयरस्याकृतौ सन्मालापरिगते सुवृत्ते अत्युन्नतधर्मशालि तव कुचमण्डल इव राजनि अहमिवानिमिषश्रियं दधानः सात्त्विकभावमापन्नः सकामः सकलोऽपि लोकः। एवं स्थिते कदाचित्कापि लसच्छृङ्गारोचिताकारा सुरभिसुमनोहारिणी गोपालबालिकास्वसमानां कामपि गामानीय विक्रीतवती। स राजा तां रोहिणीं सत्यपि महिषीवर्गे पुत्रार्थमचीक्लृपत्। सा च गौश्चिरंतनेन गोपेन पाल्यमानाप्यत्युन्नतं भूभृच्चक्रवर्तिकुमारं शेषाचलमाश्रित्य पांसुलोवाक्षीरा वनमायाति स्म। अन्यदा तु राजदण्डभीत्या वल्मीके क्षरत्क्षीरामाराद्विलोक्य तां धेनुं परशुना जामदग्न्य इव क्षत्रियततिमखण्डयत्स गोपालः। सापि कुहनाधेनुर्योगिराज इव कालजवं तं कुठारप्रहारं यावद्विफलयति तावदेव कल्याणी, किं कथयामि वत्स, वासुदेवस्यौदुम्बरक्षीरार्ककार्पासगवेषणदशा संवृत्ता। तदप्याकर्णय यत्परस्ताद्वृत्तमिति।&lt;br&gt;&#xA;ततश्च तव गेयमिव तालप्रमाणोज्ज्वलं रक्तं पश्यतो गोपस्य सावस्था जाता या मुचुकुन्दस्वापभङ्गकारिणो यवनस्य, अथवा सरससाहित्यनिन्दकस्य दुष्कवेः।&lt;br&gt;&#xA;अथ ज्ञातवृत्तान्तश्चोल आगत्यालोचयामास। अहो कोऽयमद्भुतदर्शनः सुप्रतीकोऽपि सार्वभौम इव दृश्यते। कल्पोऽपि पुंनाग इव राजते। सुग्रीवोऽपि बलाहकस्यानुकरोति। नीलोऽपि नलसुन्दरः। तिष्ठत्वेतत्। कोऽयमिति जानामि। किमयं प्रतापनिधिः सप्तार्चिः। नह्ययमकृशानुभावं धत्ते। स्निग्धच्छायः सप्ताश्वो भवेत्। अहह निशोल्लसदम्बरपरिष्कृतोऽयम्। भवतु यो वा को वा। कथमीदृशस्यैतादृश्यवस्था। किमिति संभाषयामि। यदि तमेव पृच्छामि नायं प्रज्ञावतां पन्थाः। अथवानालोकितकेन यथागतं पृच्छामि तदितरा का निस्त्रिंशता। अथवा मदीयगोक्षीरमन्यायेन पिबतस्तवोचितमेव जातमिति भणामि। तद्वीथीपिशाचस्य गृहानयप्रकारः इत्येवं विविधप्रकारमालोच्य कथं कथमपि मधुराधिपोऽयमिति ज्ञात्वा निश्चित्य प्राप्तकालप्रतिक्रियेयमिति यावद्दण्डवत्प्रणन्तुमिच्छति तावदेव तं दृष्ट्वा देवोऽपि प्रकोपस्फुरदधरविनिर्गच्छद्रूक्षाक्षराणि श्रावयांचकार। `रे रे चोलेन्द्र, साधु रे साध्वनुष्ठितं भवता। नायं तवापराधः। पापीयान् श्रीमदस्त्वामुत्तरलयति। प्रायस्त्वद्विधा बहवो महतामवज्ञानात्स्वानुरूपं फलमापुः। तथाहि। निमिमदनयोर्विदेहभावः। चित्रकेतोर्नहुषस्य चाहित्वम्। जयविजयनलकूबरादेः पलाशित्वम्। त्रिशङ्कोरिन्द्रद्युम्नस्य च मातङ्गता। अतस्त्वमप्येवं भवे&amp;rsquo;ति। तच्छ्रुत्वा स भूभृत्तद्वाग्वज्रेण ताडितो निःसंज्ञो निपपात। देवि, वलग्नतुच्छीकृतानन्तेऽनन्ते, चित्रमेतत्।&lt;br&gt;&#xA;कुठाराहतिरेकस्य गोपस्यान्यस्य पञ्चता।&lt;br&gt;&#xA;पश्य पश्य वरारोहे तदन्यस्य पिशाचता॥ 27 ॥&lt;br&gt;&#xA;चक्रिणा श्रीधरेणायं वल्मीकस्थानवासिना।&lt;br&gt;&#xA;तेन चोलनरेन्द्रोऽपि क्षणादुद्वेजितः प्रिये॥ 28 ॥&lt;br&gt;&#xA;अथ तस्मिन्मोहमापन्ने भर्ता जीवनदानेनापि सत्कार्य इति जलसेकादिना कृततत्प्रबोधप्रयत्ने कस्मिंश्चिन्मन्त्रिणि देव, प्रकृत्या कया धुतनयोऽयं नृसिंहेन त्वया दण्ड्य इति चित्रसमुद्रोदरमज्जनं चेतसः, दाहशक्तिश्चन्द्रिकायामपि दृष्टा भवेत्, कठिनमपि हैयङ्गवीनमिति सचेलाञ्चलप्रसारं प्रणमति श्रीनिवासेऽपि किंचिन्मन्दीभवत्कोपावेशे सकक्षास्फालनं नृत्यति गगनतलावलम्बिनि कलहदर्शननिर्निद्रे मुनीन्द्रे अयमस्याभिनवपिशाचस्य चोलदेवस्य वासार्थं क्लृप्त इति प्राक्स्थिताक्रन्दमुद्भूतकुटुम्बकं जीर्णशाल्मलितरोर्निर्वासयति वेतालभृत्यगणे राजा चोलोऽपि कथमप्युद्बुद्धः साञ्जलिबन्धं वाचमुवाच।&lt;br&gt;&#xA;अम्बाविमुखो भीष्मश्चिरजीव्यप्रमदकः प्रजारहितः।&lt;br&gt;&#xA;पात्रं नासीत्किं ते करुणायाः किं तथाविधो नाहम्॥ 29 ॥&lt;br&gt;&#xA;अथवा किं प्रार्थनया। महतां शापेन जगत्यस्मिन्को वा नष्टः। इन्द्रद्युम्नस्य पुंनागत्वं नलकूबरस्यार्जुनत्वं नहुषस्य चक्रित्वमिव ममापि देवस्य शापः कामप्युन्नितिं नयेदिति।&lt;br&gt;&#xA;ततश्च श्रीनिवासोऽपि श्लेषकाव्यबन्ध इव क्षणं कठिनस्वभावो द्राक्षामधुरां मधुराधिपो वाचमुच्चारयांचकार-भो भो महाराज चोलेन्द्र, रोषाधीनचेतसा वृथा शप्तोऽस्मि धिगिधिक्व्रोधाधीनचेतसं नरम्। पश्य पश्य, कश्चन क्रोधनः स हि पुरस्कृतक्षय एव भवति। अस्त्वेतत्। कंचित्कालं सफलितमद्वचनो भव। अचिरादेवैतस्मान्मोक्षो मोक्षश्च ते भविष्यतीति। ततः परं यद्वृत्तं तद्भवती जानात्येवेत्यभिधाय स्वोचितकार्याय तद्दत्तहस्तावलम्बोऽरिवोदतिष्ठत्।&lt;br&gt;&#xA;इतश्च श्रीनिवासोऽपि वनादागत्य सह बकुलमालया अहो निष्कारणा मैत्री निर्व्याजा प्रीतिः लोकोत्तरं सौजन्यं निरपेक्ष उपकारक्रम इत्यादिवराहगतालापभूयिष्ठं व्याहरन्नेव-&lt;br&gt;&#xA;ललितकमलशोभे पर्वतेन्द्रस्य पादे गमयति कृतसक्तिर्वत्सराणां शतानि।&lt;br&gt;&#xA;नरमृगपतिसूरेस्तादृशे वेङ्कटेशः कविरिव विगतान्यव्यापृति श्रीनिवासः॥ 30 ॥&lt;br&gt;&#xA;इति श्रीमद्वेङ्केटशकवेः कृतौ श्रीनिवासविलासे पूर्वबागे प्रथम उच्छ्वासः।&lt;/p&gt;</description>
    </item>
  </channel>
</rss>
