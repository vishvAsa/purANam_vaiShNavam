+++
title = "शिशुपालवधम्"
unicode_script = "devanagari"
+++
## ०१ कृष्ण-नारद-संभाषणं
श्रियः पतिः श्रीमति शासितुं जगज्  
जगन्-निवासो वसुदेव-सद्मनि ।  
वसन् ददर्शावतरन् तमम्बराद्  
+हिरण्य-गर्भाङ्ग-भुवं मुनिं हरिः ॥१॥  
गतं तिरश्चीनम् अनूरु-सारथेः  
प्रसिद्धम् ऊर्ध्व-ज्वलनं हविर्भुजः ।  
पतत्य् अधो धाम विसारि सर्वतः  
किमेतद् इत्य् आकुलम् ईक्षितं जनैः ॥२॥  
चयस् त्विषाम् इत्य् अवधारितं पुरा  
ततः शरीरीति विभाविताकृतिम् ।  
विभुर् विभक्तावयवं पुमान् इति  
क्रमाद् अमुं नारद इत्य् अबोधि सः ॥३॥  
नवानधो ऽधो बृहतः पयोधरान्समूढकर्पूरपरागपाण्डुरम् ।  
क्षणं क्षणोत्क्षिप्तगजेन्द्रकृत्तिना स्फुटोपमं भूतिसितेन शम्भुना ॥४॥  
दधानमम्भोरुहकेसरद्युतीर्जटाः शरच्चन्द्रमरीचिरोचिषम् ।  
विपाकपिङ्गास्तुहिनस्थलीरुहो धराधरेन्द्रं व्रततीततीरिव ॥५॥  
पिशङ्गमौञ्जीयुजमर्जुनच्छविं वसानमेणाजिनमञ्जनद्युति ।  
सुवर्णसूत्राकलिताधराम्बरां विडम्बयन्तं शितिवाससस्तनुम् ॥६॥  
विहङ्गराजाङ्गरुहैरिवायतैर्हिरण्मयोर्वीरुहवल्लितन्तुभिः ।  
कृतोपवीतं हिमशुभ्रमुच्चकैर्घनं घनान्ते तडितां गणैरिव ॥७॥  
निसर्गचित्रोज्ज्वलसूक्ष्मपक्ष्मणा लसब्दिसच्छेदसिताङ्गसङ्गिना ।  
चकासतं चारुचमूरुचर्मणा कुथेन नागेन्द्रमिवेन्द्रवाहनम् ॥८॥  
अजस्रमास्फालितवल्लकीगुणक्षतोज्ज्वलाङ्गुष्ठनखांशुभिन्नया ।  
पुरः प्रवालैरिव पूरितार्धया विभ्रान्तमच्छस्फटिकाक्षमालया ॥९॥  
रणद्भिराघट्टनया नभस्वतः पृथग्विभिन्नश्रुतिमण्डलैः स्वरैः ।  
स्फुटीभवद्ग्रामविशेषमूर्छनामवेक्षमाणं महतीं मुहुर्मुहुः ॥१०॥  
निवर्त्य सो ऽनुव्रजतः कृतानतीनतीन्द्रियज्ञाननिधिर्नभःसदः ।  
समासदत्सादितदैत्यसम्पदः पदं महेन्द्रालयचारु चक्रिणः ॥११॥  
पतत्पतङ्गप्रतिमस्तपोनिधिः पुरो ऽस्य यावन्न भुवि व्यलीयत ।  
गिरेस्तडित्वानिव तावदुच्चकैर्जवेन पीठादुदतिष्ठदच्युतः ॥१२॥  
अथ प्रयत्नोन्नमितानमत्फणैर्धृते कथञ्चित्फणिनां गणैरधः ।  
न्यधायिषातामभिदेवकीसुतं सुतेन धातुश्चरणौ भुवस्तले ॥१३॥  
तमर्घ्यमर्घ्यादिकयादिपूरुषः सपर्यया साधु स पर्यपूपुजत् ।  
गृहानुपैतुं प्रणयादभीप्सवो भवन्ति नापुण्यकृतां मनीषिणः ॥१४॥  
न यावदेतावुदपश्यदुत्थितौ जनस्तुषाराञ्जनपर्वताविव ।  
स्वहस्तदत्ते मुनिमासने मुनिश्चिरन्तनस्तावदभिन्यवीविशत् ॥१५॥  
महामहानीलशिलारुचः पुरो निषेदिवान्कंसकृषः स विष्टरे ।  
श्रितोदयाद्रेरभिसायमुच्चकैरचूचुरच्चन्द्रमसो ऽभिरामताम् ॥१६॥  
विधाय तस्यापचितिं प्रसेदुषः प्रकाममप्रीयत यज्वनां प्रियः ।  
ग्रहीतुमार्यान्परिचर्यया मुहुर्महानुभावा हि नितान्तमर्थिनः ॥१७॥  
अशेषतीर्थोपहृताः कमण्डलोर्निधाय पाणावृषिणाभ्युदीरिताः ।  
अघौघविध्वंसविधौ पटीयसीर्नतेन मूर्ध्ना हरिरग्रहीदपः ॥१८॥  
स काञ्चने यत्र मुनेरनुज्ञया नवाम्बुदश्यामवपुर्न्यविक्षत ।  
जिगाय जम्बूजनितश्रियः श्रियं सुमेरुशृङ्गस्य तदा तदासनम् ॥१९॥  
स तप्तकार्तस्वरभास्वराम्बरः कठोरताराधिपलाञ्छनच्छविः ।  
विदिद्युते वाडवजातवेदसः शिखाभिराश्लिष्ट इवाम्भसां निधिः ॥२०॥  
रथाङ्गपाणेः पटलेन रोचिषामृषित्विषः संवलिता विरेजिरे ।  
चलत्पलाशान्तरगोचरास्तरोस्तुषारमूर्तेरिव नक्तमंशवः ॥२१॥  
प्रफुल्लतापिच्छनिभैरभीषुभिः शुभैश्च सप्तच्छदपांसुपाण्डुभिः ।  
परस्परेण छुरितामलच्छवी तदैकवर्णाविव तौ बभूवतुः ॥२२॥  
युगान्तकालप्रतिसंहृतात्मनो जगन्ति यस्यां सविकासमासत ।  
तनौ ममुस्तत्र न कैटभद्विषस्तपोधनाभ्यागमसम्भवा मुदः ॥२३॥  
निदाघधामानमिवाधिदीधितिं मुदा विकासं मुनिमभ्युपेयुषी ।  
विलोचने बिभ्रदधिश्रितश्रिणी स पुण्डरीकाक्ष इति स्फुटो ऽभवत् ॥२४॥  
सितं सितिम्ना सुतरां मुनेर्वपुर्विसारिभिः सौधमिवाथ लम्भयन् ।  
द्विजावलिव्याजनिशाकरांशुभिः शुचिस्मितां वाचमवोचदच्युतः ॥२५॥  
हरत्यघं सम्प्रति हेतुरेष्यतः शुभस्य पूर्वाचरितैः कृतं शुभैः ।  
शरीरभाजां भवदीयदर्शनं व्यनक्ति कालत्रितये ऽपि योग्यताम् ॥२६॥  
जगत्यपर्याप्तसहस्रभानुना न यन्नियन्तुं समभावि भानुना ।  
प्रसह्य तेजोभिरसङ्ख्यतां गतैरदस्त्वया नुन्नमनुत्तमं तमः ॥२७॥  
कृतः प्रजाक्षेमकृता प्रजासृजा सुपात्रनिक्षेपनिराकुलात्मना ।  
सदोपयोगे ऽपि गुरुस्त्वमक्षयो निधिः श्रुतीनां धनसम्पदामिव ॥२८॥  
विलोकनेनैव तवामुना मुने कृतः कृतार्थो ऽस्मि निबर्हितांहसा ।  
तथापि शुश्रूषुरहं गरीयसीर्गिरो ऽथवा श्रेयसि केन तृप्यते ॥२९॥  
गतस्पृहो ऽप्यागमनप्रयोजनं वदेति वक्तुं व्यवसीयते यया ।  
तनोति नस्तामुदितात्मगौरवो गुरुस्तवैवागम एष धृष्टताम् ॥३०॥  
इति ब्रुवन्तं तमुवाच स व्रती न वाच्यमित्थं पुरुषोत्तम त्वया ।  
त्वमेव साक्षात्करणीय इत्यतः किमस्ति कार्यं गुरु योगिनामपि ॥३१॥  
उदीर्णरागप्रतिरोधकं जनैरभीक्ष्णमक्षुण्णतयातिदुर्गमम् ।  
उपेयुषो मोक्षपथं मनस्विनस्त्वमग्रभूमिर्निरपायसंश्रया ॥३२॥  
उदासितारं निगृहीतमानसैर्गृहीतमध्यात्मदृशा कथञ्चन ।  
बहिर्विकारं प्रकृतेः पृथग्विदुः पुरातनं त्वां पुरुषं पुराविदः ॥३३॥  
निवेशयामासिथ हेलयोद्धृतं फणाभृतां छादनमेकमोकसः ।  
जगत्त्रयैकस्थपतिस्त्वमुच्चकैरहीश्वरस्तम्भशिरःसु भूतलम् ॥३४॥  
अनन्यगुर्वास्तव केन केवलः पुराणमूर्तेर्महिमावगम्यते ।  
मनुष्यजन्मापि सुरासुरान्गुणैर्भवान्भवच्छेदकरैः करोत्यधः ॥३५॥  
लघूकरिष्यन्नतिभारभङ्गुराममूं किल त्वं त्रिदिवादवातरः ।  
उदूढलोकत्रितयेन साम्प्रतं गुरुर्धरित्री क्रियतेतरां त्वया ॥३६॥  
निजौजसोज्जासयितुं जगद्द्रुहामुपाजिहीथा न महीतलं यदि ।  
समाहितैरप्यनिरूपितस्ततः पदं दृशः स्याः कथमीश मादृशाम् ॥३७॥  
उपप्लुतं पातुमदो मदोद्धतैस्त्वमेव विश्वम्भर विश्वमीशिषे ।  
ऋते रवेः क्षालयितुं क्षमेत कः क्षपातमस्काण्डमलीमसं नभः ॥३८॥  
करोति कंसादिमहीभृतां वधाज्जनो मृगाणामिव यत्तव स्तवम् ।  
हरे हिरण्याक्षपुरःसरासुरद्विपद्विषः प्रत्युत सा तिरस्क्रिया ॥३९॥  
प्रवृत्त एव स्वयमुज्झितश्रमः क्रमेण पेष्टुं भुवनद्विषामसि ।  
तथापि वाचालतया युनक्ति मां मिथस्त्वदाभाषणलोलुपं मनः ॥४०॥  
तदिन्द्रसन्दिष्टमुपेन्द्र यद्वचः क्षणं मया विश्वजनीनमुच्यते ।  
समस्तकार्येषु गतेन धुर्यतामहिद्विषस्तद्भवता निशम्यताम् ॥४१॥  
अभूदभूमिः प्रतिपक्षजन्मनां भियां तनूजस्तपनद्युतिर्दितेः ।  
यमिन्द्रशब्दार्थनिसूदनं हरेर्हिरण्यपूर्वं कशिपुं प्रचक्षते ॥४२॥  
समत्सरेणासुर इत्युपेयुषा चिराय नाम्नः प्रथमाभिधेयताम् ।  
भयस्य पूर्वावतरस्तरस्विना मनस्सु येन द्युसदां न्यधीयत ॥४३॥  
दिशामधीशांश्चतुरो यतः सुरानपास्य तं रागहृताः सिषेविरे ।  
अवापुरारभ्य ततश्चला इति प्रवादमुच्चैरयशस्करं श्रियः ॥४४॥  
पुराणि दुर्गाणि निशातमायुधं बलानि शूराणि घनाश्च कञ्चुकाः ।  
स्वरूपशोभैकफलानि नाकिनां गणैर्यमाशङ्क्य तदादि चक्रिरे ॥४५॥  
स सञ्चरिष्णुर्भुवनान्तरेषु यां यदृच्छयाशिश्रियदाश्रयः श्रियः ।  
अकारि तस्यै मुकुटोपलस्खलत्करैस्त्रिसन्ध्यं त्रिदशैर्दिशे नमः ॥४६॥  
सटाच्छटाभिन्नघनेन बिभ्रता नृसिंह सैंहीमतनुं तनुं त्वया ।  
स मुग्धकान्तास्तनसङ्गभङ्गुरैरुरोविदारं प्रतिचस्करे नखैः ॥४७॥  
विनोदमिच्छन्नथ दर्पजन्मनो रणेन कण्ड्वास्त्रिदशैः समं पुनः ।  
स रावणो नाम निकामभीषणं बभूव रक्षः क्षतरक्षणं दिवः ॥४८॥  
प्रभुर्बुभूषुर्भुवनत्रयस्य यः शिरो ऽतिरागाद्दशमं चिकर्तिषुः ।  
अतर्कयद्विघ्नमिवेष्टसाहसः प्रसादमिच्छासदृशं पिनाकिनः ॥४९॥  
समुत्क्षिपन्यः पृथिवीभृतां वरं वरप्रदानस्य चकार शूलिनः ।  
त्रसत्तुषाराद्रिसुताससम्भ्रमस्वयङ्ग्रहाश्लेषसुखेन निष्क्रयम् ॥५०॥  
पुरीमवस्कन्द लुनीहि नन्दनं मुषाण रत्नानि हरामराङ्गनाः ।  
विगृह्य चक्रे नमुचिद्विषा बली य इत्थमस्वास्थ्यमहर्दिवं दिवः ॥५१॥  
सलीलयातानि न भर्तुरभ्रमोर्न चित्रमुच्चैःश्रवसः पदक्रमम् ।  
अनुद्रुतः संयति येन केवलं बलस्य शत्रुः प्रशशंस शीघ्रताम् ॥५२॥  
अशक्नुवन् सोढुमधीरलोचनः सहस्ररश्मेरिव यस्य दर्शनम् ।  
प्रविश्य हेमाद्रिगुहागृहान्तरं निनाय बिभ्यद्दिवसानि कौशिकः ॥५३॥  
बृहच्छिलानिष्ठुरकण्ठघट्टनाद्विकीर्णलोलाग्निकणं सुरद्विषः ।  
जगत्प्रभोरप्रसहिष्णु वैष्णवं न चक्रमस्याक्रमताधिकन्धरम् ॥५४॥  
विभिन्नशङ्खः कलुषीभवन्मुहुर्मदेन दन्तीव मनुष्यधर्मणः ।  
निरस्तगाम्भीर्यमपास्तपुष्पकं प्रकम्पयामास न मानसं न सः ॥५५॥  
रणेषु तस्य प्रहिताः प्रचेतसा सरोषहुङ्कारपराङ्मुखीकृताः ।  
प्रहर्तुरेवोरगराजरज्जवो जवेन कण्ठं सभयाः प्रपेदिरे ॥५६॥  
परेतभर्तुर्महिषो ऽमुना धनुर्विधातुमुत्खातविषाणमण्डलः ।  
हृते ऽपि भारे महतस्त्रपाभरादुवाह दुःखेन भृशानतं शिरः ॥५७॥  
स्पृशन्सशङ्कः समये शुचावपि स्थितः कराग्रैरसमग्रपातिभिः ।  
अघर्मघर्मोदकबिन्दुमौक्तिकैरलञ्चकारास्य वधूरहस्करः ॥५८॥  
कलासमग्रेण गृहानमुञ्चता मनस्विनीरुत्कयितुं पटीयसा ।  
विलासिनस्तस्य वितन्वता रतिं न नर्मसाचिव्यमकारि नेन्दुना ॥५९॥  
विदग्धलीलोचितदन्तपत्रिका विधित्सया नूनमनेन मानिना ।  
न जातु वैनायकमेकमुद्धृतं विषाणमद्यापि पुनः प्ररोहति ॥६०॥  
निशान्तनारीपरिधानधूननस्फुटागसाप्यूरुष लोलचक्षुषः ।  
प्रियेण तस्यानपराधबाधिताः प्रकम्पनेनानुचकम्पिरे सुराः ॥६१॥  
तिरस्कृतस्तस्य जनाभिभाविना मुहुर्महिम्ना महसा महीसाम् ।  
बभार बाष्पैर्द्विगुणीकृतं तनुस्तनूनपाद्धूमवितानमाधिजैः ॥६२॥  
परस्य मर्माविधमुज्झतां निजं द्विजिह्वतादोषमजिह्मगामिभिः ।  
तमिद्धमाराधयितुं सकर्णकैः कुलैर्न भेजे फणिनां भुजङ्गता ॥६३॥  
तदीयमातङ्गघटाविघट्टितैः कटस्थलप्रोषितदानवारिभिः ।  
गृहीतदिक्कैरपुनर्निवर्तिभिश्चिराय याथार्थ्यमलम्भि दिग्गजैः ॥६४॥  
अभीक्ष्णमुष्णैरपि तस्य सोष्मणः सुरेन्द्रबन्दीश्वसितानिलैर्यथा ।  
सचन्दनाम्भःकणकोमलैस्तथा वपुर्जलार्द्रापवनैर्न निर्ववौ ॥६५॥  
तपेन वर्षाः शरदा हिमागमो वसन्तलक्ष्म्या शिशिरः समेत्य च ।  
प्रसूनकॢप्तिं दधतः सदर्तवः पुरे ऽस्य वास्तव्यकुटुम्बितां ययुः ॥६६॥  
अमानवं जातमजं कुले मनोः प्रभाविनं भाविनमन्तमात्मनः ।  
मुमोच जानन्नपि जानकीं न यः सदाभिमानैकधना हि मानिनः ॥६७॥  
स्मरत्यदो दाशरथिर्भवन्भवानमुं वनान्ताद्वनितापहारिणम् ।  
पयोधिमाबद्धचलज्जलाविलं विलङ्घ्य लङ्कां निकषा हनिष्यति ॥६८॥  
अथोपपत्तिं छलनापरो ऽपरामवाप्य शैलूष इवैष भूमिकाम् ।  
तिरोहितात्मा शिशुपालसञ्ज्ञया प्रतीयते सम्प्रति सो ऽप्यसः परैः ॥६९॥  
स बाल आसीद्वपुषा चतुर्भुजो मुखेन पूर्णेन्दुनिभस्त्रिलोचनः ।  
युवा कराक्रान्तमहीभृदुच्चकैरसंशयं सम्प्रति तेजसा रविः ॥७०॥  
स्वयं विधाता सुरदैत्यरक्षसामनुग्रहावग्रहयोर्यदृच्छया ।  
दशाननादीनभिराद्धदेवतावितीर्णवीर्यातिशयान्हसत्यसौ ॥७१॥  
बलावलेपादधुनापि पूर्ववत्प्रबाध्यते तेन जगज्जिगीषुणा ।  
सतीव योषित्प्रकृतिः सुनिश्चला पुमांसमभ्येति भवान्तरेष्वपि ॥७२॥  
तदेनमुल्लङ्घितशासनं विधेर्विधेहि कीनाशनिकेतनातिथिम् ।  
शुभेतराचारविपक्त्रिमापदो विपादनीया हि सतामसाधवः ॥७३॥  
हृदयमरिवधोदयादुदूढद्रढिम दधातु पुनः पुरन्दरस्य ।  
घनपुलकपुलोमजाकुचाग्रद्रुतपरिरम्भनिपीडनक्षमत्वम् ॥७४॥  
ओमित्युक्तवतो ऽथ शार्ङ्गिण इति व्याहृत्य वाचं नभ-  
स्तस्मिन्नुत्पतिते पुरः सुरमुनाविन्दोः श्रियं बिभ्रति ।  
शत्रूणामनिशं विनाशपिशुनः क्रुद्धस्य चैद्यं प्रति  
व्योम्नीव भ्रुकुटिच्छलेन वदने केतुश्चकारास्पदम् ॥७५॥  
यियक्षमाणेनाहूतः पार्थेनाथ द्विषन्मुरम् ।  

## ०२ मन्त्रवर्णनम्
अभिचैद्यं प्रतिष्ठासुरासीत्कार्यद्वयाकुलः ॥१॥  
सार्धमुद्धवसीरिभ्यामथासावासदत्सदः ।  
गुरुकाव्यानुगां बिभ्रच्चान्द्रीमभिनभः श्रियम् ॥२॥  
जाज्वल्यमाना जगतः शान्तये समुपेयुषी ।  
व्यद्योतिष्ट सभावेद्यामसौ नरशिखित्रयी ॥३॥  
रत्नस्तम्भेषु सङ्क्रान्तप्रतिमास्ते चकाशिरे ।  
एकाकिनो ऽपि परितः पौरुषेयवृता इव ॥४॥  
अध्यासामासुरुत्तुङ्गहेमपीठानि यान्यमी ।  
तैरूहे केशरिक्रान्तत्रिकूटशिखरोपमा ॥५॥  
गुरुद्वयाय गुरुणोरुभयोरथ कार्ययोः ।  
हरिर्विप्रतिषेधं तमाचचक्षे विचक्षणः ॥६॥  
द्योतितान्तःसभैः कुन्दकुड्मलाग्रदतः स्मितैः ।  
स्नपितेवाभवत्तस्य शुद्धवर्णा सरस्वती ॥७॥  
भवद्गिरामवसरप्रदानाय वचांसि नः ।  
पूर्वरङ्गः प्रसङ्गाय नाटकीयस्य वस्तुनः ॥८॥  
करदीकृतभूपालो भ्रातृभिर्जित्वरैर्दिशाम् ।  
विनाप्यस्मदलम्भूष्णुरिज्यायै तपसः सुतः ॥९॥  
उत्तिष्ठमानस्तु परो नोपेक्ष्यः पथ्यमिच्छता ।  
समौ हि शिष्टैराम्नातौ वर्त्स्यन्तावामयः स च ॥१०॥  
न दूये सात्वतीसूनुर्यन्मह्यमपराध्यति ।  
यत्तु दन्दह्यते लोकमदो दुःखाकरोति माम् ॥११॥  
मम तावन्मतमिदं श्रूयतामङ्ग वामपि ।  
ज्ञातसारो ऽपि खल्वेकः सन्दिग्धे कार्यवस्तुनि ॥१२॥  
यावदर्थपदां वाचमेवमादाय माधवः ।  
विरराम महीयांसः प्रकृत्या मितभाषिणः ॥१३॥  
ततः सपत्नापनयस्मरणानुशयस्फुरा ।  
ओष्ठेन रामो रामोष्ठबिम्बचुम्बनचुञ्चुना ॥१४॥  
विवक्षितामर्थविदस्तत्क्षणप्रतिसंहृताम् ।  
प्रापयन्पवनव्याधेर्गिरमुत्तरपक्षताम् ॥१५॥  
घूर्णयन्मदिरास्वादमदपाटलितद्युती ।  
रेवतीवदनोच्छिष्टपरिपूतपुटे दृशौ ॥१६॥  
आश्लेषलोलुपवधूस्तनकार्कश्यसाक्षिणीम् ।  
म्लापयन्नभिमानोष्णैर्वनमालां मुखानिलैः ॥१७॥  
दधत्सन्ध्यारुणव्योमस्फुरत्तारानुकारिणीः ।  
द्विषद्द्वेषोपरक्ताङ्गसङ्गिनीः स्वेदविप्रुषः ॥१८॥  
प्रोल्लसत्कुण्डलप्रोतपद्मरागदलत्विषा ।  
कृष्णोत्तरासङ्गरुचं विदधच्चौतपल्लवीम् ॥१९॥  
ककुद्मिकन्यावक्त्रान्तर्वासलब्धाधिवासया ।  
मुखामोदं मदिरया कृतानुव्याधमुद्वमन् ॥२०॥  
जगाद वदनच्छद्मपद्मपर्यन्तपातिनः ।  
नयन्मधुलिहः श्वैत्यमुदग्रदशनांशुभिः ॥२१॥  
यद्वासुदेवेनादीनमनादीनवमीरितम् ।  
वचसस्तस्य सपदि क्रिया केवलमुत्तरम् ॥२२॥  
नैतल्लघ्वपि भूयस्या वचो वाचातिशय्यते ।  
इन्धनौघधगप्यग्निस्त्विषा नात्येति पूषणम् ॥२३॥  
सङ्क्षिप्तस्याप्यतो ऽस्यैव वाक्यस्यार्थगरीयसः ।  
सुविस्तरतरा वाचो भाष्यभूता भवन्तु मे ॥२४॥  
विरोधिवचसो मूकान्वागीशानपि कुर्वते ।  
जडानप्यनुलोमार्थान्प्रवाचः कृतिनां गिरः ॥२५॥  
षड्गुणाः शक्तयस्तिस्रः सिद्धयश्चोदयास्त्रयः ।  
ग्रन्थानधीत्य व्याकर्तुमिति दुर्मेधसो ऽप्यलम् ॥२६॥  
अनिर्लोडितकार्यस्य वाग्जालं वाग्मिनो वृथा ।  
निमित्तादपराद्धेषोर्धानुष्कस्येव वल्गितम् ॥२७॥  
सर्वकार्यशरीरेषु मुक्त्वाङ्गस्कन्धपञ्चकम् ।  
सौगतानामिवात्मान्यो नास्ति मन्त्रो महीभृताम् ॥२८॥  
मन्त्रो योध इवाधीरः सर्वाङ्गैः संवृतैरपि ।  
चिरं न सहते स्थातुं परेभ्यो भेदशङ्कया ॥२९॥  
आत्मोदयः परज्यानिर्द्वयं नीतिरितीयती ।  
तदूरीकृत्य कृतिभिर्वाचस्पत्यं प्रतायते ॥३०॥  
तृप्तियोगः परेणापि महिम्ना न महात्मनाम् ।  
पूर्णश्चन्द्रोदयाकाङ्क्षी दृष्टान्तो ऽत्र महार्णवः ॥३१॥  
सम्पदा सुस्थिरम्मन्यो भवति स्वल्पयापि यः ।  
कृतकृत्यो विधिर्मन्ये न वर्धयति तस्य ताम् ॥३२॥  
समूलघातमघ्नन्तः परान्नोद्यन्ति मानिनः ।  
प्रध्वंसितान्धतमसस्तत्रोदाहरणं रविः ॥३३॥  
विपक्षमखिलीकृत्य प्रतिष्ठा खलु दुर्लभा ।  
अनीत्वा पङ्कतां धूलिमुदकं नावतिष्ठते ॥३४॥  
ध्रियते यावदेको ऽपि रिपुस्तावत्कुतः सुखम् ।  
पुरः क्लिश्नाति सोमं हि सैंहिकेयो ऽसुरद्रुहाम् ॥३५॥  
सखा गरीयान् शत्रुश्च कृत्रिमस्तौ हि कार्यतः ।  
स्याताममित्रौ मित्त्रे च सहजप्राकृतावपि ॥३६॥  
उपकर्त्रारिणा सन्धिर्न मित्त्रेणापकारिणा ।  
उपकारापकारौ हि लक्ष्यं लक्षणमेतयोः ॥३७॥  
त्वया विप्रकृतश्चैद्यो रुक्मिणीं हरता हरे ।  
बद्धमूलस्य मूलं हि महद्वैरतरोः स्त्रियः ॥३८॥  
त्वयि भौमं गते जेतुमरौत्सीत्स पुरीमिमाम् ।  
प्रोषितार्यमणं मेरोरन्धकारस्तटीमिव ॥३९॥  
आलप्यालमिदं बभ्रोर्यत्स दारानपाहरत् ।  
कथापि खलु पापानामलमश्रेयसे यतः ॥४०॥  
विराद्ध एवं भवता विराद्धा बहुधा च नः ।  
निर्वर्त्यते ऽरिः क्रियया स श्रुतश्रवसः सुतः ॥४१॥  
विधाय वैरं सामर्षे नरो ऽरौ य उदासते ।  
प्रक्षिप्योदर्चिषं कक्षे शेरते ते ऽभिमारुतम् ॥४२॥  
मनागनभ्यावृत्त्या वा कामं क्षाम्यतु यः क्षमी ।  
क्रियासमभिहारेण विराध्यन्तं क्षमेत कः ॥४३॥  
अन्यदा भूषणं पुंसः क्षमा लज्जेव योषितः ।  
पराक्रमः परिभवे वैयात्यं सुरतेष्विव ॥४४॥  
माजीवन्यः परावज्ञादुःखदग्धो ऽपि जीवति ।  
तस्याजननिरेवास्तु जननीक्लेशकारिणः ॥४५॥  
पादाहतं यदुत्थाय मूर्धानमधिरोहति ।  
स्वस्थादेवापमाने ऽपि देहिनस्तद्वरं रजः ॥४६॥  
असम्पादयतः कञ्चिदर्थं जातिक्रियागुणैः ।  
यदृच्छाशब्दवत्पुंसः सञ्ज्ञायै जन्म केवलम् ॥४७॥  
तुङ्गत्वमितरा नाद्रौ नेदं सिन्धावगाधता ।  
अलङ्घनीयताहेतुरुभयं तन्मनस्विनि ॥४८॥  
तुल्ये ऽपराधे स्वर्भानुर्भानुमन्तं चिरेण यत् ।  
हिमांशुमाशु ग्रसते तन्म्रदिम्नः स्फुटं फलम् ॥४९॥  
स्वयं प्रणमते ऽल्पे ऽपि परवायावुपेयुषि ।  
निदर्शनमसाराणां लघुर्बहुतृणं नरः ॥५०॥  
तेजस्विमध्ये तेजस्वी दवीयानपि गण्यते ।  
पञ्चमः पञ्चतपसस्तपनो जातवेदसाम् ॥५१॥  
अकृत्वा हेलया पादमुच्चैर्मूर्धसु विद्विषाम् ।  
कथङ्कारमनालम्बा कीर्तिर्द्यामधिरोहति ॥५२॥  
अङ्काधिरोपितमृगश्चन्द्रमा मृगलाञ्छनः ।  
केशरी निष्ठुरक्षिप्तमृगयूथो मृगाधिपः ॥५३॥  
चतुर्थोपायसाध्ये तु रिपौ सान्त्वमपक्रिया ।  
स्वेद्यमामज्वरं प्राज्ञः को ऽम्भसा परिषिञ्चति ॥५४॥  
सामवादाः सकोपस्य तस्य प्रत्युत दीपकाः ।  
प्रतप्तस्येव सहसा सर्पिषस्तोयबिन्दवः ॥५५॥  
गुणानामायथातथ्यादर्थं विप्लावयन्ति ये ।  
अमात्यव्यञ्जना राज्ञां दूष्यास्ते शत्रुसञ्ज्ञिताः ॥५६॥  
स्वशक्त्युपचये केचित्परस्य व्यसने ऽपरे ।  
यानमाहुस्तदासीनं त्वामुत्थापयति द्वयम् ॥५७॥  
लिलङ्घयिषतो लोकानलङ्घ्यानलघीयसः ।  
यादवाम्भोनिधीन्रुन्धे वेलेव भवतः क्षमा ॥५८॥  
विजयस्त्वयि सेनायाः साक्षिमात्रे ऽपदिश्यताम् ।  
फलभाजि समीक्ष्योक्ते बुद्धेर्भोग इवात्मनि ॥५९॥  
हते हिडिम्बरिपुणा राज्ञि द्वैमातुरे युधि ।  
चिरस्य मित्त्रव्यसनी सुदमो दमघोषजः ॥६०॥  
नीतिरापदि यद्गम्यः परस्तन्मानिनो ह्रिये ।  
विधुर्विधुन्तुदस्येव पूर्णस्तस्योत्सवाय सः ॥६१॥  
अन्यदुच्छृङ्खलं सत्त्वमन्यच्छास्त्रनियन्त्रितम् ।  
सामानाधिकरण्यं हि तेजस्तिमिरयोः कुतः ॥६२॥  
इन्द्रप्रस्थगमस्तावत्कारि मा सन्तु चेदयः ।  
आस्माकदन्तिसान्निध्याद्वामनीभूतभूरुहः ॥६३॥  
निरुद्धवीवधासारप्रसारा गा इव व्रजम् ।  
उपरुन्धन्तु दाशार्हाः पुरीं माहिष्मतीं द्विषः ॥६४॥  
यजतां पाण्डवः स्वर्गमवत्विन्द्रस्तपत्विनः ।  
वयं हनाम द्विषतः सर्वः स्वार्थं समीहते ॥६५॥  
प्राप्यतां विद्युतां सम्पत्सम्पर्कादर्करोचिषाम् ।  
शस्त्रैर्द्विषच्छिरश्छेदप्रोच्छलच्छोणितोक्षितैः ॥६६॥  
इति संरम्भिणो वाणीर्बलस्यालेख्यदेवताः ।  
सभाभित्तिप्रतिध्वानैर्भयादन्ववदन्निव ॥६७॥  
निशम्य ताः शेषगवीरभिधातुमधोक्षजः ।  
शिष्याय बृहतां पत्युः प्रस्तावमदिशद्दृशा ॥६८॥  
भारतीमाहितभरामथानुद्धतमुद्धवः ।  
तथ्यामुतथ्यानुजवज्जगादाग्रे गदाग्रजम् ॥६९॥  
सम्प्रत्यसाम्प्रतं वक्तुमुक्ते मुसलपाणिना ।  
निर्धारिते ऽर्थे लेखेन खलूक्त्वा खलु वाचिकम् ॥७०॥  
तथापि यन्मय्यपि ते गुरुरित्यस्ति गौरवम् ।  
तत्प्रयोजककर्तृत्वमुपैति मम जल्पतः ॥७१॥  
वर्णैः कतिपयैरेव ग्रथितस्य स्वरैरिव ।  
अनन्ता वाङ्मयस्याहो गेयस्येव विचित्रता ॥७२॥  
बह्वपि स्वेच्छया कामं प्रकीर्णमभिधीयते ।  
अनुज्झितार्थसम्बन्धः प्रबन्धो दुरुदाहरः ॥७३॥  
म्रदीयसीमपि घनामनल्पगुणकल्पिताम् ।  
प्रसारयन्ति कुशलाश्चित्रां वाचं पटीमिव ॥७४॥  
विशेषविदुषः शास्त्रं यत्तवोद्ग्राह्यते पुरः ।  
हेतुः परिचयस्थैर्ये वक्तुर्गुणनिकैव सा ॥७५॥  
प्रज्ञोत्साहावतः स्वामी यतेताधातुमात्मनि ।  
तौ हि मूलमुदेष्यन्त्या जिगीषोरात्मसम्पदः ॥७६॥  
सोपधानां धियं धीराः स्थेयसीं खट्वयन्ति ये ।  
तत्रानिशं निषण्णास्ते जानते जातु न श्रमम् ॥७७॥  
स्पृशन्ति शरवत्तीक्ष्णास्तोकमन्तर्विशन्ति च ।  
बहुस्पृशापि स्थूलेन स्थीयते बहिरश्मवत् ॥७८॥  
आरभन्ते ऽल्पमेवाज्ञाः कामं व्यग्रा भवन्ति च ।  
महारम्भाः कृतधियस्तिष्ठन्ति च निराकुलाः ॥७९॥  
उपायमास्थितस्यापि नश्यन्त्यर्थाः प्रमाद्यतः ।  
हन्ति नोपशयस्थो ऽपि शयालुर्मृगयुर्मृगान् ॥८०॥  
उदेतुमत्यजन्नीहां राजसु द्वादशस्वपि ।  
जिगीषुरेको दिनकृदादित्येष्विव कल्पते ॥८१॥  
बुद्धिशस्त्रः प्रकृत्यङ्गो घनसंवृतिकञ्चुकः ।  
चारेक्षणो दूतमुखः पुरुषः को ऽपि पार्थिवः ॥८२॥  
तेजः क्षमा वा नैकान्तं कालज्ञस्य महीपतेः ।  
नैकमोजः प्रसादो वा रसभावविदः कवेः ॥८३॥  
कृतापचारो ऽपि परैरनाविष्कृतविक्रियः ।  
असाध्यः कुरुते कोपं प्राप्ते काले गदो यथा ॥८४॥  
मृदुव्यवहितं तेजो भोक्तुमर्थान्प्रकल्पते ।  
प्रदीपः स्नेहमादत्ते दशयाभ्यन्तरस्थया ॥८५॥  
नालम्बते दैष्टिकतां न निषीदति पौरुषे ।  
शब्दार्थौ सत्कविरिव द्वयं विद्वानपेक्षते ॥८६॥  
स्थायिनो ऽर्थे प्रवर्तन्ते भावाः सञ्चारिणो यथा ।  
रसस्यैकस्य भूयांसस्तथा नेतुर्महीभृतः ॥८७॥  
तन्त्रावापविदा योगैर्मण्डलान्यधितिष्ठता ।  
सुनिग्रहा नरेन्द्रेण फणीन्द्रा इव शत्रवः ॥८८॥  
करप्रचेयामुत्तुङ्गः प्रभुशक्तिं प्रथीयसीम् ।  
प्रज्ञाबलबृहन्मूलः फलत्युत्साहपादपः ॥८९॥  
अनल्पत्वात्प्रधानत्वाद्वंशस्येवेतरे स्वराः ।  
विजिगीषोर्नृपतयः प्रयान्ति परिवारताम् ॥९०॥  
अप्यनारभमाणस्य विभोरुत्पादिताः परैः ।  
व्रजन्ति गुणतामर्थाः शब्दा इव विहायसः ॥९१॥  
यातव्यपार्ष्णिग्राहादिमालायामधिकद्युतिः ।  
एकार्थतन्तुप्रोतायां नायको नायकायते ॥९२॥  
षाड्गुण्यमुपयुञ्जीत शक्त्यपेक्षो रसायनम् ।  
भवन्त्यस्येवमङ्गानि स्थास्नूनि बलवन्ति च ॥९३॥  
स्थाने शमवतां शक्त्या व्यायामे वृद्धिरङ्गिनाम् ।  
अयथाबलमारम्भो निदानं क्षयसम्पदः ॥९४॥  
तदीशितारं चेदीनां भवांस्तमवमंस्त मा ।  
निहन्त्यरीनेकपदे य उदात्तः स्वरानिव ॥९५॥  
मा वेदि यदसावेको जेतव्यश्चेदिराडिति ।  
राजयक्ष्मेव रोगाणां समूहः स महीभृताम् ॥९६॥  
सम्पादितफलस्तेन सपक्षः परभेदनः ।  
कार्मुकेणेव गुणिना बाणः सन्धानमेष्यति ॥९७॥  
ये चान्ये कालयवनशाल्वरुक्मिद्रुमादयः ।  
तमःस्वभावास्ते ऽप्येनं प्रदोषमनुयायिनः ॥९८॥  
उपजापः कृतस्तेन तानाकोपवतस्त्वयि ।  
आशु दीपयिताल्पो ऽपि साग्नीनेधानिवानिलः ॥९९॥  
बृहत्सहायः कार्यान्तं क्षोदीयानपि गच्छति ।  
सम्भूयाम्भोधिमभ्येति महानद्या नगापगा ॥१००॥  
तस्य मित्त्राण्यमित्रास्ते ये च ये चोभये नृपाः ।  
अभियुक्तं त्वयैनं ते गन्तारस्त्वामतः परे ॥१०१॥  
मखविघ्नाय सकलमित्थमुत्थाप्य राजकम् ।  
हन्त जातमजातारेः प्रथमेन त्वयारिणा ॥१०२॥  
सम्भाव्य त्वामतिभरक्षमस्कन्धं स बान्धवः ।  
सहायमध्वरधुरां धर्मराजो विवक्षते ॥१०३॥  
महात्मानो ऽनुगृह्णन्ति भजमानान्रिपूनपि ।  
सपत्नीः प्रापयन्त्यब्धिं सिन्धवो नगनिम्नगाः ॥१०४॥  
चिरादपि बलात्कारो बलिनः सिद्धये ऽरिषु ।  
छन्दानुवृत्तिदुःसाध्याः सुहृदो विमनीकृताः ॥१०५॥  
मन्यसे ऽरिवधः श्रेयान्प्रीतये नाकिनामिति ।  
पुरोडाशभुजामिष्टमिष्टं कर्तुमलन्तराम् ॥१०६॥  
अमृतं नाम यत्सन्तो मन्त्रजिह्वेषु जुह्वति ।  
शोभैव मन्दरक्षुब्धक्षुभिताम्भोधिवर्णना ॥१०७॥  
सहिष्ये शतमागांसि सूनोस्त इति यत्त्वया ।  
प्रतीक्ष्यं तत्प्रतीक्ष्यायै पितृष्वस्रे प्रतिश्रुतम् ॥१०८॥  
तीक्ष्णा नारुन्तुदा बुद्धिः कर्म शान्तं प्रतापवत् ।  
नोपतापि मनः सोष्म वागेका वाग्मिनः सतः ॥१०९॥  
स्वयङ्कृतप्रसादस्य तस्याह्नो भानुमानिव ।  
समयावधिमप्राप्य नान्तायालं भवानपि ॥११०॥  
कृत्वा कृत्यविदस्तीर्थेष्वन्तः प्रणिधयः पदम् ।  
विदाङ्कुर्वन्तु महतस्तलं विद्विषदम्भसः ॥१११॥  
अनुत्सूत्रपदन्यासा सद्वृत्तिः सन्निबन्धना ।  
शब्दविद्येव नो भाति राजनीतिरपस्पशा ॥११२॥  
अज्ञातदोषैर्दोषज्ञैरुद्दूष्योभयवेतनैः ।  
भेद्याः शत्रोरभिव्यक्तशासनैः सामवायिकाः ॥११३॥  
उपेयिवांसि कर्तारः पुरीमाजातशात्रवीम् ।  
राजन्यकान्युपायज्ञैरेकार्थानि चरैस्तव ॥११४॥  
सविशेषं सुते पाण्डोर्भक्तिं भवति तन्वति ।  
वैरायितारस्तरलाः स्वयं मत्सरिणः परे ॥११५॥  
य इहात्मविदो विपक्षमध्ये  
सह संवृद्धियुजो ऽपि भूभुजः स्युः ।  
बलिपुष्टकुलादिवान्यपुष्टैः  
पृथगस्मादचिरेण भाविता तैः ॥११६॥  
सहजचापलदोषसमुद्धतश्चलितदुर्बलपक्षपरिग्रहः ।  
तव दुरासदवीर्यविभावसौ शलभतां लभतामसुहृद्गणः ॥११७॥  
इति विशकलितार्थामौद्धवीं वाचमेना-  
मनुगतनयमार्गामर्गलां दुर्नयस्य ।  
जनितमुदमुदस्थादुच्चकैरुच्छ्रितोरः-  
स्थलनियतनिषण्णश्रीश्रुतां शुश्रुवान्सः ॥११८॥  
कौबेरदिग्भागमपास्य मार्गमागस्त्यमुष्णांशुरिवावतीणः ।  

## ०३ यात्रावर्णनम्
अपेतयुद्धाभिनिवेशसौम्यो हरिर्हरिप्रस्थमथ प्रतस्थे ॥१॥  
जगत्पवित्रैरपि तं न पादैः स्प्रष्टुं जगत्पूज्यमयुज्यतार्कः ।  
यतो बृहत्पार्वणचन्द्रचारु तस्यातपत्रं बिभराम्बभूवे ॥२॥  
मृणालसूत्रामलमन्तरेण स्थितश्चलच्चामरयोर्द्वयं सः ।  
भेजे ऽभितःपातुकसिद्धसिन्धोरभूतपूर्वां रुचमम्बुराशेः ॥३॥  
चित्राभिरस्योपरि मौलिभाजां भाभिर्मणीनामनणीयसीभिः ।  
अनेकधातुच्छुरिताश्मराशेर्गोवर्धनस्याकृतिरन्वकारि ॥४॥  
तस्योल्लसत्काञ्चनकुण्डलाग्रप्रत्युप्तगारुत्मतरत्नभासा ।  
अवाप बाल्योचितनीलकण्ठपिच्छावचूडाकलनामिवोरः ॥५॥  
तमङ्गदे मन्दरकूटकोटिव्याघट्टनोत्तेजनया मणीनाम् ।  
बंहीयसा दीप्तिवितानकेन चकासयामासतुरुल्लसन्ती ॥६॥  
निसर्गरक्तैर्वलयावनद्धताम्राश्मरश्मिच्छुरितैर्नखाग्रैः ।  
व्यद्योतताद्यापि सुरारिवक्षोविक्षोभजासृक्स्नपितैरिवासौ ॥७॥  
उभौ यदि व्योम्नि पृथक्प्रवाहावाकाशगङ्गापयसः पतेताम् ।  
तेनोपमीयेत तमालनीलमामुक्तमुक्तालतमस्य वक्षः ॥८॥  
तेनाम्भसां सारमयः पयोधेर्दध्रे मणिर्दीधितिदीपिताशः ।  
अन्तर्वसन्बिम्बगतस्तदङ्गे साक्षादिवालक्ष्यत यत्र लोकः ॥९॥  
मुक्तामयं सारसनावलम्बि भाति स्म दामाप्रपदीनमस्य ।  
अङ्गुष्ठनिष्ठ्यूतमिवोर्ध्वमुच्चैस्त्रिस्रोतसः सन्ततधारमम्भः ॥१०॥  
स इन्द्रनीलस्थलनीलमूर्ती रराज कर्चूरपिशङ्गवासाः ।  
विसृत्वरैरम्बुरुहां रजोभिर्यमस्वसुश्चित्र इवोदभारः ॥११॥  
प्रसाधितस्यास्य मधुद्विषो ऽभूदन्यैव लक्ष्मीरिति युक्तमेतत् ।  
वपुष्यशेषे ऽखिललोककान्ता सानन्यकान्ता ह्युरसीतरा तु ॥१२॥  
कपाटविस्तीर्णमनोरमोरःस्थलस्थितश्रीललनस्य तस्य ।  
आनन्दिताशेषजना बभूव सर्वाङ्गसङ्गिन्यपरैव लक्ष्मीः ॥१३॥  
प्राणच्छिदा दैत्यपतेर्नखानामुषेयुषां भूषणतां क्षतेन ।  
प्रकाशकार्कश्यगुणौ दधानाः स्तनौ तरुण्यः परिवव्रुरेनम् ॥१४॥  
आकर्षतेवोर्ध्वमतिक्रशीयानत्युन्नतत्वात्कुचमण्डलेन ।  
ननाम मध्यो ऽतिगुरुत्वभाजा नितान्तमाक्रान्त इवाङ्गनानाम् ॥१५॥  
यां यां प्रियः प्रैक्षत कातराक्षी सा सा ह्रिया नम्रमुखी बभूव ।  
निःशङ्कमन्याः सममाहितेर्ष्यास्तत्रान्तरे जग्मरमुं कटाक्षैः ॥१६॥  
तस्यातसीसूनसमानभासो भ्राम्यन्मयूखावलिमण्डलेन ।  
चक्रेण रेजे यमुनाजलौघः स्फुरन्महावर्त इवैकबाहुः ॥१७॥  
विरोधिनां विग्रहभेददक्षा मूर्तेव शक्तिः क्वचिदस्खलन्ती ।  
नित्यं हरेः सन्निहिता निकामं कौमोदकी मोदयति स्म चेतः ॥१८॥  
न केवलं यः स्वतया मुरारेरनन्यसाधारणतां दधानः ।  
अत्यर्थमुद्वेजयिता परेषां नाम्नापि तस्यैव स नन्दको ऽभूत् ॥१९॥  
न नीतमन्येन नतिं कदाचित्कर्णान्तिकप्राप्तगुणं क्रियासु ।  
विधेयमस्या भवदन्तिकस्थं शार्ङ्गं धनुर्मित्त्रमिव द्रढीयः ॥२०॥  
प्रवृद्धमन्द्राम्बुदधीरनादः कृष्णार्णवाभ्यर्णचरैकहंसः ।  
मन्दानिलापूरकृतं दधानो निध्वानमश्रूयत पाञ्चजन्यः ॥२१॥  
रराज सम्पादकमिष्टसिद्धेः सर्वासु दिक्ष्वप्रतिषिद्धमार्गम् ।  
महारथः पुष्यरथं रथाङ्गी क्षिप्रं क्षपानाथ इवाधिरूढः ॥२२॥  
ध्वजाग्रधामा ददृशे ऽथ शौरेः सङ्क्रान्तमूर्तिर्मणिमेदिनीषु ।  
फणावतस्त्रासयितुं रसायास्तलं विविक्षन्निव पन्नगारिः ॥२३॥  
यियासतस्तस्य महीध्ररन्ध्रभिदापटीयान्पटहप्रणादः ।  
जलान्तराणीव महार्णवौघः शब्दान्तरान्यन्तरयाञ्चकार ॥२४॥  
यतः स भर्ता जगतां जगाम धर्त्रा धरित्र्याः फणिना ततो ऽधः ।  
महाभराभुग्नशिरःसहस्रसाहायकव्यग्रभुजं प्रसस्रे ॥२५॥  
अथोच्चकैस्तोरणसङ्गभङ्गभयावनम्रीकृतकेतनानि ।  
क्रियाफलानीव सुनीतिभाजं सैन्यानि सोमान्वयमन्वयुस्तम् ॥२६॥  
श्यामारुणैर्वारणदानतोयैरालोडिताः काञ्चनभूपरागाः ।  
आनेमि मग्नैः शितिकण्ठपक्षक्षोदद्युतश्चुक्षुदिरे रथौघैः ॥२७॥  
न लङ्घयामास महाजनानां शिरांसि नैवोद्धतिमाजगाम ।  
अचेष्टताष्टापदभूमिरेणुः पदाहतो यत्सदृशं गरिम्णः ॥२८॥  
निरुध्यमाना यदुभिः कथञ्चिन्मुहुर्यदुच्चिक्षिपुरग्रपादान् ।  
ध्रुवं गुरून्मार्गरुधः करीन्द्रानुल्लङ्घ्य गन्तुं तुरगास्तदीषुः ॥२९॥  
अवेक्षितानायतवल्गमग्रे तुरङ्गिभिर्यत्ननिरुद्धवाहैः ।  
प्रक्रीडितान्रेणुभिरेत्य तूर्णं निन्युर्जनन्यः पृथुकान्पथिभ्यः ॥३०॥  
दिदृक्षमाणाः प्रतिरथ्यमीयुर्मुरारिमारादनघं जनौघाः ।  
अनेकशः संस्तुतमप्यनल्पा नवं नवं प्रीतिरहो करोति ॥३१॥  
उपेयुषो वर्त्म निरन्तराभिरसौ निरुच्छ्वासमनीकिनीभिः ।  
रथस्य तस्यां पुरि दत्तचक्षुर्विद्वान्विदामास शनैर्न यातम् ॥३२॥  
मध्येसमुद्रं ककुभः पिशङ्गीर्या कुर्वती काञ्चनवप्रभासा ।  
तुरङ्गकान्तामुखहव्यवाहज्वालेव भित्त्वा जलमुल्ललास ॥३३॥  
कृतास्पदा भूमिभृतां सहस्रैरुदन्वदम्भःपरिवीतमूर्तिः ।  
अनिर्विदा या विदधे विधात्रा पृथ्वी पृथिव्याः प्रतियातनेव ॥३४॥  
त्वष्टुः सदाभ्यासगृहीतशिल्पविज्ञानसम्पत्प्रसरस्य सीमा ।  
अदृश्यतादर्शतलामलेषु च्छायेव या स्वर्जलधेर्जलेषु ॥३५॥  
रथाङ्गभर्त्रे ऽभिनवं वराय यस्याः पितेव प्रतिपादितायाः ।  
प्रेम्णोपकण्ठं मुहुरङ्कभाजो रत्नावलीरम्बुधिराबबन्ध ॥३६॥  
यस्याश्चलद्वारिधिवारिवीचिच्छटोच्छलच्छङ्खकुलाकुलेन ।  
वप्रेण पर्यन्तचरोडुचक्रः सुमेरुवप्रो ऽन्वहमन्वकारि ॥३७॥  
वणिक्पथे पूगकृतानि यत्र भ्रमागतैरम्बुभिरम्बुराशिः ।  
लोलैरलोलद्युतिभाञ्जि मुष्णन्रत्नानि रत्नाकरतामवाप ॥३८॥  
अम्भश्च्युतः कोमलरत्नराशीनपान्निधिः फेनपिनद्धभासः ।  
यत्रातपे दातुमिवाधितल्पं विस्तारयामास तरङ्गहस्तैः ॥३९॥  
यच्छालमुत्तुङ्गतया विजेतुं दूरादुदस्थीयत सागरस्य ।  
महोर्मिभिर्व्याहतवाञ्छितार्थैर्व्रीडादिवाभ्यासगतैर्विलिल्ये ॥४०॥  
कुतूहलेनेव जवादुपेत्य प्राकारभित्त्या सहसा निषिद्धः ।  
रसन्नरोदीद्भृशमम्बुवर्षव्याजेन यस्या बहिरम्बुवाहः ॥४१॥  
यदङ्गनारूपसरूपतायाः कञ्चिद्गुणं भेदकमिच्छतीभिः ।  
आराधितो ऽद्धा मनुरप्सरोभिश्चक्रे प्रजाः स्वाः सनिमेषचिह्नाः ॥४२॥  
स्फुरत्तुषारांशुमरीचिजालैर्विनिह्नुताः स्फाटिकसौधपङ्क्तीः ।  
आरुह्य नार्यः क्षणदासु यत्र नभोगता देव्य इव व्यराजन् ॥४३॥  
कान्तेन्दुकान्तोपलकुट्टिमेषु प्रतिक्षपं हर्म्यतलेषु यत्र ।  
उच्चैरधःपातिपयोमुचो ऽपि समूहमूहुः पयसां प्रणाल्यः ॥४४॥  
रतौ ह्रिया यत्र निशाम्य दीपाञ्जालागताभ्यो ऽधिगृहं गृहिण्यः ।  
बिभ्युर्विडालेक्षणभीषणाभ्यो वैदूर्यकुड्येषु शशिद्युतिभ्यः ॥४५॥  
यस्यामति श्लक्ष्णतया गृहेषु विधातुमालेख्यमशक्नुवन्तः ।  
चक्रुर्युवानः प्रतिबिम्बिताङ्गाः सजीवचित्रा इव रत्नभित्तीः ॥४६॥  
सावर्ण्यभाजा प्रतिमागतानां लक्ष्यैः स्मरापाण्डुतयाङ्गनानाम् ।  
यस्यां कपोलैः कलधौतधामस्तम्भेषु भेजे मणिदर्पणश्रीः ॥४७॥  
शुकाङ्गनीलोपलनिर्मितानां लिप्तेषु भासा गृहदेहलीनाम् ।  
यस्यामलिन्देषु न चक्रुरेव मुग्धाङ्गना गोमयगोमुखानि ॥४८॥  
गोपानसीषु क्षणमास्थितानामालम्बिभिश्चन्द्रकिणां कलापैः ।  
हरिन्मणिश्यामतृणाभिरामैर्गृहाणि नीध्रैरिव यत्र रेजुः ॥४९॥  
बृहद्बलैरप्यतुलैर्वितानमालापिनद्धैरपि चावितानैः ।  
रेजे विचित्रैरपि या सचित्रैर्गृहैर्विशालैरपि भूरिशालैः ॥५०॥  
चिक्रंसया कृत्रिमपत्त्रिपङ्क्तेः कपोतपालीषु निकेतनानाम् ।  
मार्जारमप्यायतनिश्चलाङ्गं यस्यां जनः कृत्रिममेव मेने ॥५१॥  
क्षितिप्रतिष्ठो ऽपि मुखारविन्दैर्वधूजनश्चन्द्रमधश्चकार ।  
अतीतनक्षत्रपथानि यत्र प्रासादशृङ्गाणि वृथाध्यरुक्षत् ॥५२॥  
रम्या इति प्राप्तवतीः पताका रागं विविक्ता इति वर्धयन्तीः ।  
यस्यामसेवन्त नमद्वलीकाः समं वधूभिर्वलभीर्युवानः ॥५३॥  
सुगन्धितामप्रतियत्नपूर्वां बिभ्रन्ति यत्र प्रमदाय पुंसाम् ।  
मधूनि वक्त्राणि च कामिनीनामामोदकर्मव्यतिहारमीयुः ॥५४॥  
रतान्तरे यत्र गृहान्तरेषु वितर्दिनिर्यूहविटङ्कनीडः ।  
रुतानि शृण्वन्वयसां गणो ऽन्तेवासित्वमाप स्फुटमङ्गनानाम् ॥५५॥  
छन्नेष्वपि स्पष्टतरेषु यत्र स्वच्छानि नारीकुचमण्डलेषु ।  
आकाशसाम्यं दधुरम्बराणि न नामतः केवलमर्थतो ऽपि ॥५६॥  
यस्यामजिह्मा महतीमपङ्काः सीमानमत्यायतयो ऽत्यजन्तः ।  
जनैरजातस्खलनैर्न जातु द्वये ऽप्यमुच्यन्त विनीतमार्गाः ॥५७॥  
परस्परस्पर्धिपरार्ध्यरूपाः पौरस्त्रियो यत्र विधाय वेधाः ।  
श्रीनिर्मितिप्राप्तघुणक्षतैकवर्णोपमावाच्यमलं ममार्ज ॥५८॥  
क्षुण्णं यदन्तःकरणेन वृक्षाः फलन्ति कल्पोपपदास्तदैव ।  
अध्यूषुषो यामभवञ्जनस्य याः सम्पदस्ता मनसो ऽप्यगम्याः ॥५९॥  
कला दधानः सकलाः स्वभाभिरुद्भासयन्सौधसिताभिराशाः ।  
यां रेवतीजानिरियेष हातुं न रौहिणेयो न च रोहिणीशः ॥६०॥  
बाणाहवव्याहतशम्भुशक्तेरासत्तिमासाद्य जनार्दनस्य ।  
शरीरिणा जैत्रशरेण यत्र निःशङ्कमूषे मकरध्वजेन ॥६१॥  
निषेव्यमाणेव शिवैर्मरुद्भिरध्यास्यमाना हरिणा चिराय ।  
उद्रश्मिरत्नाङ्कुरधाम्नि सिन्धावाह्वास्त मेरावमरावतीं या ॥६२॥  
स्निग्धाञ्जनश्यामरुचिः सुवृत्तो वध्वा इवाध्वंसितवर्णकान्तेः ।  
विशेषको वा विशिशेष यस्याः श्रियं त्रिलोकीतिलकः स एव ॥६३॥  
तामीक्षमाणः स पुरं पुरस्तात्प्रापत्प्रतोलीमतुलप्रतापः ।  
वज्रप्रभोद्भासिसुरायुधश्रीर्या देवसेनेव परैरलङ्घ्या ॥६४॥  
प्रजा इवाङ्गादरविन्दनाभेः शम्भोर्जटाजूटतटादिवापः ।  
मुखादिवाथ श्रुतयो विधातुः पुरान्निरीयुर्मुरजिद्ध्वजिन्यः ॥६५॥  
श्लिष्यद्भिरन्योन्यमुखाग्रसङ्गस्खलत्खलीनं हरिभिर्विलोलैः ।  
परस्परोत्पीडितजानुभागा दुःखेन निश्चक्रमुरश्ववाराः ॥६६॥  
निरन्तराले ऽपि विमुच्यमाने दूरं पथि प्राणभृतां गणेन ।  
तेजोमहद्भिस्तमसेव दीपैर्द्विपैरसम्बाधमयाम्बभूवे ॥६७॥  
शनैरनीयन्त रयात्पतन्तो रथाः क्षितिं हस्तिनखादखेदैः ।  
सयत्नसूतायतरश्मिभुग्नग्रीवाग्रसंसक्तयुगैस्तुरङ्गैः ॥६८॥  
बलोर्मिभिस्तत्क्षणहीयमानरथ्याभुजाया वलयैरिवास्याः ।  
प्रायेण निष्क्रामति चक्रपाणौ नेष्टं पुरो द्वारवतीत्वमासीत् ॥६९॥  
पारेजलं नीरनिधेरपश्यन्मुरारिरानीलपलाशराशीः ।  
वनावलीरुत्कलिकासहस्रप्रतिक्षणोत्कूलितशैवलाभाः ॥७०॥  
लक्ष्मीभृतो ऽम्भोधितटाधिवासान्द्रुमानसौ नीरदनीलभासः ।  
लतावधूसम्प्रयुजो ऽधिवेलं बहूकृतान्स्वानिव पश्यति स्म ॥७१॥  
आश्लिष्टभूमिं रसितारमुच्चैर्लोलद्ध्वजाकारबृहत्तरङ्गम् ।  
फेनायमानं पतिमापगानामसावपस्मारिणमाशशङ्के ॥७२॥  
पीत्वा जलानां निधिनातिगार्ध्याद्वृद्धिं गते ऽप्यात्मनि नैव मान्तीः ।  
क्षिप्ता इवेन्दोः स रुचो ऽधिवेलं मुक्तावलीराकलयाङ्कार ॥७३॥  
साटोपमुर्वीमविशं नदन्तो यैः प्लावयिष्यन्ति समन्ततो ऽमी ।  
तान्येकदेशान्निभृतं पयोधेः सो ऽम्भांसि मेघान्पिबतो ददर्श ॥७४॥  
उद्धृत्य मेघैस्तत एव तोयमर्थं मुनीन्द्रैरिव सम्प्रणीताः ।  
आलोकयामास हरिः पतन्तीर्नदीः स्मृतीर्वेदमिवाम्बुराशिम् ॥७५॥  
विक्रीय दिश्यानि धनान्युरूणि दैप्यानसावुत्तमलाभभाजः ।  
तरीषु तत्रत्यमफल्गु भाण्डं सांयात्रिकानावपतो ऽभ्यनन्दत् ॥७६॥  
उत्पित्सवो ऽन्तर्नदभर्तुरुच्चैर्गरीयसा निःश्वसितानिलेन ।  
पयांसि भक्त्या गरुडध्वजस्य ध्वजानिवोच्चिक्षिपिरे फणीन्द्राः ॥७७॥  
तमागतं वीक्ष्य युगान्तबन्धुमुत्सङ्गशय्याशयमम्बुराशिः ।  
प्रत्युज्जगामेव गुरुप्रमोदप्रसारितोत्तुङ्गतरङ्गबाहुः ॥७८॥  
उत्सङ्गिताम्भःकणको नभस्वानुदन्वतः स्वेदलवान्ममार्ज ।  
तस्यानुवेलं व्रजतो ऽधिवेलमेलालतास्फालनलब्धगन्धः ॥७९॥  
उत्तालतालीवनसम्प्रवृत्तसमीरसीमन्तितकेतकीकाः ।  
आसेदिरे लावणसैन्धवीनां चमूचरैः कच्छभुवां प्रदेशाः ॥८०॥  
लवङ्गमालाकलितावतंसास्ते नारिकेलान्तरपः पिबन्तः ।  
आस्वादितार्द्रक्रमुकाः समुद्रादभ्यागतस्य प्रतिपत्तिमीयुः ॥८१॥  
तुरगशताकुलस्य परितः परमेकतुरङ्गजन्मनः  
प्रमथितभूभृतः प्रतिपथं मथितस्य भृशं महीभृता ।  
परिचलतो बलानुजबलस्य पुरः सततं धृतश्रिय-  
श्चिरविगतश्रियो जलनिधेश्च तदाभवदन्तरं महत् ॥८२॥  
निःश्वासधूमं सह रत्नभाभिर्भित्त्वोत्थितं भूमिमिवोरगाणाम् ।  

## ०४ रैवतकवर्णनम्
नीलोपलस्यूतविचित्रधातुमसौ गिरिं रैवतकं ददर्श ॥१॥  
गुर्वीरजस्रं दृषदः समन्तादुपर्युपर्यम्बुमुचां वितानैः ।  
विन्ध्यायमानं दिवसस्य भर्तुर्मार्गं पुना रोद्धुमिवोन्नमद्भिः ॥२॥  
क्रान्तं रुचा काञ्चनवप्रभाजा नवप्रभाजालभृतां मणीनाम् ।  
श्रितं शिलाश्यामलताभिरामं लताभिरामन्त्रितषट्पदाभिः ॥३॥  
सहस्रसङ्ख्यैर्गगनं शिरोभिः पादैर्भुवं व्याप्य वितिष्ठमानम् ।  
विलोचनस्थानगतोष्णरश्मिनिशाकरं साधु हिरण्यगर्भम् ॥४॥  
क्वचिज्जलापायविपाण्डुराणि धौतोत्तरीयप्रतिमच्छवीनि ।  
अभ्राणि बिभ्राणमुमाङ्गसङ्गविभक्तभस्मानमिव स्मरारिम् ॥५॥  
छायां निजस्त्रीचटुलालसानां मदेन किञ्चिच्चटुलालसानाम् ।  
कुर्वाणमुत्पिञ्जलजातपत्रैर्विहङ्गमानां जलजातपत्रैः ॥६॥  
स्कन्धाधिरूढोज्ज्वलनीलकण्ठानुर्वीरुहः श्लिष्टतनूनहीन्द्रैः ।  
प्रनर्तितानेकलताभुजाग्रान्रुद्राननेकानिव धारयन्तम् ॥७॥  
विलम्बिनीलोत्पलकर्णपूरा कपोलभित्तीरिव लोध्रगौरीः ।  
नवोलपालङ्कृतसैकताभाः शुचीरपः शैवलिनीर्दधानम् ॥८॥  
राजीवराजीवशलोलभृङ्गं मुष्णन्तमुष्णं ततिभिस्तरूणाम् ।  
कान्तालकान्ता ललनाः सुराणां रक्षोभिरक्षोभितमुद्वहन्तम् ॥९॥  
मुदे मुरारेरमरैः सुमेरोरानीय यस्योपचितस्य शृङ्गैः ।  
भवन्ति नोद्दामगिरां कवीनामुच्छ्रायसौन्दर्यगुणा मृषोद्याः ॥१०॥  
यतः परार्ध्यानि भृतान्यनूनैः प्रस्थैर्मुहुर्भूरिभिरुच्छिखानि ।  
आढ्यादिव प्रापणिकादजस्रं जग्राह रत्नान्यमितानि लोकः ॥११॥  
अखिद्यतासन्नमुदग्रतापं रविं दधाने ऽप्यरविन्दधाने ।  
भृङ्गावलिर्यस्य तटे निपीतरसा नमत्तामरसा न मत्ता ॥१२॥  
यत्राधिरूढेन महीरुहोच्चैरुन्निद्रपुष्पाक्षिसहस्रभाजा ।  
सुराधिपाधिष्ठितहस्तिमल्ललीलां दधौ राजतगण्डशैलः ॥१३॥  
विभिन्नवर्णा गरुडाग्रजेन सूर्यस्य रथ्याः परितः स्फुरन्त्या ।  
रत्नैः पुनर्यत्र रुचा रुचं स्वामानिन्यिरे वंशकरीरनीलैः ॥१४॥  
यत्रोज्झिताभिर्मुहुरम्बुवाहैः समुन्नमद्भिर्न समुन्नमद्भिः ।  
वनं बबाधे विषपावकोत्था विपन्नगानामविपन्नगानाम् ॥१५॥  
फलद्भिरुष्णांशुकराभिमर्शात्कार्शानवं धाम पतङ्गकान्तैः ।  
शशंस यः पात्रगुणाद्गुणानां सङ्क्रान्तिमाक्रान्तगुणातिरेकाम् ॥१६॥  
दृष्टो ऽपि शैलः स मुहुर्मुरारेरपूर्ववद्विस्मयमाततान ।  
क्षणे क्षणे यन्नवतामुपैति तदेव रूपं रमणीयतायाः ॥१७॥  
उच्चारणज्ञो ऽथ गिरा दधानमुच्चा रणत्पक्षिगणास्तटीस्तम् ।  
उत्कं धरं द्रष्टुमवेक्ष्य शौरिमुत्कन्धरं दारुक इत्युवाच ॥१८॥  
आच्छादितायतदिगम्बरमुच्चकैर्गा-  
माक्रम्य संस्थितमुदग्रविशालशृङ्गम् ।  
मूर्ध्नि स्खलत्तुहिनदीधितिकोटिमेन-  
मुद्वीक्ष्य को भुवि न विस्मयते नगेशम् ॥१९॥  
उदयति विततोर्ध्वरश्मिरज्जावहिमरुचौ हिमधाम्नि याति चास्तम् ।  
वहति गिरिरयं विलम्बिघण्टाद्वयपरिवारितवारणेन्द्रलीलाम् ॥२०॥  
वहति यः परितः कनकस्थलीः सहरिता लसमाननवांशुकः ।  
अचल एष भवानिव राजते स हरितालसमाननवांशुकः ॥२१॥  
पाश्चात्यभागमिह सानुषु सन्निषण्णाः  
पश्यन्ति शान्तमलसान्द्रतरांशुजालम् ।  
सम्पूर्णलब्धललनालपनोपमान-  
मुत्सङ्गसङ्गिहरिणस्य मृगाङ्कमूर्तेः ॥२२॥  
कृत्वा पुंवत्पातमुच्चैर्भृगुभ्यो मूर्ध्नि ग्राव्णां जर्जरा निर्झरौघाः ।  
कुर्वन्ति द्यामुत्पतन्तः स्मरार्तस्वर्लोकस्त्रीगात्रनिर्वाणमत्र ॥२३॥  
स्थगयन्त्यमूः शमितचातकार्तस्वरा  
जलदास्तडित्तुलितकान्तकार्तस्वराः ।  
जगतीरिह स्फुरितचारुचामीकराः  
सवितुः क्वचित्कपिशयन्ति चामी कराः ॥२४॥  
उत्क्षिप्तमुच्छ्रितसितांशुकरावलम्बै-  
रुत्तम्भितोडुभिरतीवतरां शिरोभिः ।  
श्रद्धेयनिर्झरजलव्यपदेशमस्य  
विष्वक्तटेषु पतति स्फुटमन्तरीक्षम् ॥२५॥  
एकत्र स्फटिकतटांशुभिन्ननीरा  
नीलाश्मद्युतिभिदुराम्भसो ऽपरत्र ।  
कालिन्दीजलजनितश्रियः श्रयन्ते  
वैदग्धीमिह सरितः सुरापगायाः ॥२६॥  
इतस्ततो ऽस्मिन्विलसन्ति मेरोः समानवप्रे मणिसानुरागाः ।  
स्त्रियश्च पत्यौ सुरसुन्दरीभिः समा नवप्रेमणि सानुरागाः ॥२७॥  
उच्चैर्महारजतराजिविराजितासौ  
दुर्वर्णभित्तिरिह सान्द्रसुधासवर्णा ।  
अभ्येति भस्मपरिपाण्डुरितस्मरारे-  
रुद्वह्निलोचनललामललाटलीलाम् ॥२८॥  
अयमतिजरठाः प्रकामगुर्वीरलघुविलम्बिपयोधरोपरुद्धाः ।  
सततमसुमतामगम्यरूपाः परिणतदिक्करिकास्तटीर्बिभर्ति ॥२९॥  
धूमाकारं दधति पुरः सौवर्णे  
वर्णेनाग्नेः सदृशि तटे पश्यामी ।  
श्यामीभूताः कुसुमसमूहे ऽलीनां  
लीनामालीमिह तरवो बिभ्राणाः ॥३०॥  
व्योमस्पृशः प्रथयता कलधौतभित्ती-  
रुन्निद्रपुष्पचणचम्पकपिङ्गभासः ।  
सौमेरवीमधिगतेन नितम्बशोभा-  
मेतेन भारतमिलावृतवद्विभाति ॥३१॥  
रुचिरचित्रतनूरुहशालिभिर्विचलितैः परितः प्रियकव्रजैः ।  
विविधरत्नमयैरभिभात्यसाववयवैरिव जङ्गमतां गतैः ॥३२॥  
कुशेशयैरत्र जलाशयोषिता मुदा रमन्ते कलभा विकस्वरैः ।  
प्रगीयते सिद्धगणैश्च योषितामुदारमन्ते कलभाविकस्वरैः ॥३३॥  
आसादितस्य तमसा नियतेर्नियोगा-  
दाकाङ्क्षतः पुनरपक्रमणेन कालम् ।  
पत्युस्त्विषामिह महौषधयः कलत्र-  
स्थानं परैरनभिभूतममूर्वहन्ति ॥३४॥  
वनस्पतिस्कन्धनिषण्णबालप्रवालहस्ताः प्रमदा इवात्र ।  
पुष्पेक्षणैर्लम्भितलोचकैर्वा मधुव्रतव्रातवृतैर्व्रतत्यः ॥३५॥  
विहगाः कदम्बसुरभाविह गाः कलयन्त्यनुक्षणमनेकलयम् ।  
भ्रमयन्नुपैति मुहुरभ्रमयं पवनश्च धूतनवनीपवनः ॥३६॥  
विद्वद्भिरागमपरैर्विवृतं कथञ्चि-  
च्छ्रुत्वापि दुर्ग्रहमनिश्चितधीभिरन्यैः ।  
श्रेयान्द्विजातिरिव हन्तुमघानि दक्षं  
गूढार्थमेष निधिमन्त्रगणं बिभर्ति ॥३७॥  
बिम्बोष्ठं बहु मनुते तुरङ्गवक्त्र-  
श्चुम्बन्तं मुखमिह किन्नरं प्रियायाः ।  
श्लिष्यन्तं मुहुरितरो ऽपि तं निजस्त्री-  
मुत्तुङ्गस्तनभरभङ्गभीरुमध्याम् ॥३८॥  
यदेतदस्यानुतटं विभाति वनं ततानेकतमालतालम् ।  
न पुष्पितात्र स्थगितार्करश्मावनन्तताने कतमा लतालम् ॥३९॥  
दन्तोज्ज्वलासु विमलोपलमेखलान्ताः  
सद्रत्नचित्रकटकासु बृहन्नितम्बाः ।  
अस्मिन्भजन्ति घनकोमलगण्डशैला  
नार्यो ऽनुरूपमधिवासमधित्यकासु ॥४०॥  
अनतिचिरोज्झितस्य जलदेन चिर-  
स्थितबहुबुद्बुदस्य पयसो ऽनुकृतिम् ।  
विरलविकीर्णवज्रशकला सकला-  
मिह विदधाति धौतकलधौतमही ॥४१॥  
वर्जयन्त्या जनैः सङ्गमेकान्तत-  
स्तर्कयन्त्या सुखं सङ्गमे कान्ततः ।  
योषयैष स्मरासन्नतापाङ्गया  
सेव्यते ऽनेकया सन्नतापाङ्गया ॥४२॥  
सङ्कीर्णकीचकवनस्खलितैकवाल-  
विच्छेदकातरधियश्चलितुं चमर्यः ।  
अस्मिन्मृदुश्वसनगर्भतदीयरन्ध्र-  
निर्यत्स्वनश्रुतिसुखादिव नोत्सहन्ते ॥४३॥  
मुक्तं मुक्तागौरमिह क्षीरमिवाभ्रै-  
र्वापीष्वन्तर्लीनमहानीलदलासु ।  
शस्त्रीश्यामैरंशुभिराशु द्रुतमम्भ-  
श्छायामच्छामृच्छति नीलीसलिलस्य ॥४४॥  
या न ययौ प्रियमन्यवधूभ्यः सारतरागमना यतमानम् ।  
तेन सहेत बिभर्ति रसः स्त्री सा रतरागमनायतमानम् ॥४५॥  
भिन्नेषु रत्नकिरणैः किरणेष्विहेन्दो-  
रुच्चावचैरुपगतेषु सहस्रसङ्ख्याम् ।  
दोषापि नूनमहिमांशुरसौ किलेति  
व्याकोशकोकनदतां दधते नलिन्यः ॥४६॥  
अपशङ्कमङ्कपरिवर्तनोचिताश्चलिताः पुरः पतिमुपेतुमात्मजाः ।  
अनुरोदितीव करुणेन पत्त्रिणां विरुतेन वत्सलतयैष निम्नगाः ॥४७॥  
मधुकरविटपानमितास्तरुपङ्क्तीर्बिभ्रतो ऽस्य विटपानमिताः ।  
परिपाकपिशङ्गलतारजसा रोधश्चकास्ति कपिशं गलता ॥४८॥  
प्राग्भागतः पतदिहेदमुपत्यकासु  
शृङ्गारितायतमहेभकराभमम्भः ।  
संलक्ष्यते विविधरत्नकरानुविद्ध-  
मूर्ध्वप्रसारितसुराधिपचापचारु ॥४९॥  
दधति च विकसद्विचित्रकल्प-  
द्रुमकुसुमैरभिगुम्फितानिवैताः ।  
क्षणमलघुविलम्बिपिच्छदाम्नः  
शिखरशिखाः शिखिशेखरानमुष्य ॥५०॥  
सवधूकाः सुखिनो ऽस्मिन्ननवरतममन्दरामतामरसदृशः ।  
नासेवन्ते रसवन्ननवरतममन्दरागतामरसदृशः ॥५१॥  
आच्छाद्य पुष्पपटमेष महान्तमन्त-  
रावर्तिभिर्गृहकपोतशिरोधराभैः ।  
स्वाङ्गानि धूमरुचिमागुरवीं दधानै-  
र्धूपायतीव पटलैर्नवनीरदानाम् ॥५२॥  
अन्योन्यव्यतिकरचारुभिर्विचित्रै-  
रत्रस्यन्नवमणिजन्मभिर्मयूखैः ।  
विस्मेरान्गगनसदः करोत्यमुष्मि-  
न्नाकाशे रचितमभित्ति चित्रकर्म ॥५३॥  
समीरशिशिरः शिरःसुवसता  
सता जवनिका निकामसुखिनाम् ।  
बिभर्ति जनयन्नयं मुदमपा-  
मपायधवला बलाहकततीः ॥५४॥  
मैत्त्र्यादिचित्तपरिकर्मविदो विधाय  
क्लेशप्रहाणमिह लब्धसबीजयोगाः ।  
ख्यातिं च सत्त्वपुरुषान्यतयाधिगम्य  
वाञ्छन्ति तामपि समाधिभृतो निरोद्धुम् ॥५५॥  
मरकतमयमेदिनीषु भानो-  
स्तरुविटपान्तरपातिनो मयूखाः ।  
अवनतशितिकण्ठकण्ठलक्ष्मी-  
मिह दधति स्फुरिताणुरेणुजालाः ॥५६॥  
या बिभर्ति कलवल्लकीगुणस्वानमानमतिकालिमा ऽलया ।  
नात्र कान्तमुपगीतया तया स्वानमानमति का ऽलिमालया ॥५७॥  
सायं शशाङ्ककिरणाहतचन्द्रकान्त-  
निस्यन्दिनीरनिकरेण कृताभिषेकाः ।  
अर्कोपलोल्लसितवह्निभिरह्नि तप्ता-  
स्तीव्रं महाव्रतमिवात्र चरन्ति वप्राः ॥५८॥  
एतस्मिन्नधिकपयःश्रियं वहन्त्यः  
सङ्क्षोभं पवनभुवा जवेन नीताः ।  
वाल्मीकेररहितरामलक्ष्मणानां  
साधर्म्यं दधति गिरां महासरस्यः ॥५९॥  
इह मुहुर्मुदितैः कलभै रवः  
प्रतिदिशं क्रियते कलभैरवः ।  
स्फुरति चानुवनं चमरीचयः  
कनकरत्नभुवां च मरीचयः ॥६०॥  
त्वक्साररन्ध्रपरिपूरणलब्धगीति-  
रस्मिन्नसौ मृदितपक्ष्मलरल्लकाङ्गः ।  
कस्तूरिकामृगविमर्दसुगन्धिरेति  
रागीव सक्तिमधिकां विषयेषु वायुः ॥६१॥  
प्रीत्यै यूनां व्यवहिततपनाः  
प्रौढध्वान्तं दिनमिह जलदाः ।  
दोषामन्यं विदधति सुरत-  
क्रीडायासश्रमशमपटवः ॥६२॥  
भग्नो निवासो ऽयमिहास्य पुष्पैः  
सदानतो येन विषाणिनागः ।  
तीव्राणि तेनोज्झति कोपितो ऽसौ  
सदानतोयेन विषाणि नागः ॥६३॥  
प्रालेयशीतमचलेश्वरमीश्वरो ऽपि  
सान्द्रेभचर्मवसनावरणो ऽधिशेते ।  
सर्वर्तुनिर्वृतिकरे निवसन्नुपैति  
न द्वन्द्वदुःखमिह किञ्चिदकिञ्चनो ऽपि ॥६४॥  
नवनगवनलेखाश्याममध्याभिराभिः  
स्फटिककटकभूभिर्नाटयत्येष शैलः ।  
अहिपरिकरभाजो भास्मनैरङ्गरागै-  
रधिगतधवलिम्नः शूलपाणेरभिख्याम् ॥६५॥  
दधद्भिरभितस्तटौ विकचवारिजाम्बूनदै-  
र्विनोदितदिनक्लमाः कृतरुचश्च जाम्बूनदैः ।  
निषेव्य मधु माधवाः सरसमत्र कादम्बरं  
हरन्ति रतये रहः प्रियतमाङ्गकादम्बरम् ॥६६॥  
दर्पणनिर्मलासु पतिते घनतिमिरमुषि  
ज्योतिषि रौप्यभित्तिषु पुरः प्रतिफलति मुहुः ।  
व्रीडमसम्मुखो ऽपि रमणैरपहृतवसनाः  
काञ्चनकन्दरासु तरुणीरिह नयति रविः ॥६७॥  
अनुकृतशिखरौघश्रीभिरभ्यागते ऽसौ  
त्वयि सरभसमभ्युत्तिष्ठतीवाद्रिरुच्चैः ।  
द्रुतमरुदुपनुन्नैरुन्नमद्भिः सहेलं  
हलधरपरिधानश्यामलैरम्बुवाहैः ॥६८॥  
इत्थं गिरः प्रियतमा इव सो ऽव्यलीकाः  
शुश्राव सूततनयस्य तदा व्यलीकाः ।  
रन्तुं निरन्तरमियेष ततो ऽवसाने  

## ०५ सेनातदङ्गादिवर्णनम्
तासां गिरौ च वनराजिपटं वसाने ॥१॥  
तं स द्विपेन्द्रतुलितातुलतुङ्गशृङ्ग-  
मभ्युल्लसत्कदलिकावनराजिमुच्चैः ।  
विस्ताररुद्धवसुधो ऽन्वचलं चचाल  
लक्ष्मीं दधत्प्रतिगिरेरलघुर्बलौघः ॥२॥  
भास्वत्करव्यतिकरोल्लसिताम्बरान्ताः  
सापत्रपा इव महाजनदर्शनेन ।  
संविव्युरम्बरविकासि चमूसमुत्थं  
पृथ्वीरजः करभकण्ठकडारमाशाः ॥३॥  
आवर्तिनः शुभफलप्रदशुक्तियुक्ताः  
सम्पन्नदेवमणयो भृतरन्ध्रभागाः ।  
अश्वाः प्यधुर्वसुमतीमतिरोचमाना-  
स्तूर्णं पयोधय इवोर्मिभिरापतन्तः ॥४॥  
आरक्षमग्रमवमत्य सृणिं शिताग्र-  
मेकः पलायत जवेन कृतार्तनादः ।  
अन्यः पुनर्मुहुरुदप्लवतास्तभार-  
मन्योन्यतः पथि बताबिभितामिभोष्ट्रौ ॥५॥  
आयस्तमैक्षत जनश्चटुलाग्रपादं  
गच्छन्तमुच्चलितचामरचारुमश्वम् ।  
नागं पुनर्मृदु सलीलनिमीलिताक्षं  
सर्वः प्रियः खलु भवत्यनुरूपचेष्टः ॥६॥  
त्रस्तः समस्तजनहासकरः करेणो-  
स्तावत्खरः प्रखरमुल्ललयाञ्चकार ।  
यावच्चलासनविलोलनितम्बबिम्ब-  
विस्रस्तवस्त्रमवरोधवधूः पपात ॥७॥  
शैलोपशल्यनिपतद्रथनेमिधारा-  
निष्पिष्टनिष्ठुरशिलातलचूर्णगर्भाः ।  
भूरेणवो नभसि नद्धपयोदचक्रा-  
श्चक्रीवदङ्गरुहधूम्ररुचो विसस्रुः ॥८॥  
उद्यत्कृशानुशकलेषु खुराभिघाता-  
द्भूमीसमायतशिलाफलकाचितेषु ।  
पर्यन्तवर्त्मसु विचक्रमिरे महाश्वाः  
शैलस्य दर्दुरपुटानिव वादयन्तः ॥९॥  
तेजोनिरोधसमतावहितेन यन्त्रा  
सम्यक्कशात्रयविचारवता नियुक्तः ।  
आरट्टजश्चटुलनिष्ठुरपातमुच्चै-  
श्चित्रं चकार पदमर्धपुलायितेन ॥१०॥  
नीहारजालमलिनः पुनरुक्तसान्द्राः  
कुर्वन्वधूजनविलोचनपक्ष्ममालाः ।  
क्षुण्णः क्षणं यदुबलैर्दिवमातितांसुः  
पांशुर्दिशां मुखमतुत्थयदुत्थितो ऽद्रेः ॥११॥  
उच्छिद्य विद्विष इव प्रसभं मृगेन्द्रा-  
निन्द्रानुजानुचरभूपतयो ऽध्यवात्सुः ।  
वन्येभमस्तकनिखातनखाग्रमुक्त-  
मुक्ताफलप्रकरभाञ्जि गुहागृहाणि ॥१२॥  
बिभ्राणया बहलयावकपङ्कपिङ्ग-  
पिच्छावचूडमनुमाधवधाम जग्मुः ।  
चञ्च्वग्रदष्टचटुलाहिपताकयान्ये  
स्वावासभागमुरगाशनकेतुयष्ट्या ॥१३॥  
छायामपास्य महतीमपि वर्तमाना-  
मागामिनीं जगृहिरे जनतास्तरूणाम् ।  
सर्वो हि नोपगतमप्यपचीयमानं  
वर्धिष्णुमाश्रयमनागतमभ्युपैति ॥१४॥  
अग्रे गतेन वसतिं परिगृह्य रम्या-  
मापात्य सैनिकनिराकरणाकुलेन ।  
यान्तो ऽन्यतः प्लुतकृतस्वरमाशु दूरा-  
दुद्बाहुना जुहुविरे मुहुरात्मवर्ग्याः ॥१५॥  
सिक्ता इवामृतरसेन मुहुर्जनानां  
क्लान्तिच्छिदो वनवनस्पतयस्तदानीम् ।  
शाखावसक्तवसनाभरणाभिरामाः  
कल्पद्रुमैः सह विचित्रफलैर्विरेजुः ॥१६॥  
यानाज्जनः परिजनैरवतार्यमाणा  
राज्ञीर्नरापनयनाकुलसौविदल्लाः ।  
स्रस्तावगुण्ठनपटाः क्षणलक्ष्यमाण-  
वक्रश्रियः सभयकौतुकमीक्षते स्म ॥१७॥  
कण्ठावसक्तमृदुबाहुलतास्तुरङ्गा-  
द्राजावरोधनवधूरवतारयन्तः ।  
आलिङ्गनान्यधिकृताः स्फुटमापुरेव  
गण्डस्थलीः शुचितया न चुचुम्बुरासाम् ॥१८॥  
दृष्ट्वेव निर्जितकलापभरामधस्ता-  
द्व्याकीर्णमाल्यकबरां कबरीं तरुण्याः ।  
प्रादुद्रुवत्सपदि चन्द्रकवान्द्रुमाग्रा-  
त्सङ्घर्षिणा सह गुणाभ्यधिकैर्दुरासम् ॥१९॥  
रोचिष्णुकाञ्चनचयांशुपिशङ्गिताशा  
वंशध्वजैर्जलदसंहतिमुल्लिखन्त्यः ।  
भूभर्तुरायतनिरन्तरसन्निविष्टाः  
पादा इवाभिबभुरावलयो रथानाम् ॥२०॥  
छायाविधायिभिरनुज्झितभूतिशोभै-  
रुच्छ्रायिभिर्बहलपाटलधातुरागैः ।  
दूष्यैरिव क्षितिभृतां द्विरदैरुदार-  
तारावलीविरचनैर्व्यरुचन्निवासाः ॥२१॥  
उत्क्षिप्तकाण्डपटकान्तरलीयमान-  
मन्दानिलप्रशमितश्रमघर्मतोयैः ।  
दूर्वाप्रतानसहजास्तरणेषु भेजे  
निद्रासुखं वसनसद्मसु राजदारैः ॥२२॥  
प्रस्वेदवारिसविशेषविषक्तमङ्गे  
कूर्पासकं क्षतनखक्षतमुत्क्षिपन्ती ।  
आविर्भवद्घनपयोधरबाहुमूला  
शातोदरी युवदृशां क्षणमुत्सवो ऽभूत् ॥२३॥  
यावत्स एव समयः सममेव ताव-  
दव्याकुलाः पटमयान्यभितो वितत्य ।  
पर्यापतत्क्रयिकलोकमगण्यपण्य-  
पूर्णापणा विपणिनो विपणीर्विभेजुः ॥२४॥  
अल्पप्रयोजनकृतोरुतरप्रयासै-  
रुद्गूर्णलोष्टलगुडैः परितो ऽनुविद्धम् ।  
उद्यातमुद्रुतमनोकहजालमध्या-  
दन्यः शशं गुणमनल्पमवन्नवाप ॥२५॥  
त्रासाकुलः परिपतन्परितो निकेता-  
न्पुम्भिर्न कैश्चिदपि धन्विभिरन्वबन्धि ।  
तस्थौ तथापि न मृगः क्वचिदङ्गनाना-  
माकर्णपूर्णनयनेषुहतेक्षणश्रीः ॥२६॥  
आस्तीर्णतल्परचितावसथः क्षणेन  
वेश्याजनः कृतनवप्रतिकर्मकाम्यः ।  
खिन्नानखिन्नमतिरापततो मनुष्या-  
न्प्रत्यग्रहीच्चिरनिविष्ट इवोपचारैः ॥२७॥  
सस्नुः पयः पपुरनेनिजुरम्बराणि  
जक्षुर्बिसं धृतविकासिबिसप्रसूनाः ।  
सैन्याः श्रियामनुपभोगनिरर्थकत्व-  
दोषप्रवादममृजन्नगनिम्नगानाम् ॥२८॥  
नाभिह्रदैः परिगृहीतरयाणि निम्नैः  
स्त्रीणां बृहज्जघनसेतुनिवारितानि ।  
जग्मुर्जलानि जलमड्डुकवाद्यवल्गु-  
वल्गद्घनस्तनतटस्खलितानि मन्दम् ॥२९॥  
आलोलपुष्करमुखोल्लसितैरभीक्ष्ण-  
मुक्षाम्बभूवुरभितो वपुरम्बुवर्षैः ।  
खेदायत श्वसितवेगनिरस्तमुग्ध-  
मूर्धन्यरत्ननिकरैरिव हास्तिकानि ॥३०॥  
ये पक्षिणः प्रथममम्बुनिधिं गतास्ते  
ये ऽपीन्द्रपाणितुलितायुधलूनपक्षाः ।  
ते जग्मुरद्रिपतयः सरसीर्विगाढु-  
माक्षिप्तकेतुकुथसैन्यगजच्छलेन ॥३१॥  
आत्मानमेव जलधेः प्रतिबिम्बिताङ्ग-  
मूर्मौ महत्यभिमुखापतितं निरीक्ष्य ।  
क्रोधादधावदपभीरभिहन्तुमन्य-  
नागाभियुक्त इव युक्तमहो महेभः ॥३२॥  
नादातुमन्यकरिमुक्तमदाम्बुतिक्तं  
धूताङ्कुशेन न विहातुमपीच्छताम्भः ।  
रुद्धे गजेन सरितः सरुषावतारे  
रिक्तोदपात्रकरमास्त चिरं जनौघः ॥३३॥  
पन्थानमाशु विजहीहि पुरः स्तनौ ते  
पश्यन्प्रतिद्विरदकुम्भविशङ्किचेताः ।  
स्तम्बेरमः परिणिनंसुरसावुपैति  
षिड्गैरगद्यत ससम्भ्रममेव काचित् ॥३४॥  
कीर्णं शनैरनुकपोलमनेकपानां  
हस्तैर्विगाढमदतापरुजः शमाय ।  
आकर्णमुल्लसितमम्बु विकासिकाश-  
नीकाशमाप समतां सितचामरस्य ॥३५॥  
गण्डूषमुज्झितवता पयसः सरोषं  
नागेन लब्धपरवारणमारुतेन ।  
अम्भोधिरोधसि पृथुप्रतिमानभाग-  
रुद्धोरुदन्तमुसलप्रसरं निपेते ॥३६॥  
दानं ददत्यपि जलैः सहसाधिरूढे  
को विद्यमानगतिरासितुमुत्सहेत ।  
यद्दन्तिनः कटकटाहतटान्मिमङ्क्षो-  
र्मङ्क्षूदपाति परितः पटलैरलीनाम् ॥३७॥  
अन्तर्जलौघमवगाढवतः कपोलौ  
हित्वा क्षणं विततपक्षतिरन्तरीक्षे ।  
द्रव्याश्रयेष्वपि गणेषु रराज नीलो  
वर्णः पृथग्गत इवालिगणो गजस्य ॥३८॥  
संसर्पिभिः पयसि गैरिकरेणुरागै-  
रम्भोजगर्भरससाङ्गनिषङ्गिणा च ।  
क्रीडोपभोगमनुभूय सरिन्महेभा-  
वन्योन्यवस्त्रपरिवर्तमिव व्यधत्ताम् ॥३९॥  
यां चन्द्रकैर्मदजलस्य महानदीनां  
नेत्रश्रियं विकसतो विदधुर्गजेन्द्राः ।  
तां प्रत्यवापुरविलम्बितमुत्तरन्तो  
धौताङ्गलग्ननवनीलपयोजपत्रैः ॥४०॥  
प्रत्यन्यदन्ति निशिताङ्कुशदूरभिन्न-  
निर्याणनिर्यदसृजं चलितं निषादी ।  
रोद्धुं महेभमपरिव्रढिमानमागा-  
दाक्रान्तितो न वशमेति महान्परस्य ॥४१॥  
सेव्यो ऽपि सानुनयमाकलनाय यन्त्रा  
नीतेन वन्यकरिदानकृताधिवासः ।  
नाभाजि केवलमभाजि गजेन शाखी  
नान्यस्य गन्धमपि मानभृतः सहन्ते ॥४२॥  
अद्रीन्द्रकुञ्जचरकुञ्जरगण्डकाष-  
सङ्क्रान्तदानपयसो वनपादपस्य ।  
सेनागजेन मथितस्य निजप्रसूनै-  
र्मम्ले यथागतमगामि कुलैरलीनाम् ॥४३॥  
नोच्चैर्यदा तरुतलेषु ममुस्तदानी-  
माधोरणैरभिहिताः पृथुमूलशाखाः ।  
बन्धाय चिच्छिदुरिभास्तरसात्मनैव  
नैवात्मनीनमथ वा क्रियते मदान्धैः ॥४४॥  
उष्णोष्णशीकरसृजः प्रबलोष्मणो ऽन्त-  
रुत्फुल्लनीलनलिनोदरतुल्यभासः ।  
एकान्विशालशिरसो हरिचन्दनेषु  
नागान्बबन्धुरपरान्मनुजा निरासुः ॥४५॥  
कण्डूयतः कटभुवं करिणो मदेन  
स्कन्धं सुगन्धिमनुलीनवता नगस्य ।  
स्थूलेन्द्रनीलशकलावलिकोमलेन  
कण्ठेगुणत्वमलिनां वलयेन भेजे ॥४६॥  
निर्धूतवीतमपि बालकमुल्ललन्तं  
यन्ता क्रमेण परिसान्त्वनतर्जनाभिः ।  
शिक्षावशेन शनकैर्वशमानिनाय  
शास्त्रं हि निश्चितधियां क्व न सिद्धिमेति ॥४७॥  
स्तम्भं महान्तमुचितं सहसा मुमोच  
दानं ददावतितरां सरसाग्रहस्तः ।  
बद्धापराणि परितो निगडान्यलावी-  
त्स्वातन्त्र्यमुज्ज्वलमवाप करेणुराजः ॥४८॥  
जज्ञे जनैर्मुकुलिताक्षमनाददाने  
संरब्धहस्तिपकनिष्ठुरचोदनाभिः ।  
गम्भीरवेदिनि पुरः कवलं करीन्द्रे  
मन्दो ऽपि नाम न महानवगृह्य साध्यः ॥४९॥  
क्षिप्तं पुरो न जगृहे मुहुरिक्षुकाण्डं  
नापेक्षते स्म निकटोपगतां करेणुम् ।  
सस्मार वारणपतिः परिमीलिताक्ष-  
मिच्छाविहारवनवासमहोत्सवानाम् ॥५०॥  
दुःखेन भोजयितुमाशयिता शशाक  
तुङ्गाग्रकायमनमन्तमनादरेण ।  
उत्क्षिप्तहस्ततलदत्तविधानपिण्ड-  
स्नेहस्रुतिस्नपितबाहुरिभाधिराजम् ॥५१॥  
शुक्लांशुकोपरचितानि निरन्तराभि-  
र्वेश्मानि रश्मिविततानि नराधिपानाम् ।  
चन्द्राकृतीनि गजमण्डलिकाभिरुच्चै-  
र्नीलाभ्रपङ्क्तिपरिवेषमिवाधिजग्मुः ॥५२॥  
गत्यूनमार्गगतयो ऽपि गतोरुमार्गाः  
स्वैरं समाचकृषिरे भुवि वेल्लनाय ।  
दर्पोदयोल्लसितफेनजलानुसार-  
संलक्ष्यपल्ययनवर्ध्रपदास्तुरङ्गाः ॥५३॥  
आजिघ्रति प्रणतमूर्धनि बाह्लिजे ऽश्वे  
तस्याङ्गसङ्गमसुखानुभवोत्सुकायाः ।  
नासाविरोकपवनोल्लसितं तनीयो  
रोमाञ्चतामिव जगाम रजः पृथिव्याः ॥५४॥  
हेम्नः स्थलीषु परितः परिवृत्य वाजी  
धुन्वन्वपुः प्रविततायतकेशपङ्क्तिः ।  
ज्वालाकणारुणरुचा निकरेण रेणोः  
शेषेण तेजस इवोल्लसता रराज ॥५५॥  
दन्तालिकाधरणनिश्चलपाणियुग्म-  
मर्धोदितो हरिरिवोदयशैलमूर्ध्नः ।  
स्तोकेन नाक्रमत वल्लभपालमुच्चैः  
श्रीवृक्षकी पुरुषकोन्नमिताग्रकायः ॥५६॥  
रेजे जनैः स्नपनसान्द्रतरार्द्रमूर्ति-  
र्देवैरिवानिमिषदृष्टिभिरीक्ष्यमाणः ।  
श्रीसन्निधानरमणीयतरो ऽश्व उच्चै-  
रुच्चैःश्रवा जलनिधेरिव जातमात्रः ॥५७॥  
अश्रावि भूमिपतिभिः क्षणवीतनिद्रै-  
रश्नन्पुरो हरितकं मुदमादधानः ।  
ग्रीवाग्रलोलकलकिङ्किणिकानिनाद-  
मिश्रं दधद्दशनचर्चुरशब्दमश्वः ॥५८॥  
उत्खाय दर्पचलितेन सहैव रज्ज्वा  
कीलं प्रयत्नपरमानवदुर्ग्रहेण ।  
आकुल्यकारिकटकस्तुरगेण तूर्ण-  
मश्वेति विद्रुतमनुद्रवताश्वमन्यम् ॥५९॥  
अव्याकुलं प्रकृतमुत्तरधेयकर्म  
धाराः प्रसाधयितुमव्यतिकीर्णरूपाः ।  
सिद्धं मुखे नवसु वीथिषु कश्चिदश्वं  
वल्गाविभागकुशलो गमयाम्बभूव ॥६०॥  
मुक्तास्तृणानि परितः कटकं चरन्त-  
स्त्रुट्यद्वितानतनिकाव्यतिषङ्गभाजः ।  
सस्रुः सरोषपरिचारकवार्यमाणा  
दामाञ्चलस्खलितलोलपदं तुरङ्गाः ॥६१॥  
उत्तीर्णभारलघुनाप्यलघूलपौघ-  
सौहित्यनिःसहतरेण तरोरधस्तात् ।  
रोमन्थमन्थरचलद्गुरुसास्नमासां-  
चक्रे निमीलदलसेक्षणमौक्षकेण ॥६२॥  
मृत्पिण्डशेखरितकोटिभिरर्धचन्द्रं  
शृङ्गैः शिखाग्रगतलक्ष्ममलं हसद्भिः ।  
उच्छृङ्गितान्यवृषभाः सरितां नदन्तो  
रोधांसि धीरमपचस्करिरे महोक्षाः ॥६३॥  
मेदस्विनः सरभसोपगतानभीका-  
न्भङ्क्त्वा पराननडुहो मुहुराहवेन ।  
ऊर्जस्वलेन सुरभीरनु निःसपत्नं  
जग्मे जयोद्धुरविशालविषाणमुक्ष्णा ॥६४॥  
बिभ्राणमायतिमतीमवृथा शिरोधिं  
प्रत्यग्रतामतिरसामधिकं दधन्ति ।  
लोलोष्ठमौष्ट्रकमुदग्रमुखं तरूणा-  
मभ्रंलिहानि लिलिहे नवपल्लवानि ॥६५॥  
सार्धं कथञ्चिदुचितैः पिचुमर्दपत्त्रै-  
रास्यान्तरालगतमाम्रदलं म्रदीयः ।  
दासेरकः सपदि संवलितं निषादै-  
र्विप्रं पुरा पतगराडिव निर्जगार ॥६६॥  
स्पष्टं बहिः स्थितवते ऽपि निवेदयन्त-  
श्चेष्टाविशेषमनुजीविजनाय राज्ञाम् ।  
वैतालिकाः स्फुटपदप्रकटार्थमुच्चै-  
र्भोगावलीः कलगिरो ऽवसरेषु पेठुः ॥६७॥  
उन्नम्रताम्रपटमण्डपमण्डितं त-  
दानीलनागकुलसङ्कुलमाबभासे ।  
सन्ध्यांशुभिन्नघनकर्बुरितान्तरीक्ष-  
लक्ष्मीविडम्बि शिबिरं शिवकीर्तनस्य ॥६८॥  
धरस्योद्धर्तासित्वमिति ननु सर्वत्र जगति  
प्रतीतस्तत्किं मामतिभरमधः प्रापिपयिषुः ।  
उपालब्धेवोच्चैर्गिरिपतिरिति श्रीपतिमसौ  
बलाक्रान्तः क्रीडद्द्विरदमथितोर्वीरुहरवैः ॥६९॥  
अथ रिरंसुममुं युगपद्गिरौ कृतयथास्वतरुप्रसवश्रिया ।  

## ०६ रैवतक-सेना-तदङ्गादि-वर्णनम्
ऋतुगणेन निषेवितुमादधे भुवि पदं विपदन्तकृतं सताम् ॥१॥  
नवपलाशपलाशवनं पुरः स्फुटपरागपरागतपङ्कजम् ।  
मृदुलतान्तलतान्तमलोकयत्स सुरभिं सुरभिं सुमनोभरैः ॥२॥  
विलुलितालकसंहतिरामृशन्मृगदृशां श्रमवारि ललाटजम् ।  
तनुतरङ्गततिं सरसां दलत्कुवलयं वलयन्मरुदाववौ ॥३॥  
तुलयति स्म विलोचनतारकाः कुरबकस्तबकव्यतिषङ्गिणि ।  
गुणवदाश्रयलब्धगुणोदये मलिनिमालिनि माधवयोषिताम् ॥४॥  
स्फुटमिवोज्ज्वलकाञ्चनकान्तिभिर्युतमशोकमशोभत चम्पकैः ।  
विरहिणां हृदयस्य भिदाभृतः कपिशितं पिशितं मदनाग्निना ॥५॥  
स्मरहुताशनमुर्मुरचूर्णतां दधुरिवाम्रवणस्य रजःकणाः ।  
निपतिताः परितः पथिकव्रजानुपरि ते परितेपुरतो भृशम् ॥६॥  
रतिपतिप्रहितेव कृतक्रुधः प्रियतमेषु वधूरनुनायिका ।  
बकुलपुष्परसासवपेशलध्वनिरगान्निरगान्मधुपावलिः ॥७॥  
प्रियसखीसदृशं प्रतिबोधिताः किमपि काम्यगिरा परपुष्टया ।  
प्रियतमाय वपुर्गुरुमत्सरच्छिदुरया दुरयाचितमङ्गनाः ॥८॥  
मधुकरैरपवादकरैरिव स्मृतिभुवः पथिका हरिणा इव ।  
कलतया वचसः परिवादिनी स्वरजिता रजिता वशमाययुः ॥९॥  
समभिसृत्य रसादवलम्बितः प्रमदया कुसुमावचिचीषया ।  
अविनमन्न रराज वृथोच्चकैरनृतया नृतया वनपादपः ॥१०॥  
इदमपास्य विरागि परागिणीरलिकदम्बकमम्बुरुहां ततीः ।  
स्तनभरेण जितस्तबकानमन्नवलते वलते ऽभिमुखं तव ॥११॥  
सुरभिणि श्वसिते दधतस्तृषं नवसुधामधुरे च तवाधरे ।  
अलमलेरिव गन्धरसावमू मम न सौमनसौ मनसो मुदे ॥१२॥  
इति गदन्तमनन्तरमङ्गना भुजयुगोन्नमनोच्चतरस्तनी ।  
प्रणयिनं रभसादुदरश्रिया वलिभयालिभयादिव सस्वजे ॥१३॥  
वदनसौरभलोभपरिभ्रमद्भ्रमरसम्भ्रमसम्भृतशोभया ।  
चलितया विदधे कलमेखलाकलकलो ऽलकलोलदृशान्यया ॥१४॥  
अजगणन्गणशः प्रियमग्रतः प्रणतमप्यभिमानितया न याः ।  
सति मधावभवन्मदनव्यथा विधुरिता धुरि ताः कुकुरस्त्रियः ॥१५॥  
कुसुमकार्मुककार्मुकसंहितद्रुतशिलीमुखखण्डितविग्रहाः ।  
मरणमप्यपराः प्रतिपेदिरे किमु मुहुर्मुमुहुर्गतभर्तृकाः ॥१६॥  
रुरुदिषा वदनाम्बुरुहश्रियः सुतनु सत्यमलङ्करणाय ते ।  
तदपि सम्प्रति सन्निहिते मधावगिधमं धिगमङ्गलमश्रुणः ॥१७॥  
त्यजति कष्टमसावचिरादसून्विरहवेदनयेत्यघशङ्किभिः ।  
प्रियतया गदितास्त्वयि बान्धवैरवितथा वितथाः सखि मा गिरः ॥१८॥  
न खलु दूरगतो ऽप्यतिवर्तते महमसाविति बन्धुतयोदितैः ।  
प्रणयिनो निशमय्य वधूर्बहिः स्वरमृतैरमृतैरिव निर्ववौ ॥१९॥  
मधुरया मधुबोधितमाधवीमधुसमृद्धिसमेधितमेधया ।  
मधुकराङ्गनया मुहुरुन्मदध्वनिभृता निभृताक्षरमुज्जगे ॥२०॥  
अरुणिताखिलशैलवना मुहुर्विदधती पथिकान्परितापिनः ।  
विकचकिंशुकसंहतिरुच्चकैरुदवहद्दवहव्यवहश्रियम् ॥२१॥  
रवितुरङ्गतनूरुहतुल्यतां दधति यत्र शिरीषरजोरुचः ।  
उपययौ विदधन्नवमल्लिकाः शुचिरसौ चिरसौरभसम्पदः ॥२२॥  
दलितकोमलपाटलकुड्मले निजवधूश्वसितानुविधायिनि ।  
मरुति वाति विलासिभिरुन्मदभ्रमदलौ मदलौल्यमुपाददे ॥२३॥  
निदधिरे दयितोरसि तत्क्षणस्नपनवारितुषारभृतः स्तनाः ।  
सरसचन्दनरेणुरनुक्षणं विचकरे च करेण वरोरुभिः ॥२४॥  
स्फुरदधीरतडिन्नयना मुहुः प्रियमिवागलितोरुपयोधरा ।  
जलधरावलिरप्रतिपालितस्वसमया समयाज्जगतीधरम् ॥२५॥  
गजकदम्बकमेचकमुच्चकैर्नभसि वीक्ष्य नवाम्बुदमम्बरे ।  
अभिससार न वल्लभमङ्गना न चकमे च कमेकरसं रहः ॥२६॥  
अनुययौ विविधोपलकुण्डलद्युतिवितानकसंवलितांशुकम् ।  
धृतधनुर्वलयस्य पयोमुचः शबलिमा बलिमानमुषो वपुः ॥२७॥  
द्रुतसमीरचलैः क्षणलक्षितव्यवहिता विटपैरिव मञ्जरी ।  
नवतमालनिभस्य नभस्तरोरचिररोचिररोचत वारिदैः ॥२८॥  
पटलमम्बुमुचां पथिकाङ्गना सपदि जीवितसंशयमेष्यती ।  
सनयनाम्बुसखीजनसम्भ्रमाद्विधुरबन्धुरबन्धुरमैक्षत ॥२९॥  
प्रवसतः सुतरामुदकम्पयद्विदलकन्दलकम्पनलालितः ।  
नमयति स्म वनानि मनस्विनीजनमनो नमनो घनमारुतः ॥३०॥  
जलदपङ्क्तिरनर्तयदुन्मदं कलविलापिकलापिकदम्बकम् ।  
कृतसमार्जनमर्दलमण्डलध्वनिजया निजया स्वनसम्पदा ॥३१॥  
नवकदम्बरजोरुणिताम्बरैरधिपुरन्ध्रि शिलीन्ध्रसुगन्धिभिः ।  
मनसि रागवतामनुरागिता नवनवा वनवायुभिरादधे ॥३२॥  
शमिततापमपोढमहीरजः प्रथमबिन्दुभिरम्बुमुचो ऽम्भसाम् ।  
प्रविरलैरचलाङ्गनमङ्गनाजनसुगं न सुगन्धि न चक्रिरे ॥३३॥  
द्विरददन्तवलक्षमलक्ष्यत स्फुरितभृङ्गमृगच्छवि केतकम् ।  
घनघनौघविघट्टनया दिवःकृशशिखं शशिखण्डमिव च्युतम् ॥३४॥  
दलितमौक्तिकचूर्णविपाण्डवः स्फुरितनिर्झरशीकरचारवः ।  
कुटजपुष्पपरागकणाः स्फुटं विदधिरे दधिरेणुविडम्बनाम् ॥३५॥  
नवपयःकणकोमलमालतीकुसुमसन्ततिसन्ततसङ्गिभिः ।  
प्रचलितोडुनिभैः परिपाण्डिमा शुभरजोभरजो ऽलिभिराददे ॥३६॥  
निजरजः पटवासमिवाकिरद्धृतपटोपमवारिमुचां दिशाम् ।  
प्रियवियुक्तवधूजनचेतसामनवनी नवनीपवनावलिः ॥३७॥  
प्रणयकोपभृतो ऽपि पराङ्मुखाः सपदि वारिधरारवभीरवः ।  
प्रणयिनः परिरब्धुमथाङ्गना ववलिरे वलिरेचितमध्यमाः ॥३८॥  
विगतरागगुणो ऽपि जनो न कश्चलति वाति पयोदनभस्वति ।  
अभिहिते ऽलिभिरेवमिवोच्चकैरननृते ननृते नवपल्लवैः ॥३९॥  
अरमयन्भवनादचिरद्युतेः किल भयादपयातुमनिच्छवः ।  
यदुनरेन्द्रगणं तरुणीगणास्तमथ मन्मथमन्थरभाषिणः ॥४०॥  
ददतमन्तरिताहिमदीधितिं खगकुलाय कुलायनिलायिताम् ।  
जलदकालमबोधकृतं दिशामपरथाप रथावयवायुधः ॥४१॥  
स विकचोत्पलचक्षुषमैक्षत क्षितिभृतो ऽङ्कगतां दयितामिव ।  
शरदमच्छगलद्वसनोपमाक्षमघनामघनाशनकीर्तनः ॥४२॥  
जगति नैशमशीतकरः करैर्वियति वारिदवृन्दमयं तमः ।  
जलजराजिषु नैद्रमदिद्रवन्न महतामहताः क्वच नारयः ॥४३॥  
समय एव करोति बलाबलं प्रणिगदन्त इतीव शरीरिणाम् ।  
शरदि हंसरवाः परुषीकृतस्वरमयूरमयू रमणीयताम् ॥४४॥  
तनुरुहाणि पुरो विजितध्वनेर्धवलपक्षविहङ्गमकूजितैः ।  
जगलुरक्षमयेव शिखण्डिनः परिभवो ऽरिभवो हि सुदुःसहः ॥४५॥  
अनुवनं वनराजिवधूमुखे बहलरागजवाधरचारुणि ।  
विकचबाणदलावलयो ऽधिकं रुरुचिरे रुचिरेक्षणविभ्रमाः ॥४६॥  
कनकभङ्गपिशङ्गदलैर्दधे सरजसारुणकेशरचारुभिः ।  
प्रियविमानितमानवतीरुषां निरसनैरसनैरवृथार्थता ॥४७॥  
मुखसरोजरुचं मदपाटलामनुचकार चकोरदृशां यतः ।  
धृतनवातपमुत्सुकतामतो न कमलं कमलम्भयदम्भसि ॥४८॥  
विगतसस्यजिघत्समघट्टयत्कलमगोपवधूर्न मृगव्रजम् ।  
श्रुततदीरितकोमलगीतकध्वनिमिषे ऽनिमिषेक्षणमग्रतः ॥४९॥  
कृतमदं निगदन्त इवाकुली कृतजगत्त्रयमूर्जमतङ्गजम् ।  
ववुरयुक्छदगुच्छसुगन्धयः सततगास्ततगानगिरो ऽलिभिः ॥५०॥  
विगतवारिधरावरणाः क्वचिद्ददृशुरुल्लसितासिलतासिताः ।  
क्वचिदिवेन्द्रगजाजिनकञ्चुकाः शरदि नीरदिनीर्यदवो दिशः ॥५१॥  
विलुलितामनिलैः शरदङ्गना नवसरोरुहकेशरसम्भवाम् ।  
विकरितुं परिहासविधित्सया हरिवधूरिव धूलिमुदक्षिपत् ॥५२॥  
हरितपत्त्रमयीव मरुद्गणैः स्रगवनद्धमनोरमपल्लवा ।  
मधुरिपोरभिताम्रमुखी मुदं दिवि तता विततान शुकावलिः ॥५३॥  
स्मितसरोरुहनेत्रसरोजलामतिसिताङ्गविहङ्गहसद्दिवम् ।  
अकलयन्मुदितामिव सर्वतः स शरदं शरदन्तुरदिङ्मुखाम् ॥५४॥  
गजपतिद्वयसीरपि हैमनस्तुहिनयन्सरितः पृषतां पतिः ।  
सलिलसन्ततिमध्वगयोषितामतनुतातनुतापकृतं दृशाम् ॥५५॥  
इदमयुक्तमहो महदेव यद्वरतनोः स्मरयत्यनिलो ऽन्यदा ।  
स्मृतसयौवनसोष्मपयोधरान्सतु हिनस्तुहिनस्तु वियोगिनः ॥५६॥  
प्रियतमेन यया सरुषा स्थितं न सह सा सहसा परिरभ्य तम् ।  
श्लथयितुं क्षणमक्षमताङ्गना न सहसा सहसा कृतवेपथुः ॥५७॥  
भृशमदूयत याधरपल्लवक्षतिरनावरणा हिममारुतैः ।  
दशनरश्मिपटेन च सीत्कृतैर्णिवसितेव सितेन सुनिर्ववौ ॥५८॥  
व्रणभृता सुतनोः कलसीत्कृतस्फुरितदन्तमरीचिमयं दधे ।  
स्फुटमिवातरणं हिममारुतैर्मृदुतया दुतयाधरलेखया ॥५९॥  
धृततुषारकणस्य नभस्वतस्तरुलताङ्गुलितर्जनविभ्रमाः ।  
पृथु निरन्तरमिष्टभुजान्तरं वनितयानितया न विषेहिरे ॥६०॥  
हिम ऋतावपि ताः स्म भृशस्विदो युवतयः सुतरामुपकारिणि ।  
प्रकटयन्त्यनुरागमकृत्रिमं स्मरमयं रमयन्ति विलासिनः ॥६१॥  
कुसुमयन्फलिनीरलिनीरवैर्मदविकासिभिराहितहुङ्कृतिः ।  
उपवनं निरभर्त्सयत प्रियान्वियुवतीर्युवतीः शिशिरानिलः ॥६२॥  
उपचितेषु परेष्वसमर्थतां व्रजति कालवशाद्बलवानपि ।  
तपसि मन्दगभस्तिरभीषुमान्नहिमहाहिमहानिकरो ऽभवत् ॥६३॥  
अभिषिषेणयिषुं भुवनानि यः स्मरमिवाख्यत लोध्ररजश्चयः ।  
क्षुभितसैन्यपरागविपाण्डुरद्युतिरयं तिरयन्नुदभूद्दिशः ॥६४॥  
शिशिरमासमपास्य गुणो ऽस्य नः क इव शीतहरस्य कुचोष्मणः ।  
इति धियास्तरुषः परिरेभिरे घनमतो नमतो ऽनुमतान्प्रियाः ॥६५॥  
अधिलवङ्गममी रजसाधिकं मलिनिताः सुमनोदलतालिनः ।  
स्फुटमिति प्रसवेन पुरो ऽहसत्सपदि कुन्दलता दलतालिनः ॥६६॥  
अतिसुरभिरभाजि पुष्पश्रियामतनुतरतयेव सन्तानकः ।  
तरुणपरभृतः स्वनं रागिणामतनुत रतये वसन्तानकः ॥६७॥  
नोज्झितं युवतिमाननिरासे दक्षमिष्टमधुवासरसारम् ।  
चूतमालिरलिनामतिरागादक्षमिष्ट मधुवासरसारम् ॥६८॥  
जगद्वशीकर्तुमिमाः स्मरस्य प्रभावनीके तनवै जयन्तीः ।  
इत्यस्य तेने कदलीर्मधुश्रीः प्रभावनी केतनवैजयन्तीः ॥६९॥  
स्मररागमयी वपुस्तमिस्रा परितस्तार रवेरसत्यवश्यम् ।  
प्रियमाप दिवापि कोकिले स्त्री परितस्ताररवे रसत्यवश्यम् ॥७०॥  
वपुरम्बुविहारहिमं शुचिना रुचिरं कमनीयतरागमिता ।  
रमणेन रमण्यचिरांशुलतारुचिरङ्कमनीयत रागमिता ॥७१॥  
मुदमब्दभुवामपां मयूराः सहसायन्त नदी पपाट लाभे ।  
अलिना रमतालिनीशिलीन्ध्रे सह सायन्तनदीपपाटलाभे ॥७२॥  
कुटजानि वीक्ष्य शिखिभिः शिखरीन्द्रं समयावनौ घनमदभ्रमराणि ।  
गगनं च गीतनिनदस्य गिरोच्चैः समया वनौघनमदभ्रमराणि ॥७३॥  
अभीष्टमासाद्य चिराय काले समुद्धृताशं कमनी चकाशे ।  
योषिन्मनोजन्मसुखोदयेषु समुद्धृताशङ्कमनीचकाशे ॥७४॥  
स्तनयोः समयेन याङ्गनानामभिनद्धारसमा न सा रसेन ।  
परिरम्भरुचिं ततिर्जलानामभिनद्धा रसमानसारसेन ॥७५॥  
जातप्रीतिर्या मधुरेणानुवनान्तं  
कामे कान्ते सारसिकाकाकुरुतेन ।  
तत्सम्पर्कं प्राप्य पुरा मोहनलीलां  
कामेकान्ते सा रसिका का कुरुते न ॥७६॥  
कान्ताजनेन रहसि प्रसभं गृहीत-  
केशे रते स्मरसहासवतोषितेन ।  
प्रेम्णा मनःसु रजनीष्वपि हैमनीषु  
के शेरते स्म रसहासवतोषितेन ॥७७॥  
गतवतामिव विस्मयमुच्चकैरसकलामलपल्लवलीलया ।  
मधुकृतामसकृद्गिरमावली रसकलामलपल्लवलीलया ॥७८॥  
कुर्वन्तमित्यतिभरेण नगानवाचः  
पुष्पैर्विरागमलिनां च न गानवाचः ।  
श्रीमान्समस्तमनुसानु गिराविहर्तुं  
बिभ्रत्यचोदि स मयूरगिरा विहर्तुम् ॥७९॥  
अनुगिरमृतुभिर्वितायमानामथ स विलोकयितुं वनान्तलक्ष्मीम् ।  

## ०७ कुसुमक्रीडावर्णनम्
निरगमदभिराद्धुमादृतानां भवति महत्सु न निष्फलः प्रयासः ॥१॥  
दधति सुमनसो वनानि बह्वीर्युवतियुता यदवः प्रयातुमीषुः ।  
मनसिशयमहास्त्रमन्यथामी न कुसुमपञ्चकमप्यलं विसोढुम् ॥२॥  
अवसरमधिगम्य तं हरन्त्यो हृदयमयत्नकृतोज्ज्वलस्वरूपाः ।  
अवनिषु पदमङ्गनास्तदानीं न्यदधत विभ्रमसम्पदो ऽङ्गनासु ॥३॥  
नखरुचिरचितेन्द्रचापलेखं ललितगतेषु गतागतं दधाना ।  
मुखरितवलयं पृथौ नितम्बे भुजलतिका मुहुरस्खलत्तरुण्याः ॥४॥  
अतिशयपरिणाहवान्वितेने बहुतरमर्पितरत्नकिङ्किणीकः ।  
अलघुनि जघनस्थले ऽपरस्या ध्वनिमधिकं कलमेखलाकलापः ॥५॥  
गुरुनिबिडनितम्बबिम्बभाराक्रमणनिपीडितमङ्गनाजनस्य ।  
चरणयुगमसुस्रुवत्पदेषु स्वरसमसक्तमलक्तकच्छलेन ॥६॥  
तव सपदि समीपमानये तामहमिति तस्य मयाग्रतो ऽभ्यधायि ।  
अतिरभसकृतालघुप्रतिज्ञामनृतगिरं गुणगौरि मा कृथा माम् ॥७॥  
न च सुतनु न वेद्मि यन्महीयानसुनिरसस्तव निश्चयः परेण ।  
वितथयति न जातुमद्वचो ऽसाविति च तथापि सखीषु मे ऽभिमानः ॥८॥  
सततमनभिभाषणं मया ते परिपणितं भवतीमनानयन्त्या ।  
त्वयि तदिति विरोधनिश्चितायां भवति भवत्वसुहृज्जनः सकामः ॥९॥  
गतधृतिरवलम्बितुं बतासूननलमनालपनादहं भवत्याः ।  
प्रणयिनि यदि न प्रसादबुद्धिर्भव मम मानिनि जीविते दयालुः ॥१०॥  
प्रियमिति वनिता नितान्तमागःस्मरणसरोषकषायितायताक्षी ।  
चरणगतसखीवचो ऽनुरोधात्किल कथमप्यनुकूलयाञ्चकार ॥११॥  
द्रुतपदमिति मा वयस्य यासीर्ननु सुतनुं परिपालयानुयान्तीम् ।  
नहि न विदितखेदमेतदीयस्तनजघनोद्वहने तवापि चेतः ॥१२॥  
इति वदति सखीजने ऽनुरागाद्दयिततमामपरश्चिरं प्रतीक्ष्य ।  
तदनुगमवशादनायतानि न्यधित मिमान इवावनिं पदानि ॥१३॥  
यदि मयि लघिमानमागतायां तव धृतिरस्ति गतास्मि सम्प्रतीयम् ।  
अनिभृतपदपातमापपात प्रियमिति कोपपदेन कापि सख्या ॥१४॥  
अविरलपुलकः सह व्रजन्त्याः प्रतिपदमेकतरस्तनस्तरुण्याः ।  
घटितविघटितः प्रियस्य वक्षस्तटभुवि कन्दुकविभ्रमं बभार ॥१५॥  
अशिथिलमपरावसज्य कण्ठे दृढपरिरब्धबृहद्बहिःस्तनेन ।  
हृषिततनुरुहा भुजेन भर्तुर्मृदुममृदुव्यतिविद्धमेकबाहुम् ॥१६॥  
मुहुरसुसममाघ्नती नितान्तं प्रणदितकाञ्चिनितम्बमण्डलेन ।  
विषमितपृथुहारयष्टि तिर्यक्कुचमितरं तदुरःस्थले निपीड्य ॥१७॥  
गुरुतरकलनूपुरानुनादं सललितनर्तितवामपादपद्मा ।  
इतरदनतिलोलमादधाना पदमथ मन्मथमन्थरं जगाम ॥१८॥  
लघुललितपदं तदंसपीठद्वयनिहितोभयपाणिपल्लवान्या ।  
सकठिनकुचचूचुकप्रणोदं प्रियमबला सविलासमन्वियाय ॥१९॥  
जघनमलघुपीवरोरु कृच्छ्रादुरुनिबिरीसनितम्बभारखेदि ।  
दयिततमशिरोधरावलम्बिस्वभुजलताविभवेन काचिदूहे ॥२०॥  
अनुवपुरपरेण बाहुमूलप्रहितभुजाकलितस्तनेन निन्ये ।  
निहितदशनवाससा कपोले विषमवितीर्णपदं बलादिवान्या ॥२१॥  
अनुवनमसितभ्रुवः सखीभिः सह पदवीमपरः पुरोगतायाः ।  
उरसि सरसरागपादलेखाप्रतिमतयानुययावसंशयानः ॥२२॥  
मदनरसमहौघपूर्णनाभीह्लदपरिवाहितरोमराजयस्ताः ।  
सरित इव सविभ्रमप्रयातप्रणदितहंसकभूषणा विरेजुः ॥२३॥  
श्रुतिपथमधुराणि सारसानामनुनदि शुश्रुविरे रुतानि ताभिः ।  
विदधति जनतामनःशरव्यव्यधपटुमन्मथचापनादशङ्काम् ॥२४॥  
मधुमथनवधूरिवाह्वयन्ति भ्रमरकुलानि जगुर्यदुत्सुकानि ।  
तदभिनयमिवावलिर्वनानामतनुत नूतनपल्लवाङ्गुलीभिः ॥२५॥  
असकलकलिकाकुलीकृतालिस्खलनविकीर्णविकासिकेशराणाम् ।  
मरुदवनिरुहां रजो वधूभ्यः समुपहरन्विचकार कोरकाणि ॥२६॥  
उपवनपवनानुपातदक्षैरलिभिरलाभि यदङ्गनागणस्य ।  
परिमलविषयस्तदुन्नतानामनुगमने खलु सम्पदो ऽग्रतःस्थाः ॥२७॥  
रथचरणधराङ्गनाकराब्जव्यतिकरसम्पदुपात्तसौमनस्याः ।  
जगति सुमनसस्तदादि नूनं दधति परिस्फुटमर्थतो ऽभिधानम् ॥२८॥  
अभिमुखपतितैर्गुणप्रकर्षादवजितमुद्धतिमुज्ज्वलां दधानैः ।  
तरुकिसलयजालमग्रहस्तैः प्रसभमनीयत भङ्गमङ्गनानाम् ॥२९॥  
मुदितमधुभुजो भुजेन शाखाश्चलितविशृङ्खलशङ्खकं धुवत्याः ।  
तरुरतिशयितापराङ्गनायाः शिरसि मुदेव मुमोच पुष्पवर्षम् ॥३०॥  
अनवरतरसेन रागभाजा करजपरिक्षतिलब्धसंस्तवेन ।  
सपदि तरुणपल्लवेन वध्वा विगतदयं खलु खण्डितेन मम्ले ॥३१॥  
प्रियमभि कुसुमोद्यतस्य बाहोर्नवनखमण्डनचारु मूलमन्या ।  
मुहुरितरकराहितेन पीनस्तनतटरोधि तिरोदधें ऽशुकेन ॥३२॥  
विततवलिविभाव्यपाण्डुलेखाकृतपरभागविलीनरोमराजिः ।  
कृशमपि कृशतां पुनर्नयन्ती विपुलवरोन्मुखलोचनावलग्नम् ॥३३॥  
प्रसकलकुचबन्धुरोद्धुरोरःप्रसभविभिन्नतनूत्तरीयबन्धा ।  
अवनमदुदरोच्छ्वसद्दुकूलस्फुटतरलक्ष्यगभीरनाभिमूला ॥३४॥  
व्यवहितमविजानती किलान्तर्वणभुवि वल्लभमाभिमुख्यभाजम् ।  
अधिविटपि सलीलमग्रपुष्पग्रहणपदेन चिरं विलम्ब्य काचित् ॥३५॥  
अथ किल कथिते सखीभिरत्र क्षणमपरेव ससम्भ्रमा भवन्ती ।  
शिथिलितकुसुमाकुलाग्रपाणिः प्रतिपदसंयमितांशुकावृताङ्गी ॥३६॥  
कृतभयपरितोषसन्निपातं सचकितसस्मितवक्त्रवारिजश्रीः ।  
मनसिजगुरुतत्क्षणोपदिष्टं किमपि रसेन रसान्तरं भजन्ती ॥३७॥  
अवनतवदनेन्दुरिच्छतीव व्यवधिमधीरतया यदस्थितास्मै ।  
अहरत सुतरामतो ऽस्य चेतः स्फुटमभिभूषयति स्त्रियस्त्रपैव ॥३८॥  
किसलयशकलेष्ववाचनीयाः पुलकिनि केवलमङ्गके निधेयाः ।  
नखपदलिपयो ऽपि दीपितार्थाः प्रणिदधिरे दयितैरनङ्गलेखाः ॥३९॥  
कृतकृतकरुषा सखीमपास्य त्वमकुशलेति कयाचिदात्मनैव ।  
अभिमतमभि साभिलाषमाविष्कृतभुजमूलमबन्धि मूर्ध्नि माला ॥४०॥  
अभिमुखमपयाति मा स्म किञ्चित्त्वमभिदधाः पटले मधुव्रतानाम् ।  
मधुसुरभिमुखाब्जगन्धलब्धेरधिकमधित्वदनेन मा निपाति ॥४१॥  
सरजसमकरन्दनिर्भरासु प्रसवविभूतिषु भूरुहां विरक्तः ।  
ध्रुवममृतपनामवाञ्छयासावधरममुं मधुपस्तवाजिहीते ॥४२॥  
इति वदति सखीजने निमीलद्विगुणितसान्द्रतराक्षिपक्ष्ममाला ।  
अपतदलिभयेन भर्तुरङ्कं भवति हि विक्लवता गुणो ऽङ्गनानाम् ॥४३॥  
मुखकमलकमुन्नमय्य यूना यदभिनवोढवधूर्बलादचुम्बि ।  
तदपि न किल बालपल्लवाग्रग्रहपरया विविदे विदग्धसख्या ॥४४॥  
व्रततिविततिभिस्तिरोहितायां प्रतियुवतौ वदनं प्रियः प्रियायाः ।  
यदधयदधरावलोपनृत्यत्करवलयस्वनितेन तद्विवव्रे ॥४५॥  
विलसितमनुकुर्वती पुरस्ताद्धरणिरुहाधिरुहो वधूर्लतायाः ।  
रमणमृजुतया पुरः सखीनामकलितचापलदोषमालिलिङ्ग ॥४६॥  
सललितमवलम्ब्य पाणिनांसे सहचरमुच्छ्रितगुच्छवाञ्छयान्या ।  
सकलकलभकुम्भविभ्रमाभ्यामुरसि रसादवतस्तरे स्तनाभ्याम् ॥४७॥  
मृदुचरणतलाग्रदुःस्थितत्वादसहतरा कुचकुम्भयोर्भरस्य ।  
उपरि निरवलम्बनं प्रियस्य न्यपतदथोच्चतरोच्चिचीषयान्या ॥४८॥  
उपरिजतरुजानि याचमानां कुशलतया परिरम्भलोलुपो ऽन्यः ।  
प्रथितपृथुपयोधरां गृहाण स्वयमिति मुग्धवधूमुदास दोर्भ्याम् ॥४९॥  
इदमिदमिति भूरुहां प्रसूनैर्मुहुरतिलोभयता पुरःपुरो ऽन्या ।  
अनुरहसमनायि नायकेन त्वरयति रन्तुमहो जनं मनोभूः ॥५०॥  
विजनमिति बलादमुं गृहीत्वा क्षणमथ वीक्ष्य विपक्षमन्तिके ऽन्या ।  
अभिपतितुमना लघुत्वभीतेरभवदमुञ्चति वल्लभे ऽतिगुर्वी ॥५१॥  
अधिरजनि जगाम धाम तस्याः प्रियतमयेति रुषा स्रजावनद्धः ।  
पदमपि चलितं युवा न सेहे किमिव न शक्तिहरं ससाध्वसानाम् ॥५२॥  
न खलु वयममुष्य दानयोग्याः पिबति च पाति च यासकौ रहस्त्वाम् ।  
व्रज विटपममुं ददस्व तस्यै भवतु यतः सदृशोश्चिराय योगः ॥५३॥  
तव कितव किमाहितैर्वृथा नः क्षितिरुहपल्लवपुष्पकर्णपूरैः ।  
ननु जनविदितैर्भवद्व्यलीकैश्चिरपरिपूरितमेव कर्णयुग्मम् ॥५४॥  
मुहुरुपहसितामिवालिनादैर्वितरसि नः कलिकां किमर्थमेनाम् ।  
वसतिमुपगतेन धाम्नि तस्याः शठ कलिरेष महांस्त्वयाद्य दत्तः ॥५५॥  
इति गदितवती रुषा जघान स्फुरितमनोरमपक्ष्मकेशरेण ।  
श्रवणनियमितेन कान्तमन्या सममसिताम्बुरुहेण चक्षुषा च ॥५६॥  
विनयति सुदृशो दृशः परागं प्रणयिनि कौसुममाननानिलेन ।  
तदहितयुवतेरभीक्ष्णमक्ष्णोर्द्वयमपि रोषरजोभिरापुपूरे ॥५७॥  
स्फुटमिदमभिचारमन्त्र एव प्रतियुवतेरभिधानमङ्गनानाम् ।  
वरतनुरमुनोपहूय पत्या मृदुकुसुमेन यदाहताप्यमूर्छत् ॥५८॥  
समदनमवतंसिते ऽधिकर्णं प्रणयवता कुसुमे सुमध्यमायाः ।  
व्रजदपि लघुतां बभूव भारः सपदि हिरण्मयमण्डनं सपत्न्याः ॥५९॥  
अवजितमधुना तवाहमक्ष्णो रुचिरतयेत्यवनम्य लज्जयेव ।  
श्रवणकुवलयं विलासवत्या भ्रमररुतैरुपकर्णमाचचक्षे ॥६०॥  
अवचितकुसुमा विहाय वल्लीर्युवतिषु कोमलमाल्यमालिनीषु ।  
पदमुपदधिरे कुलान्यलीनां न परिचयो मलिनात्मनां प्रधानम् ॥६१॥  
श्लथशिरसिजपाशपातभारादिव नितरां नतिमद्भिरंसभागैः ।  
मुकुलितनयनैर्मुखारविन्दैर्घनमहतामिव पक्ष्मणां भरेण ॥६२॥  
अधिकमरुणिमानमुद्वहद्भिर्विकसदशीतमरीचिरश्मिजालैः ।  
परिचितपरिचुम्बनाभियोगादपगतकुङ्कुमरेणुभिः कपोलैः ॥६३॥  
अवसितललितक्रियेण बाह्वोर्ललिततरेण तनीयसा युगेन ।  
सरसकिसलयानुरञ्जितैर्वा करकमलैः पुनरुक्तरक्तभाभिः ॥६४॥  
स्मरसरसमुरःस्थलेन पत्युर्विनिमयसङ्क्रमिताङ्गरागरागैः ।  
भृशमतिशयखेदसम्पदेव स्तनयुगलैरितरेतरं निषण्णैः ॥६५॥  
अतनुकुचभरानतेन भूयः श्रमजनितानतिना शरीरकेण ।  
अनुचितगतिसादनिःसहत्वं कलभकरोरुभिरूरुभिर्दधानैः ॥६६॥  
अपगतनवयावकैश्चिराय क्षितिगमनेन पुनर्वितीर्णरागैः ।  
कथमपि चरणोत्पलैश्चलद्भिर्भृशविनिवेशवशात्परस्परस्य ॥६७॥  
मुहुरिति वनविभ्रमाभिषङ्गादतमि तदा नितरां नितम्बिनीभिः ।  
मृदुतरतनवो ऽलसाः प्रकृत्या चिरमपि ताः किमुत प्रयासभाजः ॥६८॥  
प्रथममलघुमौक्तिकाभमासीच्छ्रमजलमुज्ज्वलगण्डमण्डलेषु ।  
कठिनकुचतटाग्रपाति पश्चादथ शतशर्करतां जगाम तासाम् ॥६९॥  
विपुलकमपि यौवनोद्धतानां घनपुलकोदयकोमलं चकाशे ।  
परिमलितमपि प्रियैः प्रकामं कुचयुगमुज्ज्वलमेव कामिनीनाम् ॥७०॥  
अविरतकुसुमावचायखेदान्निहितभुजालतयैकयोपकण्ठम् ।  
विपुलतरनिरन्तरावलग्नस्तनपिहितप्रियवक्षसा ललम्बे ॥७१॥  
अभिमतमभितः कृताङ्गभङ्गा कुचयुगमुन्नतिवित्तमुन्नमय्य ।  
तनुरभिलषितं क्लमच्छलेन व्यवृणुत वेल्लितबाहुवल्लरीका ॥७२॥  
हिमलवसदृशः श्रमोदबिन्दूनपनयता किल नूतनोढवध्वाः ।  
कुचकलशकिशोरकौ कथञ्चित्तरलतया तरुणेन पस्पृशाते ॥७३॥  
गत्वोद्रेकं जघनपुलिने रुद्धमध्यप्रदेशः  
क्रामन्नूरुद्रुमभुजलताः पूर्णनाभीह्रदान्तः ।  
उल्लङ्घ्योच्चैः कुचतटभुवं प्लावयन्रोमकूपा-  
न्स्वेदापूरो युवतिसरितां व्याप गण्डस्थलानि ॥७४॥  
प्रियकरपरिमार्गादङ्गनानां यदाभू-  
त्पुनरधिकतरैव स्वेदतोयोदयश्रीः ।  
अथ वपुरभिषेक्तुं तास्तदाम्भोभिरीषुर्-  
वनविहरणखेदम्लानमम्लानशोभाः ॥७५॥  
आयासादलघुतरस्तनैः स्तनद्भिः  
श्रान्तानामविकचलोचनारविन्दैः ।  

## ०८ जलविहारवर्णनम्
अभ्यम्भः कथमपि योषितां समूहै-  
स्तैरुर्वीनिहितचलत्पदं प्रचेले ॥१॥  
यान्तीनां सममसितभ्रुवां नतत्वा-  
दंसानां महति नितान्तमन्तरे ऽपि ।  
संसक्तैर्विपुलतया मिथो नितम्बैः  
सम्बाधं बृहदपि तद्बभूव वर्त्म ॥२॥  
नीरन्ध्रद्रुमशिशिरां भुवं व्रजन्तीः  
साशङ्कं मुहुरिव कौतुकात्करैस्ताः ।  
पस्पर्श क्षणमनिलाकुलीकृतानां  
शाखानामतुहिनरश्मिरन्तरालैः ॥३॥  
एकस्यास्तपनकरैः करालिताया  
बिभ्राणः सपदि सितोष्णवारणत्वम् ।  
सेवायै वदनसरोजनिर्जितश्री-  
रागत्य प्रियमिव चन्द्रमाश्चकार ॥४॥  
स्वं रागादुपरि वितन्वतोत्तरीयं  
कान्तेन प्रतिपदवारितातपायाः ।  
सच्छत्रादपरविलासिनीसमूहा-  
च्छायासीदधिकतरा तदा परस्याः ॥५॥  
संस्पर्शप्रभवसुखोपचीयमाने  
सर्वाङ्गे करतललग्नवल्लभायाः ।  
कौशेयं व्रजदपि गाढतामजस्रं  
सस्रंसे विगलितनीवि नीरजाक्ष्याः ॥६॥  
गच्छन्तीरलसमवेक्ष्य विस्मयिन्य-  
स्तास्तन्वीर्न विदधिरे मतानि हंस्यः ।  
बुद्ध्वा वा जितमपरेण काममावि-  
ष्कुर्वीत स्वगुणमपत्रपः क एव ॥७॥  
श्रीमद्भिर्जितपुलिनानि माधवीना-  
मारोहैर्निबिडबृहन्नितम्बबिम्बैः ।  
पाषाणस्खलनविलोलमाशु नूनं  
वैलक्ष्याद्ययुरवरोधनानि सिन्धोः ॥८॥  
मुक्ताभिः सलिलरयास्तशुक्तिपेशी  
मुक्ताभिः कृतरुचि सैकतं नदीनाम् ।  
स्त्रीलोकः परिकलयाञ्चकार तुल्यं  
पल्यङ्कैर्विगलितहारचारुभिः स्वैः ॥९॥  
आघ्राय श्रमजमनिन्द्यगन्धबन्धुं  
निश्वासश्वसनमसक्तमङ्गनानाम् ।  
आरण्याः सुमनस ईषिरे न भृङ्गै-  
रौचित्यं गणयति को विशेषकामः ॥१०॥  
आयान्त्यां निजयुवतौ वनात्सशङ्कं  
बर्हाणामपरशिखण्डिनीं भरेण ।  
आलोक्य व्यवदधतं पुरो मयूरं  
कामिन्यः श्रदधुरनार्जवं नरेषु ॥११॥  
आलापैस्तुलितरवाणि माधवीनां  
माधुर्यादमलपतत्रिणां कुलानि ।  
अन्तर्धामुपययुरुत्पलावलीषु  
प्रादुःष्यात्क इव जितः पुरः परेण ॥१२॥  
मुग्धायाः स्मरललितेषु चक्रवाक्या  
निःशङ्कं दयिततमेन चुम्बितायाः ।  
प्राणेशानभि विदधुर्विधूतहस्ताः  
सीत्कारं समुचितमुत्तरं तरुण्यः ॥१३॥  
उत्क्षिप्तस्फुटितसरोरुहार्घ्यमुच्चैः  
सस्नेहं विहगरुतैरिवालपन्ती ।  
नारीणामथ सरसी सफेनहासा  
प्रीत्येव व्यतनुत पाद्यमूर्मिहस्तैः ॥१४॥  
नित्याया निजवसतेर्निरासिरेय-  
द्रागेण श्रियमरविन्दतः कराग्रैः ।  
व्यक्तत्वं नियतमनेन निन्युरस्याः  
सापत्न्यं क्षितिसुतविद्विषो महिष्यः ॥१५॥  
आस्कन्दन्कथमपि योषितो न याव-  
द्भीमत्यः प्रियकरधार्यमाणहस्ताः ।  
औत्सुक्यात्त्वरितममूस्तदम्बु ताव-  
त्सङ्क्रान्तप्रतिमतया दधाविवान्तः ॥१६॥  
ताः पूर्वं सचकितमागमय्य गाधं  
कृत्वाथो मृदुपदमन्तराविशन्त्यः ।  
कामिन्यो मन इव कामिना सरागै  
रङ्गैस्तज्जलमनुरञ्जयाम्बभूवुः ॥१७॥  
सङ्क्षोभं पयसि मुहुर्महेभकुम्भश्रीभाजा कुचयुगलेन नीयमाने ।  
विश्लेषं युगमगमद्रथाङ्गनाम्नोरुद्वृत्तः क इव सुखावहः परेषाम् ॥१८॥  
आसीना तटभुवि सस्मितेन भर्त्रा  
रम्भोरूरवतरितुं सरस्यनिच्छुः ।  
धुन्वाना करयुगमीक्षितुं विलासा-  
ञ्शीतालुः सलिलगतेन सिच्यते स्म ॥१९॥  
नेच्छन्ती समममुना सरो ऽवगाढुं  
रोधस्तः प्रतिजलमीरिता सखीभिः ।  
आश्लिक्षद्भयचकितेक्षणं नवोढा  
वोढारं विपदि न दूषितातिभूमिः ॥२०॥  
तिष्ठन्तं पयसि पुमांसमंसमात्रे  
तद्दघ्नं तदवयती किलात्मनो ऽपि ।  
अभ्येतुं सुतनुरभीरियेष मौग्ध्या-  
दाश्लेषि द्रुतममुना निमज्जतीति ॥२१॥  
आनाभेः सरसि नतभ्रुवावगाढे  
चापल्यादथ पयसस्तरङ्गहस्तैः ।  
उच्छ्रायि स्तनयुगमध्यरोहिलब्ध-  
स्पर्शानां भवति कुतो ऽथवा व्यवस्था ॥२२॥  
कान्तानां कुवलयमप्यपास्तमक्ष्णोः  
शोभाभिर्न मुखरुचाहमेकमेव ।  
संहर्षादलिविरुतैरितीव गाय-  
ल्लोलोर्मौ पयसि महोत्पलं ननर्त ॥२३॥  
त्रस्यन्ती चलशफरीविघट्टितोरू-  
र्वामोरूरतिशयमाप विभ्रमस्य ।  
क्षुभ्यन्ति प्रसभमहो विनापि हेतो-  
र्लीलाभिः किमु सति कारणे रमण्यः ॥२४॥  
आकृष्टप्रतनुवपुर्लतैस्तरद्भि-  
स्तस्याम्भस्तदथ सरोमहार्णवस्य ।  
अक्षोभि प्रसृतविलोलबाहुपक्षै-  
र्योषाणामुरुभिरुरोजगण्डशैलैः ॥२५॥  
गाम्भीर्यं दधदपि रन्तुमङ्गनाभिः  
सङ्क्षोभं जघनविघट्टनेन नीतः ।  
अम्भोधिर्विकसितवारिजाननो ऽसौ  
मर्यादां सपदि विलङ्घयाम्बभूव ॥२६॥  
आदातुं दयितमिवावगाढमारा-  
दूर्मीणां ततिभिरभिप्रसार्यमाणः ।  
कस्याश्चिद्विततचलच्छिखाङ्गुलीको  
लक्ष्मीवान्सरसि रराज केशहस्तः ॥२७॥  
उन्निद्रप्रियकमनोरमं रमण्याः  
संरेजे सरसि वपुः प्रकाशमेव ।  
युक्तानां विमलतया तिरस्क्रियायै  
नाक्रामन्नपि हि भवत्यलं जलौघः ॥२८॥  
किं तावत्सरसि सरोजमेतदारा-  
दाहोस्विन्मुखमवभासते युवत्याः ।  
संशय्य क्षणमिति निश्चिकाय कश्चि-  
द्विव्वोकैर्बकसहवासिनां परोक्षैः ॥२९॥  
शृङ्गाणि द्रुतकनकोज्ज्वलानि गन्धाः  
कौसुम्भं पृथु कुचकुम्भसङ्गि वासः ।  
मार्द्वीकं प्रियतमसन्निधानमास-  
न्नारीणामिति जलकेलिसाधनानि ॥३०॥  
उत्तुङ्गादनिलचलांशुकास्तटान्ता-  
च्चेतोभिः सह भयदर्शिनां प्रियाणाम् ।  
श्रोणीभिर्गुरुभिरतूर्णमुत्पतन्त्य-  
स्तोयेषु द्रुततरमङ्गना निपेतुः ॥३१॥  
मुग्धत्वादविदितकैतवप्रयोगा  
गच्छन्त्यः सपदि पराजयं तरुण्यः ।  
ताः कान्तैः सह करपुष्करेरिताम्बु-  
व्यात्युक्षीमभिसरणग्लहामदीव्यन् ॥३२॥  
योगस्य त्रिनयनलोचनानलार्चि-  
र्निर्दग्धस्मरपृतनाधिराज्यलक्ष्म्याः ।  
कान्तायाः करकलशोद्यतैः पयोभि-  
र्वक्त्रेन्दोरकृत महाभिषेकमेकः ॥३३॥  
सिञ्चन्त्याः कथमपि बाहुमुन्नमय्य  
प्रेयांसं मनसिजदुःखदुर्बलायाः ।  
सौवर्णं वलयमवागलत्कराग्रा-  
ल्लावण्यश्रिय इव शेषमङ्गनायाः ॥३४॥  
स्निह्यन्ती दृशमपरा निधाय पूर्णं  
मूर्तेन प्रणयरसेन वारिणेव ।  
कन्दर्पप्रवणमनाः सखीसिसिक्षा-  
लक्ष्येण प्रतियुवमञ्जलिं चकार ॥३५॥  
आनन्दं दधति मुखे करोदकेन  
श्यामाया दयिततमेन सिच्यमाने ।  
ईर्ष्यन्त्या वदनमसिक्तमप्यनल्प-  
स्वेदाम्बुस्नपितमजायतेतरस्याः ॥३६॥  
उद्वीक्ष्य प्रियकरकुड्मलापविद्धै-  
र्वक्षोजद्वयमभिषिक्तमन्यनार्याः ।  
अम्भोभिर्मुहुरसिचद्वधूरमर्षा-  
दात्मीयं पृथुतरनेत्रयुग्ममुक्तैः ॥३७॥  
कुर्वद्भिर्मुखरुचिमुज्ज्वलामजस्रं  
यैस्तोयैरसिचत वल्लभां विलासी ।  
तैरेव प्रतियुवतेरकारि दूरा-  
त्कालुष्यं शशधरदीधितिच्छटाच्छैः ॥३८॥  
रागान्धीकृतनयनेन नामधेय-  
व्यत्यासादभिमुखमीरितः प्रियेण ।  
मानिन्या वपुषि पतन्निसर्गमन्दो  
भिन्दानो हृदयमसाहि नोदवज्रः ॥३९॥  
प्रेम्णोरः प्रणयिनि सिञ्चति प्रियायाः  
सन्तापं नवजलविप्रुषो गृहीत्वा ।  
उद्धूताः कठिनकुचस्थलाभिघाता-  
दासन्नां भृशमपराङ्गनामधाक्षुः ॥४०॥  
सङ्क्रान्तं प्रियतमवक्षसो ऽङ्गरागं  
साध्वस्याः सरसि हरिष्यते ऽधुनाम्भः ।  
तुष्ट्वैवं सपदि हृते ऽपि तत्र तेपे  
कस्याश्चित्स्फुटनखलक्ष्मणः सपत्न्या ॥४१॥  
हूतायाः प्रतिसखि कामिनान्यनाम्ना  
ह्रीमत्याः सरसि गलन्मुखेन्दुकान्तेः ।  
अन्तर्धिं द्रुतमिव कर्तुमश्रुवर्षै-  
र्भूमानं गमयितुमीषिरे पयांसि ॥४२॥  
सिक्तायाः क्षणमभिषिच्य पूर्वमन्या-  
मन्यस्याः प्रणयवता बताबलायाः ।  
कालिम्ना समधित मन्युरेव वक्त्रं  
प्रापाक्ष्णोर्गलदपशब्दमञ्जनाम्भः ॥४३॥  
उद्वोढुं कनकविभूषणान्यशक्तः  
सध्रीचा वलयितपद्मनालसूत्रः ।  
आरूढप्रतिवनिताकटाक्षभारः  
साधीयो गुरुरभवद्भुजस्तरुण्याः ॥४४॥  
आबद्धप्रचुरपरार्ध्यकिङ्किणीको  
रामाणामनवरतोदगाहभाजाम् ।  
नारावं व्यतनुत मेखलाकलापः  
कस्मिन्वा सजलगुणे गिरां पटुत्वम् ॥४५॥  
पर्यच्छे सरसि हृतें ऽशुके पयोभि-  
र्लोलाक्षे सुरतगुरावपत्रपिष्णोः ।  
सुश्रोण्या दलवसनेन वीचिहस्त-  
न्यस्तेन द्रुतमकृताब्जिनी सखीत्वम् ॥४६॥  
नारीभिर्गुरुजघनस्थलाहताना-  
मास्यश्रीविजितविकासिवारिजानाम् ।  
लोलत्वादपहरतां तदङ्गरागं  
सञ्जज्ञे स कलुष आशयो जलानाम् ॥४७॥  
सौगन्ध्यं दधदपि काममङ्गनानां  
दूरत्वाद्गतमहमाननोपमानम् ।  
नेदीयो जितमिति लज्जयेव तासा-  
मालोले पयसि महोत्पलं ममज्ज ॥४८॥  
प्रभ्रष्टैः सरभसमम्भसो ऽवगाह-  
क्रीडाभिर्विदलितयूथिकापिशङ्गैः ।  
आकल्पैः सरसि हिरण्मयैर्वधूना-  
मौर्वाग्निद्युतिशकलैरिव व्यराजि ॥४९॥  
आस्माकी युवतिदृशामसौ तनोति  
छायैव श्रियमनपायिनीं किमेभिः ।  
मत्वैवं स्वगुणपिधानसाभ्यसूयैः  
पानीयैरिति विदधाविरे ऽञ्जनानि ॥५०॥  
निर्धौते सति हरिचन्दने जलौघै-  
रापाण्डोर्गतपरभागयाङ्गनायाः ।  
अह्नाय स्तनकलशद्वयादुपेये  
विच्छेदः सहृदययेव हारयष्ट्या ॥५१॥  
अन्यूनं गुणममृतस्य धारयन्ती  
सम्फुल्लस्फुरितसरोरुहावतंसा ।  
प्रेयोभिः सह सरसी निषेव्यमाणा  
रक्तत्वं व्यधित वधूदृशां सुरा च ॥५२॥  
स्नान्तीनां बृहदमलोदबिन्दुचित्रौ  
रेजाते रुचिरदृशामुरोजकुम्भौ ।  
हाराणां मणिभिरुपाश्रितौ समन्ता-  
दुत्सूत्रैर्गुणवदुपघ्नकाम्ययेव ॥५३॥  
आरूढः पतित इति स्वसम्भवो ऽपि  
स्वच्छानां परिहरणीयतामुपैति ।  
कर्णेभ्यश्च्युतमसितोत्पलं वधूनां  
वीचीभिस्तटमनु यन्निरासुरापः ॥५४॥  
दन्तानामधरमयावकं पदानि  
प्रत्यग्रास्तनुमविलेपनां नखाङ्काः ।  
आनिन्युः श्रियमधितोयमङ्गनानां  
शोभायै विपदि सदाश्रिता भवन्ति ॥५५॥  
कस्याश्चिन्मुखमनु धौतपत्रलेखं  
व्यातेने सलिलभरावलम्बिनीभिः ।  
किञ्जल्कव्यतिकरपिञ्जरान्तराभि-  
श्चित्रश्रीरलमलकाग्रवल्लरीभिः ॥५६॥  
वक्षोभ्यो घनमनुलेपनं यदूना-  
मुत्तंसानहरत वारि मूर्धजेभ्यः ।  
नेत्राणां मदरुचिरक्षतैव तस्थौ  
चक्षुष्यः खलु महतां परैरलङ्घ्यः ॥५७॥  
यो बाह्यः स खलु जलैर्निरासि रागो  
यश्चित्ते स तु तदवस्थ एव तेषाम् ।  
धीराणां व्रजति हि सर्व एव नान्तः-  
पातित्वादभिभवनीयतां परस्य ॥५८॥  
फेनानामुरसिरुहेषु हारलीला  
चेलश्रीर्जघनतलेषु शैवलानाम् ।  
गण्डेषु स्फुटरचनाब्जपत्त्रवल्ली  
पर्याप्तं पयसि विभूषणं वधूनाम् ॥५९॥  
भ्रश्यद्भिर्जलमभि भूषणैर्वधूना-  
मङ्गेभ्यो गुरुभिरमज्जि लज्जयेव ।  
निर्माल्यैरथ ननृते ऽवधीरिताना-  
मप्युच्चैर्भवति लघीयसां हि धार्ष्ट्यम् ॥६०॥  
आमृष्टास्तिलकरुचः स्रजो निरस्ता  
नीरक्तं वसनमपाकृतो ऽङ्गरागः ।  
कामः स्त्रीरनुशयवानिव स्वपक्ष-  
व्याघातादिति सुतरां चकार चारूः ॥६१॥  
शीतार्तिं बलवदुपेयुषेव नीरै-  
रासेकाच्छिशिरसमीरकम्पितेन ।  
रामाणामभिनवयौवनोष्मभाजो-  
राश्लेषि स्तनतटयोर्नवांशुकेन ॥६२॥  
श्च्योतद्भिः समधिकमात्तमङ्गसङ्गा-  
ल्लावण्यं तनुमदिवाम्बु वाससो ऽन्तैः ।  
उत्तेरे तरलतरङ्गरङ्गलीला-  
निष्णातैरथ सरसः प्रियासमूहैः ॥६३॥  
दिव्यानामपि कृतविस्मयां पुरस्ता-  
दम्भस्तः स्फुरदरविन्दचारुहस्ताम् ।  
उद्वीक्ष्य श्रियमिव काञ्चिदुत्तरन्ती-  
मस्मार्षीज्जलनिधिमन्थनस्य शौरिः ॥६४॥  
श्लक्ष्णं यत्परिहितमेतयोः किलान्त-  
र्धानार्थं तदुदकसेकसक्तमूर्वोः ।  
नारीणां विमलतरौ समुल्लसन्त्या  
भासान्तर्दधतुरुरू दुकूलमेव ॥६५॥  
वासांसि न्यवसत यानि योषितस्ताः  
शुभ्राभ्रद्युतिभिरहासि तैर्मुदेव ।  
अत्याक्षुः स्नपनगलज्जलानि यानि  
स्थूलाश्रुस्रुतिभिररोदि तैः शुचेव ॥६६॥  
आर्द्रत्वादतिशयिनीमुपेयिवद्भिः  
संसक्तिं भृशमपि भूरिशो ऽवधूतैः ।  
अङ्गेभ्यः कथमपि वामलोचनानां  
विश्लेषो बत नवरक्तकैः प्रपेदे ॥६७॥  
प्रत्यंसं विलुलितमूर्धजा चिराय  
स्नानार्द्रं वपुरुदवापयत्किलैका ।  
नाजानादभिमतमन्तिके ऽभिवीक्ष्य  
स्वेदाम्बुद्रवमभवत्तरां पुनस्तत् ॥६८॥  
सीमन्तं निजमनुबध्नती कराभ्या-  
मालक्ष्य स्तनतटबाहुमूलभागा ।  
भर्त्रान्या मुहुरभिलष्यता निदध्ये  
नैवाहो विरमति कौतुकं प्रियेभ्यः ॥६९॥  
स्वच्छाम्भः स्नपनविधौतमङ्गमोष्ठ-  
स्ताम्बूलद्युतिविशदो विलासिनीनाम् ।  
वासश्च प्रतनु विविक्तमस्त्वितीया-  
नाकल्पो यदि कुसुमेषुणा न शून्यः ॥७०॥  
इति धौतपुरन्ध्रिमत्सरान्त्सरसि मज्जनेन  
श्रियमाप्तवतो ऽतिशायिनीमपमलाङ्गभासः ।  
अवलोक्य तदैव यादवानपरवारिराशेः  
शिशिरेतररोचिषाप्यपां ततिषु मङ्क्तुमीषे ॥७१॥  
अभितापसम्पदमथोष्णरुचिर्निजतेजसामसहमान इव ।  

## ०९ प्रदोषवर्णनम्
पयसि प्रपित्सुरपराम्बुनिधेरधिरोढुमस्तगिरिमभ्यपतत् ॥१॥  
गतया पुरः प्रतिगवाक्षमुखं दधती रतेन भृशमुत्सुकताम् ।  
मुहुरन्तरालभुवमस्तगिरेः सवितुश्च योषिदमिमीत दृशा ॥२॥  
विरलातपच्छविरनुष्णवपुः परितो विपाण्डु दधदभ्रशिरः ।  
अभवद्गतः परिणतिं शिथिलः परिमन्दसूर्यनयनो दिवसः ॥३॥  
अपराह्णशीतलतरेण शनैरनिलेन लोलितलताङ्गुलये ।  
निलयाय शाखिन इवाह्वयते ददुराकुलाः खगकुलानि गिरः ॥४॥  
उपसन्ध्यमास्त तनु सानुमतः शिखरेषु तत्क्षणमशीतरुचः ।  
करजालमस्तसमये ऽपि सतामुचितं खलूच्चतरमेव पदम् ॥५॥  
प्रतिकूलतामुपगते हि विधौ विफलत्वमेति बहुसाधनता ।  
अवलम्बनाय दिनभर्तुरभून्न पतिष्यतः करसहस्रमपि ॥६॥  
नवकुङ्कुमारुणपयोधरया स्वकरावसक्तरुचिराम्बरया ।  
अतिसक्तिमेत्य वरुणस्य दिशा भृशमन्वरज्यदतुषारकरः ॥७॥  
गतवत्यराजत जपाकुसुमस्तबकद्युतौ दिनकरे ऽवनतिम् ।  
बहलानुरागकुरुविन्ददलप्रतिबद्धमध्यमिव दिग्वलयम् ॥८॥  
द्रुतशातकुम्भनिभमंशुमतो वपुरर्धमग्नवपुषः पयसि ।  
रुरुचे विरिञ्चिनखभिन्नबृहज्जगदण्डकैकतरखण्डमिव ॥९॥  
अनुरागवन्तमपि लोचनयोर्दधतं वपुः सुखमतापकरम् ।  
निरकासयद्रविमपेतवसुं वियदालयादपरदिग्गणिका ॥१०॥  
अभितिग्मरश्मि चिरमाविरमादवधानखिन्नमनिमेषतया ।  
विगलन्मधुव्रतकुलाश्रुजलं न्यमिमीलदब्जनयनं नलिनी ॥११॥  
अविभाव्यतारकमदृष्टहिमद्युतिबिम्बमस्तमितभानु नभः ।  
अवसन्नतापमतमिस्रमभादपदोषतैव विगुणस्य गुणः ॥१२॥  
रुचिधाम्नि भर्तरि भृशं विमलाः परलोकमभ्युपगते विविशुः ।  
ज्वलनं त्विषः कथमिवेतरथा सुलभो ऽन्यजन्मनि स एव पतिः ॥१३॥  
विहिताञ्जलिर्जनतया दधती विकसत्कुसुम्भकुसुमारुणताम् ।  
चिरमुज्झतापि तनुरौज्झदसौ न पितृप्रसूः प्रकृतिमात्मभुवः ॥१४॥  
अथ सान्द्रसान्ध्यकिरणारुणितं हरिहेतिहूति मिथुनं पततोः ।  
पृथगुत्पपात विरहार्तिदलद्धृदयस्रुतासृगनुलिप्तमिव ॥१५॥  
निलयः श्रियः सततमेतदिति प्रथितं यदेव जलजन्म तया ।  
दिवसात्ययात्तदपि मुक्तमहो चपलाजनं प्रति न चोद्यमदः ॥१६॥  
दिवसो ऽनुमित्त्रमगमद्विलयं किमिहास्यते बत मयाबलया ।  
रुचिभर्तुरस्य विरहाधिगमादिति सन्ध्ययापि सपदि व्यगमि ॥१७॥  
पतिते पतङ्गमृगराजि निजप्रतिबिम्बरोषित इवाम्बुनिधौ ।  
अथ नागयूथमलिनानि जगत्परितस्तमांसि परितस्तरिरे ॥१८॥  
व्यसरन्नु भूधरगुहान्तरतः पटलं बहिर्बहलपङ्करुचि ।  
दिवसावसानपटुनस्तमसो बहिरेत्य चाधिकमभक्त गुहाः ॥१९॥  
किमलम्बताम्बरविलग्नमधः किमवर्धतोर्ध्वमवनीतलतः ।  
विससार तिर्यगथ दिग्भ्य इति प्रचुरीभवन्न निरधारि तमः ॥२०॥  
स्थगिताम्बरक्षितितले परितस्तिमिरे जनस्य दृशमन्धयति ।  
दधिरे रसाञ्जनमपूर्वमतः प्रियवेश्मवर्त्म सुदृशो ददृशुः ॥२१॥  
अवधार्य कार्यगुरुतामभवन्न भयाय सान्द्रतमसन्तमसम् ।  
सुतनोः स्तनौ च दयितोपगमे तनुरोमराजिपथवेपथवे ॥२२॥  
ददृशे ऽपि भास्कररुचाह्नि न यः स तमीं तमोभिरभिगम्य तताम् ।  
द्युतिमग्रहीद्ग्रहगणो लघवः प्रकटीभवन्ति मलिनाश्रयतः ॥२३॥  
अनुलेपनानि कुसुमान्यबलाः कृतमन्यवः पतिषु दीपशिखाः ।  
समयेन तेन चिरसुप्तमनोभवबोधनं सममबोधिषत ॥२४॥  
वसुधान्तनिःसृतमिवाहिपतेः पटलं फणामणिसहस्ररुचाम् ।  
स्फुरदंशुजालमथ शीतरुचः ककुभं समस्कुरुत माघवनीम् ॥२५॥  
विशदप्रभापरिगतं विबभावुदयाचलव्यवहितेन्दुवपुः ।  
मुखमप्रकाशदशनं शनकैः सविलासहासमिव शक्रदिशः ॥२६॥  
कलया तुषारकिरणस्य पुरः परिमन्दभिन्नतिमिरौघजटम् ।  
क्षणमभ्यपद्यत जनैर्न मृषा गगनं गणाधिपतिमूर्तिरिति ॥२७॥  
नवचन्द्रिकाकुसुमकीर्णतमःकबरीभृतो मलयजार्द्रमिव ।  
ददृशे ललाटतटहारि हरेर्हरितो मुखे तुहिनरश्मिदलम् ॥२८॥  
प्रथमं कलाभवदथार्धमथो हिमदीधितिर्महदभूदुदितः ।  
दधति ध्रुवं क्रमश एव न तु द्युतिशालिनो ऽपि सहसोपचयम् ॥२९॥  
उदमज्जि कैटभजितः शयनादपनिद्रपाण्डुरसरोजरुचा ।  
प्रथमप्रबुद्धनदराजसुतावदनेन्दुनेव तुहिनद्युतिना ॥३०॥  
अथ लक्ष्मणानुगतकान्तवपुर्जलधिं विलङ्घ्य शशिदाशरथिः ।  
परिवारितः परित ऋक्षगणैस्तिमिरौघराक्षसकुलं बिभिदे ॥३१॥  
उपजीवति स्म सततं दधतः परिमुग्धतां वणिगिवोडुपतेः ।  
घनवीथिवीथिमवतीर्णवतो निधिरम्भसामुपचयाय कलाः ॥३२॥  
रजनीमवाप्य रुचमाप शशी सपदि व्यभूषयदसावपि ताम् ।  
अविलम्बितक्रममहो महतामितरेतरोपकृतिमच्चरितम् ॥३३॥  
दिवसं भृशोष्णरुचिपादहतां रुदतीमिवानवरतालिरुतैः ।  
मुहुरामृशन्मृगधरो ऽग्रकरैरुदशिश्वसत्कुमुदिनीवनिताम् ॥३४॥  
प्रतिकामिनीति ददृशुश्चकिताः स्मरजन्मघर्मपयसोपचिताम् ।  
सुदृशोभिभर्तृ शशिरश्मिगलज्जलबिन्दुमिन्दुमणिदारुवधूम् ॥३५॥  
अमृतद्रवैर्विदधदब्जदृशामपमार्गमोषधिपतिः स्म करैः ।  
परितो विसर्पि परितापि भृशं वपुषो ऽवतारयति मानविषम् ॥३६॥  
अमलात्मसु प्रतिफलन्नभितस्तरुणीकपोलफलकेषु मुहुः ।  
विससार सान्द्रतरमिन्दुरुचामधिकावभासितदिशां निकरः ॥३७॥  
उपगूढवेलमलघूर्मिभुजैः सरितामचुक्षुभदधीशमपि ।  
रजनीकरः किमिव चित्रमहो यदुरागिणां गणमनङ्गलघुम् ॥३८॥  
भवनोदरेषु परिमन्दतया शयितो ऽलसः स्फटिकयष्टिरुचः ।  
अवलम्ब्य जालकमुखोपगतानुदतिष्ठदिन्दुकिरणान्मदनः ॥३९॥  
अविभावितेषुविषयः प्रथमं मदनो ऽपि नूनमभवत्तमसा ।  
उदिते दिशः प्रकटयत्यमुना यदघर्मधाम्नि धनुराचकृषे ॥४०॥  
युगपद्विकासमुदयाद्गमिते शशिनः शिलीमुखगणो ऽलभत ।  
द्रुतमेत्य पुष्पधनुषो धनुषः कुमुदे ऽङ्गनामनसि चावसरम् ॥४१॥  
ककुभां मुखानि सहसोज्ज्वलयन्दधदाकुलत्वमधिकं रतये ।  
अदिदीपदिन्दुरपरो दहनः कुसुमेषुमत्रिनयनप्रभवः ॥४२॥  
इति निश्चितप्रियतमागतयः सितदीधितावुदयवत्यबलाः ।  
प्रतिकर्म कर्तुमुपचक्रमिरे समये हि सर्वमुपकारि कृतम् ॥४३॥  
सममेकमेव दधतुः सुतनोरुरु हारभूषणमुरोजतटौ ।  
घटते हि संहततया जनितामिदमेव निर्विवरतां दधतोः ॥४४॥  
कदलीप्रकाण्डरुचिरोरुतरौ जघनस्थलीपरिसरे महति ।  
रशनाकलापकगुणेन वधूर्मकरध्वजद्विरदमाकलयत् ॥४५॥  
अधरेष्वलक्तकरसः सुदृशां विशदं कपोलभुवि लोध्ररजः ।  
नवमञ्जनं नयनपङ्कजयोर्बिभिदे न शङ्खनिहितात्पयसः ॥४६॥  
स्फुरदुज्ज्वलाधरदलैर्विलसदृशनांशुकेशरभरैः परितः ।  
धृतमुग्धगण्डफलकैर्विबभुर्विकसद्भिरास्यकमलैः प्रमदाः ॥४७॥  
भजते विदेशमधिकेण जितस्तदनुप्रवेशमथ वा कुशलः ।  
मुखमिन्दुरुज्ज्वलकपोलमतः प्रतिमाच्छलेन सुदृशामविशत् ॥४८॥  
ध्रुवमागताः प्रतिहतिं कठिने मदनेषवः कुचतटे महति ।  
इतराङ्गवन्न यदिदं गरिमग्लपितावलग्नमगमत्तनुताम् ॥४९॥  
न मनोरमास्वपि विशेषविदां निरचेष्ट योग्यमिदमेतदिति ।  
गृहमेष्यति प्रियतमे सुदृशां वसनाङ्गरागसुमनःसु मनः ॥५०॥  
वपुरन्वलिप्त परिरम्भसुखव्यवधानभीरुकतया न वधूः ।  
क्षममस्य बाढमिदमेव हि यत्प्रियसङ्गमेष्वनवलेपमदः ॥५१॥  
निजपाणिपल्लवतलस्खलनादभिनासिकाविवरमुत्पतितैः ।  
अपरा परीक्ष्य शनकैर्मुमुदे मुखवासमास्यकमलश्वसनैः ॥५२॥  
विधृते दिवा सवयसा च पुरः परिपूर्णमण्डलविकाशभृति ।  
हिमधाम्नि दर्पणतले च मुहुः स्वमुखश्रियं मृगदृशो ददृशुः ॥५३॥  
अधिजानु बाहुमुपधाय नमत्करपल्लवार्पितकपोलतलम् ।  
उदकण्ठि कण्ठपरिवर्तिकलस्वरशून्यगानपरयापरया ॥५४॥  
प्रणयप्रकाशनविदो मधुराः सुतरामभीष्टजनचित्तहृतः ।  
प्रजिघाय कान्तमनु मुग्धतरस्तरुणीजनो दृश इवाथ सखीः ॥५५॥  
न च मे ऽवगच्छति यथा लघुतां करुणां यथा च कुरुते स मयि ।  
निपुणं तथैनमुपगम्य वदेरभिदूति काचिदिति सन्दिदिशे ॥५६॥  
दयिताय मानपरयापरया त्वरितं ययावगदितापि सखी ।  
किमु चोदिताः प्रियहितार्थकृतः कृतिनो भवन्ति सुहृदः सुहृदाम् ॥५७॥  
प्रतिभिद्य कान्तमपराधकृतं यदि तावदस्य पुनरेव मया ।  
क्रियते ऽनुवृत्तिरुचितैव ततः कलयेदमानमनसं सखि माम् ॥५८॥  
अवधीर्य धैर्यकलिता दयितं विदधे विरोधमथ तेन सह ।  
तव गोप्यते किमिव कर्तुमिदं न सहास्मि साहसमसाहसिकी ॥५९॥  
तदुपेत्य मा स्म तमुपालभथाः किल दोषमस्य न हि विद्म वयम् ।  
इति सम्प्रधार्य रमणाय वधूर्विहितागसे ऽपि विससर्ज सखीम् ॥६०॥  
ननु सन्दिशेति सुदृशोदितया त्रपया न किञ्चन किलाभिदधे ।  
निजमैक्षि मन्दमनिशं निशितैः क्रशितं शरीरमशरीरशरैः ॥६१॥  
ब्रुवते स्म दूत्य उपसृत्य नरान्नरवत्प्रगल्भमतिगर्भगिरः ।  
सुहृदर्थमीहितमजिह्मधियां प्रकृतेर्विराजति विरुद्धमपि ॥६२॥  
मम रूपकीर्तिमहरद्भुवि यस्तदनुप्रसक्तहृदयेयमिति ।  
त्वयि मत्सरादिव निरस्तदयः सुतरां क्षिणोति खलु तां मदनः ॥६३॥  
तव सा कथासु परिघट्टयति श्रवणं यदङ्गुलिमुखेन मुहुः ।  
घनतां ध्रुवं नयति तेन भवद्गुणपूगपूरितमतृप्ततया ॥६४॥  
उपताप्यमानमलघूष्णिमभिः श्वसितैः सितेतरसरोजदृशः ।  
द्रवतां न नेतुमधरं क्षमते नवनागवल्लिदलरागरसः ॥६५॥  
दधति स्फुटं रतिपतेरिषवः शिततां यदुत्पलपलाशदृशः ।  
हृदयं निरन्तरबृहत्कठिनस्तनमण्डलावरणमप्यभिदन् ॥६६॥  
कुसुमादपि स्मितदृशः सुतरां सुकुमारमङ्गमिति नापरथा ।  
अनिशं निजैरकरुणः करुणं कुसुमेषुरुत्तपति यद्विशिखैः ॥६७॥  
विषतां निषेवितमपक्रियया समुपैति सर्वमिति सत्यमदः ।  
अमृतस्रुतो ऽपि विरहाद्भवतो यदमूं दहन्ति हिमरश्मिरुचः ॥६८॥  
उदितं प्रियां प्रति सहार्दमिति श्रदधीयत प्रियतमेन वचः ।  
विदितेङ्गिते हि पुर एव जने सपदीरिताः खलु लगन्ति गिरः ॥६९॥  
दयिताहृतस्य युवभिर्मनसः परिमूढतामिव गतैः प्रथमम् ।  
उदिते ततः सपदि लब्धपदैः क्षणदाकरे ऽनुपदिभिः प्रयये ॥७०॥  
निपपात सम्भ्रमभृतः श्रवणादसितभ्रुवः प्रणदितालिकुलम् ।  
दयितावलोकविकसन्नयनप्रसरप्रणुन्नमिव वारिरुहम् ॥७१॥  
उपनेतुमुन्नतिमतेव दिवं कुचयोर्युगेन तरसा कलिताम् ।  
रभसोत्थितामुपगतः सहसा परिरभ्य कश्चन वधूमरुधत् ॥७२॥  
अनुदेहमागतवतः प्रतिमां परिणायकस्य गुरुमुद्वहता ।  
मुकुरेण वेपथुभृतो ऽतिभरात्कथमप्यपाति न वधूकरतः ॥७३॥  
अवनम्य वक्षसि निमग्नकुचद्वितयेन गाढमुपगूढवता ।  
दयितेन तत्क्षणचलद्रशनाकलकिङ्किणीरवमुदासि वधूः ॥७४॥  
कररुद्धनीवि दयितोपगतौ गलितं त्वराविरहितासनया ।  
क्षणदृष्टहाटकशिलासदृशस्फुरदूरुभित्ति वसनं ववसे ॥७५॥  
पिदधानमन्वगुपगम्य दृशौ ब्रुवते जनाय वद को ऽयमिति ।  
अभिधातुमध्यवससौ न गिरा पुलकैः प्रियं नववधूर्न्यगदत् ॥७६॥  
उदितोरुसादमतिवेपथुमत्सुदृशो ऽभिभर्तृ विधुरं त्रपया ।  
वपुरादरातिशयशंसि पुनः प्रतिपत्तिमूढमपि बाढमभूत् ॥७७॥  
परिमन्थराभिरलघूरुभरादधिवेश्म पत्युरुपचारविधौ ।  
स्खलिताभिरप्यनुपदं प्रमदाः प्रणयातिभूमिमगमन्गतिभिः ॥७८॥  
मधुरोन्नतभ्रु ललितं च दृशोः सकरप्रयोगचतुरं च वचः ।  
प्रकृतिस्थमेव निपुणागमितं स्फुटनृत्यलीलमभवत्सुतनोः ॥७९॥  
तदयुक्तमङ्ग तव विश्वसृजा न कृतं यदीक्षणसहस्रतयम् ।  
प्रकटीकृता जगति येन खलु स्फुटमिन्द्रताद्य मयि गोत्रभिदा ॥८०॥  
न विभावयत्यनिशमक्षिगतामपि मां भवानतिसमीपतया ।  
हृदयस्थितामपि पुनः परितः कथमीक्षते बहिरभीष्टतमाम् ॥८१॥  
इति गन्तुमिच्छुमभिधाय पुरः क्षणदृष्टिपातविकसद्वदनाम् ।  
स्वकरावलम्बनविमुक्तगलत्कलकाञ्चि काञ्चिदरुणत्तरुणः ॥८२॥  
अपयाति सरोषया निरस्ते कृतकं कामिनि चुक्षुवे मृगाक्ष्या ।  
कलयन्नपि सव्यथो ऽवतस्थे ऽशकुनेन स्खलितः किलेतरो ऽपि ॥८३॥  
आलोक्य प्रियतममंशुके विनीवौ यत्तस्थे नमितमुखेन्दु मानवत्या ।  
तन्नूनं पदमवलोकयाम्बभूवे मानस्य द्रुतमपयानमास्थितस्य ॥८४॥  
सुदृशः सरसव्यलीकतप्तस्तरसाश्लिष्टवतः सयौवनोष्मा ।  
कथमप्यभवत्स्मरानलोष्णः स्तनभारो न नखम्पचः प्रियस्य ॥८५॥  
दधत्युरोजद्वयमुर्वशीतलं भुवो गतेव स्वयमुर्वशी तलम् ।  
बभौ मुखेनाप्रतिमेन काचन श्रियाधिका तां प्रति मेनका च न ॥८६॥  
इत्थं नारीर्घटयितुमलं कामिभिः काममास-  
न्प्रालेयांशोः सपदि रुचयः शान्तमानान्तरायाः ।  
आचार्यत्वं रतिषु विलसन्मन्मथश्रीविलासा  
ह्रीप्रत्यूहप्रशमकुशलाः शीधवश्चक्रुरासाम् ॥८७॥  

## १० सुरतवर्णनम्
सज्जितानि सुरभीण्यथ यूनामुल्लसन्नयनवारिरुहाणि ।  
आययुः सुघटितानि सुरायाः पात्रतां प्रियतमावदनानि ॥१॥  
सोपचारमुपशान्तविचारं सानुतर्षमनुतर्षपदेन ।  
ते मुहूर्तमथ मूर्तमपीप्यन्प्रेम मानमवधूय वधूः स्वाः ॥२॥  
क्रान्तकान्तवदनप्रतिबिम्बे भग्नबालसहकारसुगन्धौ ।  
स्वादुनि प्रणदितालिनि शीते निर्ववार मधुनीन्द्रियवर्गः ॥३॥  
कापिशायनसुगन्धि विघूर्णन्नुन्मदो ऽधिशयितुं समशेत ।  
फुल्लदृष्टि वदनं प्रमदानामब्जचारु चषकं च षडङ्घ्रिः ॥४॥  
बिम्बितं भृतपरिस्रुति जानन्भाजने जलजमित्यबलायाः ।  
घ्रातुमक्षि पतति भ्रमरः स्म भ्रान्तिभाजि भवति क्व विवेकः ॥५॥  
दत्तमिष्टतमया मधु पत्युर्बाढमाप पिबतो रसवत्ताम् ।  
यत्सुवर्णमुकुटांशुभिरासीच्चेतनाविरहितैरपि पीतम् ॥६॥  
स्वादनेन सुतनोरविचारादोष्ठतः समचरिष्ट रसो ऽत्र ।  
अन्यमन्यदिव यन्मधु यूनः स्वादमिष्टमतनिष्ट तदेव ॥७॥  
बिभ्रतौ मधुरतामतिमात्रं रागिभिर्युगपदेव पपाते ।  
आननैर्मधुरसो विकसद्भिर्नासिकाभिरसितोत्पलगन्धः ॥८॥  
पीतवत्यभिमते मधुतुल्यस्वादमोष्ठरुचकं विददङ्क्षौ ।  
लभ्यते स्म परिरक्ततयात्मा यावकेन वियतापि युवत्याः ॥९॥  
कस्यचित्समदनं मदनीयप्रेयसीवदनपानपरस्य ।  
स्वादितः सकृदिवासव एव प्रत्युत क्षणविदंशपदे ऽभूत् ॥१०॥  
पीतशीधुमधुरैर्मिथुनानामाननैः परिहृतं चषकान्तः ।  
व्रीडया रुददिवालिविरावैर्नीलनीरजमगच्छदधस्तात् ॥११॥  
प्रातिभं त्रिसरकेण गतानां वक्रवाक्यरचनारमणीयः ।  
गूढसूचितरहस्यसहासः सुभ्रुवां प्रववृते परिहासः ॥१२॥  
हावहारि हसितं वचनानां कौशलं दृशि विकारविशेषाः ।  
चक्रिरे भृशमृजोरपि वध्वाः कामिनेव तरुणेन मदेन ॥१३॥  
अप्रसन्नमपराद्धरि पत्यौ कोपदीप्तमुररीकृतधैर्यम् ।  
क्षालितं नु शमितं नु वधूनां द्रावितं नु हृदयं मधुवारैः ॥१४॥  
सन्तमेव चिरमप्रकृतत्वादप्रकाशितमदिद्युतदङ्गे ।  
विभ्रमं मधुमदः प्रमदानां धातुलीनमुपसर्ग इवार्थम् ॥१५॥  
सावशेषपदमुक्तमुपेक्षा स्रस्तमाल्यवसनाभरणेषु ।  
गन्तुमुत्थितमकारणतः स्म द्योतयन्ति मदविभ्रममासाम् ॥१६॥  
मद्यमन्दविगलत्त्रपमीषच्चक्षुरुन्मिषितपक्ष्म दधत्या ।  
वीक्ष्यते स्म शनकैर्नववध्वा कामिनो मुखमधोमुखयैव ॥१७॥  
या कथञ्चन सखीवचनेन प्रागभिप्रियतमं प्रजगल्भे ।  
व्रीडजाड्यमभजन्मधुपा सा स्वां मदात्प्रकृतिमेति हि सर्वः ॥१८॥  
छादितः कथमपि त्रपयान्तर्यः प्रियं प्रति चिराय रमण्याः ।  
वारुणीमदविशङ्कमथाविश्चक्षुषो ऽभवदसाविव रागः ॥१९॥  
आगतानगणितप्रतियातान्वल्लभानभिसिसारयिषूणाम् ।  
प्रापि चेतसि सविप्रतिसारे सुभ्रुवामवसरः सरकेण ॥२०॥  
मा पुनस्तमभिसीसरमागस्कारिणं मदविमोहितचित्ता ।  
योषिदित्यभिललाष न हालां दुस्त्यजः खलु सुखादपि मानः ॥२१॥  
ह्रीविमोहमहरद्दयितानामन्तिकं रतिसुखाय निनाय ।  
सप्रसादमिव सेवितमासीत्सद्य एव फलदं मधु तासाम् ॥२२॥  
दत्तमात्तमदनं दयितेन व्याप्तमातिशयिकेन रसेन ।  
सस्वदे मुखसुरं प्रमदाभ्यो नाम रूढमपि च व्युदपादि ॥२३॥  
लब्धसौरभगुणो मदिराणामङ्गनास्यचषकस्य च गन्धः ।  
मोदितालिरितरेतरयोगादन्यतामभजतातिशयं नु ॥२४॥  
मानभङ्गपटुना सुरतेच्छां तन्वता ग्रथयता दृशि रागम् ।  
लेभिरे सपदि भावयतान्तर्योषितः प्रणयिनेव मदेन ॥२५॥  
पानधौतनवयावकरागं सुभ्रुवो निभृतचुम्बनदक्षाः ।  
प्रेयसामधररागरसेन स्वं किलाधरमुपालि ररञ्जुः ॥२६॥  
अर्पितं रसितवत्यपि नामग्राहमन्ययुवतेर्दयितेन ।  
उज्झति स्म मदमप्यपिबन्ती वीक्ष्य मद्यमितरा तु ममाद ॥२७॥  
अन्ययान्यवनितागतचित्तं चित्तनाथमभिशङ्कितवत्या ।  
पीतभूरिसुरयापि न मेदे निर्वृतिर्हि मनसो मदहेतुः ॥२८॥  
कोपवत्यनुनयानगृहीत्वा प्रागथो मधुमदाहितमोहा ।  
कोपितं विरहखेदितचित्ता कान्तमेव कलयन्त्यनुनिन्ये ॥२९॥  
कुर्वता मुकुलिताक्षियुगानामङ्गसादमवसादितवाचाम् ।  
ईर्ष्ययेव हरता ह्रियमासां तद्गुणः स्वयमकारि मदेन ॥३०॥  
गण्डभित्तिषु पुरा सदृशीषु व्याञ्जि नाञ्चितदृशां प्रतिमेन्दुः ।  
पानपाटलितकान्तिषु पश्चाल्लोध्रचूर्णतिलकाकृतिरासीत् ॥३१॥  
उद्धतैरिव परस्परसङ्गादीरितान्युभयतः कुचकुम्भैः ।  
योषितामतिमदेन जुघूर्णुर्विभ्रमातिशयपुंषि वपूंषि ॥३२॥  
चारुता वपुरभूषयदासां तामनूननवयौवनयोगः ।  
तं पुनर्मकरकेतनलक्ष्मीस्तां मदो दयितसङ्गमभूषः ॥३३॥  
क्षीबतामुपगतास्वनुवेलं तासु रोषपरितोषवतीषु ।  
अग्रहीन्नु सशरं धनुरुज्झामास नूज्झितनिषङ्गमनङ्गः ॥३४॥  
शङ्कयान्ययुवतौ वनिताभिः प्रत्यभेदि दयितः स्फुटमेव ।  
न क्षमं भवति तत्त्वविचारे मत्सरेण हतसंवृति चेतः ॥३५॥  
आननैर्विचकसे हृषिताभिर्वल्लभानभि तनूभिरभावि ।  
आर्द्रतां हृदयमाप च रोषो लोलति स्म वचनेषु वधूनाम् ॥३६॥  
रूपमप्रतिविधानमनोज्ञं प्रेम कार्यमनपेक्ष्य विकासि ।  
चाटु चाकृतकसम्भ्रममासां कार्मणत्वमगमन्रमणेषु ॥३७॥  
लीलयैव सुतनोस्तुलयित्वा गौरवाढ्यमपि लावणिकेन ।  
मानवञ्चनविदा वदनेन क्रीतमेव हृदयं दयितस्य ॥३८॥  
स्पर्शभाजि विशदच्छविचारौ कल्पिते मृगदशां सुरताय ।  
सन्नतिं दधति पेतुरजस्रं दृष्टयः प्रियतमे शयने च ॥३९॥  
यूनि रागतरलैरपि तिर्यक्पातिभिः श्रुतिगुणेन युतस्य ।  
दीर्घदर्शिभिरकारि वधूनां लङ्घनं न नयनैः श्रवणस्य ॥४०॥  
सङ्कथेच्छुरभिधातुमनीशा सम्मुखी न च बभूव दिदृक्षुः ।  
स्पर्शनेन दयितस्य नतभ्रूरङ्गसङ्गचपलापि चकम्पे ॥४१॥  
उत्तरीयविनयात्त्रपमाणा रुन्धती किल तदीक्षणमार्गम् ।  
आवरिष्ट विकटेन विवोढुर्वक्षसैव कुचमण्डलमन्या ॥४२॥  
अंशुकं हृतवता तनुबाहुस्वस्तिकापिहितमुग्धकुचाग्रा ।  
भिन्नशङ्खवलयं परिणेत्रा पर्यरम्भि रभसादचिरोढा ॥४३॥  
सञ्जहार सहसा परिरब्धप्रेयसीषु विरहय्य विरोधम् ।  
संहितं रतिपतिः स्मितभिन्नक्रोधमाशु तरुणेषु महेषुम् ॥४४॥  
स्रंसमानमुपयन्तरि वध्वाः श्लिष्टवत्युपसपत्नि रसेन ।  
आत्मनैव रुरुधे कृतिनेव स्वेदसङ्गि वसनं जघनेन ॥४५॥  
पीडिते पुर उरःप्रतिपेषं भर्तरि स्तनयुगेन युवत्याः ।  
स्पष्टमेव दलतः प्रतिनार्यास्तन्मयत्वमभवद्धृदयस्य ॥४६॥  
दीपितस्मरमुरस्युपपीडं वल्लभे घनमभिष्वजमाने ।  
वक्रतां न ययतुः कुचकुम्भौ सुभ्रुवः कठिनतातिशयेन ॥४७॥  
सम्प्रवेष्टुमिव योषित ईषुः श्लिष्यतां हृदयमिष्टतमानाम् ।  
आत्मनः सततमेव तदन्तर्वर्तिनो न खलु नूनमजानन् ॥४८॥  
स्नेहनिर्भरमधत्त वधूनामार्द्रतां वपुरसंशयमन्तः ।  
यूनि गाढपरिरम्भिणि वस्त्रक्नोपमम्बु ववृषे यदनेन ॥४९॥  
न स्म माति वपुषः प्रमदानामन्तरिष्टतमसङ्गमजन्मा ।  
यद्बहुर्बहिरवाप्य विकासं व्यानशे तनुरुहाण्यपि हर्षः ॥५०॥  
यत्प्रियव्यतिकराद्वनितानामङ्गजेन पुलकेन बभूवे ।  
प्रापितेन भृशमुच्छ्वसिताभिर्नीविभिः सपदि बन्धनमोक्षः ॥५१॥  
ह्रीभरादवनतं परिरम्भे रागवानवटुजेष्ववकृष्य ।  
अर्पितोष्ठदलमाननपद्मं योषितो मुकुलिताक्षमधासीत् ॥५२॥  
पल्लवोपमितिसाम्यसपक्षं दष्टवत्यधरबिम्बमभीष्टे ।  
पर्यकूजि सरुजेव तरुण्यास्तारलोलवलयेन करेण ॥५३॥  
केनचिन्मधुरमुल्बणरागं बाष्पतप्तमधिकं विरहेषु ।  
ओष्ठपल्लवमपास्य मुहूर्तं सुभ्रुवः सरसमक्षि चुचुम्बे ॥५४॥  
रेचितं परिजनेन महीयः केवलाभिरतदम्पति धाम ।  
साम्यमाप कमलासखविष्वक्सेनसेवितयुगान्तपयोधेः ॥५५॥  
आवृतान्यपि निरन्तरमुच्चैर्योषितामुरसिजद्वितयेन ।  
रागिणामित इतो विमृशद्भिः पाणिभिर्जगृहिरे हृदयानि ॥५६॥  
कामिनामसकलानि विभुग्नैः स्वेदवारिमृदुभिः करजाग्रैः ।  
अक्रियन्त कठिनेषु कथञ्चित्कामिनीकुचतटेषु पदानि ॥५७॥  
सोष्मणस्तनशिलाशिखराग्रादात्तघर्मसलिलैस्तरुणानाम् ।  
उच्छ्वसत्कमलचारुषु हस्तैर्निम्ननाभिसरसीषु निपेते ॥५८॥  
आमृशद्भिरभितो वलिवीचीर्लोलमानवितताङ्गुलिहस्तैः ।  
सुभ्रुवामनुभवात्प्रतिपेदे मुष्टिमेयमिति मध्यमभीष्टैः ॥५९॥  
प्राप्य नाभिनदमज्जनमाशु प्रस्थितं निवसनग्रहणाय ।  
औपनीविकमरुन्ध किल स्त्री वल्लभस्य करमात्मकराभ्याम् ॥६०॥  
कामिनः कृतरतोत्सवकालक्षेपमाकुलवधूकरसङ्गि ।  
मेखलागुणविलग्नमसूयां दीर्घसूत्रकमरोत्परिधानम् ॥६१॥  
अम्बरं विनयतः प्रियपाणेर्योषितश्च करयोः कलहस्य ।  
वारणामिव विधातुमभीक्ष्णं कक्ष्यया च वलयैश्च शिशिञ्जे ॥६२॥  
ग्रन्थिमुद्ग्रथयितुं हृदयेशे वाससः स्पृशति मानधनायाः ।  
भ्रूयुगेण सपदि प्रतिपेदे रोमभिश्च सममेव विभेदः ॥६३॥  
आशु लङ्घितवतीष्टकराग्रे नीविमर्धमुकुलीकृतदृष्ट्या ।  
रक्तवैणिकहताधरतन्त्रीमण्डलक्वणितचारु चुकूजे ॥६४॥  
आयताङ्गुलिरभूदतिरिक्तः सुभ्रुवां क्रशिमशालिनि मध्ये ।  
श्रोणिषु प्रियकरः पृथुलासु स्पर्शमाप सकलेन तलेन ॥६५॥  
चक्रुरेव ललनोरुषु राजीः स्पर्शलोभवशलोलकराणाम् ।  
कामिनामनिभृतान्यपि रम्भास्तम्भकोमलतलेषु नखानि ॥६६॥  
ऊरुमूलचपलेक्षणमघ्नन्यैर्वतंसकुसुमैः प्रियमेताः ।  
चक्रिरे सपदि तानि यथार्थं मन्मथस्य कुसुमायुधनाम ॥६७॥  
धैर्यमुल्बणमनोभवभावा वामतां च वपुरर्पितवत्यः ।  
व्रीडितं ललितसौरतधार्ष्ट्यास्तेनिरे ऽभिरुचितेषु तरुण्यः ॥६८॥  
पाणिरोधमविरोधितवाञ्छं भर्त्सनाश्च मधुरस्मितगर्भाः ।  
कामिनः स्म कुरुते करभोरूर्हारि शुष्करुदितं च सुखे ऽपि ॥६९॥  
वारणार्थपदगद्गदवाचामीर्ष्यया मुहुरपत्रपया च ।  
कुर्वते स्म सुदृशामनुकूलं प्रातिकूलिकतयैव युवानः ॥७०॥  
अन्यकालपरिहार्यमजस्रं तद्द्वयेन विदधे द्वयमेव ।  
धृष्टता रहसि भर्तृषु ताभिर्निर्दयत्वमितरैरबलासु ॥७१॥  
बाहुपीडनकचग्रहणाभ्यामाहतेन नखदन्तनिपातैः ।  
बोधितस्तनुशयस्तरुणीनामुन्मिमील विशदं विषमेषुः ॥७२॥  
कान्तया सपदि को ऽप्युपगूढः प्रौढपाणिरपनेतुमियेष ।  
संहतस्तनतिरस्कृतदृष्टिर्भ्रष्टमेव न दुकूलमपश्यत् ॥७३॥  
आहतं कुचतटेन तरुण्याः साधु सोढममुनेति पपात ।  
त्र्युट्यतः प्रियतमोरसि हारात्पुष्पवृष्टिरिव मौक्तिकवृष्टिः ॥७४॥  
सीत्कृतानि मणितं करुणोक्तिः स्निग्धमुक्तमलमर्थवचांसि ।  
हासभूषणरवाश्च रमण्याः कामसूत्रपदतामुपजग्मुः ॥७५॥  
उद्धतैर्निभृतमेकमनेकैश्छेदवन्मृगदृशामविरामैः ।  
श्रूयते स्म मणितं कलकाञ्चीनूपुरध्वनिभिरक्षतमेव ॥७६॥  
ईदृशस्य भवतः कथमेतल्लाघवं मुहुरतीव रतेषु ।  
क्षिप्तमायतमदर्शयदुर्व्यां काञ्चिदाम जघनस्य महत्त्वम् ॥७७॥  
प्राप्यते स्म गतचित्रकचित्रैश्चित्रमार्द्रनखलक्ष्म कपोलैः ।  
दध्रिरे ऽथ रभसच्युतपुष्पाः स्वेदबिन्दुकुसुमान्यलकान्ताः ॥७८॥  
यद्यदेव रुरुचे रुचिरेभ्यः सुभ्रुवो रहसि तत्तदकुर्वन् ।  
आनुकूलिकतया हि नराणामाक्षिपन्ति हृदयानि तरुण्यः ॥७९॥  
प्राप्य मन्मथरसादतिभूमिं दुर्वहस्तनभराः सुरतस्य ।  
शश्रमुः श्रमजलार्द्रललाटश्लिष्टकेशमसितायतकेश्यः ॥८०॥  
सङ्गताभिरुचितैश्चलितापि प्रागमुच्यत चिरेण सखीव ।  
भूय एव समगंस्त रतान्ते ह्रीर्वधूभिरसहा विरहस्य ॥८१॥  
प्रेक्षणीयकमिव क्षणमासन्ह्रीविभङ्गुरविलोचनपाताः ।  
सम्भ्रमद्रुतगृहीतदुकूलच्छाद्यमानवपुषः सुरतान्ताः ॥८२॥  
अप्रभूतमतनीयसि तन्वी काञ्चिधाम्नि पिहितैकतरोरु ।  
क्षौममाकुलकरा विचकर्ष क्रान्तपल्लवमभीष्टतमेन ॥८३॥  
मृष्टचन्दनविशेषकभक्तिर्भ्रष्टभूषणकदर्थितमाल्यः ।  
सापराध इव मण्डनमासीदात्मनैव सुदृशामुपभोगः ॥८४॥  
योषितः पतितकाञ्चनकाञ्चौ मोहनातिरभसेन नितम्बे ।  
मेखलेव परितः स्म विचित्रा राजते नवनखक्षतलक्ष्मीः ॥८५॥  
भातु नाम सुदृशां दशनाङ्कः पाटलो धवलगण्डतलेषु ।  
दन्तवाससि समानगुणश्रीः सम्मुखो ऽपि परभागमवाप ॥८६॥  
सुभ्रुवामधिपयोधरपीठं पीडनैस्त्रुटितवत्यपि पत्युः ।  
मुक्तमौक्तिकलघुर्गुणशेषा हारयष्टिरभवद्गुरुरेव ॥८७॥  
विश्रमार्थमुपगूढमजस्रं यत्प्रियैः प्रथमरत्यवसाने ।  
योषितामुदितमन्मथमादौ तद्द्वितीयसुरतस्य बभूव ॥८८॥  
आस्तृते ऽभिनवपल्लवपुष्पैरप्यनारतरताभिरताभ्यः ।  
दीयते स्म शयितुं शयनीये न क्षणः क्षणदयापि वधूभ्यः ॥८९॥  
योषितामतितरां नखलूनं गात्रमुज्ज्वलतया न खलूनम् ।  
क्षोभमाशु हृदयं नयदूनां रागवृद्धिमकरोन्न यदूनाम् ॥९०॥  
इति मदमदनाभ्यां रागिणः स्पष्टरागा-  
ननवरतरतश्रीसङ्गिनस्तानवेक्ष्य ।  
अभजत परिवृत्तिं साथ पर्यस्तहस्ता  
रजनिरवनतेन्दुर्लज्जयाधोमुखीव ॥९१॥  

## ११ प्रभातवर्णनम्
श्रुतिसमधिकमुच्चैः पञ्चमं पीडयन्तः  
सततमृषभहीनं भिन्नकीकृत्य षड्जम् ।  
प्रणिजगदुरकाकुश्रावकस्निग्धकण्ठाः  
परिणतिमिति रात्रेर्मागधा माधवाय ॥१॥  
रतिरभसविलासाभ्यासतान्तं न याव-  
न्नयनयुगममीलत्तावदेवाहतो ऽसौ ।  
रजनिविरतिशंसी कामिनीनां भविष्य-  
द्विरहविहितनिद्राभङ्गमुच्चैर्मृदङ्गः ॥२॥  
स्फुटतरमुपरिष्टादल्पमूर्तेर्ध्रुवस्य  
स्फुरति सुरमुनीनां मण्डलं व्यस्तमेतत् ।  
शकटमिव महीयः शैशवे शार्ङ्गपाणे-  
श्चपलचरणकाब्जप्रेरणोत्तुङ्गिताग्रम् ॥३॥  
प्रहरकमपनीय स्वं निदिद्रासतोच्चैः  
प्रतिपदमुपहूतः केनचिज्जागृहीति ।  
मुहुरविशदवर्णां निद्रया शून्यशून्यां  
दददपि गिरमन्तर्बुध्यते नो मनुष्यः ॥४॥  
विपुलतरनितम्बाभोगरुद्धे रमण्याः  
शयितुमनधिगच्छञ्जीवितेशो ऽवकाशम् ।  
रतिपरिचयनश्यन्नैद्रतन्द्रः कथञ्चि-  
द्गमयति शयनीये शर्वरीं किं करोतु ॥५॥  
क्षणशयितविबुद्धाः कल्पयन्तः प्रयोगा-  
नुदधिमहति राज्ये काव्यवद्दुर्विगाहे ।  
गहनमपररात्रप्राप्तबुद्धिप्रसादाः  
कवय इव महीपाश्चिन्तयन्त्यर्थजातम् ॥६॥  
क्षितितटशयनान्तादुत्थितं दानपङ्क-  
प्लुतबहुलशरीरं शाययत्येष भूयः ।  
मृदुचलदपरान्तोदीरितान्दूनिनादं  
गजपतिमधिरोहः पक्षकव्यत्ययेन ॥७॥  
द्रुततरकरदक्षाः क्षिप्तवैशाखशैले  
दधति दधनि धीरानारवान्वारिणीव ।  
शशिनमिव सुरौघाः सारमुद्धर्तुमेते  
कलशिमुदधिगुर्वीं बल्लवा लोडयन्ति ॥८॥  
अनुनयमगृहीत्वा व्याजसुप्ता पराची  
रुतमथ कृकवाकोस्तारमाकर्ण्य कल्ये ।  
कथमपि परिवृत्ता निद्रयान्धा किल स्त्री  
मुकुलितनयनैवाश्लिष्यति प्राणनाथम् ॥९॥  
गतमनुगतवीणैरेकतां वेणुनादैः  
कलमविकलतालं गायकैर्बोधहेतोः ।  
असकृदनवगीतं गीतमाकर्णयन्तः  
सुखमुकुलितनेत्रा यान्ति निद्रां नरेन्द्राः ॥१०॥  
परिशिथिलितकर्णग्रीवमामीलिताक्षः  
क्षणमयमनुभूय स्वप्नमूर्ध्वज्ञुरेव ।  
रिरसयिषति भूयः शष्पमग्रे विकीर्णं  
पटुतरचपलौष्ठः प्रस्फुरत्प्रोथमश्वः ॥११॥  
उदयमुदितदीप्तिर्याति यः सङ्गतौ मे  
पतति न वरमिन्दुः सो ऽपरामेष गत्वा ।  
स्मितरुचिरिव सद्यः साभ्यसूयं प्रभेति  
स्फुरति विशदमेषा पूर्वकाष्ठाङ्गनायाः ॥१२॥  
चिररतिपरिखेदप्राप्तनिद्रासुखानां  
चरममपि शयित्वा पूर्वमेव प्रबुद्धाः ।  
अपरिचलितगात्राः कुर्वते न प्रियाणा-  
मशिथिलभुजचक्राश्लेषभेदं तरुण्यः ॥१३॥  
कृतधवलिमभेदैः कुङ्कुमेनेव किञ्चि-  
न्मलयरुहरजोभिर्भूषयन्पश्चिमाशाम् ।  
हिमरुचिररुणिम्ना राजते रज्यमानै-  
र्जरठकमलकन्दच्छेदगौरैर्मयूखैः ॥१४॥  
दधदसकलमेकं खण्डितामानमद्भिः  
श्रियमपरमपूर्णामुच्छ्वसद्भिः पलाशैः ।  
कलरवमुपगीते षट्पदौघेन धत्तः  
कुमुदकमलषण्डे तुल्यरूपामवस्थाम् ॥१५॥  
मदरुचिमरुणेनोद्गच्छता लम्भितस्य  
त्यजत इव चिराय स्थायिनीमाशु लज्जाम् ।  
वसनमिव मुखस्य स्रंसते सम्प्रतीदं  
सितकरकरजालं वासवाशायुवत्याः ॥१६॥  
अविरतरतलीलायासजातश्रमाणा-  
मुपशममुपयान्तं निःसहे ऽङ्गे ऽङ्गनानाम् ।  
पुनरुषसि विविक्तैर्मातरिश्वावचूर्ण्य  
ज्वलयति मदनाग्निं मालतीनां रजोभिः ॥१७॥  
अनिमिषमविरामा रागिणां सर्वरात्रं  
नवनिधुवनलीलाः कौतुकेनातिवीक्ष्य ।  
इदमुदवसितानामस्फुटालोकसम्प-  
न्नयनमिव सनिद्रं घूर्णते दैपमर्चिः ॥१८॥  
विकचकमलगन्धैरन्धयन्भृङ्गमालाः  
सुरभितमकरन्दं मन्दमावाति वातः ।  
प्रमदमदनमाद्यद्यौवनोद्दामरामा-  
रमणरभसखेदस्वेदविच्छेददक्षः ॥१९॥  
लुलितनयनताराः क्षामवक्त्रेन्दुबिम्बा  
रजनय इव निद्राक्लान्तनीलोत्पलाक्ष्यः ।  
तिमिरमिव दधानाः स्रंसिनः केशपाशा-  
नवनिपतिगृहेभ्यो यान्त्यमूर्वारवध्वः ॥२०॥  
शिशिरकिरणकान्तं वासरान्ते ऽभिसार्य  
श्वसनसुरभिगन्धिः साम्प्रतं सत्वरेव ।  
व्रजति रजनिरेषा तन्मयूखाङ्गरागैः  
परिमलितमनिन्द्यैरम्बरान्तं वहन्ती ॥२१॥  
नवकुमुदवनश्रीहासकेलिप्रसङ्गा-  
दधिकरुचिरशेषामप्युषां जागरित्वा ।  
अयमपरदिशो ऽङ्के मुञ्चति स्रस्तहस्तः  
शिशयिषुरिव पाण्डुं म्लानमात्मानमिन्दुः ॥२२॥  
सरभसपरिरम्भारम्भसंरम्भभाजा  
यदधिनिशमपास्तं वल्लभेनाङ्गनायाः ।  
वसनमपि निशान्ते नेष्यते तत्प्रदातुं  
रथचरणविशालश्रोणिलोलेक्षणेन ॥२३॥  
सपदि कुमुदिनीभिर्मीलितं हा क्षपापि  
क्षयमगमदपेतास्तारकास्ताः समस्ताः ।  
इति दयितकलत्रश्चिन्तयन्नङ्गमिन्दु-  
र्वहति कृशमशेषं भ्रष्टशोभं शुचेव ॥२४॥  
व्रजति विषयमक्ष्णामंशुमाली न याव-  
त्तिमिरमखिलमस्तं तावदेवारुणेन ।  
परपरिभवि तेजस्तन्वतामाशु कर्तुं  
प्रभवति हि विपक्षोच्छेदमग्रेसरो ऽपि ॥२५॥  
विगततिमिरपङ्कं पश्यति व्योम याव-  
द्धुवति विरहखिन्नः पक्षती यावदेव ।  
रथचरणसमाह्वस्तावदौत्सुक्यनुन्ना  
सरिदपरतटान्तादागता चक्रवाकी ॥२६॥  
मुदितयुवमनस्कास्तुल्यमेव प्रदोषे  
रुचमदधुरुभय्यः कल्पिता भूषिताश्च ।  
परिमलरुचिराभिर्न्यक्कृतास्तु प्रभाते  
युवतिभिरुपभोगान्नीरुचः पुष्पमालाः ॥२७॥  
विलुलितकमलौघः कीर्णवल्लीवितानः  
प्रतिवनमवधूताशेषशाखिप्रसूनः ।  
क्वचिदयमनवस्थः स्थास्नुतामेति वायु-  
र्वधुकुसुमविमर्दोद्गन्धिवेश्मान्तरेषु ॥२८॥  
नखपदवलिनाभीसन्धिभागेषु लक्ष्यः  
क्षतिषु च दशनानामङ्गनायाः सशेषः ।  
अपि रहसि कृतानां वाग्विहीनो ऽपि जातः  
सुरतविलसितानां वर्णको वर्णको ऽसौ ॥२९॥  
प्रकटमलिनलक्ष्मा मृष्टपत्रावलीकै-  
रधिगतरतिशोभैः प्रत्युषः प्रोषितश्रीः ।  
उपहसित इवासौ चन्द्रमाः कामिनीनां  
परिणतशरकाण्डापाण्डुभिर्गण्डभागैः ॥३०॥  
सकलमपि निकामं कामलोलान्यनारी-  
रतिरभसविमर्दैर्भिन्नवत्यङ्गरागे ।  
इदमतिमहदेवाश्चर्यमाश्चर्यधाम्न-  
स्तव खलु मुखरागो यन्न भेदं प्रयातः ॥३१॥  
प्रकटतरमिमं मा द्राक्षुरन्या रमण्यः  
स्फुटमिति सविशङ्कं कान्तया तुल्यवर्णः ।  
चरणतलसरोजाक्रान्तिसङ्क्रान्तयासौ  
वपुषि नखविलेखो लाक्षया रक्षितस्ते ॥३२॥  
तदवितथमवादीर्यन्मम त्वं प्रियेति  
प्रियजनपरिभुक्तं यद्दुकूलं दधानः ।  
मदधिवसतिमागाः कामिनां मण्डनश्री-  
र्व्रजति हि सफलत्वं वल्लभालोकनेन ॥३३॥  
नवनखपदमङ्गं गोपयस्यंशुकेन  
स्थगयसि पुनरोष्ठं पाणिना दन्तदष्टम् ।  
प्रतिदिशमपरस्त्रीसङ्गशंसी विसर्प-  
न्नवपरिमलगन्धः केन शक्यो वरीतुम् ॥३४॥  
इति कृतवचनायाः कश्चिदभ्येत्य बिभ्य-  
द्गलितनयनवारेर्याति पादावनामम् ।  
करुणमपि समर्थं मानिनां मानभेदे  
रुदितमुदितमस्रं योषितां विग्रहेषु ॥३५॥  
मदमदनविकासस्पष्टधार्ष्ट्योदयानां  
रतिकलहविकीर्णैर्भूषणैरर्चितेषु ।  
विदधति न गृहेषूत्फुल्लपुष्पोपहारं  
विफलविनययत्नाः कामिनीनां वयस्याः ॥३६॥  
करजदशनचिह्नं नैशमङ्गे ऽन्यनारी-  
जनितमिति सरोषामीर्ष्यया शङ्कमानाम् ।  
स्मरसि न खलु दत्तं मत्तयैतत्त्वयैव  
स्त्रियमनुनयतीत्थं व्रीडमानां विलासी ॥३७॥  
कृतगुरुतरहारच्छेदमालिङ्ग्य पत्यौ  
परिशिथिलितगात्रे गन्तुमापृच्छमाने ।  
विगलितनवमुक्तास्थूलबाष्पाम्बुबिन्दु-  
स्तनयुगमबलायास्तत्क्षणं रोदितीव ॥३८॥  
बहु जगद पुरस्तात्तस्य मत्ता किलाहं  
चकर च किल चाटु प्रौढयोषिद्वदस्य ।  
विदितमिति सखीभ्यो रात्रिवृत्तं विचिन्त्य  
व्यपगतमदयाह्नि व्रीडितं मुग्धवध्वा ॥३९॥  
अरुणजलजराजीमुग्धहस्ताग्रपादा  
बहुलमधुपमालाकज्जलेन्दीवराक्षी ।  
अनुपतति विरावैः पत्रिणां व्याहरन्ती  
रजनिमचिरजाता पूर्वसन्ध्या सुतेव ॥४०॥  
प्रतिशरणमशीर्णज्योतिरग्न्याहितानां  
विधिविहितविरिब्धैः सामिधेनीरधीत्य ।  
कृतगुरुदुरितौघध्वंसमध्वर्युवर्यै-  
र्हुतमयमुपलीढे साधु सान्नाय्यमग्निः ॥४१॥  
प्रकृतजपविधीनामास्यमुद्रश्मिदन्तं  
मुहुरपिहितमोष्ठ्यैरक्षरैर्लक्ष्यमन्यैः ।  
अनुकृतिमनुवेलं घट्टितोद्घट्टितस्य  
व्रजति नियमभाजां मुग्धमुक्तापुटस्य ॥४२॥  
नवकनकपिशङ्गं वासराणां विधातुः  
ककुभि कुलिशपाणेर्भाति भासां वितानम् ।  
जनितभुवनदाहारम्भमम्भांसि दग्ध्वा  
ज्वलितमिव महाब्धेरूर्ध्वमौर्वानलार्चिः ॥४३॥  
विततपृथुवरत्रातुल्यरूपैर्मयूखैः  
कलश इव गरीयान्दिग्भिराकृष्यमाणः ।  
कृतचपलविहङ्गालापकोलाहलाभि-  
र्जलनिधिजलमध्यादेष उत्तार्यते ऽर्कः ॥४४॥  
पयसि सलिलराशेर्नक्तमन्तर्निमग्नः  
स्फुटमनिशमतापि ज्वालया वाडवाग्नेः ।  
यदयमिदमिदानीमङ्गमुद्यन्दधाति  
ज्वलितखदिरकाष्ठाङ्गारगौरं विवस्वान् ॥४५॥  
अतुहिनरुचिनासौ केवलं नोदयाद्रिः  
क्षणमुपरिगतेन क्ष्माभृतः सर्व एव ।  
नवकरनिकरेण स्पष्टबन्धूकसून-  
स्तबकरचितमेते शेखरं बिभ्रतीव ॥४६॥  
उदयशिखरिशृङ्गप्राङ्गणेष्वेष रिङ्ग-  
न्सकमलमुखहासं वीक्षितः पद्मिनीभिः ।  
विततमृदुकराग्रः शब्दयन्त्या वयोभिः  
परिपतति दिवो ऽङ्के हेलया बालसूर्यः ॥४७॥  
क्षणमयमुपविष्टः क्ष्मातलन्यस्तपादः  
प्रणतिपरमवेक्ष्य प्रीतमह्नाय लोकम् ।  
भुवनतलमशेषं प्रत्यवेक्षिष्यमाणः  
क्षितिधरतटपीठादुत्थितः सप्तसप्तिः ॥४८॥  
परिणतमदिराभं भास्करेणांशुबाणै-  
स्तिमिरकरिघटायाः सर्वदिक्षु क्षतायाः ।  
रुधिरमिव वहन्त्यो भान्ति बालातपेन  
छुरितमुभयरोधोवारितं वारि नद्यः ॥४९॥  
दधति परिपतन्त्यो जालवातायनेभ्य-  
स्तरुणतपनभासो मन्दिराभ्यन्तरेषु ।  
प्रणयिषु वनितानां प्रातरिच्छत्सु गन्तुं  
कुपितमदनमुक्तोत्तप्तनाराचलीलाम् ॥५०॥  
अधिरजनि वधूभिः पीतमैरेयरिक्तं  
कनकचषकमेतद्रोचनालोहितेन ।  
उदयदहिमरोचिर्ज्योतिषाक्रान्तमन्त-  
र्मधुन इव तथैवापूर्णमद्यापि भाति ॥५१॥  
सितरुचि शयनीये नक्तमेकान्तमुक्तं  
दिनकरकरसङ्गव्यक्तकौसुम्भकान्ति ।  
निजमिति रतिबन्धोर्जानतीमुत्तरीयं  
परिहसति सखी स्त्रीमाददानां दिनादौ ॥५२॥  
प्लुतमिव शिशिरांशोरंशुभिर्यन्निशासु  
स्फटिकमयमराजद्राजताद्रिस्थलाभम् ।  
अरुणितमकठोरैर्वेश्म काश्मीरजाम्भः-  
स्नपितमिव तदेतद्भानुभिर्भाति भानोः ॥५३॥  
सरसनखपदान्तर्दष्टकेशप्रमोकं  
प्रणयिनि विदधाने योषितामुल्लसन्त्यः ।  
विदधति दशनानां सीत्कृताविष्कृताना-  
मभिनवरविभासः पद्मरागानुकारम् ॥५४॥  
अविरतदयिताङ्गासङ्गसञ्चारितेन  
छुरितमभिनवासृक्कान्तिना कुङ्कुमेन ।  
कनकनिकषरेखाकोमलं कामिनीनां  
भवति वपुरवाप्तच्छायमेवातपे ऽपि ॥५५॥  
सरसिजवनकान्तं बिभ्रदभ्रान्तवृत्तिः  
करनयनसहस्रं हेतुमालोकशक्तेः ।  
अखिलमतिमहिम्ना लोकमाक्रान्तवन्तं  
हरिरिव हरिदश्वः साधु वृत्रं हिनस्ति ॥५६॥  
अवतमसभिदायै भास्वताभ्युद्गतेन  
प्रसभमुडुगणो ऽसौ दर्शनीयो ऽव्यपास्तः ।  
निरसितुमरिमिच्छोर्ये तदीयाश्रयेण  
श्रियमधिगतवन्तस्ते ऽपि हन्तव्यपक्षे ॥५७॥  
प्रतिफलति करौघे सम्मुखावस्थितायां  
रजतकटकभित्तौ सान्द्रचन्द्रांशुगौर्याम् ।  
बहिरभिहतमद्रेः संहतं कन्दरान्त-  
र्गतमपि तिमिरौघं घर्मभानुर्भिनत्ति ॥५८॥  
बहिरपि विलसन्त्यः काममानिन्यिरे य-  
द्दिवसकररुचो ऽन्तं ध्वान्तमन्तर्गृहेषु ।  
नियतविषयवृत्तेरप्यनल्पप्रताप-  
क्षतसकलविपक्षस्तेजसः स स्वभावः ॥५९॥  
चिरमतिरसलौल्याद्बन्धनं लम्भितानां  
पुनरयमुदयाय प्राप्य धाम स्वमेव ।  
दलितदलकपाटः षट्पदानां सरोजे  
सरभस इव गुप्तिस्फोटमर्कः करोति ॥६०॥  
युगपदयुगसप्तिस्तुल्यसङ्ख्यैर्मयूखै-  
र्दशशतदलभेदं कौतुकेनाशु कृत्वा ।  
श्रियमलिकुलगीतैर्लालितां पङ्कजान्त-  
र्भवनमधिशयानामादरात्पश्यतीव ॥६१॥  
अदयमिव कराग्रैरेष निष्पीड्य सद्यः  
शशधरमहरादौ रागवानुष्णरश्मिः ।  
अवकिरति नितान्तं कान्तिनिर्यासमब्द-  
स्रुतनवजलपाण्डुं पुण्डरीकोदरेषु ॥६२॥  
प्रविकसति चिराय द्योतिताशेषलोके  
दशशतकरमूर्तावक्षिणीव द्वितीये ।  
सितकरवपुषासौ लक्ष्यते सम्प्रति द्यौ-  
र्विगलितकिरणेन व्यङ्गितैकेक्षणेव ॥६३॥  
कुमुदवनपमश्रि श्रीमदम्भोजषण्डं  
त्यजति मुदमुलूकः प्रीतिमांश्चक्रवाकः ।  
उदयमहिमरश्मिर्याति शीतांशुरस्ते  
हतविधिलसितानां ही विचित्रो विपाकः ॥६४॥  
क्षणमतुहिनधाम्नि प्रोष्य भूयः पुरस्ता-  
दुपगतवति पाणिग्राहवद्दिग्वधूनाम् ।  
द्रुततरमुपयाति स्रंसमानांशुको ऽसा-  
वुपपतिरिव नीचैः पश्चिमान्तेन चन्द्रः ॥६५॥  
प्रलयमखिलतारालोकमह्नाय नीत्वा  
श्रियमनतिशयश्रीः सानुरागां दधानः ।  
गगनसलिलराशिं रात्रिकल्पावसाने  
मधुरिपुरिव भास्वानेष एको ऽधिशेते ॥६६॥  
कृतसकलजगद्विबोधो ऽवधूतान्धकारोदयः  
क्षयितकुमुदतारकश्रीर्वियोगं नयन्कामिनः ।  
बहुतरगुणदर्शनादभ्युपेताल्पदोषः कृती  
तव वरद करोतु सुप्रातमह्नामयं नायकः ॥६७॥  

## १२ यात्रावर्णनम्
इत्थं रथाश्वेभनिषादिनां प्रगे गणो नृपाणामथ तोरणाद्बहिः ।  
प्रस्थानकालक्षमवेषकल्पनाकृतक्षणक्षेपमुदैक्षताच्युतम् ॥१॥  
स्वक्षं सुपत्रं कनकोज्ज्वलद्युतिं जवेन नागाञ्जितवन्तमुच्चकैः ।  
आरुह्य तार्क्ष्यं नभसीव भूतले ययावनुद्घातसुखेन सो ऽध्वना ॥२॥  
हस्तस्थिताखण्डितचक्रशालिनं द्विजेन्द्रकान्तं श्रितवक्षसं श्रिया ।  
सत्यानुरक्तं नरकस्य जिष्णवो गुणैर्नृपाः शार्ङ्गिणमन्वयासिषुः ॥३॥  
शुक्लैः सतारैर्मुकुलीकृतैः स्थुलैः कुमुद्वतीनां कुमुदाकरैरिव ।  
व्युष्टं प्रयाणं च वियोगवेदनाविदूननारीकमभूत्समं तदा ॥४॥  
उत्क्षिप्तगात्रः स्म विडम्बयन्नभः समुत्पतिष्यन्तमगेन्द्रमुच्चकैः ।  
आकुञ्चितप्रोहनिरूपितक्रमं करेणुरारोहयते निषादिनम् ॥५॥  
स्वैरं कृतास्फालनलालितान्पुरःस्फुरत्तनून्दर्शितलाघवक्रियाः ।  
वङ्कावलग्नैकसवल्गपाणयस्तुरङ्गमानारुरुहुस्तुरङ्गिणः ॥६॥  
अह्नाय यावन्न चकार भूयसे निषेदिवानासनबन्धमध्वने ।  
तीव्रोत्थितास्तावदसह्यरंहसो विशृङ्खलं शृङ्खलकाः प्रतस्थिरे ॥७॥  
गण्डोज्ज्वलामुज्ज्वलनाभिचक्रया विराजमानां नवयोदरश्रिया ।  
कश्चित्सुखं प्राप्तुमनाः सुसारथी रथीं युयोजाविधुरां वधूमिव ॥८॥  
उत्थातुमिच्छन्विधृतः पुरोबलान्निधीयमाने भरभाजि यन्त्रके ।  
अर्धोज्झितोद्गारविझर्झरस्वरः स्वनाम निन्ये रवणः स्फुटार्थताम् ॥९॥  
नस्यागृहीतो ऽपि धुवन्विषाणयोर्युगं ससूत्कारविवर्तितत्रिकः ।  
गोणीं जनेन स्म निधातुमुद्धृतामनुक्षणं नोक्षतरः प्रतीच्छति ॥१०॥  
नानाविधाविष्कृतसामजस्वरः सहस्रवर्त्मा चपलैर्दुरध्ययः ।  
गान्धर्वभूयिष्ठतया समानतां स सामवेदस्य दधौ बलोदधिः ॥११॥  
प्रत्यन्यनागं चलितस्त्वरावता निरस्य कुण्ठं दधतान्यमङ्कुशम् ।  
मूर्धानमूर्ध्वायतदन्तमण्डलं धुवन्नरोधि द्विरदो निषादिना ॥१२॥  
सम्मूर्छदुच्छृङ्खलशङ्खनिःस्वनः स्वनः प्रयाते पटहस्य शार्ङ्गिणि ।  
सत्त्वानि निन्ये नितरां महान्त्यपि व्यथां द्वयेषामपि मेदिनीभृताम् ॥१३॥  
कालीयकक्षोदविलेपनश्रियं दिशद्दिशामुल्लसदंशुभद्युति ।  
खातं खुरैर्मुद्गभुजां विपप्रथे गिरेरधः काञ्चनभूमिजं रजः ॥१४॥  
मन्द्रैर्गजानां रथमण्डलस्वनैर्निजुह्नुवे तादृशमेव बृंहितम् ।  
तारैर्बभूवे परभागलाभतः परिस्फुटैस्तेषु तुरङ्गहेषितैः ॥१५॥  
अन्वेतुकामो ऽवमताङ्कुशग्रहस्तिरोगतं साङ्कुशमुद्वहञ्शिरः ।  
स्थूलोच्चयेनागमदन्तिकागतां गजो ऽग्रयाताग्रकरः करेणुकाम् ॥१६॥  
यान्तो ऽस्पृशन्तश्चरणैरिवावनिं जवात्प्रकीर्णैरभितः प्रकीर्णकैः ।  
अद्यापि सेनातुरगाः सविस्मयैरलूनपक्षा इव मेनिरे जनैः ॥१७॥  
ऋज्वीर्दधानैरवतत्य कन्धराश्चलावचूडाः कलघर्घरारवैः ।  
भूमिर्महत्यप्यविलम्बितक्रमं क्रमेलकैस्तत्क्षणमेव चिच्छिदे ॥१८॥  
तूर्णं प्रणेत्रा कृतनादमुच्चकैः प्रणोदितं वेसरयुग्यमध्वनि ।  
आत्मीयनेमिक्षतसान्द्रमेदिनीरजश्चयाक्रान्तिभयादिवाद्रवत् ॥१९॥  
व्यावृत्तवक्त्रैरखिलैश्चमूचरैर्व्रजद्भिरेव क्षणमीक्षिताननाः ।  
वल्गद्गरीयःस्तनकम्प्रकञ्चुकं ययुस्तुरङ्गाधिरुहो ऽवरोधिकाः ॥२०॥  
पादैः पुरः कूबरिणां विदारिताः प्रकाममाक्रान्ततलास्ततो गजैः ।  
भग्नोन्नतानन्तरपूरितान्तरा बभुर्भुवः कृष्टसमीकृता इव ॥२१॥  
दुर्दान्तमुत्कृत्य निरस्तसादिनं सहासहाकारमलोकयज्जनः ।  
पर्याणतः स्रस्तमुरोविलम्बिनस्तुरङ्गमं प्रद्रुतमेकया दिशा ॥२२॥  
भूभृद्भिरप्यस्खलिताः खलून्नतैरपह्नुवाना सरितः पृथूरपि ।  
अन्वर्थसञ्ज्ञैव परं त्रिमार्गगा ययावसङ्ख्यैः पथिभिश्चमूरसौ ॥२३॥  
त्रस्तौ समासन्नकरेणुसूत्कृतान्नियन्तरि व्याकुलमुक्तरज्जुके ।  
क्षिप्तावरोधाङ्गनमुत्पथेन गां विलङ्घ्य लघ्वीं करभौ बभञ्जतुः ॥२४॥  
स्रस्ताङ्गसन्धौ विगताक्षपाटवे रुजा निकामं विकलीकृते रथे ।  
आप्तेन तक्ष्णा भिषजेव तत्क्षणं प्रचक्रमे लङ्घनपूर्वकः क्रमः ॥२५॥  
धूर्भङ्गसङ्क्षोभविदारितोष्ट्रिकागलन्मधुप्लावितदूरवर्त्मनि ।  
स्थाणौ निषङ्गिण्यनसि क्षणं पुरः शुशोच लाभाय कृतक्रयो वणिक् ॥२६॥  
भेरीभिराक्रुष्टमहागुहामुखो ध्वजांशुकैस्तर्जितकन्दलीवनः ।  
उत्तुङ्गमातङ्गजितालघूपलो बलैः स पश्चात्क्रियते स्म भूधरः ॥२७॥  
वन्येभदानानिलगन्धदुर्धराः क्षणं तरुच्छेदविनोदितक्रुधः ।  
व्यालद्विपा यन्तृभिरुन्मदिष्णवः कथञ्चिदारादपथेन निन्यिरे ॥२८॥  
तैर्वैजयन्तीवनराजिराजिभिर्गिरिप्रतिच्छन्दमहामतङ्गजैः ।  
बह्व्यः प्रसर्पज्जनतानदीशतैर्भुवो बलैरन्तरयाम्बभूविरे ॥२९॥  
तस्थे मुहूर्तं हरिणीविलोचनैः सदृंशि दृष्ट्वा नयनानि योषिताम् ।  
मत्वाथ सत्रासमनेकविभ्रमक्रियाविकाराणि मृगैः पलाय्यत ॥३०॥  
निम्नानि दुःखादवतीर्य सादिभिः सयत्नमाकृष्टकशाः शनैः शनैः ।  
उत्तेरुरुत्तालखुरारवं द्रुताः श्लथीकृतप्रग्रहमर्वतां व्रजाः ॥३१॥  
अध्यध्वमारूढवतैव केनचित्प्रतीक्षमाणेन जनं मुहुर्धृतः ।  
दाक्ष्यं हि सद्यः फलदं यदग्रतश्चखाद दासेरयुवा वनावलीः ॥३२॥  
शौरेः प्रतापोपनतैरितस्ततः समागतैः प्रश्रयनम्रमूर्तिभिः ।  
एकातपत्रा पृथिवीभृतां गणैरभूद्बहुच्छत्त्रतया पताकिनी ॥३३॥  
आगच्छतो ऽनूचि गजस्य घण्टयोः स्वनं समाकर्ण्य समाकुलाङ्गनाः ।  
दूरादपावर्तितभारवाहणाः पथो ऽपसस्रुस्त्वरितं चमूचराः ॥३४॥  
ओजस्विवर्णोज्ज्वलवृत्तशालिनः प्रसादिनो ऽनुज्झितगोत्रसंविदः ।  
श्लोकानुपेन्द्रस्य पुरः स्म भूयसो गुणान्समुद्दिश्य पठन्ति बन्दिनः ॥३५॥  
निःशेषमाक्रान्तमहीतलो जलैश्चलन्समुद्रो ऽपि समुज्झति स्थितिम् ।  
ग्रामेषु सैन्यैरकरोदवारितः किमव्यवस्थां चलितो ऽपि केशवः ॥३६॥  
कोशातकीपुष्पगुलुच्छकान्तिभिर्मुखैर्विनिद्रोल्बणबाणचक्षुषः ।  
ग्रामीणवध्वस्तमलक्षिता जनैश्चिरं वृतीनामुपरि व्यलोकयन् ॥३७॥  
गोष्ठेषु गोष्ठीकृतमण्डलासनान्सनादमुत्थाय मुहुः स वल्गतः ।  
ग्राम्यानपश्यत्कपिशं पिपासतः स्वगोत्रसङ्कीर्तनभावितात्मनः ॥३८॥  
पश्यन्कृतार्थैरपि बल्लवीजनो जनाधिनाथं न ययौ वितृष्णताम् ।  
एकान्तमौग्ध्यानवबुद्धविभ्रमैः प्रसिद्धविस्तारगुणैर्विलोचनैः ॥३९॥  
प्रीत्या नियुक्तांल्लिहतीः स्तनन्धयान्निगृह्य पारीमुभयेन जानुनोः ।  
वर्धिष्णुधाराध्वनि रोहिणीः पयश्चिरं निदध्यौ दुहतः स गोदुहः ॥४०॥  
अभ्याजतो ऽभ्यागततूर्णतर्णकान्निर्याणहस्तस्य पुरो दुधुक्षतः ।  
वर्गाद्गवां हुङ्कृतिचारु निर्यतीमरिर्मधोरैक्षत गोमतल्लिकाम् ॥४१॥  
स व्रीहिणां यावदपासितुं गताः  
शुकान्मृगैस्तावदुपद्रुतश्रियाम् ।  
कैदारिकाणामभितः समाकुलाः  
सहासमालोकयति स्म गोपिकाः ॥४२॥  
व्यासेद्धुमस्मानवधानतः पुरा  
चलत्यसावित्युपकर्णयन्नसौ ।  
गीतानि गोप्याः कलमं मृगव्रजो  
न नूनमत्तीति हरिर्व्यलोकयत् ॥४३॥  
लीलाचलत्स्त्रीचरणारुणोत्पलस्खलत्तुलाकोटिनिनादकोमलः ।  
शौरेरुपानूपमपाहरन्मनः स्वनान्तरादुन्मदसारसारवः ॥४४॥  
उच्चैर्गतामस्खलितां गरीयसीं तदातिदूरादपि तस्य गच्छतः ।  
एके समूहुर्बलरेणुसंहतिं शिरोभिराज्ञामपरे महीभृतः ॥४५॥  
प्रायेण नीचानपि मेदिनीभृतो जनः समेनैव पथाधिरोहति ।  
सेना मुरारेः पथ एव सा पुनर्महामहीध्रान्परितो ऽध्यरोहयत् ॥४६॥  
दन्ताग्रनिर्भिन्नपयोदमुन्मुखा शिलोच्चयानारुरुहुर्महीयसः ।  
तिर्यक्कटप्लाविमदाम्बुनिम्नगाविपूर्यमाणश्रवणोदरं द्विपाः ॥४७॥  
श्च्योतन्मदाम्भःकणकेन केनचिज्जनस्य जीमूतकदम्बकद्युता ।  
नागेन नागेन गरीयसोच्चकैररोधि पन्थाः पृथुदन्तशालिना ॥४८॥  
भग्नद्रुमाश्चक्रुरितस्ततो दिशः समुल्लसत्केतनकाननाकुलाः ।  
पिष्टाद्रिपृष्ठास्तरसा च दन्तिनश्चलन्निजाङ्गाचलदुर्गमा भुवः ॥४९॥  
आलोकयामास हरिर्महीधरानधिश्रयन्तीर्गजताः परःशताः ।  
उत्पातवातप्रतिकूलपातिनीरुपत्यकाभ्यो बृहतीः शिला इव ॥५०॥  
शैलाधिरोहाभ्यसनाधिकोद्धुरैः पयोधरैरामलकीवनाश्रिताः ।  
तं पर्वतीयप्रमदाश्चचायिरे विकासविस्फारितविभ्रमेक्षणाः ॥५१॥  
सावज्ञमुन्मील्य विलोचने सकृत्क्षणं मृगेन्द्रेण सुषुप्सुना पुनः ।  
सैन्यान्न यातः समयापि विव्यथे कथं सुराजम्भवमन्यथाथवा ॥५२॥  
उत्सेधनिर्धूतमहीरुहां ध्वजैर्जनावरुद्धोद्धतसिन्धुरंहसाम् ।  
नागैरधिक्षिप्तमहाशिलं मुहुर्बलं बभूवोपरि तन्महीभृताम् ॥५३॥  
श्मश्रूयमाणे मधुजालके तरोर्गजेन गण्डं कषता विधूनिते ।  
क्षुद्राभिरक्षुद्रतराभिराकुलं विदश्यमानेन जनेन दुद्रुवे ॥५४॥  
नीते पलाशिन्युचिते शरीरवद्गजान्तकेनान्तमदान्तकर्मणा ।  
सञ्चेरुरात्मान इवापरं क्षणात्क्षमारुहं देहमिव प्लवङ्गमाः ॥५५॥  
प्रह्वानतीव क्वचिदुद्धतिश्रितः क्वचित्प्रकाशानथ गह्वरानपि ।  
साम्यादपेतानिति वाहिनी हरेस्तदातिचक्राम गिरीन्गुरूनपि ॥५६॥  
स व्याप्तवत्या परितो ऽपथान्यपि स्वसेनया सर्वपथीनया तया ।  
अम्भोभिरुल्लङ्घिततुङ्गरोधसः प्रतीपनाम्नीः कुरुते स्म निम्नगाः ॥५७॥  
यावद्व्यगाहन्त न दन्तिनां घटास्तुरङ्गमैस्तावदुदीरितं खुरैः ।  
क्षिप्तं समीरैः सरितां पुरः पतज्जलान्यनैषीद्रज एव पङ्कताम् ॥५८॥  
रन्तुं क्षतोत्तुङ्गनितम्बभूमयो मुहुर्व्रजन्तः प्रमदं मदोद्धताः ।  
पङ्कं करापाकृतशैवलांशुकाः समुद्रगाणामुदपादयन्निभाः ॥५९॥  
रुग्णोरुरोधःपरिपूरिताम्भसः समस्थलीकृत्य पुरातनीर्नदीः ।  
कूलङ्कषौघाः सरितस्तथापराः प्रवर्तयामासुरिभा मदाम्बुभिः ॥६०॥  
पद्मैरनन्वीतवधूमुखद्युतो गता न हंसैः श्रियमातपत्रजाम् ।  
दूरे ऽभवन्भोजबलस्य गच्छतः शैलोपमातीतगजस्य निम्नगाः ॥६१॥  
स्निग्धाञ्जनश्यामतनूभिरुन्नतैर्निरन्तराला करिणां कदम्बकैः ।  
सेना सुधाक्षालितसौधसम्पदां पुरां बहूनां परभागमाप सा ॥६२॥  
प्रासादशोभातिशयालुभिः पथि प्रभोर्निवासाः पटवेश्मभिर्बभुः ।  
नूनं सहानेन वियोगविक्लवा पुरः पुरश्रीरपि निर्ययौ तदा ॥६३॥  
वर्ष्म द्विपानां विरुवन्त उच्चकैर्वनेचरेभ्यश्चिरमाचचक्षिरे ।  
गण्डस्थलाघर्षगलन्मदोदकद्रवद्रुमस्कन्धनिलायिनो ऽलयः ॥६४॥  
आयामवद्भिः करिणां घटाशतैरधःकृताट्टालकपङ्क्तिरुच्चकैः ।  
दूष्यैर्जितोदग्रगृहाणि सा चमूरतीत्य भूयांसि पुराण्यवर्तत ॥६५॥  
उद्धूतमुच्चैर्ध्वजिनीभिरंशुभिः प्रतप्तमभ्यर्णतया विवस्वतः ।  
आह्लादिकह्लारसमीरणाहते पुरः पपाताम्भसि यामुने रजः ॥६६॥  
या घर्मभानोस्तनयापि शीतलैः स्वसा यमस्यापि जनस्य जीवनैः ।  
कृष्णापि शुद्धेरधिकं विधातृभिर्विहन्तुमंहांसि जलैः पटीयसी ॥६७॥  
यस्या महानीलतटीरिव द्रुताः  
प्रयान्ति पीत्वा हिमपिण्डपाण्डुराः ।  
कालीरपस्ताभिरिवानुरञ्जिताः  
क्षणेन भिन्नाञ्जनवर्णतां घनाः ॥६८॥  
व्यक्तं बलीयान्यदि हेतुरागमादपूरयत्सा जलधिं न जाह्नवी ।  
गाङ्गौघनिर्भस्मितशम्भुकन्धरासवर्णमर्णः कथमन्यथास्य तत् ॥६९॥  
अभ्युद्यतस्य क्रमितुं जवेन गां तमालनीला नितरां धृतायतिः ।  
सीमेव सा तस्य पुरः क्षणं बभौ बलाम्बुराशेर्महतो महापगा ॥७०॥  
लोलैररित्रैश्चरणैरिवाभितो जवाद्व्रजन्तीभिरसौ सरिज्जनैः ।  
नौभिः प्रतेरे परितः प्लवोदितभ्रमीनिमीलल्ललनावलम्बितैः ॥७१॥  
तत्पूर्वमंसद्वयसं द्विपाधिपाः क्षणं सहेलाः परितो जगाहिरे ।  
सद्यस्ततस्तेरुरनारतस्रुतस्वदानवारिप्रचुरीकृतं पयः ॥७२॥  
प्रोथैः स्फुरद्भिः स्फुटशब्दमुन्मुखैस्तुरङ्गमैरायतकीर्णवालधि ।  
उत्कर्णमुद्वाहितधीरकन्धरैरतीर्यताग्रे तटदत्तदृष्टिभिः ॥७३॥  
तीर्त्वा जवेनैव नितान्तदुस्तरां नदीं प्रतिज्ञामिव तां गरीयसीम् ।  
शृङ्गैरपस्कीर्णमहत्तटीभुवामशोभतोच्चैर्नदितं ककुद्मताम् ॥७४॥  
सीमन्त्यमाना यदुभूभृतां बलैर्बभौ तरद्भिर्गवलासितद्युतिः ।  
सिन्दूरितानेकपकङ्कणाङ्किता तरङ्गिणीवेणिरिवायता भुवः ॥७५॥  
अव्याहतक्षिप्रगतैः समुच्छ्रिताननुज्झितद्राघिमभिर्गरीयसः ।  
नाव्यं पयः केचिदतारिषुर्भुजैः क्षिपद्भिरूर्मीनपरैरिवोर्मिभिः ॥७६॥  
विदलितमहाकूलामुक्ष्णां विषाणविघट्टनै-  
रलघुचरणाकृष्टग्राहां विषाणिभिरुन्मदैः ।  
सदसि सरितं सा श्रीभर्तुर्बृहद्रथमण्डलैः  
स्खलितसलिलामुल्लङ्घ्यैनां जगाम वरूथिनी ॥७७॥  

## १३ श्रीकृष्णसमागमः
यमुनामतीतमथ शुश्रुवानमुं तपसस्तनूज इति नाधुनोच्यते ।  
स यदाचलन्निजपुरादहर्निशं नृपतेस्तदादि समचारि वार्तया ॥१॥  
यदुभर्तुरागमनलब्धजन्मनः प्रमदादमानिव पुरे महीयसि ।  
सहसा ततः स सहितो ऽनुजन्मभिर्वसुधाधिपो ऽभिमुखमस्य निर्ययौ ॥२॥  
रभसप्रवृत्तकुरुचक्रदुन्दुभिध्वनिभिर्जनस्य बधिरीकृतश्रुतेः ।  
समवादि वक्तृभिरभीष्टसङ्कथाप्रकृतार्थशेषमथ हस्तसञ्ज्ञया ॥३॥  
अपदान्तरं च परितः क्षितिक्षितामपतन्द्रुतभ्रमितहेमनेमयः ।  
जविमारुताञ्चितपरस्परोपमक्षितिरेणुकेतुवसनाः पताकिनः ॥४॥  
द्रुतमध्वनन्नुपरिपाणिवृत्तयः पणवा इवाश्वचरणक्षता भुवः ।  
ननृतुश्च वारिधरधीरवारणध्वनिहृष्टकूजितकलाः कलापिनः ॥५॥  
व्रजतोरपि प्रणयपूर्वमेकतां कुकुराधिनाथकुरुनाथसैन्ययोः ।  
रुरुषे विषाणिभिरनुक्षणं मिथो मदमूढबुद्धिषु विवेकिता कुतः ॥६॥  
अवलोक एव नृपतिः स्म दूरतो रभसाद्रथादवतरीतुमिच्छतः ।  
अवतीर्णवान्प्रथममात्मना हरिर्विनयं विशेषयति सम्भ्रमेण सः ॥७॥  
वपुषा पुराणपुरुषः पुरः क्षितौ परिपुञ्ज्यमानपृथुहारयष्टिना ।  
भुवनैर्नतो ऽपि विहितात्मगौरवः प्रणनाम नाम तनयं पितृष्वसुः ॥८॥  
मुकुटांशुरञ्जितपरागमग्रतः स न यावदाप शिरसा महीतलम् ।  
क्षितिपेन तावदनपेक्षितक्रमं भुजपञ्जरेण रभसादगृह्यत ॥९॥  
न ममौ कपाटतटविस्तृतं तनौ मुरवैरिवक्ष उरसि क्षमाभुजः ।  
भुजयोस्तथापि युगलेन दीर्घयोर्विकटीकृतेन परितो ऽभिषस्वजे ॥१०॥  
गतया निरन्तरनिवासमध्युरः परिनाभि नूनमवमुच्य वारिजम् ।  
कुरुराजनिर्दयनिपीडनाभयान्मुखमध्यरोहिमुरविद्विषः श्रिया ॥११॥  
शिरसि स्म जिघ्रति सुरारिबन्धने छलवामनं विनयवामनं तदा ।  
यशसेव वीर्यविजितामरद्रुमप्रसवेन वासितशिरोरुहे नृपः ॥१२॥  
सुखवेदनाहृषितरोमकूपया शिथिलीकृते ऽपि वसुदेवजन्मनि ।  
कुरुभर्तुरङ्गलतया न तत्यजे विकसत्कदम्बनिकुरम्बचारुता ॥१३॥  
इतरानपि क्षितिभुजो ऽनुजन्मनः प्रमनाः प्रमोदपरिफुल्लचक्षुषः ।  
स यथोचितं जनसभाजनोचितः प्रसभोद्धृतासुरसभो ऽसभाजयत् ॥१४॥  
समुपेत्य तुल्यमहसः शिलाघना-  
न्घनपक्षदीर्घतरबाहुशालिनः ।  
परिशिश्लिषुः क्षितिपतीन्क्षितीश्वराः  
कुलिशात्परेण गिरयो गिरीनिव ॥१५॥  
इभकुम्भतुङ्गघटितेतरेतरस्तनभारदूरविनिवारितोदराः ।  
परिफुल्लगण्डफलकाः परस्परं परिरेभिरे कुकुरकौरवस्त्रियः ॥१६॥  
रथवाजिपत्तिकरिणीसमाकुलं  
तदनीकयोः समगत द्वयं मिथः ।  
दधिरे पृथक्करिण एव दूरतो  
महतां हि सर्वमथवा जनातिगम् ॥१७॥  
अधिरुह्यतामिति महीभृतोदितः कपिकेतुनार्पितकरो रथं हरिः ।  
अवलम्बितैलविलपाणिपल्लवः श्रयति स्म मेघमिव मेघवाहनः ॥१८॥  
रथमास्थितस्य च पुराभिवर्तिनस्तिसृणां पुरामिव रिपोर्मुरद्विषः ।  
अथ धर्ममूर्तिरनुरागभावितः स्वयमादित प्रवयणं प्रजापतिः ॥१९॥  
शनकैरथास्य तनुजालकान्तरस्फुरितक्षपाकरकरोत्कराकृतिः ।  
पृथुफेनकूटमिव निम्नगापतेर्मरुतश्च सूनुरधुवत्प्रकीर्णकम् ॥२०॥  
विकसत्कलायकुसुमासितद्युतेरलघूडुपाण्डु जगतामधीशितुः ।  
यमुनाह्रदोपरिगहंसमण्डलद्युतिजिष्णु जिष्णुरभृतोष्णवारणम् ॥२१॥  
पवनात्मजेन्द्रसुतमध्यवर्तिना नितरामरोचि रुचिरेण चक्रिणा ।  
दधतेव योगमुभयग्रहान्तरस्थितिकारितं दुरुधराख्यमिन्दुना ॥२२॥  
वशिनं क्षितेरयनयाविवेश्वरं नियमो यमश्च नियतं यतिं यथा ।  
विजयश्रिया वृतमिवार्कमारुतावनुसस्रतुस्तमथ दस्रयोः सुतौ ॥२३॥  
मुदितैस्तदेति दितिजन्मनां रिपावविनीयसम्भ्रमविकासिभक्तिभिः ।  
उपसेदिवद्भिरुपदेष्टरीव तैर्ववृते विनीतमविनीतशासिभिः ॥२४॥  
गतयोरभेदमिति सैन्ययोस्तयोरथ भानुजह्नुतनयाम्भसोरिव ।  
प्रतिनादितामरविमानमानकैर्नितरां मुदा परमयेव दध्वने ॥२५॥  
मखमीक्षितुं क्षितिपतेरुपेयुषां परितः प्रकल्पितनिकेतनं बहिः ।  
उपरुध्यमानमिव भूभृतां बलैः पुटभेदनं दनुसुतारिरैक्षत ॥२६॥  
प्रतिनादपूरितदिगन्तरः पतन्पुरगोपुरं प्रति स सैन्यसागरः ।  
रुरुचे हिमाचलगुहामुखोन्मुखः पयसां प्रवाह इव सौरसैन्धवः ॥२७॥  
असकृद्गृहीतबहुदेहसम्भवस्तदसौ विभक्तनवगोपुरान्तरम् ।  
पुरुषः पुरं प्रविशति स्म पञ्चभिः सममिन्द्रियैरिव नरेन्द्रसूनुभिः ॥२८॥  
तनुभिस्त्रिनेत्रनयनानवेक्षितस्मरविग्रहद्युतिभिरद्युतन्नराः ।  
प्रमदाश्च यत्र खलु राजयक्ष्मणः परतो निशाकरमनोरमैर्मुखैः ॥२९॥  
अवलोकनाय सुरविद्विषां द्विषः पटहप्रणादविहितोपहूतयः ।  
अवधीरितान्यकरणीयसत्वराः प्रतिरथ्यमीयुरथ पौरयोषितः ॥३०॥  
अभिवीक्ष्य सामिकृतमण्डनं यतीः कररुद्धनीविगलदंशुकाः स्त्रियः ।  
दधिरे ऽधिभित्ति पटहप्रतिस्वनैः स्फुटमट्टहासमिव सौधपङ्क्तयः ॥३१॥  
रभसेन हारपददन्तकाञ्चयः प्रतिमूर्धजं निहितकर्णपूरकाः ।  
परिवर्तिताम्बरयुगाः समापतन्वलयीकृतश्रवणपूरकाः स्त्रियः ॥३२॥  
व्यतनोदपास्य चरणं प्रसाधिकाकरपल्लवाद्रसवशेन काचन ।  
द्रुतयावकैकपदचित्रितावनिं पदवीं गतेव गिरिजा हरार्धताम् ॥३३॥  
व्यचलन्विशङ्कटकटीरकस्थलीशिखरस्खलन्मुखरमेखलाकुलाः ।  
भवनानि तुङ्गतपनीयसङ्क्रमक्रमणक्वणत्कनकनूपुराः स्त्रियः ॥३४॥  
अधिरुक्ममन्दिरगवाक्षमुल्लसत्सदृशो रराज मुरजिद्दिदृक्षया ।  
वदनारविन्दमुदयाद्रिकन्दराविवरोदरस्थितमिवेन्दुमण्डलम् ॥३५॥  
अधिरूढया निजनिकेतमुच्चकैः पवनावधूतवसनान्तयैकया ।  
विहितोपशोभमुपयाति माधवे नगरं व्यरोचत पताकयेव तत् ॥३६॥  
करयुग्मपद्ममुकुलापवर्जितैः प्रतिवेश्म लाजकुसुमैरवाकिरन् ।  
अवदीर्णशुक्तिपुटमुक्तमौक्तिकप्रकरैरिव प्रियरथाङ्गमङ्गनाः ॥३७॥  
हिममुक्तचन्द्ररुचिरः सपद्मको मदयन्द्विजाञ्जनितमीनकेतनः ।  
अभवत्प्रसादितसुरो महोत्सवः प्रमदाजनस्य स चिराय माधवः ॥३८॥  
धरणीधरेन्द्रदुहितुर्भयादसौ विषमेक्षणः स्फुटममूर्न पश्यति ।  
मदनेन वीतभयमित्यधिष्ठिताः क्षणमीक्षते स्म स पुरोविलासिनीः ॥३९॥  
विपुलेन सागरशयस्य कुक्षिणा भुवनानि यस्य पपिरे युगक्षये ।  
मदविभ्रमासकलया पपे पुनः स पुरस्त्रियैकतमयैकया दृशा ॥४०॥  
अधिकोन्नमद्घनपयोधरं मुहुः प्रचलत्कलापिकलशङ्खकस्वना ।  
अभिकृष्णमङ्गुलिमुखेन काचन द्रुतमेककर्णविवरं व्यघट्टयत् ॥४१॥  
परिपाटलाब्जदलचारुणासकृच्चलिताङ्गुलीकिसलयेन पाणिना ।  
सशिरःप्रकम्पमपरा रिपुं मधोरनुदीर्णवर्णनिभृतार्थमाह्वयत् ॥४२॥  
नलिनान्तिकोपहितपल्लवश्रिया व्यवधाय चारु मुखमेकपाणिना ।  
स्फुरिताङ्गुलीविवरनिःसृतोल्लसद्दशनप्रभाङ्कुरमजृम्भतापरा ॥४३॥  
वलयार्पितासितमहोपलप्रभाबहुलीकृतप्रतनुरोमराजिना ।  
हरिवीक्षणाक्षणिकचक्षुषान्यया करपल्लवेन गलदम्बरं दधे ॥४४॥  
निजसौरभभ्रमितभृङ्गपक्षतिव्यजनानिलक्षयितघर्मवारिणः ।  
अभिशौरि काचिदनिमेषदृष्टिना पुरदेवतेव वपुषा व्यभाव्यत ॥४५॥  
अभियाति नः सतृष एष चक्षुषो हरिरित्यखिद्यत नितम्बिनीजनः ।  
न विवेद यः सततमेनमीक्षते न वितृष्णतां व्रजति खल्वसावपि ॥४६॥  
अकृतस्वसद्मगमनादरः क्षणं लिपिकर्मनिर्मित इव व्यतिष्ठत ।  
गतमच्युतेन सह शून्यतां गतः प्रतिपालयन्मन इवाङ्गनाजनः ॥४७॥  
अलसैर्मदेन सुदृशः शरीरकैः स्वगृहान्प्रति प्रतिययुः शनैः शनैः ।  
अलघुप्रसारितविलोचनाञ्जलिद्रुतपीतमाधवरसौघनिर्भरैः ॥४८॥  
नवगन्धवारिविरजीकृताः पुरो घनधूपधूमकृतरेणुविभ्रमाः ।  
प्रचुरोद्धतध्वजविलम्बिवाससः पुरवीथयो ऽथ हरिणातिपेतिरे ॥४९॥  
उपनीय बिन्दुसरसो मयेन या मणिदारु चारु किल वार्षपर्वणम् ।  
विदधे ऽवधूतसुरसद्मसम्पदं समुपासदत्सपदि संसदं स ताम् ॥५०॥  
अधिरात्रि यत्र निपतन्नभोलिहां कलधौतधौतशिलवेश्मनां रुचौ ।  
पुनरप्यवापदिव दुग्धवारिधिक्षणगर्भवासमनिदाघदीधितिः ॥५१॥  
लयनेषु लोहितकनिर्मिता भुवः शितिरत्नरश्मिहरितीकृतान्तराः ।  
जमदग्निसूनुपितृतर्पणीरपो वहति स्म या विरलशैवला इव ॥५२॥  
विशदाश्मकूटघटिताः क्षपाकृतः क्षणदासु यत्र च रुचैकतां गताः ।  
गृहपङ्क्तयश्चिरमतीयिरे जनैस्तमसीव हस्तपरिमर्शसूचिताः ॥५३॥  
निलयेषु नक्तमसिताश्मनां चयैर्बिसिनीवधूपरिभवस्फुटागसः ।  
मुहुरत्रसद्भिरपि यत्र गौरवाच्छशलाञ्छनांशव उपांशु जघ्निरे ॥५४॥  
सुखिनः पुरो ऽभिमुखतामुपागतैः प्रतिमासु यत्र गृहरत्नभित्तिषु ।  
नवसङ्गमैरबिभरुः प्रियाजनैः प्रमदं त्रपाभरपराङ्मुखैरपि ॥५५॥  
तृणवाञ्छया मुहुरवाञ्चिताननान्निचयेषु यत्र हरिताश्मवेश्मनाम् ।  
रसनाग्रलग्नकिरणाङ्कुराञ्जनो हरिणान्गृहीतकवलानिवैक्षत ॥५६॥  
विपुलालवालभृतवारिदर्पणप्रतिमागतैरभिविरेजुरात्मभिः ।  
यदुपान्तिकेषु दधतो महीरुहः सपलाशराशिमिव मूलसंहतिम् ॥५७॥  
उरगेन्द्रमूर्धरुहरत्नसन्निधेर्मुहुरुन्नतस्य रसितैः पयोमुचः ।  
अभवन्यदङ्गणभुवः समुच्छ्वसन्नववालवायजमणिस्थलाङ्कुराः ॥५८॥  
नलिनी निगूढसलिला च यत्र सा स्थलमित्यधः पतति या सुयोधने ।  
अनिलात्मजप्रहसनाकुलाखिलक्षितिपक्षयागमनिमित्ततां ययौ ॥५९॥  
हसितुं परेण परितः परिस्फुरत्करवालकोमलरुचावुपेक्षितैः ।  
उदकर्षि यत्र जलशङ्कया जनैर्मुहुरिन्द्रनीलभुवि दूरमम्बरम् ॥६०॥  
अभितः सदो ऽथ हरिपाण्डवौ रथादमलांशुमण्डलसमुल्लसत्तनू ।  
अवतेरतुर्नयननन्दनौ नभः शशिभार्गवावुदयपर्वतादिव ॥६१॥  
तदलक्ष्यरत्नमयकुड्यमादरादभिधातरीत इत इत्यथो नृपे ।  
धवलाश्मरश्मिपटलाविभावितप्रतिहारमाविशदसौ सदः शनैः ॥६२॥  
नवहाटकेष्टकचितं ददर्श सः क्षितिपस्य पस्त्यमथ तत्र संसदि ।  
गगनस्पृशां मणिरुचां चयेन यत्सदनान्युदस्मयत नाकिनामपि ॥६३॥  
उदयाद्रिमूर्ध्नि युगपच्चकासतोर्दिननाथपूर्णशशिनोरसम्भवाम् ।  
रुचिमासने रुचिरधाम्नि बिभ्रतावलघुन्यथ न्यषदतां नृपाच्युतौ ॥६४॥  
सुतरां सुखेन सकलक्लमच्छिदा सनिदाघगङ्गमिव मातरिश्वना ।  
यदुनन्दनेन तदुदन्वतः पयः शशिनेव राजकुलमाप नन्दथुम् ॥६५॥  
अनवद्यवाद्यलयगामि कोमलं  
नवगीतमप्यनवगीततां दधत् ।  
स्फुटसात्त्विकाङ्गिकमनृत्यदुज्ज्वलं  
सविलासलासिकविलासिनीजनः ॥६६॥  
सकले च तत्र गृहमागते हरौ नगरे ऽप्यकालमहमादिदेश सः ।  
सततोत्सवं तदिति नूनन्मुन्मुदो रभसेन विस्मृतमभून्महीभृतः ॥६७॥  
हरिराकुमारमखिलाभिधानवित्स्वजनस्य वार्तमयमन्वयुङ्क्त च ।  
महतीमपि श्रियमवाप्य विस्मयः सुजनो न विस्मरति जातु किञ्चन ॥६८॥  
मर्त्यलोकदुरवापमवाप्तरसोदयं  
नूतनत्वमतिरिक्ततयानुपदं दधत् ।  
श्रीपतिः पतिरसाववनेश्च परस्परं  
सङ्कथामृतमनेकमसिस्वदतामुभौ ॥६९॥  

## १४ कृष्णार्घदानम्
तं जगाद गिरमुद्गिरन्निव स्नेहमाहितविकासया दृशा ।  
यज्ञकर्मणि मनः समादधद्वाग्विदां वरमकद्वदो नृपः ॥१॥  
लज्जते न गदितः प्रियं परो वक्तुरेव भवति त्रपाधिका ।  
व्रीडमेति न तव प्रियं वदन्ह्रीमतात्रभवतैव भूयते ॥२॥  
तोषमेति वितथैः स्तवैः परस्ते च तस्य सुलभाः शरीरिभिः ।  
अस्ति न स्तुतिवचो ऽनृतं तव स्तोत्रयोग्य न च तेन तुष्यसि ॥३॥  
बह्वपि प्रियमयं तव ब्रुवन्न व्रजत्यनृतवादितां जनः ।  
सम्भवन्ति यददोषदूषिते सार्व सर्वगुणसम्पदस्त्वयि ॥४॥  
सा विभूतिरनुभावसम्पदां भूयसी तव यदायतायति ।  
एतदूढगुरुभार भारतं वर्षमद्य मम वर्तते वशे ॥५॥  
सप्ततन्तुमधिगन्तुमिच्छतः कुर्वनुग्रहमनुज्ञया मम ।  
मूलतामुपगते खलु त्वयि प्रापि धर्ममयवृक्षता मया ॥६॥  
सम्भृतोपकरणेन निर्मलां कर्तुमिष्टिमभिवाञ्छता मया ।  
त्वं समीरण इव प्रतीक्षितः कर्षकेण वलजान्पुपूषता ॥७॥  
वीतविघ्नमनघेन भाविता सन्निधेस्तव मखेन मे ऽधुना ।  
को विहन्तुमलमास्थितोदये वासरश्रियमशीतदीधितौ ॥८॥  
स्वापतेयमधिगम्य धर्मतः पर्यपालयमवीवृधं च यत् ।  
तीर्थगामि करवै विधानतस्तज्जुषस्व जुहवानि चानले ॥९॥  
पूर्वमङ्ग जुहुधि त्वमेव वा स्नातवत्यवभृथे ततस्त्वयि ।  
सोमपायिनि भविष्यते मया वाञ्छितोत्तमवितानयाजिना ॥१०॥  
किं विधेयमनया विधीयतां त्वत्प्रसादजितयार्थसम्पदा ।  
शाधि शासक जगत्त्रयस्य मामाश्रवो ऽस्मि भवतः सहानुजः ॥११॥  
तं वदन्तमिति विष्टरश्रवाः श्रावयन्नथ समस्तभूभृतः ।  
व्याजहार दशनांशुमण्डलव्याजहारशबलं दधद्वपुः ॥१२॥  
सादिताखिलनृपं महन्महः स्वम्प्रति स्वनयसम्पदैव ते ।  
किं परस्य स गुणः समश्नुते पथ्यवृत्तिरपि यद्यरोगिताम् ॥१३॥  
तत्सुराज्ञि भवति स्थिते पुनः कः क्रतुं यजतु राजलक्षणम् ।  
उद्धृतौ भवति कस्य वा भुवः श्रीवराहमपहाय योग्यता ॥१४॥  
शासने ऽपि गुरुणि व्यवस्थितं कृत्यवस्तुषु नियुङ्क्ष्व कामतः ।  
त्वत्प्रयोजनधनं धनञ्जयादन्य एष इति मां च मावगाः ॥१५॥  
यस्तवेह सवने न भूपतिः कर्म कर्मकरवत्करिष्यति ।  
तस्य नेष्यति वपुः कबन्धतां बन्धुरेष जगतां सुदर्शनः ॥१६॥  
इत्युदीरितगिरं नृपस्त्वयि श्रेयसि स्थितवति स्थिरा मम ।  
सर्वसम्पदिति शौरिमुक्तवानुद्वहन्मुदमुदस्थित क्रतौ ॥१७॥  
आननेन शशिनः कलां दधद्दर्शनक्षयितकामविग्रहः ।  
आप्लुतः स विमलैर्जलैरभूदष्टमूर्तिधरमूर्तिरष्टमी ॥१८॥  
तस्य साङ्ख्यपुरुषेण तुल्यतां बिभ्रतः स्वयमकुर्वतः क्रियाः ।  
कर्तृता तदुपलम्भतो ऽभवद्वृत्तिभाजि करणे यथर्त्विजि ॥१९॥  
शब्दितामनपशब्दमुच्चकैर्वाक्यलक्षणविदो ऽनुवाक्यया ।  
याज्यया यजनकर्मिणो ऽत्यजन्द्रव्यजातमपदिश्य देवताम् ॥२०॥  
सप्तभेदकरकल्पितस्वरं साम सामविदसङ्गमुज्जगौ ।  
तत्र सूनृतगिरश्च सूरयः पुण्यमृग्यजुषमध्यगीषत ॥२१॥  
बद्धदर्भमयकाञ्चिदामया वीक्षितानि यजमानजायया ।  
शुष्मणि प्रणयनादिसंस्कृते तैर्हवींषि जुहवाम्बभूविरे ॥२२॥  
नाञ्जसा निगदितुं विभक्तिभिर्व्यक्तिभिश्च निखिलाभिरागमे ।  
तत्र कर्मणि विपर्यणीनमन्मन्त्रमूहकुशलाः प्रयोगिणः ॥२३॥  
संशयाय दधतोः सरूपता दूरभिन्नफलयोः क्रियां प्रति ।  
शब्दशासनविदः समासयोर्विग्रहं व्यवससुः स्वरेण ते ॥२४॥  
लोलहेतिरसनाशतप्रभामण्डलेन लसता हसन्निव ।  
प्राज्यमाज्यमसकृद्वषट्कृतं निर्मलीमसमलीढ पावकः ॥२५॥  
तत्र मन्त्रपवितं हविः क्रतावश्नतो न वपुरेव केवलम् ।  
वर्णसम्पदमतिस्फुटां दधन्नाम चोज्ज्वलमभूद्धविर्भुजः ॥२६॥  
स्पर्शमुष्णमुचितं दधच्छिखी यद्ददाह हविरद्भुतं न तत् ।  
गन्धतो ऽपि हुतहव्यसम्भवाद्देहिनामदहदोघमंहसाम् ॥२७॥  
उन्नमन्सपदि धूम्रयन्दिशः सान्द्रतां दधदधःकृताम्बुदः ।  
द्यामियाय दहनस्य केतनः कीर्तयन्निव दिवौकसां प्रियम् ॥२८॥  
निर्जिताखिलमहार्णवौषधिस्यन्दसारममृतं ववल्गिरे ।  
नाकिनः कथमपि प्रतीक्षितुं हूयमानमनले विषेहिरे ॥२९॥  
तत्र नित्यविहितोपहूतिषु प्रोषितेषु पतिषु द्युयोषिताम् ।  
गुम्फिताः शिरसि वेणयो ऽभवन्नप्रफुल्लसुरपादपस्रजः ॥३०॥  
प्राशुराशु हवनीयमत्र यत्तेन दीर्घममरत्वमध्यगुः ।  
उद्धतानधिकमेधितौजसो दानवांश्च विबुधा विजिग्यिरे ॥३१॥  
नापचारमगमन्क्वचित्क्रियाः सर्वमत्र समपादि साधनम् ।  
अत्यशेरत परस्परं धियः सत्त्रिणां नरपतेश्च सम्पदः ॥३२॥  
दक्षिणीयमवगम्य पङ्क्तिशः पङ्क्तिपावनमथ द्विजव्रजम् ।  
दक्षिणः क्षितिपतिर्व्यशिश्रणद्दक्षिणाः सदसि राजसूयकीः ॥३३॥  
वारिपूर्वमखिलासु सत्क्रियालब्धशुद्धिषु धनानि बीजवत् ।  
भावि बिभ्रति फलं महद्द्विजक्षेत्रभूमिषु नराधिपो ऽवपत् ॥३४॥  
किन्नु चित्रमधिवेदि भूपतिर्दक्षयन्द्विजगणानपूयत ।  
राजतः पुपुविरे निरेनसः प्राप्य ते ऽपि विमलं प्रतिग्रहम् ॥३५॥  
स स्वहस्तकृतचिह्नशासनः पाकशासनसमानशासनः ।  
आशशाङ्कतपनार्णवस्थितेर्विप्रसादकृतभूयसीर्भुवः ॥३६॥  
शुद्धमश्रुतिविरोधि बिभ्रतं शास्त्रमुज्ज्वलमवर्णसङ्करैः ।  
पुस्तकैः सममसौ गणं मुहुर्वाच्यमानमशृणोद्द्विजन्मनाम् ॥३७॥  
तत्प्रणीतमनसामुपेयुषां द्रष्टुमाहवनमग्रजन्मनाम् ।  
आतिथेयमनिवारितातिथिः कर्तुमाश्रमगुरुः स नाश्रमत् ॥३८॥  
मृग्यमाणमपि यद्दुरासदं भूरिसारमुपनीय तत्स्वयम् ।  
आसतावसरकाङ्क्षिणो बहिस्तस्य रत्नमुपदीकृतं नृपाः ॥३९॥  
एक एव वसु यद्ददौ नृपस्तत्समापकमतर्क्यत क्रतोः ।  
त्यागशालिनि तपःसुते ययुः सर्वपार्थिवधनान्यपि क्षयम् ॥४०॥  
प्रीतिरस्य ददतो ऽभवत्तथा येन तत्प्रियचिकीर्षवो नृपाः ।  
स्पर्शितैरधिकमागमन्मुदं नाधिवेश्म निहितैरुपायनैः ॥४१॥  
यं लघुन्यपि लघूकृताहितः शिष्यभूतमशिषत्स कर्मणि ।  
सस्पृहं नृपतिभिर्नृपो ऽपरैर्गौरवेण ददृशेतरामसौ ॥४२॥  
आद्यकोलतुलितां प्रकम्पनैः कम्पितां मुहुरनीदृगात्मनि ।  
वाचि रोपितवतामुना महीं राजकाय विषया विभेजिरे ॥४३॥  
आगताद्व्यवसितेन चेतसा सत्त्वसम्पदविकारिमानसः ।  
तत्र नाभवदसौ महाहवे शात्रवादिव पराङ्मुखो ऽर्थिनः ॥४४॥  
नैक्षतार्थिनमवज्ञया मुहुर्याचितस्तु न च कामलाक्षिपत् ।  
नादिताल्पमथ न व्यकत्थयद्दत्तमिष्टमपि नान्वशेत सः ॥४५॥  
निर्गुणो ऽपि विमुखो न भूपतेर्दानशौण्डमनसः पुरोभवत् ।  
वर्षुकस्य किमपः कृतोन्नतेरम्बुदस्य परिहार्यमूषरम् ॥४६॥  
प्रेम तस्य न गुणेषु नाधिकं न स्म वेद न गुणान्तरं च सः ।  
दित्सया तदपि पार्थिवोर्थिनं गुण्यगुण्य इति न व्यजीगणत् ॥४७॥  
दर्शनानुपदमेव कामतः स्वं वनीयकजने ऽधिगच्छति ।  
प्रार्थनार्थरहितं तदाभवद्दीयतामिति वचो ऽतिसर्जने ॥४८॥  
नानवाप्तवसुनार्थकाम्यता नाचिकित्सितगदेन रोगिणा ।  
इच्छताशितुमनाशुषा न च प्रत्यगामि तदुपेयुषा सदः ॥४९॥  
स्वादयन्रसमनेकसंस्कृतप्राकृतैरकृतपात्रसङ्करैः ।  
भावशुद्धिसहितैर्मुदं जनो नाटकैरिव बभार भोजनैः ॥५०॥  
रक्षितारमिति तत्र कर्मणि न्यस्य दुष्टदमनक्षमं हरिम् ।  
अक्षतानि निरवर्तयत्तदा दानहोमयजनानि भूपतिः ॥५१॥  
एक एव सुसखैष सुन्वतां शौरिरित्यभिनयादिवोच्चकैः ।  
यूपरूपकमनीनमद्भुजं भूश्चषालतुलिताङ्गुलीयकम् ॥५२॥  
इत्थमत्र विततक्रमे क्रतौ वीक्ष्य धर्ममथ धर्मजन्मना ।  
अर्घदानमनु चोदितो वचः सभ्यमभ्यधित शन्तनोः सुतः ॥५३॥  
आत्मनैव गुणदोषकोविदः किं न वेत्सि करणीयवस्तुषु ।  
यत्तथापि न गुरून्न पृच्छसि त्वं क्रमो ऽयमिति तत्र कारणम् ॥५४॥  
स्नातकं गुरुमभीष्टमृत्विजं संयुजा च सह मेदिनीपतिम् ।  
अर्घभाज इति कीर्तयन्ति षट् ते च ते युगपदागताः सदः ॥५५॥  
शोभयन्ति परितः प्रतापिनो मन्त्रशक्तिविनिवारितापदः ।  
त्वन्मखं मुखभुवः स्वयम्भुवो भूभुजश्च परलोकजिष्णवः ॥५६॥  
आभजन्ति गुणिनः पृथक्पृथक्पार्थ सत्कृतिमकृत्रिमाममी ।  
एक एव गुणवत्तमो ऽथवा पूज्य इत्ययमपीष्यते विधिः ॥५७॥  
अत्र चैष सकले ऽपि भाति मां प्रत्यशेषगुणबन्धुरर्हति ।  
भूमिदेवनरदेवसङ्गमे पूर्वदेवरिपुरर्हणां हरिः ॥५८॥  
मर्त्यमात्रमवदीधरद्भवान्मैनमानमितदैत्यदानवम् ।  
अंश एष जनतातिवर्तिनो वेधसः प्रतिजनं कृतस्थितेः ॥५९॥  
ध्येयमेकमपथे स्थितं धियः स्तुत्यमुत्तममतीतवाक्पथम् ।  
आमनन्ति यमुपास्यमादराद्दूरवर्तिनमतीव योगिनः ॥६०॥  
पद्मभूरिति सृजञ्जगद्रजः सत्त्वमच्युत इति स्थितिं नयन् ।  
संहरन्हर इति श्रितस्तमस्त्रैधमेष भजति त्रिभिर्गुणैः ॥६१॥  
सर्ववेदिनमनादिमास्थितं देहिनामनुजिघृक्षया वपुः ।  
क्लेशकर्मफलभोगवर्जितं पुंविशेषममुमीश्वरं विदुः ॥६२॥  
भक्तिमन्त इह भक्तवत्सले सन्ततस्मरणरीणकल्मषाः ।  
यान्ति निर्वहणमस्य संसृतिक्लेशनाटकविडम्बनाविधेः ॥६३॥  
ग्राम्यभावमपहातुमिच्छवो योगमार्गपतितेन चेतसा ।  
दुर्गमेकमपुनर्निवृत्तये यं विशन्ति वशिनं मुमुक्षवः ॥६४॥  
आदितामजननाय देहिनामन्ततां च दधते ऽनपायिने ।  
बिभ्रते भुवमधः सदाथ च ब्रह्मणो ऽप्युपरि तिष्ठते नमः ॥६५॥  
केवलं दधति कर्तृवाचिनः प्रत्ययानिह न जातु कर्मणि ।  
धातवः सृजतिसंहृशास्तयः स्तौतिरत्र विपरीतकारकः ॥६६॥  
पूर्वमेष किल सृष्टवानपस्तासु वीर्यमनिवार्यमादधौ ।  
तच्च कारणमभूद्धिरण्मयं ब्रह्मणो ऽसृजदसाविदं जगत् ॥६७॥  
मत्कुणाविव पुरा परिप्लवौ सिन्धुनाथशयने निषेदुषः ।  
गच्छतः स्म मधुकैटभौ विभोर्यस्य नैद्रसुखविघ्नतां क्षणम् ॥६८॥  
श्रौतमार्गसुखगानकोविदब्रह्मषट्चरणगर्भमुज्ज्वलम् ।  
श्रीमुखेन्दुसविधे ऽपि शोभते यस्य नाभिसरसीसरोरुहम् ॥६९॥  
सत्यवृत्तमपि मायिनं जगद्वृद्धमप्युचितनिद्रमर्भकम् ।  
जन्म बिभ्रतमजं नवं बुधा यं पुराणपुरुषं प्रचक्षते ॥७०॥  
स्कन्धधूननविसारिकेसरक्षिप्तसागरमहाप्लवामयम् ।  
उद्धृतामिव मुहूर्तमैक्षत स्थूलनासिकवपुर्वसुन्धराम् ॥७१॥  
दिव्यकेसरिवपुः सुरद्विषो नैव लब्धशममायुधैरपि ।  
दुर्निवाररणकण्डु कोमलैर्वक्ष एष निरदारयन्नखैः ॥७२॥  
वारिधेरिव कराग्रवीचिभिर्दिङ्मतङ्गजमुखान्यभिघ्नतः ।  
यस्य चारुनखशुक्तयः स्फुरन्मौक्तिकप्रकरगर्भतां दधुः ॥७३॥  
दीप्तिनिर्जितविरोचनादयं गां विरोचनसुतादभीप्सतः ।  
आत्मभूरवरजाखिलप्रजः स्वर्पतेरवरजत्वमाययौ ॥७४॥  
किं क्रमिष्यति किलैष वामनो यावदित्थमहसन्न दानवाः ।  
तावदस्य न ममौ नभस्तले लङ्घितार्कशशिमण्डलः क्रमः ॥७५॥  
गच्छतापि गगनाग्रमुच्चकैर्यस्य भूधरगरीयसाङ्घ्रिणा ।  
क्रान्तकन्धर इवाबलो बलिः स्वर्गभर्तुरगमत्सुबन्धताम् ॥७६॥  
क्रामतो ऽस्य ददृशुर्दिवौकसो दूरमूरुमलिनीलमायतम् ।  
व्योम्नि दिव्यसरिदम्बुपद्धतिस्पर्धयेव यमुनौघमुत्थितम् ॥७७॥  
यस्य किञ्चिदपकर्तुमक्षमः कायनिग्रहगृहीतविग्रहः ।  
कान्तवक्त्रसदृशाकृतिं कृती राहुरिन्दुमधुनापि बाधते ॥७८॥  
सम्प्रदायविगमादुपेयुषीरेष नाशमविनाशिविग्रहः ।  
स्मर्तुमप्रतिहतस्मृतिः श्रुतीर्दत्त इत्यभवदत्रिगोत्रजः ॥७९॥  
रेणुकातनयतामुपागतः शातितप्रचुरपत्त्रसंहतिः ।  
लूनभूरिभुजशाखमुज्झितच्छायमर्जुनवनं व्यधादयम् ॥८०॥  
एष दाशरथिभूयमेत्य च ध्वंसितोद्धतदशाननामपि ।  
राक्षसीमकृत रक्षितप्रजस्तेजसाधिकविभीषणां पुरीम् ॥८१॥  
निष्प्रहन्तुममरेशविद्विषामर्थितः स्वयमथ स्वयम्भुवा ।  
सम्प्रति श्रयति सूनुतामयं कश्यपस्य वसुदेवरूपिणः ॥८२॥  
तात नोदधिविलोडनं प्रति त्वद्विनाथ वयमुत्सहामहे ।  
यः सुरैरिति सुरौघवल्लभो बल्लवैश्च जगदे जगत्पतिः ॥८३॥  
नात्तगन्धमवधूय शत्रुभिश्छायया च शमितामरश्रमम् ।  
यो ऽभिमानमिव वृत्रविद्विषः पारिजातमुदमूलयद्दिवः ॥८४॥  
यं समेत्य च ललाटलेखया बिभ्रतः सपदि शम्भुविभ्रमम् ।  
चण्डमारुतमिव प्रदीपवच्चेदिपस्य निरवाद्विलोचनम् ॥८५॥  
यः कोलतां बल्लवतां च बिभ्रद्दंष्ट्रामुदस्याशु भुजां च गुर्वीम् ।  
मग्नस्य तोयापदि दुस्तरायां गोमण्डलस्योद्धरणं चकार ॥८६॥  
धन्यो ऽसि यस्य हरिरेष समक्ष एव  
दूरादपि क्रतुषु यज्वभिरिज्यते यः ।  
दत्त्वार्घमत्रभवते भुवनेषु याव-  
त्संसारमण्डलमवाप्नुहि साधुवादम् ॥८७॥  
भीष्मोक्तं तदिति वचो निशम्य सम्य-  
क्साम्राज्यश्रियमधिगच्छता नृपेण ।  
दत्ते ऽर्घे महति महीभृतां पुरो ऽपि  
त्रैलोक्ये मधुभिदभूदनर्घ एव ॥८८॥  

## १५ शिशुपाल-युद्ध-प्रस्थानम्
अथ तत्र पाण्डुतनयेन सदसि विहितं मधुद्विषः ।  
मानमसहत न चेदिपतिः परवृद्धिमत्सरि मनो हि मानिनाम् ॥१॥  
पुर एव शार्ङ्गिणि सवैरमथ पुनरमुं तदर्चया ।  
मन्युरभजदवगाढतरः समदोषकाल इव देहिनं ज्वरः ॥२॥  
अभितर्जयन्निव समस्तनृपगणमसावकम्पयत् ।  
लोलमुकुटमणिरश्मि शनैरशनैः प्रकम्पितजगत्त्रयं शिरः ॥३॥  
स वमन्रुषाश्रु घनघर्मविगलदुरुगण्डमण्डलः ।  
स्वेदजलकणकरालकरो व्यरुचत्प्रभिन्न इव कुञ्जरस्त्रिधा ॥४॥  
स निकामघर्मितमभीक्ष्णमधुवदवधूतराजकः ।  
क्षिप्तबहुलजलबिन्दु वपुः प्रलयार्णवोत्थित इवादिशूकरः ॥५॥  
क्षणमाश्लिषद्घटितशैलशिखरकठिनांसमण्डनः ।  
स्तम्भमुपहितविधूतिमसावधिकावधूनितसमस्तसंसदम् ॥६॥  
कनकाङ्गदद्युतिभिरस्य गमितमरुचत्पिशङ्गताम् ।  
क्रोधमयशिखिशिखापटलैः परितः परीतमिव बाहुमण्डलम् ॥७॥  
कृतसन्निधानमिव तस्य पुनरपि तृतीयचक्षुषा ।  
क्रूरमजनि कुटिलभ्रु गुरुभ्रुकुटीकठोरितललाटमाननम् ॥८॥  
अतिरक्तभावमुपगम्य कृतमतिरमुष्य साहसे ।  
दृष्टिरगणितभयासिलतामवलम्बते स्म समया सखीमिव ॥९॥  
करकुड्मलेन निजमूरुमुरुतरनगाश्मकर्कशम् ।  
त्रस्तचपलचलमानजनश्रुतभीमनादमयमाहतोच्चकैः ॥१०॥  
इति चुक्रुधे भृशमनेन ननु महदवाप्य विप्रियम् ।  
याति विकृतिमपि संवृतिमत्किमु यन्निसर्गनिरवग्रहं मनः ॥११॥  
प्रथमं शरीरजविकारकृतमुकुलबन्धमव्यथी ।  
भाविकलहफलयोगमसौ वचनेन कोपकुसुमं व्यचीकसत् ॥१२॥  
ध्वनयन्सभामथ सनीरघनरवगभीरवागभीः ।  
वाचमवददतिरोषवशादतिनिष्ठुरस्फुटतराक्षरामसौ ॥१३॥  
यदपूपुजस्त्वमिह पार्थ मुरजितमपूजितं सताम् ।  
प्रेम विलसति महत्तदहो दयितं जनः खलु गुणीति मन्यते ॥१४॥  
यदराज्ञि राजवदिहार्घ्यमुपहितमिदं मुरद्विषि ।  
ग्राम्यमृग इव हविस्तदयं भजते ज्वलत्सु न महीशवह्निषु ॥१५॥  
अनृतां गिरं न गदसीति जगति पटहैर्विघुष्यसे ।  
निन्द्यमथ च हरिमर्चयतस्तव कर्मणैव विकसत्यसत्यता ॥१६॥  
तव धर्मराज इति नाम कथमिदमपष्ठु पठ्यते ।  
भौमदिनमभिदधत्यथवा भृशमप्रशस्तमपि मङ्गलं जनाः ॥१७॥  
यदि वार्चनीयतम एष किमपि भवतां पृथासुताः ।  
शौरिरवनिपतिभिर्निखिलैरवमाननार्थमिह किं निमन्त्रितैः ॥१८॥  
अथ वा न धर्ममसुबोधसमयमवयात बालिशाः ।  
काममयमिह वृथापलितो हतबुद्धिरप्रणिहितः सरित्सुतः ॥१९॥  
स्वयमेव शन्तनुतनूज यमपि गणमर्घ्यमभ्यधाः ।  
तत्र मुररिपुरयं कतमो यमनिन्द्यबन्दिवदभिष्टुषे वृथा ॥२०॥  
अवनीभृतां त्वमपहाय गणमतिजडः समुन्नतम् ।  
नीचि नियतमिह यच्चपलो निरतः स्फुटं भवसि निम्नगासुतः ॥२१॥  
प्रतिपत्तुमङ्ग घटते च न तव नृपयोग्यमर्हणम् ।  
कृष्ण कलय ननु को ऽहमिति स्फुटमापदां पदमनात्मवेदिता ॥२२॥  
असुरस्त्वया न्यवधि को ऽपि मधुरिति कथं प्रतीयते ।  
दण्डदलितसरघः प्रथसे मधुसूदनस्त्वमिति सूदयन्मधु ॥२३॥  
मुचुकुन्दतल्पशरणस्य मगधपतिशातितौजसः ।  
सिद्धमबल सबलत्वमहो तव रोहिणीतनयसाहचर्यतः ॥२४॥  
छलयन्प्रजास्त्वमनृतेन कपटपटुरैन्द्रजालिकः ।  
प्रीतिमनुभवसि नग्नजितः सुतयेष्टसत्य इति सम्प्रतीयसे ॥२५॥  
धृतवान्न चक्रमरिचक्रभयचकितमाहवे निजम् ।  
चक्रधर इति रथाङ्गमदः सततं बिभर्षि भुवनेषु रूढये ॥२६॥  
जगति श्रिया विरहितो ऽपि यदुदधिसुतामुपायथाः ।  
ज्ञातिजनजनितनामपदां त्वमतः श्रियः पतिरिति प्रथामगाः ॥२७॥  
अभिशत्रु संयति कदाचिदविहितपराक्रमो ऽपि यत् ।  
व्योम्नि कथमपि चकर्थ पदं व्यपदिश्यते जगति विक्रमीत्यतः ॥२८॥  
पृथिवीं बिभर्थ यदि पूर्वमिदमपि गुणाय वर्तते ।  
भूमिभृदिति परहारितभूस्त्वमुदाह्रियस्व कथमन्यथा जनैः ॥२९॥  
तव धन्यतेयमपि सर्वनृपतितुलितो ऽपि यत्क्षणम् ।  
क्लान्तकरतलधृताचलकः पृथिवीतले तुलितभूभृदुच्यसे ॥३०॥  
त्वमशक्नुवन्नशुभकर्मनिरत परिपाकदारुणम् ।  
जेतुमकुशलमतिर्नरकं यशसे ऽधिलोकमजयः सुतं भुवः ॥३१॥  
सकलैर्वपुः सकलदोषसमुदितमिदं गुणैस्तव ।  
व्यक्तमपगुण गुणत्रितयत्यजनप्रयासमुपयासि किं मुधा ॥३२॥  
त्वयि पूजनं जगति जाल्म कृतमिदमपाकृते गुणैः ।  
हासकरमघटते नितरां शिरसीव कङ्कतमपेतमूर्धजे ॥३३॥  
मृगविद्विषामिव यदित्थमजनि मिषतां पृथासुतैः ।  
अस्य वनशुन इवापचितिः परिभाव एव भवतां भुवो ऽधिपाः ॥३४॥  
अवधीज्जनङ्गम इवैष यदि हतवृषो वृषं ननु ।  
स्पर्शमशुचिवपुरर्हति न प्रतिमाननां तु नितरां नृपोचिताम् ॥३५॥  
यदि नाङ्गनेति मतिरस्य मृदुरजनि पूतनां प्रति ।  
स्तन्यमघृणमनसः पिबतः किल धर्मतो भवति सा जनन्यपि ॥३६॥  
शकटव्युदासतरुभङ्गधरणिधरधारणादिकम् ।  
कर्म यदयमकरोत्तरलः स्थिरचेतसां क इव तेन विस्मयः ॥३७॥  
अयमुग्रसेनतनयस्य नृपशुरपरः पशूनवन् ।  
स्वामिवधमसुकरं पुरुषैः कुरुते स्म यत्परममेतदद्भुतम् ॥३८॥  
ननु सर्व एव समवेक्ष्य कमपि गुणमेति पूज्यताम् ।  
सर्वगुणविरहितस्य हरेः परिपूजया कुरुनरेन्द्र को गुणः ॥३९॥  
न महानयं न च बिभर्ति गुणसमतया प्रधानताम् ।  
स्वस्य कथयति चिराय पृथग्जनतां जगत्यनभिमानता दधत् ॥४०॥  
रहितं कलाभिरखिलाभिरकृतरसभावसंविदम् ।  
क्षेत्रविदमपदिशन्ति जनाः पुरबाह्यमेलमगतं विदग्धताम् ॥४१॥  
अतिभूयसापि सुकृतेन दुरुपचर एष शक्यते ।  
भक्तिशुचिभिरुपचारपरैरपि न ग्रहीतुमभियोगिभिर्नृभिः ॥४२॥  
व्रजति स्वतामनुचितो ऽपि सविनयमुपासितो जनैः ।  
नित्यमपरिचितचित्ततया पर एव सर्वजगतस्तथाप्ययम् ॥४३॥  
उपकारिणं निरुपकारमनरिमरिमप्रियं प्रियम् ।  
साधुमितरमबुधं बुधमित्यविशेषतः सततमेष पश्यति ॥४४॥  
उपकारकस्य दधतो ऽपि बहुगुणतया प्रधानताम् ।  
दुःखमयमनिशमाप्तवतो न परस्य किञ्चिदुपकर्तुमिच्छति ॥४५॥  
स्वयमक्रियः कुटिलमेष तृणमपि विधातुमक्षमः ।  
भोक्तुमविरतमलज्जतया फलमीहते परकृतस्य कर्मणः ॥४६॥  
य इमं समाश्रयति कश्चिदुदयविपदोर्निराकुलम् ।  
तस्य भवति जगतीह कुतः पुनरुद्भवो विकरणत्वमेयुषः ॥४७॥  
गुणवन्तमप्ययमपास्य जनमखिलमव्यवस्थितैः ।  
याति सुचिरमतिबालतया धृतिमेक एव परिवारितो जडैः ॥४८॥  
सुकृतो ऽपि सेवकजनस्य बहुदिवसखिन्नचेतसः ।  
सर्वजनविहितनिर्विदयं सकृदेव दर्शनमुपैति कस्यचित् ॥४९॥  
स्वजने सखिष्वनुगतेषु नियतमनुरागवत्स्वपि ।  
स्नेहममृदुहृदयः क्षपयन्निरपेक्ष एष समुपैति निर्वृतिम् ॥५०॥  
क्षणमेष राजसतयैव जगदुदयदर्शितोद्यतिः ।  
सत्त्वहितकृतमतिः सहसा तमसा विनाशयति सर्वमावृतः ॥५१॥  
अभिहन्यते यदभिहन्ति परितपति यच्च तप्यते ।  
नास्य भवति वचनीयमिदं चपलात्मिका प्रकृतिरेव हीदृशी ॥५२॥  
अतिसत्वयुक्त इति पुम्भिरयमतिशयेन वर्ण्यते ।  
सूक्ष्ममतिभिरथ चापगते समुपैति नाल्पमपि सत्वसङ्करम् ॥५३॥  
प्रलयं परस्य महतो ऽपि सततमिह निःसुखे गुणाः ।  
यान्ति जगदपि सदोषमदः स्वरुचैव पश्यति गुणान्द्विषन्नयम् ॥५४॥  
क्षितिपीठमम्भसि निमग्नमुदहरत यः परः पुमान् ।  
एष किल स इति कैरबुधैरभिधीयमानमपि तत्प्रतीयते ॥५५॥  
नरसिंहमूर्तिरयमेव दितिसुतमदारयन्नखैः ।  
आप्तजनवचनमेतदपि प्रतिपत्तुमोमिति जनो ऽयमर्हति ॥५६॥  
अपहाय तुङ्गमपि मानमुचितमवलम्ब्य नीचताम् ।  
स्वार्थकरणपटुरेष पुरा बलिना परेण सह सम्प्रयुज्यते ॥५७॥  
क्रमते नभो रभसयैव विरचयति विश्वरूपताम् ।  
सर्वमतिशयगतं कुरुते स्फुटमिन्द्रजालमिदमेष मायया ॥५८॥  
किल रावणारिरयमेव किमिदमियदेव कथ्यते ।  
सत्त्वमतिबलमधिद्युति यत्तदशेषमेष इति धृष्टमुच्यताम् ॥५९॥  
चलतैष पादयुगलेन गुरु शकटमीषदस्पृशत् ।  
दैवकलितमथ चोदलसद्दलितोरुभाण्डचयमात्मनैव तत् ॥६०॥  
स्नुवतामुना स्तनयुगेन जनितजननीजनादरा ।  
स्त्रीति सदयमविधाय मनस्तदकारि साधु यदघाति पूतना ॥६१॥  
अभनक्तरू कथमिवैष कृतधरणिरिङ्गणः क्षणात् ।  
बाढमिदमपि न बालकृतं ननु देवताविधिरयं विजृम्भते ॥६२॥  
विहरन्वने विजन एव महति दधदेष गोपताम् ।  
नाम जगति मधुसूदन इत्यगमद्धतेन मधुना महीयसा ॥६३॥  
अविमृष्य गोवधसमुत्थमयमघममीमरद्रुषा ।  
रिष्टमुपगु समुपोढमदं यदसौ किलासुर इति प्रमार्ष्टि तत् ॥६४॥  
मुखकन्दरान्तरगतो ऽपि विकटदशनेन केशिना ।  
नास्य सपदि यदखादि भुजस्तदहो तिरश्चि सहजैव मूढता ॥६५॥  
यदुदस्य बाहुमयमेकमधृत गिरिमद्भुतं न तत् ।  
भूरि सलिलमविषह्यमियं जलदे विमुञ्चति गवां सभाग्यता ॥६६॥  
किमिवात्र चित्रमयमन्नमचलमहकल्पितं यदि ।  
प्राश निखिलमखिले ऽपि जगत्युदरं गते बहुभुजो ऽस्य न व्यथा ॥६७॥  
अमुना करेण पृथुदन्तमुसलमुदखानि दन्तिनः ।  
तेन यदवधि स एव पुनर्बलशालिनां क इव तत्र विस्मयः ॥६८॥  
शिशुरेव शिक्षितनियुद्धकरणमकृतक्रियः स्वयम् ।  
मल्लमधुकठिनांसतटं न्यवधीद्यदेष तददृष्टकारितम् ॥६९॥  
यदयुध्यमानमपि सन्तमुपहितसुरौघसाध्वसम् ।  
कंसमभियमयमभ्यभवत्समुदा जनेन तदपि प्रशंस्यते ॥७०॥  
इति निन्दितुं कृतधियापि वचनममुना यदाददे ।  
स्तोतुमनिशमुचितस्य परैः स्तुतिरेव सा मधुनिघातिनो ऽभवत् ॥७१॥  
यदुवाच दुष्टमतिरेष परिविवदिषुर्मुरं द्विषन् ।  
द्व्यर्थमपि सदसि चेदिपतेस्तदतो ऽपराधगणनामगाद्वचः ॥७२॥  
इति वाचमुद्धतमुदीर्य सपदि सह वेणुदारिणा ।  
सोढरिपुबलभरो ऽसहनः स जहास दत्तकरतालमुच्चकैः ॥७३॥  
कटुनापि चैद्यवचनेन विकृतिमगमन्न माधवः ।  
सत्यनियतवचसं वचसा सुजनं जनाश्चलयितुं क ईशते ॥७४॥  
न च तं तदेति शपमानमपि यदुनृपाः प्रचुक्रुधुः ।  
शौरिसमयनिगृहीतधियः प्रभुचित्तमेव हि जनो ऽनुवर्तते ॥७५॥  
विहितागसो मुहुरलङ्घ्यनिजवचनदामसंयतः ।  
तस्य कथित इति तत्प्रथमं मनसा समाख्यदपराधमच्युतः ॥७६॥  
स्मृतिवर्त्म तस्य न समस्तमपकृतमियाय विद्विषः ।  
स्मर्तुमधिगतगुणस्मरणाः पटवो न दोषमखिलं खलूत्तमाः ॥७७॥  
नृपतावधिक्षिपति शौरिमथ सुरसरित्सुतो वचः ।  
स्माह चलयति भुवं मरुति क्षुभितस्य नादमनुकुर्वदम्बुधेः ॥७८॥  
अथ गौरवेण परिवादमपरिगणयंस्तमात्मनः ।  
प्राह मुररिपुतिरस्करणक्षुभितः स्म वाचमिति जाह्नवीसुतः ॥७९॥  
विहितं मयाद्य सदसीदमपमृषितमच्युतार्चनम् ।  
यस्य नमयतु स चापमयं चरणः कृतः शिरसि सर्वभूभृताम् ॥८०॥  
इति भीष्मभाषितवचो ऽर्थमधिगतवतामिव क्षणात् ।  
क्षोभमगमदतिमात्रमथो शिशुपालपक्षपृथिवीभृतां गणः ॥८१॥  
शितितारकानुमितताम्रनयनमरुणीकृतं क्रुधा ।  
बाणवदनमुददीपि भिये जगतः सकीलमिव सूर्यमण्डलम् ॥८२॥  
प्रविदारितारुणतरोग्रनयनकुसुमोज्ज्वलः स्फुरन् ।  
प्रातरहिमकरताम्रतनुर्विषजद्रुमो ऽपर इवाभवद्द्रुमः ॥८३॥  
अनिशान्तवैरदहनेन विरहितवतान्तरार्द्रताम् ।  
कोपमरुदभिहतेन भृशं नरकात्मजेन तरुणेव जज्वले ॥८४॥  
अभिधित्सतः किमपि राहुवदनविकृतं व्यभाव्यत ।  
ग्रस्तशशधरमिवोपलसत्सितदन्तपङ्क्ति मुखमुत्तमौजसः ॥८५॥  
कुपिताकृतिं प्रथममेव हसितमशनैरसूचयत् ।  
क्रुद्धमशनिदलिताद्रितटध्वनि दन्तवक्त्रमरिचक्रभीषणम् ॥८६॥  
प्रतिघः कुतो ऽपि समुपेत्य नरपतिगणं समाश्रयत् ।  
यामिहरणजनितानुशयः समुदाचचार निज एव रुक्मिणः ॥८७॥  
चरणेन हन्ति सुबलः स्म शिथिलितमहीध्रबन्धनाम् ।  
तीरतरलजलराशिजलामवभुग्नभोगिफणमण्डलां भुवम् ॥८८॥  
कुपितेषु राजसु तथापि रथचरणपाणिपूजया ।  
चित्तकलितकलहागमनो मुदमाहुकिः सुहृदिवाधिकान्दधौ ॥८९॥  
गुरुकोपरुद्धपदमापदसितयवनस्य रौद्रताम् ।  
व्यात्तमशितुमिव सर्वजगद्विकरालमास्यकुहरं विवक्षतः ॥९०॥  
विवृतोरुबाहुपरिघेण सरभसपदं निधित्सता ।  
हन्तुमखिलनृपतीन्वसुना वसने विलम्बिनि निजे विचस्खले ॥९१॥  
इति तत्तदा विकृतरूपमभजत्तदविभिन्नचेतसम् ।  
मारबलमिव भयङ्करतां हरिबोधिसत्त्वमभि राजमण्डलम् ॥९२॥  
रभसादुदस्थुरथ युद्धमनुचितभियो ऽभिलाषुकाः ।  
सान्द्रमुकुटकिरणोच्छलितस्फटिकांशवः सदसि मेदिनीभृतः ॥९३॥  
स्फुरमाणनेत्रकुसुमोष्ठदलमभृत भूभृदङ्घ्रिपैः ।  
धूतपृथुभुजलतं चलितैर्द्रुतवातपातवनविभ्रमं सदः ॥९४॥  
हरिमप्यमंसत तृणाय कुरुपतिमजीगणन्न वा ।  
मानतुलितभुवनत्रितयाः सरितः सुतादबिभयुर्न भूभृतः ॥९५॥  
गुरु निःश्वसन्नथ विलोलसदवथुवपुर्वचोविषम् ।  
कीर्णदशनकिरणाग्निकणः फणवानिवैष विससर्ज चेदिपः ॥९६॥  
किमहो नृपाः समममीभिरुपपतिसुतैर्न पञ्चभिः ।  
वध्यमभिहत भुजिष्यममुं सह चानया स्थविरराजकन्यया ॥९७॥  
अथवाध्वमेव खलु यूयमगणितमरुद्गणौजसः ।  
वस्तु कियदिदमयं न मृधे मम केवलस्य मुखमीक्षितुं क्षमः ॥९८॥  
विदतुर्यमुत्तममशेषपरिषदि नदीजधर्मजौ ।  
यातु निकषमधियुद्धमसौ वचनेन किं भवतु साध्वसाधु वा ॥९९॥  
अचिरान्मया सह गतस्य समरमुरगारिलक्ष्मणः ।  
तीक्ष्णविशिखमुखपीतमसृक्पतता गणैः पिबतु सार्धमुर्वरा ॥१००॥  
अभिधाय रूक्षमिति मा स्म गम इति पृथासुतेरिताम् ।  
वाचमनुनयपरां स ततः सहसावकर्ण्य निरियाय संसदः ॥१०१॥  
गृहमागताय कृपया च कथमपि निसर्गदक्षिणाः ।  
क्षान्तिमहितमनसो जननीस्वसुरात्मजाय चुकुपुर्न पाण्डवाः ॥१०२॥  
चलितं ततो ऽनभिहतेच्छमवनिपतियज्ञभूमितः ।  
तूर्णमथ ययुमिवानुययुर्दमघोषसूनुमवनीशसूनवः ॥१०३॥  
विशिखान्तराण्यतिपपात सपदि जवनैः स वाजिभिः ।  
द्रष्टुमलघुरभसापतिता वनिताश्चकार न सकामचेतसः ॥१०४॥  
क्षणमीक्षितः पथि जनेन किमिदमिति जल्पता मिथः ।  
प्राप्य शिबिरमविशङ्किमनाः समनीनहद्द्रुतमनीकिनीमसौ ॥१०५॥  
त्वरमाणशाङ्खिकसवेगवदनपवनाभिपूरितः ।  
शैलकटकतटभिन्नरवः प्रणनाद सान्नहनिको ऽस्य वारिजः ॥१०६॥  
जगदन्तकालसमवेतविषदविषमेरितारवम् ।  
धीरनिजरवविलीनगुरुप्रतिशब्दमस्य रणतूर्यमावधि ॥१०७॥  
सहसा ससम्भ्रमविलोलसकलजनतासमाकुलम् ।  
स्थानमगमदथ तत्परितश्चलितोडुमण्डलनभःस्थलोपमाम् ॥१०८॥  
दधतो भयानकतरत्वमुपगतवतः समानताम् ।  
धूमपटलपिहितस्य गिरेः समवर्मयन्सपदि मेदिनीभृतः ॥१०९॥  
परिमोहिणा परिजनेन कथमपि चिरादुपाहृतम् ।  
वर्म करतलयुगेन महत्तनुचूर्णपेषमपिषद्रुषा परः ॥११०॥  
रणसम्मदोदयविकासिबलकलकलाकुलीकृते ।  
शारिमशकदधिरोपयितुं द्विरदे मदच्युति जनः कथञ्चन ॥१११॥  
परितश्च धौतमुखरुक्मविलसदहिमांशुमण्डलाः ।  
तेनुरतनुवपुषः पृथिवीं स्फुटलक्ष्यतेजस इवात्मजाः श्रियः ॥११२॥  
प्रधिमण्डलोद्धतपरागघनवलयमध्यवर्तिनः ।  
पेतुरशनय इवाशनकैर्गुरुनिःस्वनव्यथितजन्तवो रथाः ॥११३॥  
दधतः शशाङ्कितशशारुचि लसदुरश्छदं वपुः ।  
चक्रुरथ सह पुरन्ध्रिजनैरयथार्थसिद्धि सरकं महीभृतः ॥११४॥  
दयिताय सासवमुदस्तमपतदवसादिनः करात् ।  
कांस्यमुपहितसरोजपतद्भ्रमरौघभारगुरु राजयोषितः ॥११५॥  
भृशमङ्गसादकरुणत्वमविशददृशः कपोलयोः ।  
वाक्यमसकलमपास्य मदं विदधुस्तदीयगुणमात्मना शुचः ॥११६॥  
सुदृशः समीकगमनाय युवभिरथ सम्बभाषिरे ।  
शोकपिहितगलरुद्धगिरस्तरसागताश्रुजलकेवलोत्तराः ॥११७॥  
विपुलाचलस्थलघनेन जिगमिषुभिरङ्गनाः प्रियैः ।  
पीनकुचतटनिपीडदलद्वरवारबाणमुरसालिलिङ्गिरे ॥११८॥  
न मुमोच लोचनजलानि दयितजयमङ्गलैषिणि ।  
यातमवनिमवसन्नभुजान्न गलद्विवेद वलयं विलासिनी ॥११९॥  
प्रविवत्सतः प्रियतमस्य निगडमिव चक्षुरक्षिपत् ।  
नीलनलिनदलदामरुचि प्रतिपादयुग्ममचिरोढसुन्दरी ॥१२०॥  
व्रजतः क्व तात वजसीति परिचयगतार्थमस्फुटम् ।  
धैर्यमभिनदुदितं शिशुना जननीनिभर्त्सनविरुद्धमन्युना ॥१२१॥  
शठ नाकलोकललनाभिरविरतरतं रिरंससे ।  
तेन वहसि मुदमित्यवदद्रणरागिणं रमणमीर्ष्ययापरा ॥१२२॥  
ध्रियमाणमप्यगलदश्रु चलति दयिते नतभ्रुवः ।  
स्नेहमकृतकरसं दधतामिदमेव युक्तमतिमुग्धचेतसाम् ॥१२३॥  
सह कज्जलेन विरराज नयनकमलाम्बुसन्ततिः ।  
गण्डफलकमभितः सुतनोः पदवीव शोकमयकृष्णवर्त्मनः ॥१२४॥  
क्षणमात्ररोधि चलितेन कतिपयपदं नतभ्रुवः ।  
स्रस्तभुजयुगगलद्वलयस्वनितं प्रति क्षुतमिवोपशुश्रुवे ॥१२५॥  
अभिवर्त्म वल्लभतमस्य विगलदमलायतांशुका ।  
भूमिनभसि रभसेन यती विरराज काचन समं महोल्कया ॥१२६॥  
समरोन्मुखे नृपगणे ऽपि तदनुमरणोद्यतैकधीः ।  
दीनपरिजनकृताश्रुजलो न भटीजनः स्थिरमना विचक्लमे ॥१२७॥  
विदुषीव दर्शनममुष्य युवतिरतिदुर्लभं पुनः ।  
यान्तमनिमिषमतृप्तमनाः पतिमीक्षते स्म भृशमा दृशः पथः ॥१२८॥  
सम्प्रत्युपेयाः कुशली पुनर्युधः सस्नेहमाशीरिति भर्तुरीरिता ।  
सद्यः प्रसह्य द्वितयेन नेत्रयोः प्रत्याचचक्षे गलता भटस्त्रियाः ॥१२९॥  
काचित्कीर्णा रजोभिर्दिवमनुविदधे भिन्नवक्त्रेन्दुलक्ष्मी-  
रश्रीकाः काश्चिदन्तर्दिश इव दधिरे दाहमुद्भ्रान्तसत्त्वाः ।  
भ्रेमुर्वात्या इवान्याः प्रतिपदमपरा भूमिवत्कम्पमापुः  
प्रस्थाने पार्थिवानामशिवमिति पुरो भावि नार्यः शशंसुः ॥१३०॥  

## १६ शिशुपालसन्देशः
दमघोषसुतेन कश्चन प्रतिशिष्टः प्रतिभानवानथ ।  
उपगम्य हरिं सदस्यदः स्फुटभिन्नार्थमुदाहरद्वचः ॥१॥  
अभिधाय तदा तदप्रियं शिशुपालो ऽनुशयं परं गतः ।  
भवतो ऽभिमना समीहते सरुषः कर्तुमुपेत्य माननाम् ॥२॥  
विपुलेन निपीड्य निर्दयं मुदमायातु नितान्तमुन्मनाः ।  
प्रचुराधिगताङ्गनिर्वृतिं परितस्त्वां खलु विग्रहेण सः ॥३॥  
प्रणतः शिरसा करिष्यते सकलैरेत्य समं धराधिपैः ।  
तव शासनमाशु भूपतिः परवानद्य यतस्त्वयैव सः ॥४॥  
अधिवह्नि पतङ्गतेजसो नियतस्वान्तसमर्थकर्मणः ।  
तव सर्वविधेयवर्तिनः प्रणतिं बिभ्रति केन भूभृतः ॥५॥  
जनतां भयशून्यधीः परैरभिभूतामवलम्बसे यतः ।  
तव कृष्ण गुणास्ततो नरैरसमानस्य दधत्यगण्यताम् ॥६॥  
अहितादनपत्रपस्त्रसन्नतिमात्रोज्झितभीरनास्तिकः ।  
विनयोपहितस्त्वया कुतः सदृशो ऽन्यो गुणवानविस्मयः ॥७॥  
कृतगोपवधूरतेर्घ्नतो वृषमुग्रे नरके ऽपि सम्प्रति ।  
प्रतिपत्तिरधः कृतैनसो जनताभिस्तव साधु वर्ण्यते ॥८॥  
विहितापचितिर्महीभृतां द्विषतामाहितसाध्वसो बलैः ।  
भव सानुचरस्त्वमुच्चकैर्महतामप्युपरि क्षमाभृताम् ॥९॥  
घनजालनिभैर्दुरासदाः परितो नागकदम्बकैस्तव ।  
नगरेषु भवन्तु वीथयः परिकीर्णा वनजैर्मृगादिभिः ॥१०॥  
सकलापिहितस्वपौरुषो नियतव्यापदवर्धितोदयः ।  
रिपुरुन्नतधीरचेतसः सततव्याधिरनीतिरस्तु ते ॥११॥  
विकचोत्पलचारुलोचनस्तव चैद्येन घटामुपेयुषः ।  
यदुपुङ्गव बन्धुसौहृदात्त्वयि पाता ससुरो नवासवः ॥१२॥  
चलितानकदुन्दुभिः पुरः सबलस्त्वं सह सारणेन तम् ।  
समितौ रभसादुपागतः सगदः सम्प्रतिपत्तुमर्हसि ॥१३॥  
समरेषु रिपून्विनिघ्नता शिशुपालेन समेत्य सम्प्रति ।  
सुचिरं सह सर्वसात्वतैर्भव विश्वस्तविलासिनीजनः ॥१४॥  
विजितक्रुधमीक्षतामसौ महतां त्वामहितं महीभृताम् ।  
असकृज्जितसंयतं पुरो मुदितः सप्रमदं महीपतिः ॥१५॥  
इति जोषमवस्थितं द्विषः प्रणिधिं गामभिधाय सात्यकिः ।  
वदति स्म वचो ऽथ चोदितश्चलितैकभ्रु रथाङ्गपाणिना ॥१६॥  
मधुरं बहिरन्तरप्रियं कृतिनावाचि वचस्तथा त्वया ।  
सकलार्थतया विभाव्यते प्रियमन्तर्बहिरप्रियं यथा ॥१७॥  
अतिकोमलमेकतो ऽन्यतः सरसाम्भोरुहवृन्तकर्कशम् ।  
वहति स्फुटमेकमेव ते वचनं शाकपलाशदेश्यताम् ॥१८॥  
प्रकटं मृदु नाम जल्पतः परुषं सूचयतो ऽर्थमन्तरा ।  
शकुनादिव मार्गवर्तिभिः पुरुषादुद्विजितव्यमीदृशात् ॥१९॥  
हरिमर्चितवान्स भूपतिर्यदि राज्ञस्तव को ऽत्र मत्सरः ।  
न्यसनाय ससौरभस्य कस्तरुसूनस्य शिरस्यसूयति ॥२०॥  
सुकुमारमहो लघीयसां हृदयं तद्गतमप्रियं यतः ।  
सहसैव समुद्गिरन्त्यमी क्षपयन्त्येव हि तन्मनीषिणः ॥२१॥  
उपकारपरः स्वभावतः सततं सर्वजनस्य सज्जनः ।  
असतामनिशं तथाप्यहो गुरुहृद्रोगकरी तदुन्नतिः ॥२२॥  
परितप्यत एव नोत्तमः परितप्तो ऽप्यपरः सुसंवृतिः ।  
परवृद्धिभिराहितव्यथः स्फुटनिर्भिन्नदुराशयो ऽधमः ॥२३॥  
अनिराकृततापसम्पदं फलहीनां सुमनोभिरुज्झिताम् ।  
खलतां खलतामिवासतीं प्रतिपद्येत कथं बुधो जनः ॥२४॥  
प्रतिवाचमदत्त केशवः शपमानाय न चेदिभूभुजे ।  
अनुहुङ्कुरुते घनध्वनिं न हि गोमायुरुतानि केसरी ॥२५॥  
जितरोषरया महाधियः सपदि क्रोधजितो लघुर्जनः ।  
विजितेन जितस्य दुर्मतेर्मतिमद्भिः सह का विरोधिता ॥२६॥  
वचनैरसतां महीयसो न खलु व्येति गुरुत्वमुद्धतैः ।  
किमपैति रजोभिरौर्वरैरवकीर्णस्य मणेर्महार्घता ॥२७॥  
परितोषयिता न कश्चन स्वगतो यस्य गुणो ऽस्ति देहिनः ।  
परदोषकथाभिरल्पकः स्वजनं तोषयितुं किलेच्छति ॥२८॥  
सहजान्धदृशः स्वदुर्नये परदोषेक्षणदिव्यचक्षुषः ।  
स्वगुणोच्चगिरो मुनिव्रताः परवर्णग्रहणेष्वसाधवः ॥२९॥  
प्रकटान्यपि नैपुणं महत्परवाच्यानि चिराय गोपितुम् ।  
विवरीतुमथात्मनो गुणान्भृशमाकौशलमार्यचेतसाम् ॥३०॥  
किमिवाखिललोककीर्तितं कथयत्यात्मगुणं महामनाः ।  
वदिता न लघीयसो ऽपरः स्वगुणं तेन वदत्यसौ स्वयम् ॥३१॥  
विसृजन्त्यविकत्थिनः परे विषमाशीविषवन्नराः क्रुधम् ।  
दधतो ऽन्तरसाररूपतां ध्वनिसाराः पटहा इवेतरे ॥३२॥  
नरकच्छिदमिच्छतीक्षितुं विधिना येन स चेदिभूपतिः ।  
द्रुतमेतु न हापयिष्यते सदृशं तस्य विधातुमुत्तरम् ॥३३॥  
समनद्ध किमङ्ग भूपतिर्यदि सन्धित्सुरसौ सहामुना ।  
हरिराक्रमणेन सन्नतिं किल बिभ्रीत भियेत्यसम्भवः ॥३४॥  
महतस्तरसा विलङ्घयन्निजदोषेण कुधीर्विनश्यति ।  
कुरुते न खलु स्वयेच्छया शलभानिन्धनमिद्धदीधितिः ॥३५॥  
यदपूरि पुरा महीपतिर्न मुखेन स्वयमागसां शतम् ।  
अथ सम्प्रति पर्यपूपुरत्तदसौ दूतमुखेन शार्ङ्गिणः ॥३६॥  
यदनर्गलगोपुराननस्त्वमितो वक्ष्यसि किञ्चिदप्रियम् ।  
विवरिष्यति तच्चिरस्य नः समयोद्वीक्षणरक्षितां क्रुधम् ॥३७॥  
निशमय्य तदूर्जितं शिनेर्वचनं नप्तुरनाप्तुरेनसाम् ।  
पुनरुज्झितसाध्वसो द्विषामभिधत्ते स्म वचो वचोहरः ॥३८॥  
विविनक्ति न बुद्धिदुर्विधः स्वयमेव स्वहितं पृथग्जनः ।  
यदुदीरितमप्यदः परैर्न विजानाति तदद्भुतं महत् ॥३९॥  
विदुरेष्यदपायमात्मना परतः श्रद्दधते ऽथ वा बुधाः ।  
न परोपहितं न च स्वतः प्रमिमीते ऽनुभवादृते ऽल्पधीः ॥४०॥  
कुशलं खलु तुभ्यमेव तद्वचनं कृष्ण यदभ्यधामहम् ।  
उपदेशपराः परेष्वपि स्वविनाशाभिमुखेषु साधवः ॥४१॥  
उभयं युगपन्मयोदितं त्वरया सान्त्वमथेतरच्च ते ।  
प्रविभज्य पृथङ्मनीषया स्वगुणं यत्किल तत्करिष्यसि ॥४२॥  
अथवाभिनिविष्टबुद्धिषु व्रजति व्यर्थकतां सुभाषितम् ।  
रविरागिषु शीतरोचिषः करजालं कमलाकरेष्विव ॥४३॥  
अनपेक्ष्य गुणागुणौ जनः स्वरुचिं निश्चयतो ऽनुधावति ।  
अपहाय महीशमार्चिचत्सदसि त्वां ननु भीमपूर्वजः ॥४४॥  
त्वयि भक्तिमता न सत्कृतः कुरुराजा गुरुरेव चेदिपः ।  
प्रियमांसमृगाधिपोज्झितः किमवद्यः करिकुम्भजो मणिः ॥४५॥  
क्रियते धवलः खलूच्चकैर्धवलैरेव सितेतरैरधः ।  
शिरसौघमधत्त शङ्करः सुरसिन्धोर्मधुजित्तमङ्घ्रिणा ॥४६॥  
अबुधैः कृतमानसंविदस्तव पार्थैः कुत एव योग्यता ।  
सहसि प्लवगैरुपासितं न हि गुञ्जाफलमेति सोष्मताम् ॥४७॥  
अपराधशतक्षमं नृपः क्षमयात्येति भवन्तमेकया ।  
हृतवत्यपि भीष्मकात्मजां त्वयि चक्षाम समर्थ एव यत् ॥४८॥  
गुरुभिः प्रतिपादितां वधूमपहृत्य स्वजनस्य भूपतेः ।  
जनको ऽसि जनार्दन स्फुटं हतधर्मार्थतया मनोभुवः ॥४९॥  
अनिरूपितरूपसम्पदस्तमसो वान्यभृतच्छदच्छवेः ।  
तव सर्वगतस्य सम्प्रति क्षितिपः क्षिप्नुरभीशुमानिव ॥५०॥  
क्षुभितस्य महीभृतस्त्वयि प्रशमोपन्यसनं वृथा मम ।  
प्रलयोल्लसितस्य वारिधेः परिवाहो जगतः करोति किम् ॥५१॥  
प्रहितः प्रधनाय माधवानहमाकारयितुं महीभृता ।  
न परेषु महौजसश्छलादपकुर्वन्ति मलिम्लुचा इव ॥५२॥  
तदयं समुपैति भूपतिः पयसां पूर इवानिवारितः ।  
अविलम्बितमेधि वेतसस्तरुवन्माधव मा स्म भज्यथाः ॥५३॥  
परिपाति स केवलं शिशूनिति तन्नामनि मा स्म विश्वसीः ।  
तरुणानपि रक्षति क्षमी स शरण्यः शरणागतान्द्विषः ॥५४॥  
न विदध्युरशङ्कमप्रियं महतः स्वार्थपराः परे कथम् ।  
भजते कुपितो ऽप्युदारधीरनुनीतिं नतिमात्रकेण सः ॥५५॥  
हितमप्रियमिच्छसि श्रुतं यदि सन्धत्स्व पुरा न नश्यसि ।  
अनृतैरथ तुष्यसि प्रियैर्जयताज्जीव भवावनीश्वरः ॥५६॥  
प्रतिपक्षजिदप्यसंशयं युधि चैद्येन विजेष्यते भवान् ।  
ग्रसते हि तमोदहं मुहुर्ननु राह्वाह्वमहर्पतिं तमः ॥५७॥  
अचिराज्जितमीनकेतनो विलसन्वृष्णिगणैर्नमस्कृतः ।  
क्षितिपः क्षयितोद्धतान्धको हरलीलां स विडम्बयिष्यति ॥५८॥  
निहतोन्मददुष्टकुञ्जराद्दधतो भूरि यशः क्रमार्जितम् ।  
न बिभेति रणे हरेरपि क्षितिपः का गणनास्य वृष्णिषु ॥५९॥  
न तदद्भुतमस्य यन्मुखं युधि पश्यन्ति भिया न शत्रवः ।  
द्रवतां ननु पृष्ठमीक्षते वदनं सो ऽपि न जातु विद्विषाम् ॥६०॥  
प्रतनूल्लसिताचिरद्युतः शरदं प्राप्य विखण्डितायुधाः ।  
दधते ऽरिभिरस्य तुल्यतां यदि नासारभृतः पयोभृतः ॥६१॥  
मलिनं रणरेणुभिर्मुहुर्द्विषतां क्षालितमङ्गनाश्रुभिः ।  
नृपमौलिमरीचिवर्णकैः खलु यस्याङ्घ्रियुगं विलिप्यते ॥६२॥  
समराय निकामकर्कशं क्षणमाकृष्टमुपैति यस्य च ।  
धनुषा सममाशु विद्विषां कुलमाशङ्कितभङ्गमानतिम् ॥६३॥  
तुहिनांशुममुं सुहृज्जनाः कलयन्त्युष्णकरं विरोधिनः ।  
कृतिभिः कृतदृष्टिविभ्रमाः स्रजमेके भुजगं यथापरे ॥६४॥  
दधतो ऽसुलभक्षयागमास्तनुमेकान्तरताममानुषीम् ।  
भुवि सम्प्रति न प्रतिष्ठिताः सदृशा यस्य सुरैररातयः ॥६५॥  
अतिविस्मयनीयकर्मणो नृपतेर्यस्य विरोधि किञ्चन ।  
यदुमुक्तनयो नयत्यसावहितानां कुलमक्षयं क्षयम् ॥६६॥  
चलितोर्ध्वकबन्धसम्पदो मकरव्यूहनिरुद्धवर्त्मनः ।  
अतरत्स्वभुजौजसा मुहुर्महतः सङ्गरसागरानसौ ॥६७॥  
न चिकीर्षति यः स्मयोद्धतो नृपतिस्तच्चरणोपगं शिरः ।  
चरणं कुरुते गतस्मयः स्वमसावेव तदीयमूर्धनि ॥६८॥  
स्वभुजद्वयकेवलायुधश्चतुरङ्गामपहाय वाहिनीम् ।  
बहुशः सह शक्रदन्तिना स चतुर्दन्तमगच्छदाहवम् ॥६९॥  
अविचालितचारुचक्रयोरनुरागादुपगूढयोः श्रिया ।  
युवयोरिदमेव भिद्यते यदुपेन्द्रस्त्वमतीन्द्र एव सः ॥७०॥  
भृतभूतिरहीनभोगभाग्विजितानेकपुरो ऽपि विद्विषाम् ।  
रुचिमिन्दुदले करोत्यजः परिपूर्णेन्दुरुचिर्महीपतिः ॥७१॥  
नयति द्रुतमुद्धतिश्रितः प्रसभं भङ्गमभङ्गुरोदयः ।  
गमयत्यवनीतलस्फुरद्भुजशाखं भृशमन्यमुन्नतिम् ॥७२॥  
अधिगम्य च रन्ध्रमन्तरा जनयन्मण्डलभेदमन्यतः ।  
खनति क्षतसंहति क्षणादपि मूलानि महान्ति कस्यचित् ॥७३॥  
घनपत्त्रभृतो ऽनुगामिनस्तरसाकृष्य करोति कांश्चन ।  
दृढमप्यपरं प्रतिष्ठितं प्रतिकूलं नितरां निरस्यति ॥७४॥  
इति पूर इवोदकस्य यः सरितां प्रावृषिजस्तटद्रुमैः ।  
क्वचनापि महानखण्डितप्रसरः क्रीडति भूभृतां गणैः ॥७५॥  
अलघूपलपङ्क्तिशालिनीः परितो रुद्धनिरन्तराम्बराः ।  
अधिरूढनितम्बभूमयो न विमुञ्चन्ति चिराय मेखलाः ॥७६॥  
कटकानि भजन्ति चारुभिर्नवमुक्ताफलभूषणैर्भुजैः ।  
नियतं दधते च चित्रकैरवियोगं पृथुगण्डशैलतः ॥७७॥  
इति यस्य ससम्पदः पुरा यदवापुर्भवनेष्वरिस्त्रियः ।  
स्फुटमेव समस्तमापदा तदिदानीमवनीध्रमूर्धसु ॥७८॥  
महतः कुकुरान्धकद्रुमानतिमात्रं दववद्दहन्नपि ।  
अतिचित्रमिदं महीपतिर्यदकृष्णां पृथिवीं करिष्यति ॥७९॥  
परितः प्रमिताक्षरापि सर्वं विषयं प्राप्तवती गता प्रतिष्ठाम् ।  
न खलु प्रतिहन्यते कुतश्चित्परिभाषेव गरीयसी यदाज्ञा ॥८०॥  
यामूढवानूढवराहमूर्तिर्मुहूर्तमादौ पुरुषः पुराणः ।  
तेनोह्यते साम्प्रतमक्षतैव क्षतारिणा सम्यगसौ पुनर्भूः ॥८१॥  
भूयांसः क्वचिदपि काममस्खलन्त-  
स्तुङ्गत्वं दधति च यद्यपि द्वये ऽपि ।  
कल्लोलाः सलिलनिधेरवाप्य पारं  
शीर्यन्ते न गुणमहोर्मयस्तदीयाः ॥८२॥  
लोकालोकव्याहतं घर्मरश्मेः  
शालीनं वा धाम नालं प्रसर्तुम् ।  
लोकस्याग्रे पश्यतो धृष्टमाशु  
क्रामत्युच्चैर्भूभृतो यस्य तेजः ॥८३॥  
विच्छित्तिर्नवचन्दनेन वपुषो भिन्नो ऽधरो ऽलक्तकै-  
रच्छाच्छे पतिताञ्जने च नयने श्रोण्यो लसन्मेखलाः ।  
प्राप्तो मौक्तिकहारमुन्नतकुचाभोगस्तदीयद्विषा-  
मित्थं नित्यविभूषणा युवतयः सम्पत्सु चापत्स्वपि ॥८४॥  
विनिहत्य भवन्तमूर्जितश्रीर्युधि सद्यः शिशुपालतां यथार्थाम् ।  
रुदतां भवदङ्गनागणानां करुणान्तःकरणः करिष्यते ऽसौ ॥८५॥  

## १७ कृष्ण-दण्ड-यात्रा
इतीरिते वचसि वचस्विनामुना युगक्षयक्षुभितमरुद्गरीयसि ।  
प्रचुक्षुभे सपदि तदम्बुराशिना समं महाप्रलयसमुद्यतं सदः ॥१॥  
सरागया स्रुतघनघर्मतोयया कराहतिध्वनितपृथूरुपीठया ।  
मुहुर्मुहुर्दशनविखण्डितोष्ठया रुषा नृपाः प्रियतमयेव भेजिरे ॥२॥  
अलक्ष्यत क्षणदलिताङ्गदे गदे करोदरप्रहितनिजांसधामनि ।  
समुल्लसच्छकलितपाटलोपलस्फुलिङ्गवान्स्फुटमिव कोपपावकः ॥३॥  
अवज्ञया यदहसदुच्चकैर्बलः समुल्लसद्दशनमयूखमण्डलः ।  
रुषारुणीकृतमपि तेन तत्क्षणं निजं वपुः पुनरनयन्निजां रुचिम् ॥४॥  
यदुत्पतत्पृथुनरहारमण्डलं व्यवर्तत द्रुतमभिदूतमुल्मुकः ।  
बृहच्छिलातलकठिनांसघट्टितं ततो ऽभवद्भ्रमितमिवाखिलं सदः ॥५॥  
प्रकुप्यतः श्वसनसमीरणाहतिस्फुटोष्मभिस्तनुवसनान्तमारुतैः ।  
युधाजितः कृतपरितूर्णवीजनं पुनस्तरां वदनसरोजमस्विदत् ॥६॥  
प्रजापतिक्रतुनिधनार्थमुत्थितं व्यतर्कयज्ज्वरमिव रौद्रमुद्धतम् ।  
समुद्यतं सपदि वधाय विद्विषामतिक्रुधं निषधमनौषधं जनः ॥७॥  
परस्परं परिकुपितस्य पिंषतः क्षतोर्मिकाकनकपरागपङ्किलम् ।  
करद्वयं सपदि सुधन्वनो निजैरनारतम्रुतिभिरधाव्यताम्बुभिः ॥८॥  
निरायतामनलशिखोज्ज्वलां ज्वलन्नखप्रभाकृतपरिवेषसम्पदम् ।  
अविभ्रमद्भ्रमदनलोल्मुकाकृतिं प्रदेशिनीं जगदिव दग्धमाहुकिः ॥९॥  
दुरीक्षतामभजत मन्मथस्तथा यथा पुरा परिचितदाहधार्ष्ट्यया ।  
ध्रुवं पुनः सशरममुं तृतीयया हरो ऽपि न व्यसहत वीक्षितुं दृशा ॥१०॥  
विचिन्तयन्नुपनतमाहवं रसादुरः स्फुरत्तनुरुहमग्रपाणिना ।  
परामृशत्कठिनकठोरकामिनीकुचस्थलप्रमुषितचन्दनं पृथुः ॥११॥  
विलङ्घितस्थितिमभिवीक्ष्य रूक्षया रिपोर्गिरा गुरुमपि गान्दिनीसुतम् ।  
जनैस्तदा युगपरिवर्तवायुभिर्विवर्तिता गिरिपतयः प्रतीयिरे ॥१२॥  
विवर्तयन्मदकलुषीकृते दृशौ कराहतक्षितिकृतभैरवारवः ।  
क्रुधा दधत्तनुमतिलोहिनीमभूत्प्रसेनजिद्गज इव गौरिकारुणः ॥१३॥  
सकुङ्कुमैरविरलमम्बुबिन्दुभिर्गवेषणः परिणतदाडिमारुणैः ।  
स मत्सरस्फुटितवपुर्विनिःसृतैर्बभौ चिरं निचित इवासृजां लवैः ॥१४॥  
ससम्भ्रमं चरणतलाभिताडनस्फुटन्महीविवरवितीर्णवर्त्मभिः ।  
रवेः करैरनुचिततापितोरगं प्रकाशतां शिनिरनयद्रसातलम् ॥१५॥  
प्रतिक्षणं विधुवति शारणे शिरः शिखिद्युतः कनककिरीटरश्मयः ।  
अशङ्कितं युधमधुना विशन्त्वमी क्षमापतीनिति निरराजयन्निव ॥१६॥  
दधौ चलत्पृथुरसनं विवक्षया विदारितं विततबृहद्भुजालतः ।  
विदूरथः प्रतिभयमास्यकन्दरं चलत्फणाधरमिव कोटरं तरुः ॥१७॥  
समाकुले सदसि तथापि विक्रियां मनो ऽगमन्न मुरभिदः परोदितैः ।  
घनाम्बुभिर्बहुलितनिम्नगाजलैर्जलं न हि व्रजति विकारमम्बुधेः ॥१८॥  
परानमी यदपवदन्त आत्मनः स्तुवन्ति च स्थितिरसतामसाविति ।  
निनाय नो विकृतिमविस्मितः स्मितं मुखं शरच्छशधरमुग्धमुद्धवः ॥१९॥  
निराकृते यदुभिरिति प्रकोपिभिः स्पशे शनैर्गतवति तत्र विद्विषाम् ।  
मुरद्विषः स्वनितभयानकानकं बलं क्षणादथ समनह्यताजये ॥२०॥  
मुहुः प्रतिस्खलितपरायुधा युधि स्थवीयसीरचलनितम्बनिर्भराः ।  
अदंशयन्नरहितशौर्यदंशनास्तनूरयं नय इति वृष्णिभूभृतः ॥२१॥  
दुरुद्वहाः क्षणमपरैस्तदन्तरे रणश्रवादुपचयमाशु बिभ्रति ।  
महीभुजां महिमभृतां न सम्ममुर्मुदो ऽन्तरा वपुषि बहिश्च कञ्चुकाः ॥२२॥  
सकल्पनं द्विरदगणं वरूथिनस्तुरङ्गिणो जयनयुजश्च वाजिनः ।  
त्वरायुजः स्वयमपि कुर्वतो नृपाः पुनः पुनस्तदधिकृतानतत्वरन् ॥२३॥  
युधे परैः सह दृढबद्धकक्षया कलक्वणन्मधुपकुलोपगीतया ।  
अदीयत द्विपघटया सवारिभिः करोदरैः स्वयमथ दानमक्षयम् ॥२४॥  
सुमेखलाः सिततरदन्तचारवः समुल्लसत्तनुपरिधानसम्पदः ।  
रणैषिणां पुलकभृतो ऽधिकन्धरं ललम्बिरे सदसिलताः प्रिया इव ॥२५॥  
मनोहरैः प्रकृतिमनोरमाकृतिर्भयप्रदैः समितिषु भीमदर्शनः ।  
सदैवतैः सततमथानपायिभिर्निजाङ्गवन्मुरजिदसेव्यतायुधैः ॥२६॥  
अवारितं गतमुभयेषु भूरिशः क्षमाभृतामथ कटकान्तरेष्वपि ।  
मुहुर्युधि क्षतसुरशत्रुशोणितप्लुतप्रधिं रथमधिरोहति स्म सः ॥२७॥  
उपेत्य च स्वनगुरुपक्षमारुतं दिवस्त्विषा कपिशितदूरदिङ्मुखः ।  
प्रकम्पितस्थिरतरयष्टि तत्क्षणं पतत्पतिः पदमधिकेतनं दधौ ॥२८॥  
गभीरताविजितमृदङ्गनादया स्वनश्रिया हतरिपुहंसहर्षया ।  
प्रमोदयन्नथ मुखरान्कलापिनः प्रतिष्ठते नवघनवद्रथः स्म सः ॥२९॥  
निरन्तरस्थगितदिगन्तरं ततः समुच्चलद्बलमवलोकयञ्जनः ।  
विकौतुकः प्रकृतमहाप्लवे ऽभवद्विशृङ्खलं प्रचलितसिन्धुवारिणि ॥३०॥  
बबृंहिरे गजपतयो महानकाः प्रदध्वनुर्जयतुरगा जिहेषिरे ।  
असम्भवद्गिरिवरगह्वरैरभूत्तदा रवैर्दलित इव स्व आश्रयः ॥३१॥  
अनारतं रसति जयाय दुन्दुभौ मधुद्विषः फलदलघुप्रतिस्वनैः ।  
विनिष्पतन्मृगपतिभिर्गुहामुखैर्गताः परां मुदमहसन्निवाद्रयः ॥३२॥  
जडीकृतश्रवणपथे दिवौकसां चमूरवे विशति सुराद्रिकन्दराः ।  
अनर्थकैरजनि विदग्धकामिनीरतान्तरक्वणितविलासकौशलैः ॥३३॥  
अरातिभिर्युधि सहयुध्वनो हताञ्जिघृक्षवः श्रुतरणतूर्यनिःस्वनाः ।  
अकुर्वत प्रथमसमागमोचितं चिरोज्झितं सुरगणिकाः प्रसाधनम् ॥३४॥  
प्रचोदिताः परिचितयन्तृकर्मभिर्निषादिभिर्विदितयताङ्कुशक्रियैः ।  
गजाः सकृत्करतललोलनालिका हता मुहुःप्रणदितघण्टमाययुः ॥३५॥  
सविक्रमक्रमणचलैरितस्ततः प्रकीर्णकैः क्षिपत इव क्षिते रजः ।  
व्यरंसिषुर्न खलु जनस्य दृष्टयस्तुरङ्गमादभिनवभाण्डभारिणः ॥३६॥  
चलाङ्गुलीकिसलयमुद्धतैः करैरनृत्यत स्फुटकृतकर्णतालया ।  
मदोदकद्रवकटभित्तिसङ्गिभिः कलस्वरं मधुपगणैरगीयत ॥३७॥  
असिच्यत प्रशमितपांसुभिर्मही मदाम्बुभिर्धृतनवपूर्णकुम्भया ।  
अवाद्यत श्रवणसुखं समुन्नमत्पयोधरध्वनिगुरु तूर्यमाननैः ॥३८॥  
उदासिरे पवनविधूतवाससस्ततस्ततो गगनलिहश्च केतवः ।  
यतः पुरः प्रतिरिपुशार्ङ्गिणः स्वयं व्यधीयत द्विपघटयेति मङ्गलम् ॥३९॥  
न शून्यतामगमदसौ निवेशभूः प्रभूततां दधति बले चलत्यपि ।  
पयस्यभिद्रवति भुवं युगावधौ सरित्पतिर्न हि समुपैति रिक्तताम् ॥४०॥  
यियासितामथ मधुभिद्विवस्वता जनो जरन्महिषविषाणधूसराम् ।  
पुरः पतत्परबलरेणुमालिनीमलक्षयद्दिशमभिधूमितामिव ॥४१॥  
मनस्विनामुदितगुरुप्रतिश्रुतिः श्रुतस्तथा न निजमृदङ्गनिःस्वनः ।  
यथा पुरः समरसमुद्यतद्विषद्बलानकध्वनिरुदकर्षयन्मनः ॥४२॥  
यथा यथा पटहरवः समीपतामुपागमत्स हरिवराग्रतःसरः ।  
तथा तथा हृषितवपुर्मुदाकुला द्विषां चमूरजनि जनीव चेतसा ॥४३॥  
प्रसारिणी सपदि नभस्तले ततः समीरणभ्रमितपरागरूषिता ।  
व्यभाव्यत प्रलयजकालिकाकृतिर्विदूरतः प्रतिबलकेतनावलिः ॥४४॥  
क्षणेन च प्रतिमुखतिग्मदीधितिप्रतिप्रभास्फुरदसिदुःखदर्शना ।  
भयङ्करा भृशमपि दर्शनीयतां ययावसावसुरचमूश्च भूभृताम् ॥४५॥  
पयोमुचामभिपततां दिवि द्रुतं विपर्ययः परित इवातपस्य सः ।  
समक्रमः समविषमेष्वथ क्षणात्क्षमातलं बलजलराशिरानशे ॥४६॥  
ममौ पुरः क्षणमिव पश्यतो महत्तनूदरस्थितभुवनत्रयस्य तत् ।  
विशालतां दधति नितान्तमायते बलं द्विषां मधुमथनस्य चक्षुषि ॥४७॥  
भृशस्विदः पुलकविकासिमूर्तयो रसाधिके मनसि निविष्टसाहसाः ।  
मुखे युधः सपदि रतेरिवाभवन्ससम्भ्रमाः क्षितिपचमूवधूगणाः ॥४८॥  
ध्वजांशुकैर्ध्रुवमनुकूलमारुतप्रसारितैः प्रसभकृतोपहूतयः ।  
यदूनभिद्रुततरमुद्यतायुधाः क्रुधा परं रयमरयः प्रपेदिरे ॥४९॥  
हरेरपि प्रति परकीयवाहिनीरधिस्यदं प्रववृतिरे चमूचराः ।  
विलम्बितुं न खलु सहा मनस्विनो विधित्सतः कलहमवेक्ष्य विद्विषः ॥५०॥  
उपाहितैर्वपुषि निवातवर्मभिः स्फुरन्मणिप्रसृतमरीचिसूचिभिः ।  
निरन्तरं नरपतयो रणाजिरे रराजिरे शरनिकराचिता इव ॥५१॥  
अथोच्चकैर्जरठकपोतकन्धरातनूरुहप्रकरविपाण्डुरद्युति ।  
बलैश्चलच्चरणविधूतमुच्चरद्घनावलीरुदचरत क्षमारजः ॥५२॥  
विषङ्गिभिर्भृशमितरेतरं क्वचित्तुरङ्गमैरुपरि निरुद्धनिर्गमाः ।  
चलाचलैरनुपदमाहताः खुरैर्विबभ्रमुश्चिरमध एव धूलयः ॥५३॥  
गरीयसः प्रचुरमुखस्य रागिणो रजोभवद्व्यवहितसत्त्वमुत्कटम् ।  
सिसृक्षतः सरसिजजन्मनो जगद्बलस्य तु क्षयमपनेतुमिच्छतः ॥५४॥  
पुरा शरक्षतिजनितानि संयुगे नयन्ति नः प्रसभमसृञ्जि पङ्कताम् ।  
इति ध्रुवं व्यलगिषुरात्तभीतयः खमुच्चकैरनलसखस्य केतवः ॥५५॥  
क्वचिल्लसद्घननिकुरम्बकर्बुरः क्वचिद्धिरण्मयकणपुञ्जपिञ्जरः ।  
क्वचिच्छरच्छशधरखण्डपाण्डुरः खुरक्षतक्षितितलरेणुरुद्ययौ ॥५६॥  
महीयसा महति दिगन्तदन्तिनामनीकजे रजसि मुखानुषङ्गिणि ।  
विसारितामजिहत कोकिलावलीमलीमसा जलदमदाम्बुराजयः ॥५७॥  
शिरोरुहैरलिकुलकोमलैरमी मुधा मृधे मृषत युवान एव मा ।  
बलोद्धतं धवलितमूर्धजानिति ध्रुवं जनाञ्जरत इवाकरोद्रजः ॥५८॥  
सुसंहतैर्दधदपि धाम नीयते तिरस्कृतिं बहुभिरसंशयं परैः ।  
यतः क्षितेरवयवसम्पदो ऽणवस्त्विषां निधेरपि वपुरावरीषत ॥५९॥  
द्रुतद्रवद्रथचरणक्षतक्षमातलोल्लसद्बहुलरजो ऽवगुण्ठितम् ।  
युगक्षयक्षणनिरवग्रहे जगत्पयोनिधेर्जल इव मग्नमाबभौ ॥६०॥  
समुल्लसद्दिनकरवक्त्रकान्तयो रजस्वलाः परिमलिताम्बरश्रियः ।  
दिगङ्गनाः क्षणमविलोकनक्षमाः शरीरिणां परिहरणीयतां ययुः ॥६१॥  
निरीक्षितुं वियति समेत्य कौतुकात्पराक्रमं समरमुखे महीभृताम् ।  
रजस्ततावनिमिषलोचनोत्पलव्यथाकृति त्रिदशगणैः पलाय्यत ॥६२॥  
विषङ्गिणि प्रतिपदमापिबत्यपो हताचिरद्युतिनि समीरलक्ष्मणि ।  
शनैःशनैरुपचितपङ्कभारिकाः पयोमुचः प्रययुरपेतवृष्टयः ॥६३॥  
नभोनदीव्यतिकरधौतमूर्तिभिर्वियद्गतैरनधिगतानि लेभिरे ।  
चलच्चमूतुरगखुराहतोत्पतन्महीरजःस्नपनसुखानि दिग्गजैः ॥६४॥  
गजव्रजाक्रमणभरावनम्रया रसातलं यदखिलमानशे भुवा ।  
नभस्तलं बहुलतरेण रेणुना ततो ऽगमत्त्रिजगदिवैकतां स्फुटम् ॥६५॥  
समस्थलीकृतविवरेण पूरिता महीभृतां बलरजसा महागुहाः ।  
रहस्त्रपाविधुरवधूरतार्थिनां नभःसदामुपकरणीयतां ययुः ॥६६॥  
गते मुखच्छदपटसादृशीं दृशः पथस्तिरो दधति घने रजस्यपि ।  
मदानिलैरधिमधुचूतगन्धिभिर्द्विपा द्विपानभिययुरेव रंहसा ॥६७॥  
मदाम्भसा परिगलितेन सप्तधा गजाञ्जनः शमितरजश्चयानधः ।  
उपर्यवस्थितघनपांसुमण्डलानलोकयत्ततपटमण्डपानिव ॥६८॥  
अन्यूनोन्नतयो ऽतिमात्रपृथवः पृथ्वीधरश्रीभृत-  
स्तन्वन्तः कनकावलीभिरुपमां सौदामनीदामभिः ।  
वर्षन्तः शममानयन्नुपलसच्छृङ्गारलेखायुधाः  
काले कालियकायकालवपुषः पांसूङ्गजाम्भोमुचः ॥६९॥  

## १८ युद्धम्
सञ्जग्माते तावपायानपेक्षौ सेनाम्भोधी धीरनादौ रयेण ।  
पक्षच्छेदात्पूर्वमेकत्र देशे वाञ्छन्तौ वा विन्ध्यसह्यौ निलेतुम् ॥१॥  
पत्तिः पत्तिं वाहमेयाय वाजी नागं नागः स्यन्दनस्थो रथस्थम् ।  
इत्थं सेना वल्लभस्येव रागादङ्गेनाङ्गं प्रत्यनीकस्य भेजे ॥२॥  
रथ्याघोषैर्बृंहणैर्वारणानामैक्यं गच्छन्वाजिनां ह्रेषया च ।  
व्योमव्यापी सन्ततं दुन्दुभीनामव्यक्तो ऽभूदीशितेव प्रणादः ॥३॥  
रोषावेशाद्गच्छतां प्रत्यमित्रं दूरोत्क्षिप्तस्थूलबाहुध्वजानाम् ।  
दीर्घास्तिर्यग्वैजयन्तीसदृश्यः पादातानां भ्रेजिरे खड्गलेखाः ॥४॥  
वर्ध्राबद्धा धौरितेन प्रयातामश्वीयानामुच्चकैरुच्चलन्तः ।  
रौक्मा रेजुः स्थासका मूर्तिभाजो दर्पस्येव व्याप्तदेहस्य शेषाः ॥५॥  
सान्द्रत्वक्कास्तल्पलाश्लिष्टकक्षा आङ्गीं शोभामाप्नुवन्तश्चतुर्थीम् ।  
कल्पस्यान्ते मारुतेनोपनुन्नाश्चेलुश्चण्डं गण्डशैला इवेभाः ॥६॥  
सङ्क्रीडन्ती तेजिताश्वस्य रागादुद्यम्यारामग्रकायोत्थितस्य ।  
रंहोभाजामक्षधूः स्यन्दनानां हाहाकारं प्राजितुः प्रत्यनन्दत् ॥७॥  
कुर्वाणानां साम्परायान्तरायं भूरेणूनां मृत्युना मार्जनाय ।  
सम्मार्जन्यो नूनमुद्धूयमाना भान्ति स्मोच्चैः केतनानां पताकाः ॥८॥  
उद्यन्नादं धन्विभिर्निष्ठुराणि स्थूलान्युच्चैर्मण्डलत्वं दधन्ति ।  
आस्फाल्यन्ते कार्मुकाणि स्म कामं हस्त्यारोहैः कुञ्जराणां शिरांसि ॥९॥  
घण्टानादो निस्वनो डिण्डिमानां ग्रैवेयाणामारवो बृंहितानि ।  
आमेतीव प्रत्यवोचन् गजानामुत्साहार्थं वाचमाधोरणस्य ॥१०॥  
यातैश्चातुर्विध्यमस्त्रादिभेदादव्यासङ्गैः सौष्ठवाल्लाघवाच्च ।  
शिक्षाशक्तिं प्राहरन्दर्शयन्तो मुक्तामुक्तैरायुधैरायुधीयाः ॥११॥  
रोषावेशादाभिमुख्येन कौचित्पाणिग्राहं रंहसैवोपयातौ ।  
हित्वा हेतीर्मल्लवन्मुष्टिघातं घ्नन्तौ बाहूबाहवि व्यासृजेताम् ॥१२॥  
शुद्धाः सङ्गं न क्वचित्प्राप्तवन्तो दूरान्मुक्ताः शीघ्रतां दर्शयन्तः ।  
अन्तःसेनं विद्विषामाविशन्तो युक्तं चक्रुः सायका वाजितायाः ॥१३॥  
आक्रम्याजेरग्रिमस्कन्दमुच्चैरास्थायाथो वीतशङ्कं शिरश्च ।  
हेलालोला वर्त्म गत्वातिमर्त्यं द्यामारोहन्मानभाजः सुखेन ॥१४॥  
रोदोरन्ध्रं व्यश्नुवानानि लोलैरङ्गस्यान्तर्मापितैः स्थावराणि ।  
केचिद्गुर्वीमेत्य संयन्निषद्यां क्रीणन्ति स्म प्राणमूल्यैर्यशांसि ॥१५॥  
वीर्योत्साहश्लाघि कृत्वावदानं सङ्ग्रामाग्रे मानिनां लज्जितानाम् ।  
अज्ञातानां शत्रुभिर्युक्तमुच्चैः श्रीमन्नाम श्रावयन्ति स्म नग्नाः ॥१६॥  
आधावन्तः सम्मुखं धारितानामन्यैरन्ये तीक्ष्णकौक्षेयकाणाम् ।  
वक्षःपीठैरात्सरोरात्मनैव क्रोधेनान्धाः प्राविशन्पुष्कराणि ॥१७॥  
मिश्रीभूते तत्र सैन्यद्वये ऽपि प्रायेणायं व्यक्तमासीद्विशेषः ।  
आत्मीयास्ते ये पराञ्चः पुरस्तादभ्यावर्ती सम्मुखो यः परो ऽसौ ॥१८॥  
सद्वंशत्वादङ्गसंसङ्गिनीत्वं नीत्वा कामं गौरवेणावबद्धा ।  
नीता हस्तं वञ्चयित्वा परेण द्रोहं चक्रे कस्यचित्स्वा कृपाणी ॥१९॥  
नीते भेदं धौतधाराभिघातादम्भोदाभे शात्रवेणापरस्य ।  
सासृग्राजिस्तीक्ष्णमार्गस्य मार्गो विद्युद्दीप्तः कङ्कटे लक्ष्यते स्म ॥२०॥  
आमूलान्तात्सायकेनायतेन स्यूते बाहौ मण्डुकश्लिष्टमुष्टेः ।  
प्राप्यासह्यां वेदनामस्तधैर्यादप्यभ्रश्यच्चर्म नान्यस्य पाणेः ॥२१॥  
भित्त्वा घोणामायसेनाधिवक्षः स्थूरीपृष्ठो गार्ध्रपक्षेण विद्धः ।  
शिक्षाहेतोर्गाढरज्ज्वेव बद्धो हर्तुं वक्त्रं नाशकद्दुर्मुखो ऽपि ॥२२॥  
कुन्तेनोच्चैः सादिना हन्तुमिष्टान्नाजानेयो दन्तिनस्त्रस्यति स्म ।  
कर्मोदारं कीर्तये कर्तुकामान्किंवा जात्याः स्वामिनो ह्रेपयन्ति ॥२३॥  
जेतुं जैत्राः शेकिरे नारिसैन्यैः पश्यन्तो ऽधोलोकमस्तेषुजालाः ।  
नागारूढाः पार्वतानि श्रयन्तो दुर्गाणीव त्रासहीनास्त्रसानि ॥२४॥  
विष्वद्रीचीर्विक्षिपन्सैन्यवीचीराजावन्तः क्वापि दूरं प्रयातम् ।  
बभ्रामैको बन्धुमिष्टं दिदृक्षुः सिन्धौ वाद्यो मण्डलं गोर्वराहः ॥२५॥  
यावच्चक्रे नाञ्जनं बोधनाय व्युत्थानज्ञो हस्ति चारीव्युत्थानज्ञो हस्तिचारी मदस्य ।  
सेनास्वानाद्दन्तिनामात्मनैव स्थूलास्तावत्प्रावहन्दानकुल्याः ॥२६॥  
क्रुध्यन् गन्धादन्यनागाय दूरादारोढारं धूतमूर्धावमत्य ।  
घोरारावध्वानिताशेषदिक्के विष्के नागः पर्यणंसीत्स्व एव ॥२७॥  
प्रत्यासन्ने दन्तिनि प्रातिपक्षे यन्त्रा नागः प्रास्तवक्त्रच्छदो ऽपि ।  
क्रोधाक्रान्तः क्रूरनिर्दारिताक्षः प्रेक्षाञ्चक्रे नैव किञ्चिन्मदान्धः ॥२८॥  
तूर्णं यावन्नापनिन्ये निषादी वासश्चक्षुर्वारणं वारणस्य ।  
तावत्पूगैरन्यनागाधिरूढः कादम्बानामेकपातैरसीव्यत् ॥२९॥  
आस्थद्दृष्टेराच्छदं च प्रमत्तो यन्ता यातुः प्रत्यरीभं द्विपस्य ।  
भग्नस्योच्चैर्बर्हभारेण शङ्कोरावव्राते वीक्षणे च क्षणेन ॥३०॥  
यत्नाद्रक्षन्सुस्थितत्वादनाशं निश्चित्यान्यश्चेतसा भावितेन ।  
अन्त्यावस्थाकालयोग्योपयोगं दध्रे ऽभीष्टं नागमापद्धनं वा ॥३१॥  
अन्योन्येषां पुष्करैरामृशन्तो दानोद्भेदानुच्चकैर्भुग्नवालाः ।  
उन्मूर्धानः सन्निपत्यापरान्तैः प्रायुध्यन्त स्पष्टदन्तध्वनीभाः ॥३२॥  
द्राघीयांसः संहताः स्थेमभाजश्चारूदग्रास्तीक्ष्णतामत्यजन्तः ।  
दन्ता दन्तैराहताः सामजानां भङ्गं जग्मुर्न स्वयं सामजाताः ॥३३॥  
मातङ्गानां दन्तसङ्घट्टजन्मा हेमच्छेदच्छायचञ्चच्छिखाग्रः ।  
लग्नो ऽप्यग्निश्चामरेषु प्रकामं माञ्जिष्ठेषु व्यज्यते न स्म सैन्यैः ॥३४॥  
ओषामासे मत्सरोत्पातवाताश्लिष्यद्दन्तक्ष्मारुहां घर्षणोत्थैः ।  
यौगान्तैर्वा वह्निभिर्वारणानामुच्चैर्मूर्धव्योम्नि नक्षत्रमाला ॥३५॥  
सान्द्राम्भोदश्यामले सामजानां वृन्दे नीताः शोणितैः शोणिमानम् ।  
दन्ताः शोभामापुरम्भोनिधीनां कन्दोद्भेदा वैद्रुमा वारिणीव ॥३६॥  
आकम्प्राग्रैः केतुभिः सन्निपातं तारोदीर्णग्रैवनादं व्रजन्तः ।  
मग्नानङ्गे गाढमन्यद्विपानां दन्तान्दुःखादुत्खनन्तिस्म नागाः ॥३७॥  
उत्क्षिप्योच्चैः प्रस्फुरन्तं रदाभ्यामीषादन्तः कुञ्जरं शात्रवीयम् ।  
शृङ्गप्रोतप्रावृषेण्याम्बुदस्य स्पष्टं प्रापत्साम्यमुर्वीधरस्य ॥३८॥  
भग्ने ऽपीभे स्वे परावर्त्य देहं योद्ध्रा सार्धं व्रीडया मुञ्चतेषून् ।  
साकं यन्तुः सम्मदेनानुबन्धी दूनो ऽभीक्ष्णं वारणः प्रत्यरोधि ॥३९॥  
व्याप्तं लोकैर्दुःखलभ्यापसारं संरम्भित्वादेत्य धीरो महीयः ।  
सेनामध्यं गाहते वारणः स्म ब्रह्मैव प्रागादिदेवोदरान्तः ॥४०॥  
भृङ्गश्रेणीश्यामभासां समूहैर्नाराचानां विद्धनीरन्ध्रदेहः ।  
निर्भीकत्वादाहवेनाहतेच्छो हृष्यन्हस्ती हृष्टरोमेव रेजे ॥४१॥  
आताम्राभा रोषभाजः कटान्तादाशूत्खाते मार्गणे धूर्गतेन ।  
निश्च्योतन्ती नागराजस्य जज्ञे दानस्याहो लोहितस्येव धारा ॥४२॥  
क्रामन्दन्तौ दन्तिनः साहसिक्यादीषादण्डौ मृत्युशय्यातलस्य ।  
सैन्यैरन्यस्तत्क्षणादाशशङ्के स्वर्गस्योच्चैरर्धमार्गाधिरूढः ॥४३॥  
कुर्वञ्ज्योत्स्नाविप्रुषां तुल्यरूपस्तारस्ताराजालसारामिव द्याम् ।  
खड्गाघातैर्दारिताद्दन्तिकुम्भादाभाति स्म प्रोच्छलन्मौक्तिकौघः ॥४४॥  
दूरोत्क्षिप्तक्षिप्रचक्रेण कृत्तं मत्तो हस्तं हस्तिराजः स्वमेव ।  
भीमं भूमौ लोलमानं सरोषः पादेनासृक्पङ्कपेषं पिपेष ॥४५॥  
आपस्काराल्लूनगात्रस्य भूमिं निःसाधारं गच्छतो ऽवाङ्मुखस्य ।  
लब्धायामं दन्तयोर्युग्ममेव स्वं नागस्य प्रापदुत्तम्भनत्वम् ॥४६॥  
लब्धस्पर्शं भूव्यधादव्यथेन स्थित्वा किञ्चिद्दन्तयोरन्तराले ।  
ऊर्ध्वार्धासिच्छिन्नदन्तप्रवेष्टं जित्वोत्तस्थे नागमन्येन सद्यः ॥४७॥  
हस्तेनाग्रे वीतभीतिं गृहीत्वा कञ्चिद्व्यालः क्षिप्तवानूर्ध्वमुच्चैः ।  
आसीनानां व्योम्नि तस्यैव हेतोर्दिव्यस्त्रीणामर्पयामास नूनम् ॥४८॥  
कञ्चिद्दूरादायतेन द्रढीयः प्रासप्रोतस्रोतसान्तःक्षतेन ।  
हस्ताग्रेण प्राप्तमेवाग्रतो ऽभूदानैश्वर्यं वारणस्य ग्रहीतुम् ॥४९॥  
तन्वाः पुंसो नन्दगोपात्मजायाः कंसेनेव स्फोटिताया गजेन ।  
दिव्या मूर्तिर्व्योमगैरुत्पतन्ती वीक्षामासे विस्मितैश्चण्डिकेव ॥५०॥  
आक्रम्यैकामग्रपादेन जङ्घामन्यामुच्चैराददानः करेण ।  
सास्थिस्वानं दारुवद्दारुणात्मा कञ्चिन्मध्यात्पाटयामास दन्ती ॥५१॥  
शोचित्वाग्रे भृत्ययोर्मृत्युभाजोरर्यः प्रेम्णा नो तथा वल्लभस्य ।  
पूर्वं कृत्वा नेतरस्य प्रसादं पश्चात्तापादाप दाहं यथान्तः ॥५२॥  
उत्प्लुत्यारादर्धचन्द्रेण लूने वक्त्रे ऽन्यस्य क्रोधदष्टोष्ठदन्ते ।  
सैन्यैः कण्ठच्छेदलीने कबन्धाद्भूयो बिभ्ये वल्गतः सासिपाणेः ॥५३॥  
तूर्यारावैराहितोत्तालतालैर्गायन्तीभिः काहलं काहलाभिः ।  
नृत्ते चक्षुःशून्यहस्तप्रयोगं काये कूजन्कम्बुरुच्चैर्जहास ॥५४॥  
प्रत्यावृत्तं भङ्गभाजि स्वसैन्ये तुल्यं मुक्तेराकिरन्ति स्म कञ्चित् ।  
एकौघेन स्वर्णपुङ्खैर्द्विषन्तः सिद्धा माल्यैः साधुवादैर्द्वयेपि ॥५५॥  
बाणाक्षिप्तारोह शून्यासनानां प्रक्रान्तानामन्यसैन्यैर्ग्रहीतुम् ।  
संरब्धानां भ्राम्यतामाजिभूमौ वारी वारैः सस्मरे वारणानाम् ॥५६॥  
पौनःपुन्यादस्रगन्धेन मत्तो मृद्गङ्कोपाल्लोकमायोधनोर्व्याम् ।  
पादे लग्नामत्र मालामिभेन्द्रः पाशीकल्पामायतामाचकर्ष ॥५७॥  
कश्चिन्मूर्छामेत्य गाढप्रहारः सिक्तः शीतैः शीकरैर्वारणस्य ।  
उच्छश्वास प्रस्थिता तं जिघृक्षुर्व्यर्थाकूता नाकनारी मुमूर्छ ॥५८॥  
लूनग्रीवात्सायकेनापरस्य द्यामत्युच्चैराननादुत्पतिष्णोः ।  
त्रेसे मुग्धैः सैंहिकेयानुकाराद्रौद्राकारादप्सरोवक्त्रचन्द्रैः ॥५९॥  
वृत्तं युद्धे शूरमाश्लिष्य काचिद्रन्तुं तूर्णं मेरुकुञ्जं जगाम ।  
त्यक्त्वा नाग्नौ देहमेति स्म यावत्पत्नी सद्यस्तद्वियोगासमर्था ॥६०॥  
त्यक्तप्राणं संयुगे हस्तिनीस्था वीक्ष्य प्रेम्णा तत्क्षणादुद्गतासुः ।  
प्राप्याखण्डं देवभूयं सतीत्वादाशिश्लेष स्वैव कञ्चित्पुरन्ध्री ॥६१॥  
स्वर्गे वासं कारयन्त्या चिराय प्रत्यग्रत्वं प्रत्यहं धारयन्त्या ।  
कश्चिद्भेजे दिव्यनार्या परस्मिंल्लोके लोकं प्रीणयन्त्येह कीर्त्या ॥६२॥  
गत्वा नूनं वैबुधं सद्म रम्यं मूर्छाभाजामाजगामान्तरात्मा ।  
भूयो दृष्टप्रत्ययाः प्राप्तसञ्ज्ञाः साधीयस्ते यद्रणायाद्रियन्ते ॥६३॥  
कश्चिच्छस्त्रापातमूढो ऽपवोढुर्लब्ध्वा भूयश्चेतनामाहवाय ।  
व्यावर्तिष्ट क्रोशतः सख्युरुच्चैस्त्यक्तश्चात्मा का च लोकानुवृत्तिः ॥६४॥  
भिन्नोरस्कौ शत्रुणाकृष्य दूरादासन्नत्वात्कौचिदेकेषुणैव ।  
अन्योन्यावष्टम्भसामर्थ्ययोगादूर्ध्वावेव स्वर्गतावप्यभूताम् ॥६५॥  
भिन्नानस्त्रैर्मोहभाजो ऽभिजातान्हन्तुं लोलं वारयन्तः स्ववर्गम् ।  
जीवग्राहं ग्राहयामासुरन्ये योग्येनार्थः कस्य न स्याज्जनेन ॥६६॥  
भग्नैर्दण्डैरातपत्राणि भूमौ पर्यस्तानि प्रौढचन्द्रद्युतीनि ।  
आहाराय प्रेतराजस्य रौप्यस्थालानीव स्थापितानि स्म भान्ति ॥६७॥  
रेजुर्भ्रष्टा वक्षसः कुङ्कुमाङ्का मुक्ताहाराः पार्थिवानां व्यसूनाम् ।  
हासाल्लक्ष्याः पूर्णकामस्य मन्ये मृत्योर्दन्ताः पीतरक्तासवस्य ॥६८॥  
निम्नेष्वोघीभूतमस्त्रक्षतानामस्रं भूमौ यच्चकासाञ्चकार ।  
रागार्थं तत्किं नु कौसुम्भमम्भः संव्यानानामन्तकान्तःपुरस्य ॥६९॥  
रामेण त्रिःसप्तकृत्वो हृदानां चित्रं चक्रे पञ्चकं क्षत्त्रियास्रैः ।  
रक्ताम्भोभिस्तत्क्षणादेव तस्मिन्सङ्ख्ये ऽसङ्ख्याः प्रावहन्द्वीपवत्यः ॥७०॥  
सन्दानान्तादस्त्रिभिः शिक्षितास्त्रैराविश्याधः शातशस्त्रावलूनाः ।  
कूर्मौपम्यं व्यक्तमन्तर्नदीनामैभाः प्रापन्नङ्घ्रयो ऽसृङ्मयीणाम् ॥७१॥  
पद्माकारैर्योधवक्त्रैरिभानां कर्णभ्रष्टैश्चामरैरेव हंसैः ।  
सोपस्काराः प्रावहन्नस्रतोयाः स्रोतस्विन्यो वीचिषूच्चैस्तरद्भिः ॥७२॥  
उत्क्रान्तानामामिषायोपरिष्टादध्याकाशं बभ्रमुः पत्त्रवाहाः ।  
मूर्ताः प्राणा नूनमद्याप्यवेक्षामासुः कायं त्याजिता दारुणास्त्रैः ॥७३॥  
आतन्वद्भिर्दिक्षु पत्त्राग्रनादं प्राप्तैर्दूरादाशु तीक्ष्णैर्मुखाग्रैः ।  
आदौ रक्तं सैनिकानामजीवैर्जीवैः पश्चात्पत्त्रिपूगैरपायि ॥७४॥  
ओजोभाजां यद्रणे संस्थितानामादत्तीव्रं सार्धमङ्गेन नूनम् ।  
ज्वालाव्याजादुद्वमन्ती तदन्तस्तेजस्तारं दीप्तजिह्वा ववाशे ॥७५॥  
नैरन्तर्यच्छिन्नदेहान्तरालं दुर्भक्षस्य ज्वालिना वाशितेन ।  
योद्धुर्बाणप्रोतमादीप्य मांसं पाकापूर्वस्वादमादे शिवाभिः ॥७६॥  
ग्लानिच्छेदी क्षुत्प्रबोधाय पीत्वा रक्तारिष्टं शोषिताजीर्णशेषम् ।  
स्वादुङ्कारं कालखण्डोपदंशं क्रोष्टा डिम्बं व्यष्वणद्व्यस्वनच्च ॥७७॥  
क्रव्यात्पूगैः पुष्कराण्यानकानां प्रत्याशाभिर्मेदसो दारितानि ।  
आभीलानि प्राणिनः प्रत्यवस्यन्कालो नूनं व्याददावाननानि ॥७८॥  
कीर्णा रेजे साजिभूमिः समन्तादप्राणद्भिः प्राणभाजां प्रतीकैः ।  
बह्वारम्भैरर्धसंयोजितैर्वा रूपैः स्रष्टुः सृष्टिकर्मान्तशाला ॥७९॥  
आयन्तीनामविरतरयं राजकानीकिनीना-  
मित्थं सैन्यैः सममलघुभिः श्रीपतेरूर्मिमद्भिः ।  
आसीदोघैर्मुहुरिव महद्वारिधेरापगानां  
दोलायुद्धं कृतगुरुतरध्वानमौद्धत्यभाजाम् ॥८०॥  

## १९ शिशुपाल-सेना-नाशः
अथोत्तस्थे रणाटव्यामसुहृद्वेणुदारिणा ।  
नृपाङ्घ्रिपौघसङ्घर्षादग्निवद्वेणुदारिणा ॥१॥  
आपतन्तममुं दूरादूरीकृतपराक्रमः ।  
बलो ऽवलोकयामास मातङ्गमिव केसरी ॥२॥  
जजौजोजाजिजिज्जाजी तं ततो ऽतिततातितुत् ।  
भाभो ऽभीभाभिभूभाभूरारारिररिरीररः ॥३॥  
भवन्भयाय लोकानामाकम्पितमहीतलः ।  
निर्घात इव निर्घोषभीमस्तस्यापतद्रथः ॥४॥  
रामे रिपुः शरानाजिमहेष्वास विचक्षणे ।  
कोपादथैनं शितया महेष्वा स विचक्षणे ॥५॥  
दिशमर्कमिवावाचीं मूर्छागतमपाहरत् ।  
मन्दप्रतापं तं सूतः शीघ्रमाजिविहायसः ॥६॥  
कृत्वा शिनेः शाल्वचमूं सप्रभावा चमूर्जिताम् ।  
ससर्ज वक्त्रैः फुल्लाब्जसप्रभा वाचमूर्जिताम् ॥७॥  
उल्मुकेन द्रुमं प्राप्य सङ्कुचत्पत्रसञ्चयम् ।  
तेजः प्रकिरता दिक्षु सप्रतापमदीप्यत ॥८॥  
पृथोरध्यक्षिपद्रुक्मी यया चापमुदायुधः ।  
तयैव वाचापगमं ययाचापमुदा युधः ॥९॥  
समं समन्ततो राज्ञामापतन्तीरनीकिनीः ।  
कार्ष्णिः प्रत्यग्रहीदेकः सरस्वानिव निम्नगाः ॥१०॥  
दधानैर्घनसादृश्यं लसदायसदंशनैः ।  
तत्र काञ्चनसच्छाया ससृजे तैः शराशनिः ॥११॥  
नखांशुमञ्जरीकीर्णामसौ तरुरिवोच्चकैः ।  
बभौ बिभ्रद्धनुःशाखामधिरूढशिलीमुखाम् ॥१२॥  
प्राप्य भीममसौ जन्यं सौजन्यं दधदानते ।  
विध्यन्मुमोच न रिपूनरिपूगान्तकः शरैः ॥१३॥  
कृतस्य सर्वक्षितिपैर्विजयाशंसया पुरः ।  
अनेकस्य चकारासौ बाणैर्बाणस्य खण्डनम् ॥१४॥  
या बभार कृतानेकमाया सेना ससारताम् ।  
धनुः स कर्षन्रहितमायासेनाससार ताम् ॥१५॥  
ओजो महौजाः कृत्वाधस्तत्क्षणादुत्तमौजसः ।  
कुर्वन्नाजावमुख्यत्वमनयन्नाम मुख्यताम् ॥१६॥  
दूरादेव चमूर्भल्लैः कुमारो हन्ति स स्म याः ।  
न पुनः सांयुगीं ताः स्म कुमारो हन्ति सस्मयाः ॥१७॥  
निपीड्य तरसा तेन मुक्ताः काममनास्थया ।  
उपाययुर्विलक्षत्वं विद्विषो न शिलीमुखाः ॥१८॥  
तस्यावदानैः समरे सहसा रोमहर्षिभिः ।  
सुरैरशंसि व्योमस्थैः सह सारो महर्षिभिः ॥१९॥  
सुगन्धयद्दिशः शुभ्रमम्लानि कुसुमं दिवः ।  
भूरि तत्रापतत्तस्मादुत्पपात दिवं यशः ॥२०॥  
सोढुं तस्य द्विषो नालमपयोधरवा रणम् ।  
ऊर्णुनाव यशश्च द्यामपयोधरवारणम् ॥२१॥  
केशप्रचुरलोकस्य पर्यस्कारि विकासिता ।  
शेखरेणेव युद्धस्य शिरः कुसुमलक्ष्मणा ॥२२॥  
सादरं युध्यमानापि तेनान्यनरसादरम् ।  
सा दरं पृतना निन्ये हीयमाना रसादरम् ॥२३॥  
इत्यालिङ्गितमालोक्य जयलक्ष्म्या झषध्वजम् ।  
क्रुद्धयेव क्रुधा सद्यः प्रपेदे चेदिभूपतिः ॥२४॥  
अहितानभि वाहिन्या स मानी चतुरङ्गया ।  
चचाल वल्गत्कलभसमानीचतुरङ्गया ॥२५॥  
ततस्ततधनुर्मौर्वीविस्फारस्फारनिःस्वनैः ।  
तूर्यैर्युगक्षये क्षुभ्यदकूपारानुकारिणी ॥२६॥  
स का र ना ना र का स  
का य सा द द सा य का ।  
र सा ह वा वा ह सा र  
ना द वा द द वा द ना ॥२७॥  
लोलासिकालियकुला यमस्येव स्वसा स्वयम् ।  
चिकीर्षुरुल्लसल्लोहवर्मश्यामा सहायताम् ॥२८॥  
सा से ना ग म ना र म्भे  
र से ना सी द ना र ता ।  
ता र ना द ज ना म त्त  
धी र ना ग म ना म या ॥२९॥  
धूतधौतासयः प्रष्ठाः प्रातिष्ठन्त क्षमाभृताम् ।  
शौर्यानुरागनिकषः सा हि वेलानुजीविनाम् ॥३०॥  
दिवमिच्छन्युधा गन्तुं कोमलामलसम्पदम् ।  
दधौ दधानो ऽसिलतां को ऽमलामलसं पदम् ॥३१॥  
कृतोरुवेगं युगपद्व्यजिगीषन्त सैनिकाः ।  
विपक्षं बाहुपरिघैर्जङ्घाभिरितरेतरम् ॥३२॥  
वाहनाजनि मानासे साराजावनमा ततः ।  
मत्तसारगराजेभे भारीहावज्जनध्वनि ॥३३॥  
निध्वनज्जवहारीभा भेजे रागरसात्तमः ।  
ततमानवजारासा सेना मानिजनाहवा ॥३४॥  
अभग्नवृत्ताः प्रसभादाकृष्टा यौवनोद्धतैः ।  
चक्रन्दुरुच्चकैर्मुष्टिग्राह्यमध्या धनुर्लताः ॥३५॥  
करेणुः प्रस्थितो ऽनेको रेणुर्घण्टाः सहस्रशः ।  
करे ऽणुः शीकरो जज्ञे रेणुस्तेन शमं ययौ ॥३६॥  
धृतप्रत्यग्रशृङ्गाररसरागैरपि द्विपैः ।  
सरोषसम्भ्रमैर्बभ्रे रौद्र एव रणे रसः ॥३७॥  
न तस्थौ भर्तृतः प्राप्तमानसम्प्रतिपत्तिषु ।  
रणैकसर्गेषु भयं मानसं प्रति पत्तिषु ॥३८॥  
बाणाहिपूर्णतूणीरकोटरैर्धन्विशाखिभिः ।  
गोधाश्लिष्टभुजाशाखैरभूद्भीमा रणाटवी ॥३९॥  
नानाजाववजानाना सा जनौघघनौजसा ।  
परानिहा ऽहानिराप तान्वियाततया ऽन्विता ॥४०॥  
विषमं सर्वतोभद्रचक्रगोमूत्रिकादिभिः ।  
श्लोकैरिव महाकाव्यं व्यूहैस्तदभवद्बलम् ॥४१॥  
संहत्या सात्वतां चैद्यं प्रति भास्वरसेनया ।  
ववले योद्धुमुत्पन्नप्रतिभा स्वरसेन या ॥४२॥  
विस्तीर्णमायामवती लोललोकनिरन्तरा ।  
नरेन्द्रमार्गं रथ्येव पपात द्विषतां बलम् ॥४३॥  
वारणागगभीरा सा सारा ऽभीगगणारवा ।  
कारितारिवधा सेना नासेधा वरितारिका ॥४४॥  
अधिनागं प्रजविनो विकसत्पिच्छचारवः ।  
पेतुर्बर्हिणदेशीयाः शङ्कवः प्राणहारिणः ॥४५॥  
प्र वृ त्ते वि क स द्ध्वा नं सा ध ने प्य वि षा दि भिः ।  
व वृ षे वि क न द्दा नं यु ध मा प्य वि षा णि भिः ॥४६॥  
पुरः प्रयुक्तैर्युद्धं तच्चलितैर्लब्धशुद्धिभिः ।  
आलापैरिव गान्धर्वमदीप्यत पदातिभिः ॥४७॥  
केनचित्स्वासिनान्येषां मण्डलाग्रानवद्यता ।  
प्रापे कीर्तिप्लुतमहीमण्डलाग्रा ऽनवद्यता ॥४८॥  
विहन्तुं विद्विषस्तीक्ष्णः सममेव सुसंहतेः ।  
परिवारात्पृथक्चक्रे खड्गश्चात्मा च केनचित् ॥४९॥  
अन्येन विदधे ऽरीणामतिमात्रा विलासिना ।  
उद्गूर्णेन चमूस्तूर्णमतिमात्राविला ऽसिना ॥५०॥  
सहस्रपूरणः कश्चिल्लूनमूर्धा ऽसिना द्विषः ।  
तथोर्ध्व एव काबन्धीमभजन्नर्तनक्रियाम् ॥५१॥  
शस्त्रव्रणमयश्रीमदलङ्करणभूषितः ।  
ददृशे ऽन्यो रावणवदलङ्करणभूषितः ॥५२॥  
द्विषद्विशसनच्छेदनिरस्तोरुयुगोपरः ।  
सिक्तश्चास्रैरुभयथा बभूवारुणविग्रहः ॥५३॥  
भीमतामपरो ऽम्भोधिसमे ऽधित महाहवे ।  
दाक्षे कोपः शिवस्येव समेधितमहा हवे ॥५४॥  
दन्तैश्चिच्छिदिरे कोपात्प्रतिपक्षं गजा इव ।  
परनिस्त्रिंशनिर्लूनकरवालाः पदातयः ॥५५॥  
रणे रभसनिर्भिन्नद्विपपाटविकासिनि ।  
न तत्र गतभीः कश्चिद्विपपाट विकासिनि ॥५६॥  
यावन्न सत्कृतैर्भर्तुः स्नेहस्यानृण्यमिच्छुभिः ।  
अमर्षादितरैस्तावत्तत्यजे युधि जीवितम् ॥५७॥  
अयशोभिदुरालोके कोपधामरणादृते ।  
अयशोभिदुरालोके कोपधा मरणादृते ॥५८॥  
स्खलन्ती न क्वचित्तैक्ष्ण्यादभ्यग्रफलशालिनी ।  
अमोचि शक्तिः शाक्तीकैर्लोहजा न शरीरजा ॥५९॥  
आपदि व्यापृतनयास्तथा युयुधिरे नृपाः ।  
आप दिव्या पृतनया विस्मयं जनता यथा ॥६०॥  
स्वगुणैराफलप्राप्तेराकृष्य गणिका इव ।  
कामुकानिव नालीकांस्त्रिणताः सहसामुचन् ॥६१॥  
वाजिनः शत्रुसैन्यस्य समारब्धनवाजिनः ।  
वाजिनश्च शरामध्यमविशन्द्रुतवाजिनः ॥६२॥  
पुरस्कृत्य फलं प्राप्तैः सत्पक्षाश्रयशालिभिः ।  
कृतपुङ्खतया लेभे लक्षमप्याशु मार्गणैः ॥६३॥  
रक्तस्रुतिं जपासूनसमरागामिषुव्यधात् ।  
कश्चित्पुरः सपत्नेषु समरागामिषु व्यधात् ॥६४॥  
रयेण रणकाम्यन्तौ दूरादुपगताविभौ ।  
गतासुरन्तरा दन्ती वरण्डक इवाभवत् ॥६५॥  
भूरिभिर्भारिभिर्भीरैर्भूभारैरभिरेभिरे ।  
भेरीरेभिभिरभ्राभैरभीरुभिरिभैरिभाः ॥६६॥  
निशितासिलतालूनैस्तथा हस्तैर्न हस्तिनः ।  
युध्यमाना यथा दन्तैर्भग्नैरापुर्विहस्तताम् ॥६७॥  
निपीडनादिव मिथो दानतोयमनारतम् ।  
वपुषामदयापातादिभानामभितो ऽगलत् ॥६८॥  
रणाङ्गणं सर इव प्लावितं मदवारिभिः ।  
गजः पृथुकराकृष्टशतपत्त्रमलोडयत् ॥६९॥  
शरक्षते गजे भृङ्गैः सविषादिविषादिनि ।  
रुतव्याजेन रुदितं तत्रासीदतिसीदति ॥७०॥  
अन्तकस्य पृथौ तत्र शयनीय इवाहवे ।  
दशनव्यसनादीयुर्मत्कुणत्वं मतङ्गजाः ॥७१॥  
अ भी क म ति के ने द्धे  
भी ता न न्द स्य ना श ने ।  
क न त्स का म से ना के  
म न्द का म क म स्म ति ॥७२॥  
दधतो ऽपि रणे भीममभीक्ष्णं भावमासुरम् ।  
हताः परैरभिमुखाः सुरभूयमुपाययुः ॥७३॥  
येनाङ्गमूहे व्रणवत्सरुचा परतोमरैः ।  
समत्वं स ययौ खड्गत्सरुचापरतो ऽमरैः ॥७४॥  
निपातितसुहृत्स्वामिपितृव्यभ्रातृमातुलम् ।  
पाणिनीयमिवालोकि धीरैस्तत्समराजिरम् ॥७५॥  
अभावि सिन्ध्वा सन्ध्याभ्रसदृग्रुधिरतोयया ।  
हृते योद्धुं जनः पांशौ स दृग्रुधि रतो यया ॥७६॥  
विदलत्पुष्कराकीर्णाः पतच्छङ्खकुलाकुलाः ।  
तरत्पत्त्ररथा नद्यः प्रासर्पन्रक्तवारिजाः ॥७७॥  
असृग्जनो ऽस्त्रक्षतिमानवमज्जवसादनम् ।  
रक्षःपिशाचं मुमुदे नवमज्जवसादनम् ॥७८॥  
चित्रं चापैरपेतज्यैः स्फुरद्रक्तशतह्रदम् ।  
पयोदजालमिव तद्वीराशंसनमाबभौ ॥७९॥  
बन्धौ विपन्ने ऽनेकेन नरेणेह तदन्तिके ।  
अशोचि सैन्ये घण्टाभिर्न रेणे हतदन्तिके ॥८०॥  
कृत्तेः कीर्णा मही रेजे दन्तैर्गात्रैश्च दन्तिनाम् ।  
क्षुण्णलोकासुभिर्मृत्योर्मुसलोलूखलैरिव ॥८१॥  
युद्धमित्थं विधूतान्यमानवानभियो गतः ।  
चैद्यः परान्पराजिग्ये मानवानभियोगतः ॥८२॥  
अथ वक्षोमणिच्छायाछुरितापीतवाससा ।  
स्फुरदिन्द्रधनुर्भिन्नतडितेव तडित्त्वता ॥८३॥  
नीलेनानालनलिननिलीनोल्ललनालिना ।  
ललनालालनेनालं लीलालोलेन लालिना ॥८४॥  
अपूर्वयेव तत्कालसमागमसकामया ।  
दृष्टेन राजन्वपुषा कटाक्षैर्विजयश्रिया ॥८५॥  
विभावी विभवी भाभो विभाभावी विवो विभीः ।  
भवाभिभावी भावावो भवाभावो भुवो विभुः ॥८६॥  
उपैतुकामैस्तत्पारं निश्चितैर्योगिभिः परैः ।  
देहत्यागकृतोद्योगैरदृश्यत परः पुमान् ॥८७॥  
तं श्रिया घनया ऽनस्तरुचा सारतया तया ।  
यातया तरसा चारुस्तनया ऽघनया श्रितम् ॥८८॥  
विद्विषो ऽद्विषुरुद्वीक्ष्य तथाप्यासन्निरेनसः ।  
अरुच्यमपि रोगघ्नं निसर्गादेव भेषजम् ॥८९॥  
विदितं दिवि के ऽनीके तं यातं निजिताजिनि ।  
विगदं गवि रोद्धारो योद्धा यो नतिमेति न ॥९०॥  
नियुज्यमानेन पुरः कर्मण्यतिगरीयसि ।  
आरोप्यमाणोरुगणं भर्त्रा कार्मुकमानमत् ॥९१॥  
तत्र बाणाः सुपरुषः समधीयन्त चारवः ।  
द्विषामभूत्सुपरुषस्तस्याकृष्टस्य चारवः ॥९२॥  
पश्चात्कृतानामप्यस्य नराणामिव पत्त्रिणाम् ।  
यो यो गुणेन संयुक्तः स स कर्णान्तमाययौ ॥९३॥  
प्रापे रूपी परा ऽरेपाः परिपूरीपरः परैः ।  
रोपैरपारैरुपरि पुपूरे ऽपि परोपरैः ॥९४॥  
दिङ्मुखव्यापिनस्तीक्ष्णान्ह्रादिनो मर्मभेदिनः ।  
चिक्षेपैकक्षणेनैव सायकानहितांश्च सः ॥९५॥  
शरवर्षी महानादः स्फुरत्कार्मुककेतनः ।  
नीलच्छविरसौ रेजे केशवच्छलनीरदः ॥९६॥  
न केवलं जनैस्तस्य लघुसन्धायिनो धनुः ।  
मण्डलीकृतमेकान्ताद्बलमैक्षि द्विषामपि ॥९७॥  
लोकालोकी कलो ऽकल्ककलिलो ऽलिकुलालकः ।  
कालो ऽकलो ऽकलिः काले कोलकेलिकिलः किल ॥९८॥  
अक्षितारासु विव्याध द्विषतः स तनुत्रिणः ।  
दानेषु स्थूललक्ष्यत्वं नहि तस्य शरासने ॥९९॥  
वररो ऽविवरोवैरिविवारी वारिरारवः ।  
विववार वरो वैरं वीरो रविरिवौर्वरः ॥१००॥  
मुक्तानेकशरं प्राणानहरद्भूयसां द्विषाम् ।  
तदीयं धनुरन्यस्य न हि सेहे सजीवताम् ॥१०१॥  
राजराजीरुरोजाजेरजिरे ऽजो ऽजरो ऽरजाः ।  
रेजारिजूरजोर्जार्जी रराजर्जुरजर्जरः ॥१०२॥  
उद्धतान्द्विषतस्तस्य निघ्नतो द्वितयं ययुः ।  
पानार्थे रुधिरं धातौ रक्षार्थे भुवनं शराः ॥१०३॥  
क्रूरारिकारी कोरेककारकः कारिकाकरः ।  
कोरकाकारकरकः करीरः कर्करो ऽर्करुक् ॥१०४॥  
विधातुमवतीर्णो ऽपि लघिमानमसौ भुवः ।  
अनेकमरिसङ्घातमकरोद्भूमिवर्धनम् ॥१०५॥  
दारी दरदरिद्रो ऽरिदारूदारो ऽद्रिदूरदः ।  
दूरादरौद्रो ऽददरद्रोदोरुद्दारुरादरी ॥१०६॥  
एकेषुणा सङ्घतिथान्द्विषो भिन्दन्द्रुमानिव ।  
स जन्मान्तररामस्य चक्रे सदृशमात्मनः ॥१०७॥  
शूरः शौरिरशिशिरैराशाशैराशु राशिशः ।  
शरारुः श्रीशरीरेशः शुशुरे ऽरिशिरः शरैः ॥१०८॥  
व्यक्तासीदरितारीणां यत्तदीयास्तदा मुहुः ।  
मनोहृतो ऽपि हृदये लेगुरेषां न पत्त्रिणः ॥१०९॥  
नामाक्षराणां मलना मा भूद्भर्तुरतः स्फुटम् ।  
अगृह्णत पराङ्गानामसूनस्रं न मार्गणाः ॥११०॥  
आच्छिद्य योधसार्थस्य प्राणसर्वस्वमाशुगाः ।  
ऐकागारिकवद्भूमौ दूराज्जग्मुरदर्शनम् ॥१११॥  
भीमास्त्रराजिनस्तस्य बलस्य ध्वजराजिनः ।  
कृतघोराजिनश्चक्रे भुवः सरुधिरा जिनः ॥११२॥  
मांसव्यधोचितमुखैः शून्यतां दधदक्रियम् ।  
शकुन्तिभिः शत्रुबलं व्यापि तस्येषुभिर्नभः ॥११३॥  
दाददो दुद्ददुद्दादी दादादो दूददीददोः ।  
दुद्दादं दददे दुद्दे ददाददददो ऽददः ॥११४॥  
प्लुतेभकुम्भोरसिजैर्हृदयक्षतिजन्मभिः ।  
प्रावर्तयन्नदीरस्रैर्द्विषां तद्योषितां च सः ॥११५॥  
सदामदबलप्रायः समुद्धतरसो बभो ।  
प्रतीतविक्रमः श्रीमान्हरिर्हरिरिवापरः ॥११६॥  
द्विधा त्रिधा चतुर्धा च तमेकमपि शत्रवः ।  
पश्यन्तः स्पर्धया सद्यः स्वयं पञ्चत्वमाययुः ॥११७॥  
सदैव सम्पन्नवपू रणेषु स दैवसम्पन्नवपूरणेषु ।  
महो दधे स्तारि महानितान्तं महोदधे ऽस्तारिमहा नितान्तम् ॥११८॥  
इष्टं कृत्वार्थं पत्त्रिणः शार्ङ्गपाणे-  
रेत्याधोमुख्यं प्राविशन्भूमिमाशु ।  
शुद्ध्या युक्तानां वैरिवर्गस्य मध्ये  
भर्त्रा क्षिप्तानामेतदेवानुरूपम् ॥११९॥  
सत्त्वं मानविशिष्टमाजिरभसादालम्ब्य भव्यः पुरो  
लब्धाघक्षयशुद्धिरुद्धुरतरश्रीवत्सभूमिर्मुदा ।  
मुक्त्वा काममपास्तभीः परमृगव्याधः स नादं हरे-  
रेकौघैः समकालमभ्रमुदयी रोपैस्तदा तस्तरे ॥१२०॥  

## २० द्वन्द्वयुद्धम्
मुखमुल्लसितत्रिरेखमुच्चैर्भिदुरभ्रूयुगभीषणं दधानः ।  
समिताविति विक्रमानमृष्यन्गतभीराह्वत चेदिराण्मुरारिम् ॥१॥  
शितचक्रनिपातसम्प्रतीक्षं वहतः स्कन्धगतं च तस्य मृत्युम् ।  
अभिशौरि रथो ऽथ नोदिताश्वः प्रययौ सारथिरूपया नियत्या ॥२॥  
अभिचैद्यमगाद्रथो ऽपि शौरेरवनिं जागुडकुङ्कुमाभिताम्रैः ।  
गुरुनेमिनिपीडनावदीर्णव्यसुदेहस्रुतशोणितैर्विलिम्पन् ॥३॥  
स निरायतकेतनांशुकान्तः कलनिक्वाणकरालकिङ्किणीकः ।  
विरराज रिपुक्षयप्रतिज्ञामुखरो मुक्तशिखः स्वयं नु मृत्युः ॥४॥  
सजलाम्बुधरारवानुकारी ध्वनिरापूरितदिङ्मुखो रथस्य ।  
प्रगुणीकृतकेकमूर्ध्वकण्ठैः शितिकण्ठैरुपकर्णयाम्बभूवे ॥५॥  
अभिवीक्ष्य विदर्भराजपुत्रीकुचकाश्मीरजचिह्नमच्युतोरः ।  
चिरसेवितयापि चेदिराजः सहसावाप रुषा तदैव योगम् ॥६॥  
जनिताशनिशब्दशङ्कमुच्चैर्धनुरास्फालितमध्वनन्नृपेण ।  
चपलानिलचोद्यमानकल्पक्षयकालाग्निशिखानिभस्फुरज्ज्यम् ॥७॥  
समकालमिवाभिलक्षणीयग्रहसन्धानविकर्षणापवर्गैः ।  
अथ साभिसरं शरैस्तरस्वी स तिरस्कर्तुमुपेन्द्रमभ्यवर्षत् ॥८॥  
ऋजुताफलशुद्धियोगभाजां गुरुपक्षाश्रयिणां शिलीमुखानाम् ।  
गुणिना नतिमागतेन सन्धिः सह चापेन समञ्जसो बभूव ॥९॥  
अविषह्यतमे कृताधिकारं वशिना कर्मणि चेदिपार्थिवेन ।  
अरसद्धनुरुच्चकैर्दृढार्तिप्रसभाकर्षणवेपमानजीवम् ॥१०॥  
अनुसन्ततिपातिनः पटुत्वं दधतः शुद्धिभृतो गृहीतपक्षाः ।  
वदनादिव वादिनो ऽथ शब्दाः क्षितिभर्तुर्धनुषः शराः प्रसस्रुः ॥११॥  
गवलासितकान्ति तस्य मध्यस्थितघोरायतबाहुदण्डनासम् ।  
ददृशे कुपितान्तकोन्नमद्भ्रूयुगभीमाकृति कार्मुकं जनेन ॥१२॥  
तडिदुज्ज्वलजातरूपपुङ्खैः खमयःश्याममुखैरभिध्वनद्भिः ।  
जलदैरिव रंहसा पतद्भिः पिदधे संहतिशालिभिः शरोघैः ॥१३॥  
शितशल्यमुखावदीर्णमेघक्षरदम्भःस्फुटतीव्रवेदनानाम् ।  
स्रवदस्रुततीव चक्रवालं ककुभामौर्णविषुः सुवर्णपुङ्खाः ॥१४॥  
अमनोरमतां यती जनस्य क्षणमालोकपथान्नभःसदां वा ।  
रुरुधे पिहिताहिमद्युतिर्द्यौर्विशिखैरन्तरिताच्युता धरित्री ॥१५॥  
विनिवारितभानुतापमेकं सकलस्यापि मुरद्विषो बलस्य ।  
शरजालमयं समं समन्तादुरु सद्मेव नराधिपेन तेने ॥१६॥  
इति चेदिमहीभृता तदानीं तदनीकं दनुसूनुसूदनस्य ।  
वयसामिव चक्रमक्रियाकं परितो ऽरोधि विपाटपञ्जरेण ॥१७॥  
इषुवर्षमनेकमेकवीरस्तदरिप्रच्युतमच्युतः पृषत्कैः ।  
अथ वादिकृतं प्रमाणमन्यैः प्रतिवादीव निराकरोत्प्रमाणैः ॥१८॥  
प्रतिकुञ्चितकूर्परेण तेन श्रवणोपान्तिकनीयमानगव्यम् ।  
ध्वनति स्म धनुर्घनान्तमत्तप्रचुरक्रौञ्चरवानुकारमुच्चैः ॥१९॥  
उरसा विततेन पातितांसः स मयूराञ्चितमस्तकस्तदानीम् ।  
क्षणमालिखितो नु सौष्ठवेन स्थिरपूर्वापरमुष्टिराबभौ वा ॥२०॥  
ध्वनतो नितरां रयेण गुर्व्यस्तडिदाकारचलद्गुणादसङ्ख्याः ।  
इषवो धनुषः सशब्दमाशुन्यपतन्नम्बुधरादिवाम्बुधाराः ॥२१॥  
शिखरोन्नतनिष्ठुरांसपीठः स्थगयन्नेकदिगन्तमायतान्तः ।  
निरवर्णि सकृत्प्रसारितो ऽस्य क्षितिभर्तेव चमूभिरेकबाहुः ॥२२॥  
तमकुण्ठमुखाः सुपर्णकेतोरिषवः क्षिप्तमिषुव्रजं परेण ।  
विभिदामनयन्त कृत्यपक्षं नृपतेर्नेतुरिवायथार्थवर्णाः ॥२३॥  
दयितैरिव खण्डिता मुरारेर्विखिशैः सम्मुखमुज्ज्वलाङ्गलेखैः ।  
लघिमानमुपेयुषी पृथिव्यां विफला शत्रुशरावलिः पपात ॥२४॥  
प्रमुखे ऽभिहताश्च पत्रवाहाः प्रसभं माधवमुक्तवत्सदन्तैः ।  
परिपूर्णतरं भुवो गतायाः परितः कातरवत्प्रतीपमीयुः ॥२५॥  
इतरेतरसन्निकर्षजन्मा फलसङ्घट्टविकीर्णविस्फुलिङ्गः ।  
पटलानि लिहन्बलाहकानामपरेषु क्षणमज्वलत्कृशानुः ॥२६॥  
शरदीव शरश्रिया विभिन्ने विभुना शत्रुशिलीमुखाभ्रजाले ।  
विकसन्मुखवारिजाः प्रकामं बभुराशा इव यादवध्वजिन्यः ॥२७॥  
स दिवं समचिच्छदच्छरौघैः कृततिग्मद्युतिमण्डलापलापैः ।  
ददृशे ऽथ च तस्य चापयष्ट्यामिषुरेकैव जनैः सकृद्विसृष्टा ॥२८॥  
भवति स्फुटमागतो विपक्षान्न सपक्षो ऽपि हि निर्वृतेर्विधाता ।  
शिशुपालबलानि कृष्णमुक्तः सुतरां तेन तताप तोमरौघः ॥२९॥  
गुरुवेगविराविभिः पतत्रैरिषवः काञ्चनपिङ्गलाङ्गभासः ।  
विनतासुतवत्तलं भुवः स्म व्यथितभ्रान्तभुजङ्गमं विशन्ति ॥३०॥  
शतशः परुषाः पुरो विशङ्कं शिशुपालेन शिलीमुखाः प्रयुक्ताः ।  
परमर्मभिदो ऽपि दानवारेरपराधा इव न व्यथां वितेनुः ॥३१॥  
विहिताद्भुतलोकसृष्टिमाये जयमिच्छन्किल मायया मुरारौ ।  
भुवनक्षयकालयोगनिद्रे नृपतिः स्वापनमस्त्रमाजहार ॥३२॥  
सलिलार्द्रवराहदेहनीलो विदधद्भास्करमर्थशून्यसञ्ज्ञम् ।  
प्रचलायतलोचनारविन्दं विदधे तद्बलमन्धमन्धकारः ॥३३॥  
गुरवो ऽपि निषद्य यन्निदद्रुर्धनुषि क्ष्मापतयो न वाच्यमेतत् ।  
क्षयितापदि जाग्रतो ऽपि नित्यं ननु तत्रैव हि ते ऽभवन्निषण्णाः ॥३४॥  
श्लथतां व्रजतस्तथा परेषामगलद्धारणशक्तिमुज्झतः स्वाम् ।  
सुगृहीतमपि प्रमादभाजां मनसः शास्त्रमिवास्त्रमग्रपाणेः ॥३५॥  
उचितस्वपनो ऽपि नीरराशौ स्वबलाम्भोनिधिमध्यगस्तदानीम् ।  
भुवनत्रयकार्यजागरूकः स परं तत्र परः पुमानजागः ॥३६॥  
अथ सूर्यरुचीव तस्य दृष्टावुदभूत्कौस्तुभदर्पणं गतायाम् ।  
पटु धाम ततो न चाद्रुतं तद्विभुरिन्द्वर्कविलोचनः किलासौ ॥३७॥  
महतः प्रणतेष्विव प्रसादः स मणेरंशुचयः ककुम्मुखेषु ।  
व्यकसद्विकसद्विलोचनेभ्यो दददालोकमनाविलं बलेभ्यः ॥३८॥  
प्रकृतिं प्रतिपादुकैश्च पादैश्चकॢपे भानुमतः पुनः प्रसर्तुम् ।  
तमसो ऽभिभवादपास्य मूर्छामुपजीवत्सहसैव जीवलोकः ॥३९॥  
घनसन्तमसैर्जवेन भूयो यदुयोधैर्युधि रेधिरे द्विषन्तः ।  
ननु वारिधरोपरोधमुक्तः सुतरामुत्तपते पतिः प्रभाणाम् ॥४०॥  
व्यवहार इवानृताभियोगं तिमिरं निर्जितवत्यथ प्रकाशे ।  
रिपुरुल्बणभीमभोगभाजां भुजगानां जननीं जजाप विद्याम् ॥४१॥  
पृथुदर्विभृतस्ततः फणीन्द्रा विषमाशीभिरनारतं वमन्तः ।  
अभवन्युगपद्विलोलजिह्वा युगलीढोभयसृक्कभागमाविः ॥४२॥  
कृतकेशविडम्बनैर्विहायो विजयं तत्क्षणमिच्छुभिश्छलेन ।  
अमृताग्रभुवः पुरेव पुच्छं वडवाभर्तुरवारि काद्रवेयैः ॥४३॥  
दधतस्तनिमानमानुपूर्व्या बभुरक्षिश्रवसो मुखे विशालाः ।  
भरतज्ञकविप्रणीतकाव्यग्रथिताङ्का इव नाटकप्रपञ्चाः ॥४४॥  
सविषश्वसनोद्धतोरुधूमव्यवधिम्लानमरीचि पन्नगानाम् ।  
उपरागवतेव तिग्मभासा वपुरौदुम्बरमण्डलाभमूहे ॥४५॥  
शिखिपिच्छकृतध्वजावचूडक्षणसाशङ्कविवर्तमानभोगाः ।  
यमपाशवदाशुबन्धनाय न्यपतन्वृष्णिगणेषु लेलिहानाः ॥४६॥  
पृथुवारिधिवीचिमण्डलान्तर्विलसत्फेनवितानपाण्डुराणि ।  
दधति स्म भुजङ्गमाङ्गमध्ये नवनिर्मोकरुचिं ध्वजांशुकानि ॥४७॥  
कृतमण्डलबन्धमुल्लसद्भिः शिरसि प्रत्युरसं विलम्बमानैः ।  
व्यरुचज्जनता भुजङ्गभोगैर्दलितेन्दीवरमालभारिणीव ॥४८॥  
परिवेष्टितमूर्तयश्च मूलादुरगैराशिरसः सरत्नपुष्पैः ।  
दधुरायतवल्लिवेष्टितानामुपमानं मनुजा महीरुहाणाम् ॥४९॥  
बहुलाञ्जनपङ्कपट्टनीलद्युतयो देहमितस्ततः श्रयन्तः ।  
दधिरे फणिनस्तुरङ्गमेषु स्फुटपल्याणनिबद्धवर्ध्रलीलाम् ॥५०॥  
प्रसृतं रभसादयो ऽभिनीला प्रतिपादं परितो ऽभिवेष्टयन्ती ।  
तनुरायतिशालिनी महाहेर्गजमन्दूरिव निश्चलं चकार ॥५१॥  
अथ सस्मितवीक्षितादवज्ञाचलितैकोन्नमितभ्रु माधवेन ।  
निजकेतुशिरःश्रितः सुपर्णादुदपप्तन्नयुतानि पक्षिराजाम् ॥५२॥  
द्रुतहेमरुचः खगाः खगेन्द्रादलघूदीरितनादमुत्पतन्तः ।  
क्षणमैक्षिषतोच्चकैश्चमूभिर्ज्वलतः सप्तरुचेरिव स्फुलिङ्गाः ॥५३॥  
उपमानमलाभि लोलपक्षक्षणविक्षिप्तमहाम्बुवाहमत्स्यैः ।  
गगनार्णवमन्तरा सुमेरोः कुलजानां गरुडैरिलाधराणाम् ॥५४॥  
पततां परितः परिस्फुरद्भिः परिपिङ्गीकृतदिङ्मुखैर्मयूखैः ।  
सुतरामभवद्दुरीक्ष्यबिम्बस्तपनस्तत्किरणैरिवात्मदर्शः ॥५५॥  
दधुरम्बुधिमन्थनाद्रिमन्थभ्रमणायस्तफणीन्द्रपित्तजानाम् ।  
रुचमुल्लसमानवैनतेयद्युतिभिन्नाः फणभारिणो मणीनाम् ॥५६॥  
अभितः क्षुभिताम्बुराशिधीरध्वनिराकृष्टसमूलपादपौघः ।  
जनयन्नभवद्युगान्तशङ्कामनिलो नागविपक्षपक्षजन्मा ॥५७॥  
प्रचलत्पतगेन्द्रपत्त्रवातप्रसभोन्मूलितशैलदत्तमार्गैः ।  
भयविह्वलमाशु दन्दशूकैर्विवशैराविविशे स्वमेव धाम ॥५८॥  
स्वचरैः क्षयमक्षये ऽहिसैन्ये सुकृतैर्दुष्कृतवत्तदोपनीते ।  
अयुगार्चिरिव ज्वलन्रुषाथो रिपुरौदर्चिषमाजुहाव मन्त्रम् ॥५९॥  
सहसा दधदुद्धताट्टहासश्रियमुत्त्रासितजन्तुना स्वनेन ।  
विततायतहेतिबाहुरुच्चैरथ वेताल इवोत्पपात वह्निः ॥६०॥  
चलितोद्धतधूमकेतनो ऽसौ रभसादम्बररोहिरोहिताश्वः ।  
द्रुतमारुतसारथिः शिखावान्कनकस्यन्दनसुन्दरश्चचाल ॥६१॥  
ज्वलदम्बरकोटरान्तरालं बहुलार्द्राम्बुदपत्रबद्धधूमम् ।  
परिदीपितदीर्घकाष्ठमुच्चैस्तरुवद्विश्वमुवोष जातवेदाः ॥६२॥  
गुरुतापविशुष्यदम्बुशुभ्राः क्षणमालग्नकृशानुताम्रभासा ।  
स्वमसारतया मषीभवन्तः पुनराकारमवापुरम्बुवाहाः ॥६३॥  
ज्वलितानललोलपल्लवान्ताः स्फुरदष्टापदपत्त्रपीतभासः ।  
क्षणमात्रभवामभावकाले सुतरामापुरिवायतिं पताकाः ॥६४॥  
निखिलामिति कुर्वतश्चिराय द्रुतचामीकरचारुतामिव द्याम् ।  
प्रतिघातसमर्थमस्त्रमग्नेरथ मेघङ्करमस्मरन्मुरारिः ॥६५॥  
चतुरम्बुधिगर्भधीरकुक्षेर्वपुषः सन्धिषु लीनसर्वसिन्धोः ।  
उदगुः सलिलात्मनस्त्रिधाम्नो जलवाहावलयः शिरोरुहेभ्यः ॥६६॥  
ककुभः कृतनादमास्तृणन्तस्तिरयन्तः पटलानि भानुभासाम् ।  
उदनंसिषुरभ्रमभ्रसङ्घाः सपदि श्यामलिमानमानयन्तः ॥६७॥  
तपनीयनिकर्षराजिगौरस्फुरदुत्तालतडिच्छटाट्टहासम् ।  
अनुबद्धसमुद्धताम्बुवाहध्वनिताडम्बरमम्बरं बभूव ॥६८॥  
सवितुः परिभावुकैर्मरीचीनचिराभ्यक्तमतङ्गजाङ्गभाभिः ।  
जलदैरभितः स्फुरद्भिरुच्चैर्विदधे केतनतेव धूमकेतोः ॥६९॥  
ज्वलतः शमनाय चित्रभानोः प्रलयाप्लावमिवाभिदर्शयन्तः ।  
ववृषुर्वृषनादिनो नदीनां प्रतटारोपितवारि वारिवाहाः ॥७०॥  
मधुरैरपि भूयसा स मेघ्यैः प्रथमं प्रत्युत वारिभिर्दिदीपे ।  
पवमानसखस्ततः क्रमेण प्रणयक्रोध इवाशमद्विवादैः ॥७१॥  
परितः प्रसभेन नीयमानः शरवर्षैरवसायमाश्रयाशः ।  
प्रबलेषु कृती चकार विद्युद्व्यपदेशेन घनेष्वनुप्रवेशम् ॥७२॥  
प्रयतः प्रशमं हुताशनस्य क्वचिदालक्ष्यत मुक्तमूलमर्चिः ।  
बलभित्प्रहितायुधाभिघातात्त्रुटितं पत्त्रिपतेरिवैकपत्रम् ॥७३॥  
व्यगमन्सहसा दिशां मुखेभ्यः शमयित्वा शिखिनं घनाघनौघाः ।  
उपकृत्य निसर्गतः परेषामुपरोधं न हि कुर्वते महान्तः ॥७४॥  
कृतदाहमुदर्चिषः शिखाभिः परिषिक्तं मुहुरम्भसा नवेन ।  
विगताम्बुधरव्रणं प्रपेदे गगनं तापितपायितासिलक्ष्मीम् ॥७५॥  
इति नरपतिरस्त्रं यद्यदाविश्चकार  
प्रकुपित इव रोगः क्षिप्रकारी विकारम् ।  
भिषगिव गुरुदोषच्छेदिनोपक्रमेण  
क्रमविदथ मुरारिः प्रत्यहंस्तत्तदाशु ॥७६॥  
शुद्धिं गतैरपि परामृजुभिर्विदित्वा  
बाणैरजय्यमविघट्टितमर्मभिस्तम् ।  
मर्मातिगैरनृजुभिर्नितरामशुद्धै-  
र्वाक्सायकैरथ तुतोद तदा विपक्षः ॥७७॥  
राहुस्त्रीस्तनयोरकारि सहसा येनाश्लथालिङ्गन-  
व्यापारैकवितोददुर्ललितयोः कार्कश्यलक्ष्मीर्वृथा ।  
तेनाक्रोशत एव तस्य मुरजित्तत्काललोलानल-  
ज्वालापल्लवितेन मूर्धविकलं चक्रेण चक्रे वपुः ॥७८॥  
श्रिया जुष्टं दिव्यैः सपटहरवैरन्वितं पुष्पवर्षै-  
र्वपुष्टश्चैद्यस्य क्षणमृषिगणैः स्तूयमानं निरीय ।  
प्रकाशेनाकाशे दिनकरकरान्विक्षिपद्विस्मिताक्षैर्-  
नरेन्द्रैरौपेन्द्रं वपुरथ विशद्धाम वीक्षांबभूवे  ॥७९॥