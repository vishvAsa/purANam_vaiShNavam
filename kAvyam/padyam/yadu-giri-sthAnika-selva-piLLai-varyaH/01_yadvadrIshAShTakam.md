+++
title = "०१ यद्वद्रीशाष्टकम्"
+++
श्रीक्ष्मासहचरं शल्वम्  
अनादिम् अच्युतं विभुम् ।    
ब्रह्माद्यैः पूजितं देवं  
यद्वद्रीशम् अहं श्रये ।  

सनत्कुमार-ऋषिणा  
प्रतिष्ठापित-सुन्दरम् ।  
आनन्दमय-स्थानस्थं  
यद्वद्रीशम् अहं श्रये ।  

मीनमासे हस्त ऋर्क्षय्  
अवतारितश्रीहरिम्।  
यदुश्री-रमणं श्रीशं  
यद्वद्रीशम् अहं श्रये ।  

रामानुजार्य-गुरुणा  
पुनस्स्थापितवैभवम् ।  
शल्वप्पिळ्ळेति आहूतं  
यद्वद्रीशम् अहं श्रये ॥  

दक्षिणे बदरिक्षेत्रे  
गण्डभेरुण्ड-गोपुरे ।  
भक्ताभीष्टप्रदातारं  
यद्वद्रीशम् अहं श्रये ॥  

अष्टाक्षरमहामन्त्र-  
तीर्थाष्टक-सुसेवितम् ।  
पञ्चभागवत-क्षेत्रे  
यद्वद्रीशम् अहं श्रये ॥  

श्रीवैर+++(=वज्र)+++-राज-कृष्णादि–  
किरीट-परिशोभितम् ।  
वैकुण्ठवर्धन-क्षेत्रे  
यद्वद्रीशम् अहं श्रये ॥  

नारसिंहवराहादि-  
सीतारण्य-सुमध्यगम् ।  
कल्याण-नायकीरमणं  
यद्वद्रीशम् अहं श्रये ॥  

अष्टकं सम्पत्पुत्रस्य  
रचितं भक्तिपूर्वकम् ।  
दासेन यतिराजस्य  
वैष्णवानां च प्रीतये ॥  

यद्वद्रीशस्य स्मरणं  
कीर्तनं पापनाशनम् ।  
सन्देहरहितः सत्यं  
मोक्षप्राप्तिकरं सताम् ॥  

इति स्थानाचार्य श्री यतिराजदास विरचित श्रीयद्वद्रीशाष्टकं
