+++
title = "05 कटाक्षस्तबकः"

+++
लक्ष्मीवदनलावण्यसुधोदधिकृतोदयः ।  
कल्पवृक्षः कटाक्षात्मा काङ्क्षितानि करोतु नः ॥ १ ॥

क्षमाकुमारि क्षणमीक्षणं त्वं यदृच्छया न्यस्यसि यत्र जन्तौ ।  
स ईक्षणानां त्रयमष्टकं वा सहस्रकं वा सहसा दधाति ॥ २ ॥

अम्ब स्तोकालोकसुधाशीकरलेशैः  
अङ्गं जन्तोरार्द्रयसे यस्य स एषः ।  
हस्तात् स्वीयाद्वारणमस्ताच्च गलद्भिः  
दानाम्भोभिः पङ्किलगेहाङ्गणभूः स्यात् ॥ ३ ॥

त्वद्वीक्षणामृतकणोऽपि न येषु तेषां  
सद्मानि जीर्णशिथिलच्छदिराप्तिरक्तैः ।  
अभ्रच्युतैः उदक(सलिल)बिन्दुभिरश्रुमिश्रैः  
जम्बालितानि जगदम्ब चिरं भवन्ति ॥ ४ ॥

कनकशिबिकारूढाः प्रौढाधिराज्यपदे स्थिताः  
कतिचिदतुलंमन्या धन्याश्चरन्ति यदिन्दिरे ।  
यदपि च वहन्त्येनान् दीनाः परे फलमम्ब तद्  
द्वयमपि तव स्तोकालोकान्वयव्यतिरेकयोः ॥ ५ ॥

जडं मामप्यार्तं जननि शिशिरापाङ्गविसरैः  
कृपापूरस्मेरैः क्षणमिह(मपि) कृतार्थीकुरु मुदा ।  
ततः को वा दोषस्तव भवति दैत्या(कंसा)रिदयिते  
मरौ वा मेरौ वा भगवति समं वर्षति घनः ॥ ६ ॥

द्वारि द्वारि दुरीशकिङ्करकृतैरातङ्कदैर्हुङ्कृतैः  
अप्युच्चैरतिमात्रवेत्रपरुषाघातैरनुच्चाटितः ।  
दुर्दारिद्र्यदशापिशाचनिचयो दूरात्समुत्सार्यते  
देवि त्वत्करुणाकटाक्षतटिनीस्नानार्ज(ज्ज)वेनाधुना ॥ ७ ॥

शुचौ वंशे जन्म श्रुतिनयमतिर्मातरतुला  
विकम्पा संपत्तिर्विशदमविगीता च कविता ।  
प्रपत्ति(सक्ति)र्दैत्यारौ हितपरमपत्यं शुभयशो  
विवर्त्ताः सप्तामी ध्रुवमसदृशां तावकदृशाम् ॥ ८ ॥

अलमलमनुसृत्य स्वामिनि ज्ञानहीनान्  
अकलित बहु(बुध)मानानन्वहं किम्पचानान् ।  
शरणमुपगतं मां चारुकारुण्यतुङ्गैः  
स्नपय जननि संपन्नृत्तरङ्गैरपाङ्गैः ॥ ९ ॥

कृती वसुमतीपतीन् कृतचटुस्तवः सेवतां  
दिशः स्फुटमटाट्यतां दिशतु धातुवादे दृशम् ।  
जपत्वपि बहून् मनून् जलनिधेः सुते यस्तु ते  
दृशामिह दयास्पृशामविषयो दरिद्राति सः ॥ १० ॥

कृपणदशापिशाचगणमोचनवेत्रलताः  
मधुरिपुभक्तिवल्लिपरिवृद्धि(षिक्ति)सुधाम्बुधराः ।  
हृदयतमोविमोक्षहिमधामकराः कमले  
भगवति नः पुनन्तु भवदीयकटाक्षलवाः ॥ ११ ॥

उदीता दुग्धाब्धेः कुवलयपरीतापशमनी  
पदे विष्णोर्भान्ती रजनिचरचक्रव्यसनदा ।  
दिश(भज)न्ती सार्वज्ञ्यं(ज्ञं) भज(गव)ति शिर(ः)सा क्वा(का)पि कमले  
शुभालोकैः शोकं हरतु शशिलेखेव भवती ॥ १२ ॥

दूराजावसथाभिधाननिरयद्वाराग्रजाग्रन्नर-  
क्रूरालापशराहतिव्यतिकरं दूरान्निराकुर्वतीः ।  
पारावारसुते तरङ्गय मयि स्मेराम्बुजस्पर्धिनीः  
घोरापारसमस्तदुष्कृतपरीहाराय धीरा दृशः ॥ १३ ॥

अघटितघटनापटीयसी ते हरिगृहिणि प्रकटा कटाक्षरेखा ।  
स्थिरवसुमवनीपकं विधत्ते जननि वनीपकमेव हन्त जन्तुम् ॥ १४ ॥

नयने फणीन्द्रशयनेष्टनायि(य)के यदि नादधासि सुदिनाब्जशोभने ।  
व(ब)लभेदनोऽपि न लभेत संपदं मरुतामयेत मरुतामपि स्थली ॥ १५ ॥

करुणारसेन वरुणालयात्मजे म्रदिमानमेत्य यदि मामवेक्षसे ।  
मलिनात्मनापि कलिना क्रियेत किं मम किं करोतु यमकिङ्करोऽपि वा ॥ १६ ॥

मामपाङ्गलहरी गरीयसी तावकी स्पृशतु देवकीस्नुषे ।  
अन्तकस्य तु रुषा कषायिताः मा पतन्तु मयि दृष्टिवृ(दुष्टदृ)ष्टयः ॥ १७ ॥

बन्धुरगुणे कृपणबन्धुमनपायं सिन्धुतनये तव कटाक्षमकरन्दम् ।  
इन्दुकरबृन्दजडचन्दनमहीभृत्कन्दरमरुच्छिशिरसुन्दरमुपासे ॥ १८ ॥

आर्तिं लुम्पत्वम्ब तवापाङ्गसुधात्मा गङ्गा सैषा चित्रगतिर्वर्जितभङ्गा ।  
नेत्री शोषं प्रत्युत भवमेवमजस्रं प्राज्ञानां या भासितरूपं च विधत्ते ॥ १९ ॥

उच्चकोरकनवाभ्युदयं ते वीक्षितं मनुमहे मकरन्दम् ।  
यत्र तल्लगति षट्पदमन्त्रः तत्र भाति शतपत्रगृहे यत् ॥ २० ॥

वीक्षितानि तव वारिधिकन्ये यत्र पालितजगन्ति लगन्ति ।  
चित्रमत्र स परत्र च देही देहिशब्दमपहाय चकास्ति ॥ २१ ॥

दुग्धाब्धिकन्ये त्वदपाङ्गभृत्याः वित्ताधिपत्यादिपदाभिषिक्ताः ।  
हृत्तापयुक्तास्तव देव्यभक्ताः मर्त्या जगत्यां विलपन्ति रिक्ताः ॥ २२ ॥

यक्षश्रीजननचणैस्तवावलोकैः लक्ष्मि श्रीक्षयपिशुना निरस्यमाना ।  
नालीकासनलिपिरप्यलीकलीना(लग्ना) नालीका भवति नृणां प्रतीपगत्या ॥ २३ ॥

तव देवि पटुर्नटः कटाक्षो गुणवत्तालसदुच्छ्रयः स नूनम् ।  
ननु नर्तयते सरस्वतीं यः सततं संश्रितमञ्जुलास्यरङ्गे ॥ २४ ॥

भावत्कैर्भगवति कज्जलानुविद्धैः  
कृष्णो यैर्भवति विधुः कटाक्षपूरैः(लेशैः) ।  
तल्लेशै(त्पूरै)रधिकतमश्रियां निदानैः  
मालिन्यं हरसि विचित्रमान्तरं नः ॥ २५ ॥

विकस्वरामोदभरं वितन्वती पुरोवसन्तं प्रथितागमाञ्चिता ।  
कटाक्षवल्ली तव माधवप्रिये प्रसौत्यनन्तं सुमिताप्यसौ फलम् ॥ २६ ॥

न विप्रयोगिव्यसनाय कल्पते न मार्गणानां सहते च पञ्चताम् ।  
भवं जवात् प्रत्युत दन्दहीत्ययं जयत्यपाङ्गस्तव चित्रमिन्दिरे ॥ २७ ॥

विकचकमलशोभाविभ्रमोद्भूतिसीमा  
विधुमिह सदुपास्यं तन्वती सुप्रसन्नम् ।  
शरदिव तव वीक्षा शार्ङ्गिणः प्राणकान्ते  
शमयति(तु) किल मेघाटोपमुज्जृम्भितापम् ॥ २८ ॥

नित्यामेव विभूतिमम्ब दद(दिश)तो निर्व्याजबन्धोर्भवद्-  
दिव्यापाङ्गलवस्य वर्णनविधौ को लब्धवर्णो भुवि ।  
जुष्टो दृष्टिभिरष्टभिश्च तिसृभिः प्रायः सहस्रेण वा  
देवि द्वादशभिश्च दैवतगणो यस्मै चिरं तिष्ठते ॥ २९ ॥

त(त्व)त्तादृक्षकटाक्षकङ्कटधरः श्रीवेङ्कटाधीशितुः  
प्राणप्रेयसि भूयसीं प्रभजते शौर्याभिमुख्यश्रियम् ।  
सत्कीर्त्या सहसामरोत्तमजयं प्राप्तः स चोपाश्रितो  
वाग्बाणैर्न विहन्यते क्षितिभुजां निर्जित्य नित्यं द्विषः ॥ ३० ॥

यावद्भावत्कवीक्षा विश(चर)ति तनुभृतामिन्दिरे मन्दिरेषु  
व्यक्तं नृत्तं विधत्ते धनपतिविभवादुत्तरा वित्तराजिः ।  
द्वारे तारेशगौरास्तुरगपरिबृढाः ब(सि)न्धुराः सि(ब)न्धुरा वा(ङ्गाः)  
गर्वात्पुष्यन्त्यखर्वाभ्युदयमधि(भि)मुखं राजते राजतेजः ॥ ३१ ॥

धन्यः कश्चिज्जगति विषयस्तावकालोकितानाम्  
अत्रामुत्राप्यखिलजननि प्राप्य गोत्राधिकृत्त्वम् ।  
सत्सन्तानप्रभवसुमनःसेवयामोदशाली  
जैत्रस्थानं किमपि भजति श्रीमदुच्चामरं च ॥ ३२ ॥

शय्योत्थायं जननि धनिनां वासमासायमित्थं  
गत्वा गत्वाप्यनुदिनमनुच्छिन्नतृष्णोद्गमोऽहम् ।  
हृद्यापाङ्गामिव भवदवप्लोषशान्त्यै रमे त्वां  
हृद्यापाङ्गां मधुरिपुवशीकारविद्ये प्रपद्ये ॥ ३३ ॥

वितन्वन्त्यामिष्टं विविधमचिरादीक्षण(क्षित)लवैः  
भवत्यां जाग्रत्यां भगवति नरान् सेवितुमनाः ।  
क्षरन्तीमभ्यर्णे कमलसुरभिस्वादुसलिलां  
स्रवन्तीमुल्लङ्घ्य श्रयति मृगतृष्णामतितृषा ॥ ३४ ॥

अजीर्यदघनाशनं दृढगदाकरं देवि यत्  
पुराणमपि पूरुषं पुनरलङ्घनं पुष्यति ।  
तदेतदिह पातु नस्तव कटाक्षदिव्यौषधं  
फणीन्द्रशयजीविके भवविपन्मयादामयात् ॥ ३५ ॥

दुर्लङ्घ्य(ङ्घ)संसृतिदुरर्णवकर्णधाराः संपद्वधूसततनर्तनसूत्रधाराः ।  
अज्ञानकाननविदारकुठारधाराः पद्मे जयन्ति भवदीयकटाक्षधाराः ॥ ३६ ॥

देवि कटाक्षलवस्तव रिक्ते संपदमाधिपदेऽपि निधत्ते ।  
सिन्धुकुमारि तथाप्यतमस्के सिध्यति तत्र समाधिरदृ(तृ)प्ते ॥ ३७ ॥

करुणया कलशोदधिकन्यके जडतमे(नतजने)ष्ववलोकमघापहम् ।  
वितनुषे सकृदेष पुनस्तनोत्यनवलोकमधन्यदुरासदम् ॥ ३८ ॥

स्वादुशीतलदयारसपूर्णं सेवितं द्विजवरैरमृतोत्कैः ।  
देवि तावककटाक्षतटाकं विश्वतापविगमाय विगाहे ॥ ३९ ॥

प्रागेव स्यात् प्रार्थितार्थस्य सिद्धिः पश्चादम्ब त्वत्कटाक्षोपलम्भः ।  
दृष्टान्तो नस्तत्र ते दृष्टिपातात् प्रागम्भोधिं लङ्घयन् पावमानिः ॥ ४० ॥

वक्षोरक्षे शार्ङ्गिणः स्थूललक्षे तत्तादृक्षे जाग्रति त्वत्कटाक्षे ।  
सूनश्रीभिः सान्द्रगन्धे परोक्षे कुर्यादास्थामल्पधीः कल्पवृक्षे ॥ ४१ ॥

रचयति तव वीक्षां(क्षा) नूनमज्ञेऽपि रक्षां  
दुरितचरितभेदी देशिको मन्त्रवादी ।  
तदिह गलितमोहो द्रागयं पद्मगेहे  
विषयरुचिपिशाचीविक्रियाभिर्व्यमोचि ॥ ४२ ॥

जगदम्ब तवापाङ्गो जलजातशरः प्रपु(कृ)ष्टमधुकालः ।  
कमले कथय कथं वा करोत्यसौ सर्वमङ्गलेनाप्तिम् ॥ ४३ ॥

तिष्ठन्त्वष्टम एव भूसुतशनिप्रष्ठाश्च दुष्टा ग्रहाः  
फा(भा)ले कामपि लेलिखीतु जगतः स्रष्टापि कष्टां दशाम् ।  
ते किं कुर्युरपाङ्गतो मयि सकृद्देवि त्वयाङ्गीकृते(तं)  
नीहारो न करस्थमम्बरमणेर्लीलाम्बुजं बाधते ॥ ४४ ॥

विजयापजयौ रमे भवेतां त्वदपाङ्गान्वयतद्विपर्ययाभ्याम् ।  
अजयत्तव वीक्षया हनूमान् अधिलङ्कं विकटाक्षराक्षसौघम् ॥ ४५ ॥

प्रतिघोष्णमधीशितुर्न पद्मे भवदीक्षाविषयं प्रवेष्टुमीष्टे ।  
त्वदपाङ्गसुधार्द्रितस्तुषारीभवदग्निर्हनुमानिह प्रमाणम् ॥ ४६ ॥

कटाक्षप्रत्यूषे तव मिषति कंसारिदयिते  
तमः शाम्यत्यन्तर्गतमपि च सूर्याकलनतः ।  
स्वयं दोषोन्मेषो विरमति पुनस्सारसवन-  
श्रियः सम्पद्यन्ते दिवि च भविता भासनमपि ॥ ४७ ॥

सुरभिस्तनुते तवावलोकः सुमनःसंपदमम्ब भूमिजानाम् ।  
अविपल्लवतां विधाय पुष्णात्यपि चामोदमदीप्तिकाननानाम् ॥ ४८ ॥

कमले गभीरकरुणाजलधे(धौ) त्वयि मन्दरक्षणविकासि(स)हृदि ।  
कलितोदया मृदुकटाक्षसुधा प्रथयत्यसौ सुमनसां प्रमदम् ॥ ४९ ॥

प्रतिघानलं भुजगशैलपतेः प्रशमं नयन्त्यतितरां शिशिरा ।  
कमलालये तव कटाक्षझरी विधुनोतु मे(नो) वृजिनतापभरम् ॥ ५० ॥

दृशो लेशं देयास्त्रियुगसखि देयं कियदिदं  
महोदारायास्ते मम तु सुमहानेष विभवः ।  
कणानत्र द्वित्रान् गणयति न वारां जलधरः  
प्रपद्यन्ते शुक्तौ परिणतिममी मौक्तिकतया ॥ ५१ ॥

बिलेशयकुलेशभूधरपतिप्रिये त्वद्दया-  
तरङ्गितमपाङ्गितं(तरङ्गमघभङ्गदं) धृतवतश्चिरं दृश्यते ।  
विकस्वरपिकस्वरव्यतिकरस्फुरन्निष्कुटं  
नटद्युवतिनूपुरक्वणितसुन्दरं मन्दिरम् ॥ ५२ ॥

नारायणप्रणयिनि त्वमपाङ्गदुग्ध-  
धाराभिराभिरभिषिञ्च दयाम्बुधे माम् ।  
स्मेरानवद्यनिरुपाख्यसुखं यतो मे  
स्वाराज्यभाग्यमपि सेत्स्यति शाश्वतं तत् ॥ ५३ ॥

भो भूपभूमौ भ्रम भीमपापभूमेति मे मूर्ध्नि लिपिं विधातुः ।  
पवर्गगर्भां परिमृज्य पद्मे लिखस्य(करोत्य)पा(ङ्गो ह्य)ङ्गैरपवर्गगर्भाम् ॥ ५४ ॥

यं त्वं देवि निरीक्षसे यदुपतेः कान्ते दृशा तादृशा  
तत्र स्तोत्रगिरश्चरन्ति विदुषां तत्रैव चित्रा गुणाः ।  
तेनैव व्यपदेशमृच्छति(मर्हति) कुलं तस्मै(स्मिन्) मतिस्तिष्ठते  
द्रष्टा पृष्ठमरेस्स एव न पुनर्धन्यं तदन्यं विदुः ॥ ५५ ॥

अपारसंसारतपातपार्तिव्यपायदच्छायमपास्तदोषम् ।  
कृपामरन्दैः शिशिरं रमे त्वदपाङ्गकल्पद्रुमुपाश्रयामः ॥ ५६ ॥

भावत्कमार्तिशमनं विरजातरङ्गं पश्याम्यपाङ्गमखिलाम्ब यदाप्लुताङ्गः ।  
पीताम्बराकलितदीप्ति पदं परार्ध्यं मुक्तादिभूषितमुपेत्य मुदं दधाति ॥ ५७ ॥

दुर्वर्णमर्णवसुते नमतां ललाटे लोकाम्ब लुम्पति कटाक्षझरस्त्वदीयः ।  
ते राजताभ्युदयिनः पुनरुल्लसन्तीत्येतत् करोति हृदि विस्मयमस्मदीये ॥ ५८ ॥

देवि दुर्गतमरौ तव वीक्षा कालिका दिशति काञ्चनवृष्टिम् ।  
तस्य सिद्ध्यति सुकीर्तिरुदञ्चद्धीरसस्यविभवश्च ततः स्यात् ॥ ५९ ॥

वरुणालयसार्वभौमकन्ये करुणापाङ्गमधुव्रतस्त्वदीयः ।  
मधुनाशनमेत्य वृद्धिमृ(मि)च्छन्नधुना नीरज(कुत्र स) सङ्गतिं(तीः)विधत्ताम् ॥ ६० ॥

निद्राजुषां भवविषादमये निशीथे स्वापाङ्गमर्पयसि शोभनमौषधं नः ।  
चित्रं ततोऽपि जगदम्ब चिरं विनिद्रं वेत्स्यामहे विगतदुःखपदं(थं) प्रबोधम् ॥ ६१ ॥

स्वालोकं शिशिरं चिराय नयसे यं जाय(याज)मानं जनं  
संपश्येन्मधुकाल एव सुमनःसत्त्वावहस्तं ततः ।  
पाथोजायतने रजांसि जनयन् वेधोदृगूष्मागमो  
रौद्रालोकघनागमश्च तमसां कर्ता न तत्रास्पदी ॥ ६२ ॥

प्रायः कञ्चिददृष्टवन्तमवनौ पद्मे दृशा स्वीयया  
संयोज्य प्रसभं क्षणेन तनुषे जन्तुं सहस्रेक्षणम् ।  
आधित्सस्यसदृक्पदे त्रिदशनेत्राकारभाजं तम-  
प्येणाङ्कस्वसरीदृशं घटयितुं द्रागीशिषे दुर्घटम् ॥ ६३ ॥

मुखरुचिसरित्तरङ्गाः स्मितसितशतपत्रलोलकलभृङ्गाः ।  
संपन्नर्तनरङ्गा जयन्ति जगदम्ब तावकापाङ्गाः ॥ ६४ ॥

