+++
title = "03 वक्षस्थलावस्थानस्तबकः"

+++
श्रये शेषाचलमणेः शार्ङ्गिणो हृदयङ्गमाम् ।  
अनुकम्पामिवाकम्पाम् अम्बामम्बुजवासिनीम् ॥ १ ॥

कल्याणदिव्यकरुणादिगुणाम्बुराशे  
काङ्क्षाधिकाभ्युदयदायिकटाक्षलेशे ।  
भद्राय दैत्यजिदुरःकृतनित्यवासे  
भक्तिस्थिरेण मनसा भवतीमुपासे ॥ २ ॥

नालीकसम्भवभवादिसुराभिवाद्ये  
नानाविधाकृतकवाङ्मयमौलिवेद्ये ।  
पाथोधिपुत्रि पतिवक्षसि नित्यहृद्ये  
भान्तीमनन्यशरणो भवतीं प्रपद्ये ॥ ३ ॥

शय्यागृहं तव पिता जगतां नियन्तुः  
भ्राता दृगेक इतरः पुनरङ्गभूषा ।  
वक्षस्यमुष्य वरदे त्वमवस्थिता तद्-  
वाल्लभ्यमम्ब भवदीयमनन्यलभ्यम् ॥ ४ ॥

भ्रातुर्विधोर्वसुसमृद्ध्यसहेषु पद्मे-  
ष्वास्ते रमेत्यपयशःप्रशमाय नूनम् ।  
सोदर्यकौस्तुभशुभावहमब्धिकन्ये  
वक्षस्त्वमावससि वेङ्कटनायकस्य ॥ ५ ॥

भगवतः प्रतिघो हृदि मा स्म भूत्  
समुदयद्वृजिनेषु जनेष्विति ।  
अवहिता जगदम्ब हिताय नः  
हृदयमेव हरेरधितिष्ठसि ॥ ६ ॥

फणिशैलपतेस्त्वमिन्दिरे  
भवसि प्राणसमेति साम्प्रतम् ।  
अमुना भवती यतस्स्वयं  
हृदये प्राणपदे निवेशिता ॥ ७ ॥

उरगाद्रिपतेरुरःस्थलस्था  
कमले तद्गलशङ्खगर्भमुक्तैः ।  
शुचिहारमहस्सुरस्रवन्ती-  
सलिलैरम्ब सदाऽभिषिच्यसे त्वम् ॥ ८ ॥

कुमारि क्षीराब्धेः कुसुमसुकुमाराङ्गि भवती  
नवं पद्मं सद्म म्रदिमरमणीयं विजहती ।  
शरण्ये त्रातुं नः शरकिणघनं कौस्तुभशिला-  
कठोरं गाढोरः श्रयसि कृपया कैटभरिपोः ॥ ९ ॥

श्रीवत्साङ्कं चिरतरमुरस्सीमगोष्ठं मुरारेः  
अध्यासीनामनघहरितोदारकान्त्याभिरामम् ।  
कल्याणि त्वां सुलभममृतं संश्रितानां दुहानां  
क्षीराम्भोधेः समुदितवतीं ब्रूमहे कामधेनुम् ॥ १० ॥

विश्वातीतो जयति वृजिनह्रासदो वासुदेवः  
पद्मे तस्याप्युपरि महिमा भासते तावकीनः ।  
क्षेत्रज्ञानां हृदयमनिशं कञ्जनाभोऽधिशेते  
तस्यापि त्वं हृदि हृततमोराजसे राजसे यत् ॥ ११ ॥

वीक्षन्ते ये वेङ्कटक्ष्माभृदिन्दोः  
सूरस्थाने शोभमानामिह त्वाम् ।  
दुग्धोदन्वत्पुत्रि दिव्यं पदं ते  
सूरस्थानं हन्त भित्वा विशन्ति ॥ १२ ॥

बलिवसुमुषः प्रहर्षादुच्चोरस्थलमुपेत्य कमले त्वम् ।  
अस्माकमपथगानां हरसे चिरकालसञ्चितानर्थान् ॥ १३ ॥

शशिरेखा भवती च श्रीरब्धेरुद्गते तयोराद्या ।  
धारयति कृष्णमन्तः कृष्णेनान्तस्तु धार्यते च रमा ॥ १४ ॥

वनमालायामुषितां विश्वविभोर्भुजतमालविटपान्तः ।  
कामपि कनकलतां त्वां कलशाकूपारकन्यके मन्ये ॥ १५ ॥

परमतुलसीतमनघे वनमालाप्तं सुलक्ष्मणाकलितम् ।  
कलयसि सद्रूपयुतं कमले वक्षो हरेर्महारामम् ॥ १६ ॥

दृष्टात्मप्रतिबिम्बितेषु मणिषु द्रागिन्दिरे मा स्म भूत्  
अन्तस्तेष्वबलान्तरस्थितिधिया कोपस्तवेत्यच्युतः । शङ्कोन्मेषकथापथातिपतितं सन्त्यक्तरत्नान्तरः  
तं त्वत्सोदरमेव कौस्तुभमणिं धत्ते भुजाभ्यन्तरे ॥ १७ ॥

सस्नेहपूर्तिरुदितत्रिदशोपसेवः  
दीप्तो हरेरुरसि देवि तवेष्टगेहे ।  
अस्माकमान्तरतमः प्रशमय्य मुक्तेः  
मार्गं प्रकाशयतु कौस्तुभरत्नदीपः ॥ १८ ॥

सरसिजनिलयापि वैभवेन  
स्फुरसि निरेनसि मानसे मुनीनाम् ।  
उरसि मुररिपोरुपोढहारे  
शिरसि च देवि गिरां पुरातनीनाम् ॥ १९ ॥

शुभश्रीवत्साङ्कं शुचिरुचिरहारं मुररिपोः  
तमालाभं वक्षस्तरलवनमालासुरभिलम् ।  
परिष्कुर्वाणां त्वां भवजलधिशोषाय कलये  
जगन्मातः प्रातस्तनजलजदायादवदनाम् ॥ २० ॥

प्राचीनवाक्परिषदां परतत्त्वचिन्तां  
व्यालेन्द्रभूधरपतिः व्यपनेतुकामः ।  
कान्तो बिभर्ति भवतीं कलशाब्धिकन्ये ।  
भूषाविशेषमिव देवि भुजान्तराले ॥ २१ ॥

स्वभावादुन्मीलद्वकुलसुमनःकोमलतनोः  
तव क्लेशाशङ्काकुलितहृदयेनापि हरिणा ।  
त्वदाक्रान्ते हन्त व्युदसितुमुरस्यम्ब पुलकान्  
अशक्यं ते पद्मे न खलु सुलभः कण्टकजयः ॥ २२ ॥

निरत्ययं नीलमहोनिधानं  
कान्तं मुकुन्दाभिधमिन्दिरे त्वम् ।  
निरञ्जनैरेव जनैर्गृहीतं  
वीक्ष्य स्थिता वक्षसि रक्षितुं किम्? ॥ २३ ॥

जननि पुष्यसि तामरसं पदं  
वितनुषे च नतामरसम्पदम् ।  
परमुरस्फुरणप्रतिरोधिनं  
परमुरस्फुरणन्नयसेऽद्भुतम् ॥ २४ ॥

यदि नाम विष्णुवक्षः  
क्षणमत्यक्षः क्षमामयि रमे त्वम् ।  
आगस्विनस्तदा नः  
नैवारक्षिष्यदूष्मलो नाथः ॥ २५ ॥

हृदये कमलदलाक्षि  
त्वत्पदलाक्षीयलक्ष्म भवतीञ्च ।  
दधदूष्मलोऽपि कृष्णो-  
ऽप्यधिकारुण्यं वहत्यहिगिरीशः ॥ २६ ॥

