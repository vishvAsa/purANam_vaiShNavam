+++
title = "04 कारुण्यस्तबकः"

+++
भजे भुजङ्गशैलेशभुजान्तरपरिष्क्रियाम् ।  
तनयां दुग्धजलधेर्दयामिव कृतोदयाम् ॥ १ ॥

जननि जीवयितुं जगदर्दितं दशमुखप्रमुखैस्त्रिदशारिभिः ।  
जनकयज्ञमहीजठरे जनिं कृतवती भवती कृपया रमे ॥ २ ॥

अकरुणा करुणा ध्रुवमम्ब ते क्षितितले भवतीमवतार्य या ।  
अहह यातुपुरस्थितिवेदनाम् अगमय(अयमदा)ज्जगदार्तिनिवृत्तये ॥ ३ ॥

अविरतविविधापराधकारिण्यपि मयि देवि दयां करिष्यसीति ।  
जननि मम भयातुरस्य धैर्यं जनयति वायसदानवापदानम् ॥ ४ ॥

राघवस्य हृदयं स्थिराघवद्वायसं प्रति नवायसक्रमम् ।  
देवि जानकि दयारसात्त्वया पादयोजनकृता द्रवीकृतम् ॥ ५ ॥

अब्धेः कन्ये जननि महतामागसां जन्मगेहे-  
ष्वस्मादृक्षेष्वपि च करुणामादधासि ध्रुवं त्वम् ।  
साक्षी तस्मिन् युधि दशमुखे सारसाक्षि व्यपेते  
यातुस्त्रीणां कबलनविधिं याचमानो हनूमान् ॥ ६ ॥

रामस्तिष्ठतु नाम यो न विदयो(मृधे) जिह्रेति निर्हेतुकं  
सुग्रीवैकविरोधिनं क्षितिसुते संहृत्य तं वालिनम् ।  
कारुण्याम्बुनिधिस्त्वमेव नियतं कॢप्तात्म(र्द्र)पीडं यतो  
रक्षःस्त्रीनिकरं ररक्षिथ तमप्यार्द्रागसं वायसम् ॥ ७ ॥

गुरुणा प्लवेन करुणात्मना विना हरिणाङ्कसोदरि गुणाम्बुधे तव ।  
जननाधिरोगमरणादिवेदनावरुणालयस्य तरणाय का गतिः ॥ ८ ॥

त्वय्येवायतते कृपा रघुपतेर्देवस्य सत्यं यतो  
वैदेहि त्वदसन्निधौ भगवता वाली निरागा हतः ।  
निन्ये कापि वधं वधूः(वधं) तव तु सान्निध्ये त्वदङ्गव्यथां  
कुर्वाणोऽप्यवितः पतन्नशरणः काको विवेकोज्झितः ॥ ९ ॥

द्विपञ्चग्रीवाज्ञाचकितसमुदञ्चन्निशिचर-  
प्रपञ्चप्रक्षिप्तः पवनसुतवाले हुतवहः ।  
यतो जातः शीतस्तमिह भवसन्तापविवशे  
कृपापूरं स्वैरं किरतु मयि लोकाम्ब भवती ॥ १० ॥

विष्णावुष्णांशुवंशं गतवति विबुधद्वेषिशोषाय रोषात्  
एष्यत्तद्योषिदागःशतमपि कृपया क्षन्तुकामे(मै)व नूनम् ।  
धत्ते कन्या जनन्या गुणमिति निपुणं किंवदन्तीं वि(व)दन्ती  
पूर्वं सर्वंसहायामुदयमकुरुथा भोगिशैलेन्द्रकान्ते ॥ ११ ॥

अवितुमिह दया ते देवि मार्गत्यशक्तान्  
अहमपि शरणार्थी हन्त मज्जन् भवाब्धौ ।  
घटनमुचितमासीदावयोर्दैवयोगात्  
कलशजलधिकन्ये हातुमेतत्(नं) न युक्तम् ॥ १२ ॥

कार्येषु कारणगुणा नियतं भवन्ती-  
त्युक्तिं सतामवितथामवधारयामः ।  
चान्द्री कला च भवती च पयोधिमध्यात्  
जाते यदम्ब सुधया दयया च शीते ॥ १३ ॥

आसादितोन्नतपदेषु गिरीशमुख्ये-  
ष्वारोढुमब्जनिलये शिथिलाभिलाषा ।  
नीचे तु मादृशि दयारसनिम्नगा ते  
प्राप्तादरा प्रवहतीत्यनुरूपमेतत् ॥ १४ ॥

शौरिश्चकास्ति हृदयेषु शरीरभाजां  
तस्यापि देवि हृदयं त्वमनुप्रविष्टा ।  
पद्मे तवापि हृदये प्रथते(थिता) दयेयं  
तामेव जाग्रदखिलातिशयां श्रयामः ॥ १५ ॥

नित्यं विश्वं वशयति हरिर्निग्रहानुग्रहाभ्याम्  
आद्ये शक्तिं विघटयति ते हन्त कारुण्यपूरः ।  
ईषन्न्यूनं तदिह दयितादीशितृत्वं भवत्याः  
तच्छेषत्वं कथमितरथा देवि तुल्येऽपि भूम्नि ॥ १६ ॥

विहितं जहतं विवेकहानात् अहितं कर्म च नित्यमाचरन्तम् ।  
अपयातगुणं हरिप्रिये मां कृपया केवलयैव पालयेथाः ॥ १७ ॥

क्षणमप्यसह(नव)स्थितौ जनागः कमिता न क्षमितेति सानुकम्पा ।  
अवतारदशासु देवि रूपैः अनुरूपैरनुगाहसे मुकुन्दम् ॥ १८ ॥

ग(च)लति कलितायासे श्वासे कफार्गलिते गले  
भ्रमति नयने भ्रान्ते स्वान्ते यियासुषु चासुषु ।  
त्वरयति दया जन्तोर्हन्तोत्क्रमे भवतीं रमे  
त्वमपि कृपणत्राणे प्राणेश्वरं च पराङ्मुखम् ॥ १९ ॥

दुःखाक्रान्तं भवजलनिधिं दुस्तरं योगिवर्यैः  
पापानां नस्तरितुमधुना का कथा लोकधात्रि ।  
एवं यद्यप्युदयति मतिस्तावकीमब्धिकन्ये  
धन्ये दृष्ट्वा तदपि करुणां धैर्यमेत्यन्तरात्मा ॥ २० ॥

तपोभिरिह योगिनस्तव दयामविन्दन्त याम्  
अकिञ्चनतयैव(यापि) ताममृतसोदरि प्राप्नुमः ।  
समाधिपटवः श्रमादनुभवन्ति यद्दैवतं  
तदेव यमुनातटीतरुगणः सुखेनान्वभूत् ॥ २१ ॥

अपारपरितापकृद्भवतपातपान्धा वयं  
प्रपामिव सुपावनीं तव कृपामुपासीमहि ।  
उदञ्चितधनञ्जयः प्रभुरुदारहेतिर्यया  
ययावुदधिकन्यके तपनमध्यगः शीतताम् ॥ २२ ॥

कंसारातिप्रेयसि संसाराब्धौ भ्रमन्ननाथोऽहम् ।  
अम्ब तव साध्वकम्पामनुकम्पान्ना(मना)वमवलम्बे ॥ २३ ॥

