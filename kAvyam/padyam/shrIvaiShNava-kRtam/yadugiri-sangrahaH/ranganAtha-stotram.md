+++
title = "रङ्गनाथ-स्तोत्रम्"

+++
जितं जितन्तेऽजित यज्ञभावन 
त्रयीं तनुं स्वां परिधुन्वते नमः । 
नमो नमस्तेऽखिलमन्त्रदेवता- 
द्रव्याय विद्यागुरवे नमो नमः ॥ भागवते 
प्रसीद देवेश जगन्निवास 
प्रसीद लक्ष्मीनिलयादिदेव 
प्रसीद नारायण रङ्गनाथ 
प्रसीद विश्वाधिक विश्वमूर्ते 
॥ श्रीरङ्गमाहात्म्ये 
तव रङ्गपते चरणं शरणं 
मम रङ्गनिधे परमं वरणम् । 
भव रङ्गहरे विपदां तरणं 
जय रङ्गविभो जय रङ्गविभो ॥ पश्चिमरङ्गस्तोत्रे 
जितं ते मुकुन्द प्रपन्नार्तिहारिन् 
जितं ते जगन्नाथ गोविन्द देव । 
जितं ते श्रियःकान्त रङ्गेश विष्णो 
जितं ते हरे वासुदेवादिदेव ॥ ब्रह्माण्डे श्रीरङ्गमाहात्म्ये 
हरे रङ्ग रङ्गेश रङ्गेन्द्रचन्द्र 
प्रभो रङ्गराजेन्द्र रङ्गेन्द्रसिंह । 
विभो रङ्गनाथ स्वरङ्गाधिनाथ 
श्रियं रङ्गराज प्रयच्छ प्रयच्छ ॥ पश्चिमरणस्तोत्रे 
श्रीरङ्गमेव शरणं मम पूर्वजानां 
श्रीरङ्गमेव शरणं मम सर्वदैव । 
श्रीरङ्गमेव शरणं मम सर्वथा स्यात् 
श्रीरङ्गमेव भगवंस्तव पादमूलम् ॥ श्रीरङ्गमाहात्म्ये रामवाक्यम्
