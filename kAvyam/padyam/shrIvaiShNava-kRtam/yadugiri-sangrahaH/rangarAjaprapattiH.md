+++
title = "रङ्गराजप्रपत्तिः"

+++
श्रीरङ्गधामनि महाद्भुतसन्निवेशे 
व्यक्ते स्वयं प्रणववन्मणिवेदशृङ्गे । 
दिव्ये विमाननिलये कृतसन्निधे ते 
श्रीरङ्गराज चरणौ शरणं प्रपद्ये ॥ {१} 
श्रीमन् महापुरुष पद्मभुवस्सकाशात् 
इक्ष्वाकुनीत सुचिरार्चित सूर्यवंश्यैः । 
रामेण दत्त निजभक्त-विभीषणाय 
श्रीरङ्गराज चरणौ शरणं प्रपद्ये ॥ {२} 
सह्यात्मजा-शिशिरशीकरवारिपूत- 
शुभ्रोच्चसैकततलाश्रितशेषशायिन् । 
सर्वात्मसर्वविधरक्षणजागरूक 
श्रीरङ्गराज चरणौ शरणं प्रपये ॥ {३} 
भोगीन्द्रभोगनिभबाहुकृतोपधान 
वामप्रसारितभुजान्तरभूषजानो । 
श्यामौ नखेन्दुकिरणैः परभागभाजौ 
श्रीरङ्गराज चरणौ शरणं प्रपद्ये ॥ {४} 
पद्माप्रवालमृदुलारुणपाणिपद्म- 
संवाहनेन चिररागमिवादधानौ । 
कान्ताववाङ्मनसगोचरसौकुमार्यौ 
श्रीरङ्गराज चरणौ शरणं प्रपद्ये ॥ {५} 
अप्राकृतावयवचारुतरानुरूप- 
तारुण्ययौवनतरङ्गितदिव्यरूप। 
माणिक्यभूषणमयूखकृताङ्गराग 
श्रीरङ्गराज चरणौ शरणं प्रपद्ये ॥ {६} 
अश्रान्तपल्लवितपुष्पितकल्पवृक्ष- 
लक्ष्मीविडम्बिवरभूषणचित्रगात्र । 
पुंसां मनोनयननन्दन तावकीनौ 
श्रीरङ्गराज चरणौ शरणं प्रपद्ये ॥ {७} 
दिव्यप्रसूनवसनाभरणात्मदर्श- 
गन्धाक्षतप्रमुखमङ्गलवस्तुहस्तैः । 
नित्यैश्च सूरिभिरजस्रमुपास्यमानौ 
श्रीरङ्गराज चरणौ शरणं प्रपद्ये ॥ {८} 
नम्रेन्द्रशङ्करचतुर्मुखमौलिमाला- 
निर्यन्मरन्दलहरीनियताभिषेकौ । 
रेखाम्बुजस्फुरितमङ्गलचिह्नगर्भौ 
श्रीरङ्गराज चरणौ शरणं प्रपद्ये ॥ {९} 
श्रीचन्द्रपुष्करिणिकातटवासिधर्म- 
वर्मादि-पूर्वतनभूपतिसेवितौ ते । 
कल्याणकल्पतरुपल्लवतल्पभाजौ 
श्रीरङ्गराज चरणौ शरणं प्रपद्ये ॥ {१०} 
स्वस्वानुवादितसुखश्रुतिदिव्यवीणैः 
श्रीपाणभावपर-तुम्बुरनारदाद्यैः । 
सङ्गीततान जगदेकशरण्य तौ ते 
श्रीरङ्गराज चरणौ शरणं प्रपद्ये ॥ {११} 
सत्त्वोत्तरैः सततसेव्यपदाम्बुजेन 
संसारतारकदयार्द्रदृगञ्चलेन । 
सौम्योपयन्तृमुनिना मम दर्शितौ ते 
श्रीरङ्गराज चरणौ शरणं प्रपद्ये ॥ {१२} 
श्रीश श्रिया घटकया त्वदुपायभावे 
प्राप्ये त्वयि स्वयमुपेत्य दयास्फुरन्त्या । 
नित्याश्रिताय निरवद्यगुणाय तुभ्यं 
स्यां रङ्गराज तवपादगतश्च सोऽयम् ॥ प्रतिवादिभयंकरार्यकृतिः 
