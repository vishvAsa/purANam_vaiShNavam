+++
title = "पराङ्कुशपञ्चविंशतिः"

+++
श्रीपराङ्कुशनुतिं य आतनोत् तत्पदाब्जपरभक्तिचोदितः। 
तं वधूलकुलभूषणं दया-वारिधिं वरददेशिकं भजे ॥ 
श्रीमन् पराङ्कुशनिरङ्कुशतत्त्वबोध 
वात्सल्यपूर्णकरुणापरिणामरूप। 
सौशील्यसागरमनन्तगुणाकरं त्वां 
संसारतापहरणं शरणं वृणेहम्॥ {१} 
कासारसंयमिमुखाः कमलासहाय - 
भक्ताः प्रपत्तिपदवीनियता महान्तः। 
यस्याभवन्नवयवा इव पारतन्त्र्यात् 
तस्मै नमो वकुलभूषणदेशिकाय॥ {२} 
श्रीरङ्गराजपदपङ्कजसङ्गशीलं 
श्रेयःपरं मधुरपूर्वकवेरपूर्वम्। 
नाथार्ययामुनयतीश्वरभागधेयं 
नाथं कुलस्य मम नौमि पराङ्कुशार्यम् ॥ {३} 
पापक्रियासु निरताः शृणुतास्मदुक्तिं 
तापत्रयेण भविनः परितप्यमानाः। 
आपद्धनं मधुरिपोर्भवतामविद्या 
स्वापप्रहाणनिपुणः शरणं शठारिः॥ {४} 
नित्योऽथ मुक्त उत तद्गुणको मुमुक्षुः 
व्यासादिवद्भगवता किमनुप्रविष्टः। 
अत्र्यादिसूनुरिह वर्णयुगक्रमात् किम् 
आसीत्पुराणपुरुषः शठवैरियोगी॥ {५} 
कर्मेति केचिदपरे मतिरित्यथान्ये 
भक्तिं परे प्रपदनं प्रवदन्त्युपायम्। 
आम्नायसारचतुरास्त्वमितानुभावं 
त्वामेव यान्ति शरणं शठजिन्मुनीन्द्र ॥ {६} 
भक्त्याधुपायरहितः पतितो भवाब्धौ 
त्वत्पादसेवनरसेपि च दुर्बलोऽहम्। 
इत्थं सतीह शठकोप दयैकमूर्ते 
कृत्यं किमस्ति मम संसृतिमोचनाय ॥ {७} 
त्वद्दिव्यसूक्तिपरिशीलनमात्रमेव 
निःश्रेयसाधिगमने निरपेक्षहेतुः। 
तच्चास्ति मे न शठवैरिगुरो महात्मन् 
उज्जीवनं कथमहो मम जाघटीति॥ {८} 
त्वन्नामकीर्तनमकृत्रिममातनोति 
यस्तस्य संसरणनिस्तरणं घटेत। 
दुर्वासनाकलुषितस्य न मेऽस्ति बुद्धिः 
तत्रापि केसरविभूष किमात्मनीनम्॥ {९} 
त्वत्किङ्करत्वरसिकाः तव दासदास 
दास्यैकरस्यमुदिताश्च भजन्ति मुक्तिम्। 
तत्राप्यहं शकनवान् न शठारियोगिन् 
अत्याहितं कथमपैतु भवोत्थितं मे ॥ {१० } 
त्वद्विग्रहेक्षणमथो तव संस्मृतिश्च 
मुक्त्यै भवेदिति वदन्ति पराङ्कुशार्य। 
निद्राप्रमादमलिनीकृतमानसस्य 
तत्रापि शक्तिरिह मे न कथं भवेयम्॥ {११} 
एवं कदाचिदपि कुत्रचिदस्त्युपायः 
नैवाघनाशनविधौ मम तावकस्य। 
आकस्मिकी तव कृपामपहाय माया - 
कोलाहलप्रशमनीं कुरुकापुरीश ॥ {१२} 
अव्याजबन्धुमविशेषमशेषजन्तोः 
उद्वेलवत्सलतया कृपया च पूर्णम्। 
त्वामामनन्ति शठवैरिमुने ततस्ते 
हातुं न युक्तमपराधिनमप्यहो माम्॥ {१३} 
यावच्च यच्च दुरितं सकलस्य जन्तोः 
तावच्च तत्तदधिकञ्च ममास्ति सत्यम्। 
एतद्वचः कथमभूत् सततानृतोक्ति - 
शीलस्य मे शठरिपो तदिदं विचित्रम्॥ {१४} 
शास्त्रेण यद्विहितमाचरणीयमेतत् 
सर्वैर्निषिद्धमिह यत्तदुपेक्षणीयम्। 
इत्यादिकं शठरिपो सदसि ब्रवीमि 
है सन्तनोमि रहसि स्ववचोविरुद्धम्॥ {१५} 
प्रच्छन्नपातकशतावृतचेतसो मे 
संप्रीणिताः प्रणतिभूमिकया कयाचित्। 
सत्कारमादरभरेण परावरज्ञाः 
कुर्वन्ति हन्त शठवैरिमुने हतोऽस्मि॥ {१६} 
पद्भ्यां शपे तव शठारिमुनीन्द्र योऽभूत् । 
उद्दामदोषगणनान्तिमकोटिनिष्ठः। 
सोऽपि प्रकृष्टविभवो यदपेक्षया स्यात् 
तस्माच्च पापभरितोऽहमितो न पापः॥ {१७} 
पूर्वैः स्वनैच्यमनुसंहितमार्यवर्यैः 
मामेव वीक्ष्य महतां न तदस्ति तेषाम्। 
नैच्यं त्विदं शठरिपो मम सत्यमेव 
मत्तः परो न मलिनो यत आविरस्ति॥ {१८} 
उक्त्वा स्वदोषविषयं वचनं त्वदने 
संसारभीरुरिव तेन च वञ्चकोऽहम्। 
सामर्थ्यमेव शठकोप विभावयामि 
संवीक्ष्य कं गुणमिहासि मयि प्रसन्नः॥ {१९} 
किन्तु क्रियासमभिहारकृतापराधः 
हन्तानुतप्य पुनरप्यपराधकारी। 
पद्मासखस्य परिहासरसोचितोऽहम् 
एतद्विलोक्य शठकोप मयि प्रसीद॥ {२० } 
कामप्रमोऽहमदमत्सरमन्युलोभैः 
पारम्परीत उदितैः परिपीड्यमानम्। 
दैवात्त्वदीक्षणपथं दयया शठारे 
पाहि प्रपन्नमिममुन्नमदागसं माम्॥ {२१} 
कार्या कृपा सुमतिभिः खलु दुःखितेषु 
दुःखी मया न सदृशो भृशदुःखभाजाम्। 
तस्मात्तवाखिलजनेषु च यानुकम्पा 
मय्येव तां शठरिपो निभृतं निधेहि ॥ {२२} 
विश्वोपकारकमघार्णवतारकं त्वाम् 
अप्राप्य है शठरिपो हत एव पूर्वम्। 
अद्य त्वदीयकृपया प्रतिलब्धसत्त्वः 
त्वत्सेवनामृतरसेन सुखी भवानि ॥ {२३} 
अत्राप्यमुत्र करणत्रितयप्रवृत्त्या 
त्वत्पादपङ्कजजुषां विदुषां प्रसादम्। 
नित्यं लभेमहि न चान्यदपेक्षितं नः 
प्रत्यग्रकेसरपरिष्कृतकारिसूनो ॥ {२४} 
वाधूलवेङ्कटपतिं वरदार्यसूनुम् 
अस्मद्गुरुं तव पदप्रवणं समीक्ष्य। 
अज्ञं कृतागसमनाथमकिञ्चनं मां 
त्वत्किङ्करं शठरिपो सततं कुरुष्व ॥ {२५} 
**इति श्री पराङ्कुशपञ्चविंशतिः**
