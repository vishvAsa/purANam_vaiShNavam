+++
title = "पराशरभट्टारक-विरचित-क्रियादीपः"

+++
श्री पराशर भट्टार्य श्री रङ्गेश पुरोहितः । 
श्रीवत्सांक-नुतश्श्रीमान् श्रेयसे  मेऽस्तु भूयसे ॥ 
पुंसे परस्मै लक्ष्म्यै च नमस्ते भरितां स्तुतिम् । 
कुर्महेऽहं क्रियालब्ध-संसाराब्धि-तितीर्षया ॥ {१} 
पूर्वाचार्यान् नमस्तोमैरर्चयेद्भक्तिभावितैः । 
यत्पादभक्तिर्वैकुण्ठपदप्राप्त्यधिरोहिणी ॥ {२} 
विष्णोर्नित्यार्चनविधिं भुक्ति-मुक्ति-प्रदायकम् । 
सारतः संप्रवक्ष्यामि सर्वेषां सुग्रहाय च ॥ {३} 
काल्ये समुत्थाय हरिं चिन्तयेत् प्रणमेद्वदेत् । 
रूपं पदाब्जे नामानि मनसा शिरसा गिरा ॥ {४} 
प्रक्षाल्य पादावाचम्य सुगन्धैश्चार्चनं क्रमात् । 
यागभूमिं प्रविश्याद्भिस्सम्प्रोक्ष्यास्त्रं च विन्यसेत् ॥ {५} 
अष्टाविंशतिकृत्वस्तु मन्त्रमावर्त्य चेतसा । 
प्राणायामत्रयं कुर्यात्सन्निधावासने स्थितः ॥ {६} 
श्रीमत्पराङ्कुशादिभ्यो भक्तेभ्यश्च निवेदयेत् । 
विष्णोः निवेदितं सर्वं पश्चाद्भुञ्जीत च स्वयम् ॥ {७} 
कृतं भट्टारकाख्येन क्रियादीपं समुज्ज्वलम् । 
प्रेक्षध्वं पुण्डरीकाक्षपरिचर्यापरायणाः ॥ {८} 
अघमर्षणसूक्तेन स्नानं कुर्याद् यथाविधि । 
शुद्धिं कृत्वात्मानः पूर्वं सन्ध्यावन्दनकर्म च ॥ {९} 
प्रक्षाल्य पादावाचम्य शुक्लवस्त्रोर्ध्वपुण्ड्रधृक् । 
यागभूमिं प्रविश्याद्भिः सम्प्रोक्ष्यास्त्रं च विन्यसेत् ॥ {१०} 
अष्टाविंशतिकृत्वस्तु मन्त्रमावर्त्य चेतसा । 
प्राणायामत्रयं कुर्यात् सन्निधावासने स्थितः ॥ {११} 
स्वशेषभूतेन मया स्वीयैस्सर्वपरिच्छेदैः । 
विधातुं प्रीतमात्मानं देवः प्रक्रमते स्वयम् ॥ {१२} 
इति बुद्ध्याऽनुसन्धाय मन्त्रन्यासं समाचरेत् । 
पञ्चोशोपनिषदां न्यासाच् जायते शक्तिमान्नरः ॥ {१३} 
ॐ षां नमः परायेति परमेष्ठ्यात्मने नमः । 
ॐ यां नमः परायेति नमोऽन्तः पुरुषात्मने ॥ {१४}



ॐ रां नमः परायेति ततो विश्वात्मने नमः । 
ॐ वां नमः परायेति स्यान्निवर्त्यात्मने नमः ॥ {१५} 
ॐ लां नमः परायेति ततस्सर्वात्मने नमः । 
शिरो-नासाग्र-हृदय-गुह्यपादेषु विन्यसेत् ॥ {१६} 
कुम्भं तु वामतस्स्वस्य शोधनादि-समन्वितम् । 
निदद्ध्यान्मूलमन्त्रास्त्र-मन्त्राभ्यामभिमन्त्रितम् ॥ {१७} 
निधाय पूजाद्रव्याणि दक्षिणेऽन्यानि देशिकः । 
तत्रार्घ्य-पाद्याचमन-स्नानपात्राणि कल्पयेत् ॥ 
सिद्धार्थमक्षतं चैव कुशाग्रं तिलमेवच ॥ {१८} 
यवं गन्धं फलं पुष्पमर्घ्ये द्रव्याणि निक्षिपेत् । 
पाद्ये दूर्वां विष्णुपर्णीं श्यामाकं पद्ममेव च ॥ {१९} 
एलाल-वङ्गत-क्कोल-जातीराचमनीयके । 
कोष्ठम्माञ्ची-हरिद्रे द्वे मुराशैलेय-चम्पकाः॥ {२०} 
वचाकचोरलामञ्चे स्नानीयस्यौषधीः निक्षिपेत् । 
गन्धाक्षते तु तुलसीं शुद्धो तु विनिक्षिपेत् ॥ {२१} 
सव्याप-सव्यौ च करौ बीजाभ्यां सोमसूर्ययोः । 
विशोध्याप्लाव्य च सुधादोग्ध्र्या सुरभिमुद्रया ॥ {२२} 
अमृते नैव पूर्णानि पात्राण्यनुविचिन्त्य च । 
पवित्र-मूलमन्त्राभ्याम् अभिमन्त्र्यार्घ्यपात्रकम् ॥ {२३}



अन्यानि मूलमन्त्रेण दद्यात्स्र-गन्धपूर्वकम् । 
उद्धरण्यार्घ्य-सलिलमादाय प्रोक्षयेत् ततः ॥ {२४} 
आत्मानं यागभूमिं च पूजाद्रव्याणि देशिकः । 
अभ्यर्च्य हृदये विष्णुमर्घ्य-स्रग्गन्ध-धूप-पूर्वकैः ॥ {२५} 
पश्चादाधारशक्त्यादि कल्पयेदासनं बहिः । 
अर्चयेच्चाखिल-जगदाधारं कूर्मरूपिणम् ॥ {२६} 
नारायणं चतुर्थ्यन्तं नमसा योज्य देशिकः । 
अनन्तरम् अनन्ताय नमो भूम्यै नमस्तथा ॥ {२७} 
श्रीवैकुण्ठं दिव्यपूर्वं लोकं जनपदं तथा । 
नगरं च विमानानि चतुर्थ्यन्तं समर्पयेत् ॥ {२८} 
अनन्तरूपिणे रत्न-मण्टपाय नमो नमः। 
अनन्ताय नमः इत्यास्तरणं परिकल्पयेत् ॥ {२९} 
नमो धर्माय ज्ञानाय वैराग्याय नमस्तथा । 
ऐश्वर्याय नमः कोणेष्वाग्नेयादिषु विन्यसेत् ॥ {३०} 
नमोऽधर्मायाऽज्ञानायाऽवैराग्याय नमस्तथा । 
अनैश्वर्याय च नमो दिक्क्षु प्राच्यादिषु न्यसेत् ॥ {३१} 
नमः पद्माय चेत्युक्त्वा पीठं पद्मासनं न्यसेत् । 
गृहीतचामरादिभ्यः शक्तिभ्योऽष्टदलेषु च ॥ {३२} 
विमल्कोत्कर्षिणीज्ञानाक्रियायोगा तथैव च । 
प्रह्वासत्यातथेशाना तासां नाम्ना समर्चयेत् ॥ {३३} 
अनुग्रहं कर्णिकायां पूर्वपार्श्वे समर्चयेत् । 
जगत्प्रकृतये योगपीठाय च नमोऽर्चयेत् ॥ {३४} 
तस्मिन् सहस्रशीर्षाय नागराजाय वै नमः । 
पादपीठपुरस्ताच्च तत्तन्नामभिरेवच ॥ {३५} 
आवाहनार्घ्यस्रग्गन्ध-धूप-दीपैश्च पञ्चभिः। 
आधारादीनि तत्त्वानि पीठान्तं च समर्चयेत् ॥ {३६} 
गुरूनभ्यर्चयेद्योगपीठस्योत्तरपश्चिमे । 
अर्चां कुर्वीत देवस्य गुर्वनुज्ञापुरस्सरम् ॥ {३७} 
पुष्पांजलिः प्रदातव्यो भक्त्या प्रत्युपचारतः । 
प्रत्यासनं प्रकुर्वीत पादुकार्घ्यादि पञ्चकम् ॥ {३८} 
आवाहने धूपदीपे घण्टां भोज्ये निनादयेत् । 
क्षीराब्धेः दहराकाशात् वैकुण्ठद्वाऽर्कमण्डलात् ॥ {३९} 
अथवाऽसारसंसार-सारभूत-विभूतिकात् । 
श्रीरङ्गात् प्रणताधीन-परमात्म-परिष्कृतात् ॥ {४०} 
सविभूतिक-मावाह्य हरिं लक्ष्मींच दक्षिणे । 
वामे भूमिं च नीलां च सर्वाराधन-माचरेत् ॥ {४१} 
मन्त्रयोग-स्समाह्वानं करपुष्पोपदर्शनम् । 
बिम्बोपवेशनं चैव योगविग्रहचिन्तनम् ॥ {४२} 
प्रणामश्च समुत्थानं स्वागतं पुष्पमेव च । 
सान्निध्य-याचनं चैव तत्राह्वानस्य सत्क्रियाः ॥ {४३} 
किरीटं कुण्डलं चैव वनमालां तथैव च । 
कौस्तुभं हार-केयूरे चारु पीतांबरं तथा ॥ {४४} 
चक्रं गदां नन्दनकञ्च पाञ्चजन्यं तथा धनुः । 
पादसंवाहिनीः देवीराराध्याग्रे खगेश्वरम् ॥ {४५} 
प्रागुत्तरे च सेनेशं शेषं भागे परे स्थितम् । 
चण्डप्रचण्डौ प्राग्दावारे याम्ये भद्र-सुभद्रकौ ॥ {४६} 
वारुण्यां जय-विजयौ सौम्ये धातृविधातृकौ । 
कुमुदः कुमुदाक्षश्च पुण्डरीकश्च वामनः ॥ {४७} 
शङ्कुकर्ण-स्सर्वनेत्र-स्सुमुख-स्सुप्रतिष्ठितः । 
प्राच्यादि-दिक्क्षु क्रमशः प्रत्येकं च समर्चयेत् ॥ {४८} 
अर्घ्यात् सलिलमादाय प्रदर्श्य प्रोक्षयद्धरिम् । 
पात्र-प्रक्षालनं कृत्वा पादौ प्रक्षालयेद्धरेः ॥ {४९} 
प्लोताञ्चलेन सम्मृज्य गन्ध-पुष्पाणि निक्षिपेत् । 
देवाया चमसं धूपं मधुपर्कं तथैव च ॥ {५०} 
पुनराचमनं चैव तांबूलमुखवासने । 
दत्वाऽधिरोप्य देवेशं स्नानासन-मनन्यधीः ॥ {५१} 
व्यपोह्य वस्त्रमाल्यानि स्नानशाटीं प्रदाय च । 
पादपीठं दन्तकाष्ठं जिह्वानिर्लेहनं तथा ॥ {५२} 
मुखशोधनं चाचमन मादर्शं हस्तशोधनम् । 
प्रदर्शयेत् ध्यानमात्रात् ताम्बूलमुखवासने ॥ {५३} 
देवस्य दर्शनान्मात्रां गुरवे तदनन्तरम् । 
अर्घ्याद्यैस्तं समभ्यर्च्य दातव्या तद्वदासने ॥ {५४} 
तैलमुद्वर्तयेच्चूर्णैः स्नानशाटीं प्रदापयेत् । 
आमलक्य-श्वेत-लोद्ध्रजनीकत-चन्दनैः ॥ {५५} 
ग्रन्थिपर्णि त्वगगरु-प्रियङ्गुनलदैः क्रमात् । 
सिद्धार्थनर्वौषधिभिः स्नापयेद्रत्न-वारिभिः ॥ {५६}  


एतद्द्रव्ययुतैः अद्भिः प्रत्येकमभिषेचयेत् । 
तेष्वन्तरान्तराशुद्ध-सलिलेनाभिषेचयेत् ॥ {५७} 
हरिद्रालेपनस्नानं प्लोतवस्त्रोत्तरीयकम् । 
ब्रह्मसूत्रं चाचमनं गन्धपुष्पाद्यलङ्कृतिम् ॥ {५८} 
धूपमाचमनं चैव दद्याद्देवाय देशिकः । 
सहस्रधारास्नपनं वेदवेद्यादिघोषणम् ॥ {५९} 
नीराजनं प्लोतवस्त्रमुपवीतोत्तरीयके । 
पुनराचमनं दद्यात् अलङ्कारासनं ततः ॥ {६०} 
स्नानपात्रादृतेऽर्घ्यादि कल्पयेद्वस्त्रभूषणे । 
गन्धमाल्योपवीतं च दद्यादाचमनं पुनः ॥ {६१} 
ऊर्ध्वपुण्ड्रमथादर्शमज्जनं धूपदीपकौ । 
पुनराचमनं दद्यात् सध्वजच्छत्रचामरम् ॥ {६२} 
गजाश्व-रथतार्क्ष्यं च शङ्ख-काहलशृङ्गकान् । 
नृत्तवादित्रगीतादि दर्शयेदर्चयेत्सुधीः ॥ {६३} 
प्रदक्षिणं प्रतिदिशं नत्वा पुष्पाणि निक्षिपेत् । 
सत्पूगफलतांबूलं सकर्पूरं निवेदयेत् ॥ {६४} 
समस्तैर्द्भगवन्मन्त्रैः दद्यात्पुष्पाञ्जलिं ततः । 
ततस्तत्परिवाराणां धूपान्तं वा समर्चयेत् ॥ {६५} 
भोज्यसने संनिवेश्य मधुपर्कं निवेदयेत् । 
आचम्य गोतिलाख्यां च मात्रां देवस्य दर्शयेत् ॥ {६६} 
पायसान्नं गुडान्नं च मुद्दान्नं दध्यमोदनम् । 
मधु-क्षीराज्यसंपन्नं सर्वापूपफलान्वितम् ॥ {६७} 
निवेदयेद्यथैश्वर्यं हविर्देवाय सादरम् । 
निवेदित-चतुर्भागं सेनेशाय निधाय च ॥ {६८} 
अनुपानं चाचमनम् अर्हणं हस्तशोधनम् । 
मुखवासं च तांबूलं देवायास्मै निवेदयेत् ॥ {६९} 
निवेदितान्नमुद्धृत्य गुरोर्दद्यात्सदक्षिणाम् । 
अर्घ्याद्यष्टोपचारैश्च देवं मन्त्रासनेऽर्चयेत् ॥ {७०} 
स्तोत्रैस्तुत्वा प्रणम्याधि पर्यङ्केस्वास्तृते हरिम् । 
अर्घ्यादिभिरथाभ्यार्च्य रक्षां मन्त्रेण कारयेत् ॥ {७१} 
विष्वक्सेनाय दातव्यं पश्चात् पूर्वोद्धृतं हविः । 
नागराजगरुत्मभ्यां हविरन्यन्निवेदयेत् ॥ {७२} 
एवं सपरिवाराय देवाय परमात्मने । 
निवेद्यात्मानमात्मीयं प्रणम्यार्चां समापयेत् ॥ {७३} 
चण्डादि द्वारपालादीन्युमुदादीन् गणानपि । 
अर्घ्यादिभिस्समभ्यर्च्य ह विशेषं बलिं क्षिपेत् ॥ {७४} 
विष्णोर्निवेदितं सर्वं गुरुभ्यश्च निवेदयेत् । 
श्रीशठारिपरकालयतीन्द्रेभ्यो निवेदयेत् ॥ {७५} 
विष्णोर्निवेदितं सर्वं पश्चाद्भुञ्जीत च स्वयम् । 
कृतं श्रीभट्टकार्येण क्रियादीपं समुज्वलम् । 
प्रेक्षध्वं पुण्डरीकाक्ष-परिचर्यापरायणाः ॥ {७६} 
**इति श्री पराशरभट्टारक-विरचितः क्रियादीपः सम्पूर्णः**



1. **श्रीवरदराज-सुप्रभातम् **
2. **श्रीप्रणतार्तिहर-स्तोत्रम्**
3. **श्रीयतिराज-मङ्गलानुशानम्**
4. **श्रीभाष्यकार-प्रपत्तिः**
5. **श्रीरङ्गेश-विंशतिः**
6. **श्रीकाञ्चीपुर-दर्शनक्रमः**
7. **श्रीरामानुजसुप्रभातम्**
8. **_श्रीहस्तिगिरीश-प्रपत्तिः_**
