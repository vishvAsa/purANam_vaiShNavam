+++
title = "रङ्गेश-मङ्गलाशासनम्"

+++
अष्टोत्तर-शत-स्थान-भगवन्मङ्गलाशिषे । 
श्रीवादिभीकृद्-विदुषे वरयोगिजुषे नमः ॥ 
लक्ष्मी-चरण-लाक्षाङ्क-साक्षि-श्रीवत्सवक्षसे । 
क्षेमङ्कराय सर्वेषां श्रीरङ्गेशाय मङ्गलम् ॥ {१}{एकं वरवरमुनेः} 
सैकते सह्य-कन्यायास्तरङ्गानिलशीतले । 
अधिरङ्गं भुजङ्गेन्द्रे सुख-सुप्ताय मङ्गलम् ॥ {२} 
रजताद्रि-निषण्णेन्द्र-नील-शैलानुकारिणे । 
शेषे-शयाय श्यामाय श्रीरङ्गेशाय मङ्गलम् ॥ {३} 
बाहुमेकं प्रसार्यान्यम् उपधायाधिपन्नगम् । 
निद्राणाय जगद्-रक्षा-जागरूकाय मङ्गलम् ॥ {४} 
स्वयं-व्यक्ताय भोगीन्द्र-शायिने तार्क्ष्य-यायिने । 
सर्वलोक-निवासाय श्रीरङ्गेशाय मङ्गलम् ॥ {५} 
श्रीरङ्गनायिकासेव्य-पादपद्माय सन्ततम् । 
कावेरी-लालिताङ्गाय कमलाक्षाय मङ्गलम् ॥ {६} 
परिष्कृतासनाम्भोज-परस्पर-तुलाङ्घ्रये । 
स्फुरत्-पीताम्बरायास्तु श्रीरङ्गेशाय मङ्गलम् ॥ {७} 
दर्शिताभयमुद्राय भक्तानां तद्-विरोधिनाम् । 
दीप्त-दिव्यायुधायास्तु श्रीरङ्गेशाय मङ्गलम् ॥ {८} 
सुस्मिताय सुनासाय सुदृशे सुन्दर-भ्रुवे । 
सु-ललाट-किरीटाय कौस्तुभाढ्याय मङ्गलम् ॥ {९} 
तरङ्गित-दयैर्विश्वं अपाङ्गैरभिषिञ्चते । 
सम्राजे सर्वलोकानां श्रीरङ्गेशाय मङ्गलम् ॥ {१०} 
श्री-सीता-राम-संसेव्य-मूर्तये व्रत-पूर्तये । 
नारायणाय श्रीशाय श्रीरङ्गेशाय मङ्गलम् ॥ {११} 
विधेरिक्ष्वाकु-लब्धाय विभीषण-कृते पुनः । 
विश्राणिताय रामेण श्रीरङ्गेशाय मङ्गलम् ॥ {१२} 
सूरिभिर्दशभिश्चापि सूक्तैर्द्रमिड-सुन्दरैः । 
संस्तुताय महार्हाय श्रीरङ्गेशाय मङ्गलम् ॥ {१३} 
श्रीभाष्यकारमानीय यतिराजं महागुरुम् । 
स्व-सिद्धान्तं स्थापयित्रे श्रीरङ्गेशाय मङ्गलम् ॥ {१४} 
विभूति-द्वय-साम्राज्यं त्रिदण्ड-परिमण्डिते 
यतीन्द्र-हस्ते दधते मङ्गलं धर्म-वर्मिणे ॥ {१५} 
ज्ञान-सिद्धाञ्जनेनास्मद्-देशिकैर्दर्शिताय मे । 
नित्य-पूर्णाय निधये श्रीरङ्गेशाय मङ्गलम् ॥ {१६} पञ्चदश प्रतिवादिभयंकरार्यस्य 
मङ्गलं रङ्गनाथाय मम नाथाय मङ्गलम् । 
मङ्गलं लोकनाथाय लक्ष्मीनाथाय मङ्गलम् ॥ {१७} एकं पुराणपुस्तके 
मङ्गलाशासन-परैर् मदाचार्य-पुरोगमैः । 
सर्वैश्च पूर्वैराचार्यैः सत्कृतायास्तु मङ्गलम् ॥ {१८} एकं वरवरमुनेः 
श्रीरङ्गनाथदयिते क्षीरवारिधिसम्भवे । 
नमो लक्ष्मि प्रसीद त्वं भूयो भूयो नमो नमः ॥ 
अष्टतीर्थदलोपेतं चन्द्रपुष्कर-कर्णिकम् । 
सह्यकन्दं च कावेरीनालं श्रीरङ्गपङ्कजम् ॥ 
पूर्वं रङ्गमिदं ज्ञेयमन्तरङ्गं पयोनिधिः । 
बहिरङ्गं तु वैकुण्ठं सर्वं रङ्गमयं जगत् ॥ 
कावेरी विरजा सेयं, वैकुण्ठं रङ्गमन्दिरम् । 
स वासुदेवो रङ्गेशः, प्रत्यक्षं परमं पदम् ॥ 
कावेरीतोयमाश्रित्य वातो यत्र प्रवर्तते । 
तद्देशवासिनां मुक्तिः, किमु तत्तीरवासिनाम् ॥ 
रङ्गक्षेत्रसमं क्षेत्रं ब्रह्माण्डे नास्ति नारद । 
अष्टोत्तरशतस्थानेष्वादिभूतं हरेर्यतः ॥ 
मरुद्वृधाया मध्यस्थं चन्द्रपुष्करिणीतटे । 
श्रीरङ्गमतुलं क्षेत्रं श्रिया जुष्टं शुभास्पदम् ॥ 
रङ्गं रङ्गमिति ब्रूयात् क्षुतप्रस्खलनादिषु । 
ब्रह्मलोकमवाप्नोति सद्यः पापक्षयान्नरः ॥ 
चन्द्रपुष्करिणीस्रानं, रङ्गमन्दिरदर्शनम् । 
एकादश्युपवासश्च, तुलसीदलभक्षणम् ॥ 
गीतापाठश्च नियतः, एकस्मिन् यदि जन्मनि । 
किं तस्य दुर्लभं लोके, स तु नारायणः स्मृतः ॥ 
मामेवानुस्मर स्व त्वं, त्वामहं संस्मरामि च । 
उपायमपवर्गस्य रहस्यमपि मे शृणु ॥ 
सर्वकर्माणि सन्त्यज्य सर्वकर्मफलानि च । 
शरणं मां प्रपद्यस्व सर्वबन्धविमुक्तये ॥  {माहात्म्ये नवमाध्याये विभीषणं प्रति श्रीरङ्गनाथवचनम्} 




1. **श्री पराङ्कुशाष्टकम्**
2. **श्री रामानुजाष्टकम्**
3. **श्री जितन्तेस्तोत्रम्**
4. **श्री पराङ्कुशपञ्चविंशतिः**
5. **श्रीनारसिंह-पञ्चकम्**
6. **श्यामला-दण्डकम्**
7. **श्रीसंपत्कुमारस्तवः**
8. **श्रीलोकाचार्य पञ्चाशत्**
9. **श्रीगोविन्दराजसुप्रभातम्**
10. **श्रीपराङ्कुश-सुप्रभातम्**
11. **श्रीरामानुज-सुप्रभातम्**
12. **श्री वरवरमुनिसुप्रभातम्**
13. **रामानुज चतुश्लोकी**
14. **श्रीरामानुज-षट्-त्रिंशत्**
15. **श्रीधाटी पञ्चकम्**
16. **श्री-भाष्यकार-प्रपत्तिः**
17. **आल्वारुल-श्लोकाः**
