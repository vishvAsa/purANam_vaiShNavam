+++
title = "पराङ्कुशाष्टकम्"

+++
त्रैविद्यवृद्धजनमूर्धविभूषणं यत्  
संपच्च सात्त्विकजनस्य यदेव नित्यम् ।  
यद्वा शरण्यमशरण्यजनस्य पुण्यं  
तत्संश्रयेम वकुलाभरणाङ्घ्रियुग्मम् ॥ {१} 
भक्तिप्रभाव भवदद्भुतभावबन्ध  
सन्धुक्षित प्रणयसाररसौघ पूर्णः ।  
वेदार्थरत्ननिधिरच्युत दिव्यधाम  
जीयात्पराङ्कुश पयोधिरसीम भूमा ॥ {२} 
ऋषिं जुषामहे कृष्णतृष्णातत्त्वमिवोदितम् ।  
सहस्रशाखां योऽद्राक्षीद्द्राविडीं ब्रह्मसंहिताम् ॥ {३} 
यद्गोसहस्रमपहन्ति तमांसि पुंसां  
नारायणो वसति यत्र सशङ्खचक्रः ।  
यन्मण्डलं श्रुतिगतं प्रणमन्ति विप्राः  
तस्मै नमो वकुलभूषणभास्कराय ॥ {४} 
पत्युः श्रियः प्रसादेन प्राप्त-सार्वज्ञ-सम्पदम् ।  
प्रपन्न-जनकूटस्थं प्रपद्ये श्रीपराङ्कुशम् ॥ {५} 
शठकोपमुनिं वन्दे शठानां बुद्धिदूषकम् ।  
अज्ञानां ज्ञानजनकं तिन्त्रिणीमूलसंश्रयम् ॥ {६} 
वकुलाभरणं वन्दे जगदाभरणं मुनिम् ।  
यश्श्रुतेरुत्तरं भागं चक्रे द्राविडभाषया ॥ {७} 
नमज्जनस्य चित्तभित्ति-भक्तिचित्र-तूलिका  
भवाहि वीर्यभञ्जने नरेन्द्र-मन्त्र-यन्त्रणा ।  
प्रपन्न-लोक-कैरव-प्रसन्न-चारु-चन्द्रिका  
शठारि हस्तमुद्रिका हठाद्धुनोतु मे तमः ॥ {८} 
वकुलालङ्कृतं श्रीमच्छठकोप पदद्वयम् ।  
अस्मत्कुलधनं भोग्यमस्तु मे मूर्ध्नि भूषणम् ॥ {९} 
**इति श्रीपराशरभट्टराचार्यकृत-श्रीपराङ्कुशाष्टकम्**
