+++
title = "सत्यवरदराज-मङ्गलम्"

+++
आल्वार्तिरुनगरि-तिरुवेङ्कटत्तय्यङ्गार् समर्पितं श्रीसत्यवरदराज-मङ्गलम् 
मङ्गलम् वरदायास्तु सत्याख्य-पुरवासिने । 
श्रीशाय श्रित-रक्षित्रे श्रीवत्सयास्तु मङ्गलम् ॥ {१} 
अभीतिप्रदहस्ताय अभीष्टफलदायिने । 
अकारवाच्यभूताय अस्मद्देवाय मङ्गलम् ॥ {२} 
कालमेघनिपापाय कारुण्यामृत-वर्षिणे । 
प्रयोगचक्रहस्ताय प्रभवे मम मङ्गलम् ॥ {३} 
प्रपन्नजनकूटस्थ-प्रकाशितप्रतिष्ठया । 
सुतराम् भ्राजमानाय सुरराजाय मङ्गलम् ॥ {४} 
श्री काञ्चीपूर्णमिश्राय सम्प्रदायार्त्तदायिने । 
सादरं संयमीन्द्रेण संसेविताय मङ्गलम् ॥ {५} 
भार्गवीप्रियनाथाय भानुमण्डलस्थायिने । 
भासमानासमानाय भक्तप्रियाय मङ्गलम् ॥ {६} 
बृहद्देवीसमेताय प्रणतार्त्तिहराय च । 
क्षेमङ्कराय सर्वेषाम् देवराजाय मङ्गलम् ॥ {७} 
सम्फुल्ल-पद्मनेत्राभ्यां समस्तक्लेशनाशिने । 
सत्यवरदराजाय सर्वदा तव मङ्गलम् ॥ {८} 
मङ्गलाशासनपरैः मदाचर्यपुरोगमैः ।  
सर्वैश्च पूर्वैराचार्यै सत्कृतायास्तु मङ्गलम् ॥ {९} 
श्रियै नमः 
श्रीमते रामानुजाय नमः 
श्रीमते श्री पराशर-भट्टारक-महादेशीकाय नमः
