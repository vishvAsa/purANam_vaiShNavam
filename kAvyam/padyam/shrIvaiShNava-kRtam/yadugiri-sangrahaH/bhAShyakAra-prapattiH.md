+++
title = "भाष्यकार-प्रपत्तिः"

+++



श्रीवैष्णवागमपयोदधि पूर्णचन्द्र 
श्रीशाङ्घ्रिपद्म मकरन्दरसज्ञभृङ्ग। 
गोविन्दवर्यकरसारसपूजितौ ते 
श्रीभाष्यकारचरणौ शरणं प्रपद्ये ॥ {१} 
श्रीशैलपूर्णमुखदेशिकलब्धबोध 
तुर्याश्रमप्रथित मौनिकुल प्रदीप। 
भट्टार्यवर्यकरनीरजपूजितौ ते 
श्रीभाष्यकारचरणौ शरणं प्रपद्ये ॥ {२} 
काञ्चीपुरीवरदराजकृपैकपात्र 
रङ्गेश पूर्णकरुणा परिणामरूप। 
वेदान्तदेशिककराम्बुज पूजितौ ते 
श्रीभाष्यकारचरणौ शरणं प्रपद्ये ॥ {३} 
श्रीयादवाद्रि पतिपादसरोजहंस 
श्रीभूतपट्टणरमेश कटाक्ष धन्य। 
शेषावतार कलिवैरिकरार्चितौ ते 
श्रीभाष्यकारचरणौ शरणं प्रपद्ये॥ {४} 
श्रीवेङ्कटाचलपति प्रियलक्ष्मणार्य 
सर्वज्ञभव्य यतिशेखर सार्वभौम। 
वीक्षा वनेशहितकृष्णवनार्चितौ ते 
श्रीभाष्यकारचरणौ शरणं प्रपद्ये ॥ {५} 
पाषण्डजालतरुपावक सम्यमीन्द्र 
जैनेभपञ्चमुखबौद्धतमो दिनेश। 
लोकार्यहस्तसरसीरुह पूजितौ ते 
श्रीभाष्यकारचरणौ शरणं प्रपद्ये ॥ {६} 
चार्वाकशैलपतिवज्र कृपासमुद्र 
काणाददानव सुदर्शन मौनिचन्द्र। 
श्रीवेङ्कटेशकरपङ्कज पूजितौ ते 
श्रीभाष्यकारचरणौ शरणं प्रपद्ये ॥ {७} 
मिथ्याकथा कुमतिशीलभुजङ्ग तार्थ्य 
कापालिकाम्बुधरमारुत वीतराग। 
मन्नाथ केशवगुरूत्तमपूजितौ ते 
श्रीभाष्यकारचरणौ शरणं प्रपद्ये ॥ {८} 
त्रय्यन्तदेशिकपते वकुलाभिराम 
पादारविन्द रससारस सारसाक्ष। 
श्रीमत् शठारि मुनिवल्लभ पूजितौ ते 
श्रीभाष्यकारचरणौ शरणं प्रपद्ये ॥ {९} 
काषायरम्यकमनीय शिखोपवीत 
दण्डत्रयोज्ज्वल करोल्लसितोर्ध्वपुण्ड्र। 
उद्यद्दिनेश रुचिशोभित पाहि मां ते 
श्रीभाष्यकारचरणौ शरणं प्रपद्ये ॥ {१० } 
**इति श्री-भाष्यकारप्रपत्तिः समाप्ता**

