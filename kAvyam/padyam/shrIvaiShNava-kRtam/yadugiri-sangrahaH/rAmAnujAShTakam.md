+++
title = "रामानुजाष्टकम्"

+++
रामानुजाय मुनये नम उक्तिमात्रं  
कामातुरोऽपि कुमतिः कलयन्नभीष्टम् ।  
यामामनन्ति यमिनां भगवज्जनानां  
तामेव विन्दति गतिं तमसः परस्तात् ॥ {१} 
सोमावचूड सुरशेखर-दुष्करेण  
कामातिगोऽपि तपसा क्षपयन्नघानि ।  
रामानुजाय मुनये नम इत्यनुक्त्वा  
को वा महीसहचरे कुरुतेऽनुरागम् ॥ {२} 
रामानुजाय नम इत्यसकृद्गृणीते  
यो मान-मात्सर-मदस्मर-दूषितोऽपि ।  
प्रेमातुरः प्रियतमामपहाय पद्मां  
भूमा भुजङ्ग-शयनस्तमनुप्रयाति ॥ {३} 
वामालका-नयनवागुरिका-गृहीतं  
क्षेमाय किञ्चिदपि कर्तुमनीहमानम् ।  
रामानुजो यतिपतिर्यदि नेक्षते मां  
मा मामकोऽयमिति मुञ्चति माधवोऽपि ॥ {४} 
रामानुजेति यदिदं विदितं जगत्यां  
नामापि न श्रुतिसमीपमुपैति येषाम् ।  
मा मा मदीय इति सद्भिरुपेक्षितास्ते  
कामानुविद्धमनसो निपतन्त्यधोऽधः ॥ {५} 
नामानुकीर्त्य नरकार्तिहरं यदीयं  
व्योमाधिरोहति पदं सकलोऽपि लोकः ।  
रामानुजो यतिपतिर्यदि नाविरासीत्  
को मादृशः प्रभविता भवमुत्तरीतुम् ॥ {६} 
सीमामहीध्रपरिधिं पृथिवीमवाप्तुं  
वैमानिकेश्वरपुरीमधिवासितुं वा ।  
व्योमाधिरोढुमपि न स्पृहयन्ति नित्यं  
रामानुजाङ्घ्रियुगलं शरणं प्रपन्नाः ॥ {७} 
मा मा धुनोति मनसोऽपि न गोचरं यत्  
भूमासखेन पुरुषेण सहानुभूय ।  
प्रेमानुविद्ध-हृदयप्रियभक्त-लभ्ये  
रामानुजाङ्घ्रिकमले रमतां मनो मे ॥ {८} 
श्लोकाष्टकमिदं पुण्यं यो भक्त्या प्रत्यहं पठेत् ।  
आकारत्रयसम्पन्नः शोकाब्धिं तरति ध्रुवम् ॥ {९} 
**इति श्री रामानुजाष्टकम्**





