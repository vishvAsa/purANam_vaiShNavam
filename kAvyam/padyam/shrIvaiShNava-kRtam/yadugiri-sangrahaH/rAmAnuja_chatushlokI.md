+++
title = "रामानुज चतुश्लोकी"

+++
श्रीमद्रामानुजाचार्य-श्रीपादांभोरुहद्वयम् । 
सदुत्तमाङ्गसन्धार्यम् अनन्तार्यमहं भजे ॥ 
अनिशं भजतामनन्यभाजां चरणांभोरुहमादरेण पुंसाम् । 
वितरन्निभृतं विभूतियुग्मं जय रामानुज रङ्गधाम्नि नित्यम् ॥ {१} 
श्रुतिषु स्मृतिषु प्रमाणतत्त्वं कृपयालोक्य विशुद्धया हि बुद्ध्या । 
आकरोः किल दिव्यभाष्यरत्नं जय रामानुज शेषशैलशृङ्गे ॥ {२} 
मलिनान् विमतांस्त्वदीयसूक्तिः कुलिशीभूय कुदृष्टिभिस्समेतान् । 
शकलीकुरुते विपक्षवृत्तान् जय रामानुज हस्तिधाम्नि नित्यम् ॥ {३} 
जय मायिमतान्धकारभानो जय बाह्य प्रमुखाटवीकृशानो । 
जय संश्रितसिन्धुशीतभानो जय रामानुज यादवाद्रिशृङ्गे ॥ {४} 
रामानुजचतुश्लोकीं यः पठेन्नियतस्सदा । 
प्राप्नुयात् परमां भक्तिं यतिराज पदाब्जयोः ॥ {५} 
**इति रामानुज चतुश्लोकी**
