+++
title = "वरवरमुनिसुप्रभातम्"

+++
रविरुदयत्यथापि न विनश्यति मे तिमिरं 
विकसति पङ्कजं हृदयपङ्कजमेव न मे । 
वरवरयोगिवर्य वरणीयदयैकनिधे 
जय जय देव जागृहि जनेषु निधेहि धियम् ॥ {१} 
स्वपनमिदं तव स्वमहिमानुभवैकरसं 
तदपि तथाविधं तदिति जातु न वेत्ति जनः । 
वरवरदेवदेव तदिदं विजहातु भवान् 
अपरिमितं हितं त्रिजगतामनुचिन्तयितुम् ॥ {२} 
अवतरणं च देव जगतामविवेकभृतां 
विविध-हितावबोधन-कृते हि कृतं भवता । 
तत इत एहि योगशयनान्मम नाथ जनान् 
अमृतमयैरपाङ्गवलयै-रभिषेचयितुम् ॥ {३} 
शरदरविन्दवृन्द-सुषमा-परिपोषजुषा 
तव नयनेन केचन परे चरणेन तथा । 
मधुरगभीरधीरचतुरैरुदितैरितरे 
वरदधुरन्धरन्ति भवसिन्धुममुं तरितुम् ॥ {४} 
परमनभोनिवासफणि-पुङ्गव रङ्गपतेः 
भवनमिदं हिताय जगतो भवताधिगतम् । 
तदपि तमेव देव सुगतिं प्रकटीकुरुषे 
तदिह महत्तवैव कुरु वैभवमुद्भिदुरम् ॥ {५}  


त्वदभिमतप्रियस्त्वदनुवर्तनधन्यतमात् 
अलमतिरिक्त इत्यखिललोकसुबोधमिदम् । 
अवनितलं त्वदीप्सितमिदं च हि तत्र वसन् 
अयमखिलस्तदेव निरपायमुपैति पदम् ॥ {६} 
**इति श्रीमद्वरवरमुनि-विरचित-सुप्रभातम्**
