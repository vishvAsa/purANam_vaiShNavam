+++
title = "अगस्त्यकृतं श्रीरङ्गनारायणस्तोत्रम्"

+++
प्रसन्नस्तमृषिं प्राह वरदो भक्तवत्सलः । 
वरदोऽस्मि वरं दातुं तवाहमधुनाऽऽगतः ॥ 
श्रीहरेर्वाक्यमाकर्ण्य कुम्भयोनिः प्रणम्य तम् । 
बद्धाञ्जलिपुटो भूत्वा स्तोत्रयामास केशवम् ॥ 
विज्ञानतत्त्वविदुषे विविधागमान्तैः 
वेद्याय वेदपुरुषाय विधीशपाय । 
विद्याधराच्युत विहङ्गप-वाहनाय 
नारायणाऽखिलगुरो भगवन् नमस्ते ॥ {१} 
नन्दात्मजाद्यपुरुषाखिललोकनाथ 
नालीकसद्मजनकार्यसुपा अनन्त । 
नव्याम्बुजाक्ष नवनीतहराप्रमेय 
नारायणाऽखिलगुरो भगवन् नमस्ते ॥ {२} 
श्रीकेशवाद्य पुरुषोत्तम पूर्णकाम 
मत्स्यावतार निगमोद्धर सोमकारे। 
गोविन्द सन्नुत हयास्य जगन्निवास 
नारायणाऽखिलगुरो भगवन् नमस्ते ॥ {३} 
नारायणाऽच्युत मुकुन्द सुरेश विष्णो 
श्रीमन्दराद्रि-वहनाऽद्भुत कूर्मरूप । 
श्रीसिन्धुजारमण देव जगद्धिताय 
नारायणाऽखिलगुरो भगवन् नमस्ते ॥ {४} 
श्रीमाधवेशनुत मन्मथतात विष्णो 
वाराहरूप वसुधोद्धरणाप्रमेय । 
हैरण्यनेत्रदहनोज्ज्वल यज्ञमूर्ते 
नारायणाऽखिलगुरो भगवन् नमस्ते ॥ {५} 
गोविन्द चिन्मय मनोमय गोपरूप 
प्रह्लादरक्षक महाद्भुतनारसिह्म । 
सम्यङ्-नखाग्र-दलितासुरराज-वक्षः 
नारायणाऽखिलगुरो भगवन् नमस्ते ॥ {६} 
कृष्णाप्रमेयमहिमाऽर्णव देव विष्णो 
विख्यातवामनवटो बलिबन्धदक्ष। 
इन्द्रानुजार्यजन-वन्दित विश्वरूप 
नारायणाऽखिलगुरो भगवन् नमस्ते ॥ {७} 
श्रीमन् मुकुन्द मधुसूदन मानवेन्द्र 
क्षत्राटवीदहन भार्गवराम जिष्णो । 
शक्रोग्रगर्वहरणाद्भुतवीर्यशौर्य 
नारायणाऽखिलगुरो भगवन् नमस्ते ॥ {८} 
स्वामिन् त्रिविक्रम रघूत्तम सेतुनाथ 
भो रावणान्तक हरेऽप्रतिम-प्रभाव । 
सीतापते निखिललोकविमोहनाङ्ग 
नारायणाऽखिलगुरो भगवन् नमस्ते ॥ {९} 
श्रीवामनाद्भुतचरित्र फणीश विष्णो 
श्रीरेवतीरमण भो बलभद्र राम । 
श्रीरोहिणीतनय पालितसर्वलोक 
नारायणाऽखिलगुरो भगवन् नमस्ते ॥ {१०} 
भोः श्रीधराद्भुतचरित्र हृषीकनाथ 
कंसान्तकार्यजन-यादवकल्पभूज । 
श्रीगोपिकारमण फल्गुनसूत कृष्ण 
नारायणाऽखिलगुरो भगवन् नमस्ते ॥ {११} 
श्रीपद्मनाभ सकलात्महृदन्तरात्मन् 
दामोदराद्य कलिभञ्जन वाजिवक्त्र । 
म्लेच्छान्तकादियुगधर्मरतैक कल्किन् 
नारायणाऽखिलगुरो भगवन् नमस्ते ॥ {१२} 
इत्येवं बहुशः स्तुत्वा कुम्भयोनिः श्रियःपतिम् । 
प्रणम्योत्थाय सन्तुष्टः कृताञ्जलिरुपस्थितः ॥ {१३} 
अगस्त्येन कृतं स्तोत्रं पठन्ननुदिनं नरः । 
सर्वपापविनिर्मुक्तो ब्रह्मलोके महीयते ॥ {१४} 
**इति पुराणप्रोक्तम् आगस्त्यं श्रीरङ्गनारायणस्तोत्रं सम्पूर्णम् । श्रीः ॥** 
{इदं प्रपन्नामृते पाठान्तरैः युक्तम् उपलभ्यते}



अत्र स्तोत्रे नामत्रयं द्वादशनामानि परव्यूहविभवान्तर्याम्यर्चारूपाणि, दशाधिकाः अवताराः इति नामसङ्कीर्तन-शरणागतिरूप- नमस्कारानुसन्धानम् अस्तीति विशेषो वेदितव्यः ॥ 
अनुलेखकः अरैयर् श्रीरामशर्मा रामानुजदासः यादवाद्रौ धातृश्रावणामावास्यायां गुरुवासरे पूर्वफल्गुनीनक्षत्रे इति मङ्गलं महाश्रीः ॥ 
लक्ष्मीं क्षीरसमुद्रराजतनयां श्रीरङ्गधामेश्वरीं  दासीभूत-समस्त-देववनितां लोकैकदीपाङ्कुराम् । 
श्रीमन्मन्दकटाक्ष-लब्धविभव-ब्रह्मेन्द्र-गङ्गाधरां  त्वां त्रैलोक्यकुटुम्बिनीं सरसिजां वन्दे मुकुन्दप्रियाम् ॥ ध्यानश्लोकेषु

