+++
title = "अगस्त्यकृत-लक्ष्म्यष्टकम्"

+++



सरसिजनयने सरोजहस्तेधवलतरांशुकगन्धमाल्यशुभ्रे । 
भगवति हरिवल्लभे मनोज्ञे त्रिभुवनतापहरे तव प्रभातम् ॥ 
श्रीरङ्गभूमितलभूसुरदेशिकेन्द्र 
श्रीरङ्गवाटमिदमित्युदितप्रबोधैः । 
श्रीभूमिपाणिकमलैश्च समाश्रिताङ्घ्रे 
श्रीरङ्गराज जगदीश्वर सुप्रभातम् ॥ {१} 
श्रीमच्छठारिमुखदिव्यमुनीन्द्रवर्यैः 
सर्वैश्च संस्तुतमहागुण सर्वपूर्ण । 
भक्ताङ्घ्रिरेणुमुनिनैव सुगीत कल्ये 
श्रीरङ्गराज जगदीश्वर सुप्रभातम् ॥ {२} 
श्रीरामलक्ष्मणकराम्बुजपूजिताङ्घ्रे 
सीतामुखाम्बुरुहकुट्मलसूर्यकान्ते । 
श्रीमद्विभीषणवरप्रददेवते ते 
श्रीरङ्गराज जगदीश्वर सुप्रभातम् ॥ {३} 
श्रीदिव्यदेशगणवासिमुकुन्दमूर्ति- 
स्वेच्छावतार- सकलोदयमूलकन्द । 
श्रीनन्दनन्दन घनद्युतिकान्तमूर्ते 
श्रीरङ्गराज जगदीश्वर सुप्रभातम् ॥ {४} 
लीलाविशेषलुलितेव वसुन्धरायाः 
माला कवेरदुहिता हि; मणिस्तु नीलः। 
श्रीरङ्गराडिति जना निगदन्ति साक्षात् 
श्रीरङ्गराज जगदीश्वर सुप्रभातम् ॥ {५} 
कस्तूरिकाकलिकया कलितालिकस्य 
भ्रूवल्लिका-धनुरिदं तु कृपाम्बुधे ते । 
कन्दर्पकोटिसदृशस्य कटाक्षमस्यात् 
श्रीरङ्गराज जगदीश्वर सुप्रभातम् ॥ {६} 
श्रीचन्द्रपुष्करिणिकातटसंप्ररूढ- 
जम्बुद्रुमाधिवसतिश्शशिराजमौलिः । 
नृत्तादिभिर्वितनुते तव पादसेवां; 
श्रीरङ्गराज जगदीश्वर सुप्रभातम् ॥ {७} 
लक्ष्मीश केशव हरे नृहरे मुरारे 
शौरे रमारमण कारण दीनबन्धो । 
इत्यादरेण वदताम् इह वाञ्छितार्थ 
श्रीरङ्गराज जगदीश्वर सुप्रभातम् ॥ {८} 
श्रीसुप्रभातकमिदं सुकृताभिजप्यं 
प्रातस्समाहितमतिर्य इदं पठेद्वा । 
तस्मै भुजङ्गशयनो भुवि रङ्गनाथः 
सर्वाणि वाञ्छितफलानि सदा प्रसूते ॥ {९} 
प्रतिवादिभयङ्करार्यकृतिः

