+++
title = "रामानुज-सुप्रभातम्"

+++



जय जय यति सार्व भौमामलस्वान्त  तुभ्यं नमः 
जय जय जनिसिन्धुमग्नात्मसन्तारकग्रामणीः। 
जय जय भजनीय  कूरेशमुख्यैः प्रसीद प्रभो 
जय जय विदुषां निधे जागृहि श्रीनिधे जागृहि॥ {१} 
पूर्णायपूर्णकरुणापरिलब्धबोध 
वैराग्यभक्तिमुखदिव्यगुणामृताब्धे । 
श्रीयामुनार्यपदपङ्कजराजहंस 
रामानुजार्य भगवन्  तव सुप्रभातम् ॥ {२} 
आनेतुमद्य वरदस्य गजाद्रिभर्तुः 
पानीयमच्छमतिशीतमगाधकूपात्। 
ध्वान्तं निरस्तमरुणस्य करैस्समन्तात् 
रामानुजार्य  भगवन्  तव सुप्रभातम् ॥ {३} 
श्रीरङ्गराजपदपङ्कजयोरशेष - 
कैकर्यमाकलयितुं सकुतूहलस्त्वम्। 
उत्तिष्ठ नित्यकृतिमप्यखिलां च कर्तुं 
रामानुजार्य भगवन्  तव सुप्रभातम्॥ {४} 
श्रीमत्कुरङ्गपरिपूर्णविभुस्त्वदुक्तं 
श्रीभाष्यशास्त्रममलं त्वयि भक्तियुक्तः। 
श्रोतुं समिच्छति यतीन्द्र  सितोर्ध्वपुण्ड्रः 
तं बोधयार्थमखिलं तव सुप्रभातम्॥ {५} 
श्रीमान् स पूर्णवटुरादरतः प्रगृह्य 
श्रीपादुकां यतिपते  पदयोः प्रयोक्तुम्। 
द्वारि स्थितिं वितनुते प्रणतार्तिहारिन् 
रामानुजार्य  भगवन्  तव सुप्रभातम् ॥ {६} 
प्रातः पठन्ति परमद्रविडप्रपन्न - 
गायत्रिमन्त्रशतमष्टशिरस्कमच्छम्। 
श्रीवैष्णवास्तव पदाब्जनिविष्टभावाः 
रामानुजार्य  भगवन्  तव सुप्रभातम् ॥ {७} 
काषायवस्त्रकटिसूत्रकमण्डलूंश्च - 
श्रीदन्तकाष्ठमपि देशिकसार्वभौमाः। 
पाणौ निधाय निवसन्ति विशुद्धगात्राः 
रामानुजार्य भगवन्  तव सुप्रभातम् ॥ {८} 
त्वां बोधयन्ति गुरवः प्रथिता महान्तः 
श्रीवैष्णवाश्च यमिनस्तव पादभक्ताः। 
एकान्तिनश्च विमलास्त्वदनन्यभावाः 
तान् पालयाद्य यतिशेखर  सुप्रभातम् ॥ {९} 
ब्राह्मे प्रबुध्य विबुधाः स्वगुरून् प्रणम्य - 
रामानुजाय नम इत्यसकृत् ब्रुवाणाः। 
अष्टाक्षरं सचरमं द्वयमुच्चरन्ति 
रामानुजार्य  भगवन्  तव सुप्रभातम् ॥ {१० } 
संसेव्य  सप्तशतसंयमिसार्वभौमैः 
सद्देशिकैः सकलशास्त्रविदां वरिष्ठैः। 
एकान्तिभिः परमभागवतैर्निषेव्य 
रामानुजार्य  भगवन्  तव सुप्रभातम् ॥ {११} 
आराधनं रचयितुं कमलासखस्य - 
श्रीयादवाचलपतेः विविधोपचारैः। 
पातुं च दृष्टिकमलेन नतानशेषान् 
रामानुजार्य भगवन्  तव सुप्रभातम् ॥ {१२} 
श्रीभाष्यमालिखितुमात्तविशाललेख्यः 
श्रीवत्सचिह्नगुरुरानतदिव्यगात्रः। 
वेदान्तसूत्रमपि वक्तुममुष्य सर्वं 
उत्तिष्ठ लक्ष्मणमुने  तव सुप्रभातम् ॥ {१३} 
रामानुजार्य रमणीयगुणाभिराम 
रागादिदूरगगुरो  गुरुसार्वभौम । 
सत्त्वप्रधान  शरणागतवत्सल  त्वत् - 
पादाब्जयोरिह परत्र च किङ्करस्याम् ॥ {१४} 
**इति श्रीभगवद्रामानुजसुप्रभातं समाप्तम्**
