---
title: उज्ज्वलवेण्कटनाथस्तोत्रम्

---
  
 उज्ज्वलवेङ्कटनाथस्तोत्रम्   
  
रङ्गे तुङ्गे कवेराचलजकनकनद्यन्तरङ्गे भुजङ्गे  
शेषे शेषे विचिन्वन् जगदवननयं भात्यशेषेऽपि दोषे ।  
निद्रामुद्रां दधानो निखिलजनगुणध्यानसान्द्रामतन्द्रां  
चिन्तां यां तां वृषाद्रौ विरचयसि रमाकान्त कान्तां शुभान्ताम् ॥ १॥  
  
तां चिन्तां रङ्गक्लृप्तां वृषगिरिशिखरे सार्थयन् रङ्गनाथ  
श्रीवत्सं वा विभूषां व्रणकिणमहिराट्सूरिक्लृप्तापराधम् ।  
धृत्वा वात्सल्यमत्युज्ज्वलयितुमवने सत्क्रतौ बद्धदीक्षो  
बध्नन्स्वीयाङ्घ्रियूपे निखिलनरपशून् गौणरज्ज्वाऽसि यज्वा ॥ २॥  
  
ज्वालारावप्रनष्टासुरनिवहमहाश्रीरथाङ्गाब्जहस्तं  
श्रीरङ्गे चिन्तितार्थान्निजजनविषये योक्तुकामं तदर्हान् ।  
द्रष्टुं दृष्ट्या समन्ताज्जगति वृषगिरेस्तुङ्गशृङ्गाधिरूढं  
दुष्टादुष्टानवन्तं निरुपधिकृपया श्रीनिवासं भजेऽन्तः ॥ ३॥  
  
अन्तः कान्तश्श्रियो नस्सकरुणविलसद्दृक्तरङ्गैरपाङ्गैः  
सिञ्चन्मुञ्चन्कृपाम्भःकणगणभरितान्प्रेमपूरानपारान् ।  
रूपं चापादचूडं विशदमुपनयन् पङ्कजाक्षं समक्षं  
धत्तां हृत्तापशान्त्यै शिशिरमृदुलतानिर्जिताब्जे पदाब्जे ॥ ४॥  
  
अब्जेन सदृशि सन्ततमिन्धे हृत्पुण्डरीककुण्डे यः ।  
जडिमार्त आश्रयेऽद्भुतपावकमेतं निरिन्धनं ज्वलितम् ॥ ५॥  
  
ज्वलितनानानागशृङ्गगमणिगणोदितसुपरभागक  
घननिभाभाभासुराङ्गक वृषगिरीश्वर वितर शं मम  
सुजनतातातायिताखिलहितसुशीतलगुणगणालय  
विसृमरारारादुदित्वररिपुभयङ्करकरसुदर्शन ।  
सकलपापापारभीकरघनरवाकरसुदर सादरम्  
अवतु मामामाघसम्भृतमगणनोचितगुण रमेश्वर  
तव कृपा पापाटवीहतिदवहुताशनसमहिमा ध्रुवम्  
इतरथाथाथारमस्त्यघगणविमोचनमिह न किञ्चन ॥ ६॥  
  
नगधराराराधने तव वृषगिरीश्वर य इह सादर-  
रचितनानानामकौसुमतरुलसन्निजवनविभागज-  
सुमकृतां तां तां शुभस्रजमुपहरन् सुखमहिपतिर्गुरुः  
अतिरयायायासदायकभवभयानकशठरिपोः किल ।  
निगमगा गा गायता यतिपरिबृढेन तु रचय पूरुष  
जितसभो भो भोगिराङ्गिरिपतिपदार्चनमिति नियोजितः  
इह परं रंरम्यते स्म च तदुदितव्रणचुबुकभूषणे  
इह रमे मे मेघरोचिषि भवति हारिणि हृदयरङ्गग ॥ ७॥  
  
गतभये ये ये पदे तव रुचियुता भुवि वृषगिरीश्वर  
विदधते ते ते पदार्चनमितरथा गतिविरहिता इति  
मतिमता तातायिते त्वयि शरणतां हृदि कलयता परि-  
चरणया यायाऽऽयता तव फणिगणाधिपगुरुवरेण तु ।  
विरचितां तान्तां वनावलिमुपगते त्वयि विहरति द्रुम-  
नहनगाङ्गां गामिव श्रियमरचयत्तव स गुरुरस्य च  
तदनु तान्तां तां रमां परिजनगिरा द्रुतमवयतो निज-  
शिशुदशाशाशालिनीमपि वितरतो वर वितर शं मम ॥ ८॥  
  
ममतया यायाऽऽविला मतिरुदयते मम सपदि तां हर  
करुणया याया शुभा मम वितर तामयि वृषगिरीश्वर  
सदुदयायायासमृच्छसि न दरमप्यरिविदलनादिषु  
मदुदयायायासमीप्ससि न तु कथं मम रिपुजयाय च ।  
मयि दयाया यासि केन तु न पदतां ननु निगद तन्मम  
मम विभो भो भोगिनायकशयन मे मतमरिजयं दिश  
परम याया या दया तव निरवधिं मयि झटिति तामयि  
सुमहिमा मा माधव क्षतिमुपगमत्तव मम कृतेऽनघ ॥ ९॥  
  
घटितपापापारदुर्भटपटलदुर्घटनिधनकारण  
रणधरारारात्पलायननिजनिदर्शितबहुबलायन  
दरवरारारावनाशन मधुविनाशन मम मनोधन  
रिपुलयायायाहि पाहि न इदमरं मम कलय पावन ।  
सुतरसासासारदृक्ततिरतिशुभा तव निपततान्मयि  
सहरमो मोमोत्तु सन्ततमयि भवान्मयि वृषगिरावपि  
प्रतिदिनं नन्नम्यते मम मन उपेक्षिततदपरं त्वयि  
तदरिपापापासनं कुरु वृषगिरीश्वर सततमुज्ज्वल ॥ १०॥  
  
उज्ज्वलवेङ्कटनाथस्तोत्रं पठतां ध्रुवाऽरिविजयश्रीः  
श्रीरङ्गोक्तं लसति यदमृतं सारज्ञहृदयसारङ्गे ॥ ११॥  
  
॥ इति उज्ज्वलवेङ्कटनाथस्तोत्रं सम्पूर्णम् ॥  
  
  
<details><summary>विस्तारः (द्रष्टुं नोद्यम्)</summary>

From a telugu book veNkaTeshakAvyakalApa 
</details>


  
  
