+++
title = "गोदा-दण्डकः"
+++

Source: [TW](https://archive.org/download/shrI-vaiShNava-kAvyAni/godA-daNDakaH.pdf)

## मङ्गलम्
॥ श्रीः ॥ श्रीमत्यै गोदायै नमः   
श्रीमते रामानुजाय नमः   
॥ श्री गोदादण्डकः ॥  

विष्णुचित्ताब्धिजां गोदां  
स्वर्-धेनुं भक्ति-रूपिणीम् ।  
अमन्दानन्द-सन्दोग्ध्रीं  
वन्दे गोविन्दवल्लभाम् ॥ 

## १ गुणोद्भवादि
जय जय जननि  
प्रजार्थे व्युदस्त--+++(विष्णु=)+++त्रि-धामाद्य्--  
अधाम-प्रभूताद्भुतात्मानुकूलातिकूल--स्व-भोगे [^1]नभो-गे ।

महा-मोह-गर्ते निपत्यासहायान्य्-अपत्यान्य्-अकम्पानुकम्पावशात् **त्रातुम् अत्रावतीर्णे**  
ऽग्र्य-वर्णे सु-वर्णे स्रवत्-स्वच्छ-**वात्सल्य-पूर्णे**।  
पुरे धन्वि-नव्ये +++(राशौ)+++ ऽर्यम-र्क्षे शुचौ मासि भट्टाधिनेतुस्+++(=विष्णुचित्तस्य)+++ तुलस्य्-उद्भवारण्य-भूमेः समुद्भिद्य **सीतेव जाते**  
स्वतः सद्-गुणत्व-प्रतीते ।  
क्षमे वर्ष्म-युक्त-क्षमे सर्व-**पापापनोद-क्षमे** ।  

भोगि-रूपेण भर्त्रा स्फटा+++(=फणा)+++-रत्न-रोचिश्-छटा-राजि-**नीराजिते** सूरि-**संपूजिते** ।  
**तृष्णयोढे** वराहेण, **गाढोपगूढे** च भक्त्या,  
**जनित्वा** ऽवनित्वं **तिरोधाप्य**,  
गानात् **समाह्लादित**-स्वान्त-कान्ते,  
प्रशान्ते तमो-ध्वंसनोद्यन्-निशान्ते[^2] ।  

स्व-जन्मापवर्गी-कृत--क्ष्मा-तले  
**पूरिताशेष-वाञ्छा**-फले स्वर्-लते निस्तुले ।  
विष्णु-चित्तोदयात्+++(→"चन्द्रमा मनसो जातः")+++  
स्वस्य गोभिस्+++(=किरणैः)+++ सुधा-स्यन्दनाच्,  
चापि पूर्तेः कलानां, **सुधांशोस् स-कुल्ये**  
रमायाश् च तुल्ये  
**ऽविताशेष-भूते** वधू-रत्न-भूते ।  

[^1]: परमाकाशः
[^2]: निशान्तः तत्त्वविवेकः 

[[2]] 

भुवः संभवाद् अर्थवद्-रत्न-गर्भाभिधाने ऽपदाने+++(=सत्-कर्मणि)+++  
हरेर् दत्त-चित्तावधाने, **प्रहर्षं** सताम् **आदधाने** ।  

यशोदा-किशोरेतिहासोक्ति--सारस्वत-स्तन्य-पानेन **लब्धात्म--पोषे** विदोषे ।  
महानन्द-गोविन्द-लीला-विलासानुकारि--**स्व-लीलैक-लोले**[^2-1] सचित्तालि+++(=स्नेहिता)+++-माले।  
सदानन्द-गोपाल-बाले **ऽनुरक्ते**, ऽपरस्मिन् **विरक्ते** ।  
**विमुक्तेतरारम्भणे** युक्त-नारायणे,  
सद्-गुणे **क्लृप्त**-वाक्-पुष्प-संदर्भणे+++(=रचने)+++ ।  
विप्र-वंशोदिते, भावनायाः प्रकर्षेण **गोपी-दशाम् आस्थिते**, वैदिकैस् **सेविते** ।  
गोकुली-भूत-जन्म-स्थले शाद्वल-श्यामले शीतले ।  
नन्द-पुत्रायितानेक-पात्+++(=वट)+++--पर्ण[^2-2]--शयि--**प्रिये** सर्व-लोक-**प्रिये** ।  
वाक्-सुधा+++(रूप-)+++-ऽऽमुक्त-माल्य-प्रदानाहितात्यन्त-**मोदे**  
परस्यापि गोदे **प्रसीदेष्टदे** ॥ 

## २ पादादि
**विलसतु** तव दिव्य-रूपं ममाम्ब!+++(←अम्बाऽर्थनद्योर्ह्रस्वः)+++ +अधिचित्तं+++(→विलसतु)+++  
सदा विष्णु-चित्तोदये विष्णु-चित्त-प्रिये **ऽनर्गलोद्यद्-दये** ।  

वासरारम्भ-काल--प्रफुल्लारविन्दावलेपावलोप--क्षमालक्त-लेपातिरक्तातुल--  
श्रीमद्-**अङ्घ्रि**-द्वये ऽनुष्ठितार्थ-द्वये[^2-3] निर्भये ।  
भर्तृ-लिप्साश्रितानङ्ग-तूणीर-शङ्का-ऽऽकर-+अ-रोम-**जङ्घा**--लते हंस-लीला-गते ।  
क्षौम-संवीत--माहेन्द्र-दन्तावल-श्वेत-शुण्डायमानाति-**चारूरु**-काण्डे कृतानेक-विद्वत्-प्रकाण्डे ।  

निशान्त-[^2-4]द्विज-व्रात[^2-5]-गीत-श्रुति--प्रीति-क्रुद्--घोष--जुष्टारुणादित्य--  
बिम्बानुकारि-क्वणत्-किङ्किणी-जाल-सौवर्ण--काञ्ची--  
स्फुरत्-पद्म-राग-प्रभा--शोणित-**श्रोणि**-बिंबे वितीर्ण-स्व-हस्तावलम्बे ।  
 

[^2-1]: समानाभिप्राय ।
[^2-3]: मन्त्रः ।
[^2-4]: पक्षिणो ब्राह्मणाश्च ।
[^2-2]: वटपत्रम् ।
[^2-5]: श्रोतं वेदश्च । 

[[3]] 

स्तनाद्रि-स्थल-स्थूल-मुक्तावली-कान्ति-पुञ्जाख्य--  
गङ्गा-झरी-पात-सञ्जात-गर्तात्मक+  
उद्यद्--धर-क्रोध-वह्नि-प्रदाहावगहि-स्मरोज्जीवन+  
अनन्त-सौन्दर्य-पीयूष[^3-1]-वापी--स-नाभि--**स्व-नाभे** समाह्लादिताम्भोज-नामे ।  

समुत्तुङ्ग-पीन-स्तन-श्रोणि-बन्धान्तरालावघर्षावलुप्त+**अवलग्ने**+++(=उदर-देशे)+++ मुकुन्देऽतिलग्ने ।  

समुज्जीवितानङ्ग-साम्राज्य-सिंहासनोत्तुङ्ग--वक्षो-ज--पीठी--  
समारोह-सोपान-राजी-वली-राजि--**संराजिताल्पोदरि** प्राज्य-संपत्-करि ।+++(5)+++  

[^3-2]प्राक्तनात्यल्प-हार्दाविकाशानवच्छेद-वर्धिष्णु-भाव-प्रकाश--  
प्रदृश्योद्गत--प्रेम-वर्ष्मायितोत्तुङ्ग--**वक्षो-ज**--भारावनम्रे रमा-नाथ-कम्रे+++(=कामुके)+++ ।  

स्स्व-सौन्दर्य-गर्वोन्नमद्-बाहुक[^3-3]+++(=सुन्दरबाहु-देव)+++--श्री-वन-क्ष्मा-धराधीश+++(=तिरुमाळ्-इरुं-चोलै??)+++--संमज्जन-+  
+अत्युल्बणोज्जृम्भणा-पूर्ण-लावण्य-नीर--  
स्व-देहाभिधागाध-पाथो-धि--कल्प-ह्रदोद्गीर्ण--निर्यत्-परीवाह--युग्म+++(→दोर्-वल्लिका)+++--  
श्रमापादक-स्वैर--दुर्मोच-बन्ध-+  
+अवकुण्ठ--स्व-तन्त्रत्व[^3-4]--  
वैकुण्ठ--कण्ठी-रवेन्द्र--स्फुरद्-रत्न-केयूर-रश्मि-च्छटा-पल्लवोल्लासि[^3-5]--  
**दोर्-वल्लिका**ऽलङ्कृते सूरि-वृन्दावृते ॥ 

[^3-1]: गर्तात्मकपीयूषवापी ।
[^3-2]: आधुनिकस्थानादुरसः प्राक्तनः ।  
[^3-3]: सुन्दर-बाहुर् भगवान् ।  
[^3-4]: बहुव्रीहिः कण्ठीरवेन्द्रे ऽन्वेति ।  
[^3-5]: भ्रमापादिका अवकुण्ठस्वतन्त्रत्व-कण्ठीरवेन्द्रा च ।

## ३ प्रकोष्ठादि
[^3-6]चिद्-अभिध-पृथिवी-महेन्द्रावृती[^3-7]-भूत-  
कर्माख्य-दुर्गाटवी-पर्यटद्--रङ्ग-राजान्तरङ्गाख्य-सारङ्ग--  
खेदापनोदार्ह-हृद्यात्म--पारार्थ्य--बोधाख्य-दूर्वाङ्कुर-स्थल्य्-अभिज्ञापक-+  
+अन्योऽन्य-घर्षोत्थ--घोषाह्वयत्[^3-8]-कङ्कणाली-विराजत्-**प्रकोष्ठे**  
प्रथा-पूरिताशेष-काष्ठे गरिष्ठे परीचार-कर्मात्मक-स्वीय-चेष्टे । 

[^3-6]: “ उत्क्रामतीश्वरः" इत्युक्तो जीवः ।
[^3-7]: आवरणम् ।
[^3-8]: अभिज्ञापिका आह्वयन्ती च कङ्कणाली । “पतिव्रतानिमित्तं हि वलयादिविभूषणं" इति ह्युच्यते । 

[[4]] 

ज्वलद्-रत्न-जालोर्मिका-राजि-रज्यन्--नखेन्दूदयोल्लासि-  
रत्नाकर-स्पर्धि-शुम्भत्-करे प्रेम-वश्येश्वरे  
स्वीय-सौन्दर्य[^4-1]-पाटच्-चरी+++(=चोर)+++-भावकोपारुणोदीर्ण--  
**पाणि**[^4-2]-प्रणेयी-कृत--स्वर्ण-वर्णोज्ज्वलत्-पुष्करे+++(=कमले)+++ भास्वरे कीर-मञ्जु-स्वरे ।  

स्वीय-दिव्य-स्तुति[^4-3]-प्रीत--पङ्के-रुहाक्षोद्धृत--  
क्षीर-रूपोल्लसत्-पाञ्चजन्य-प्रकॢप्तात्म-साधर्म्य--दूर्वाऽऽभ-  
देहोच्च-पाटीर+++(=चन्दन)+++--लेप-स्फुट-श्वेत--**कण्ठे**[^4-4]  
[^4-5]+++(उज्ज्वल=)+++ऽवदाताच्छ-मुक्तावली-संपरीतोपकण्ठे ।  

प्रचण्डांशु-तापावकुण्ठ+++(→इन्दु)+++-+  
+++(केतु→)+++अहि-तुण्डावगुण्ठ+++(→इन्दु)+++--  
स्वर्-ओकस्-समूहोपभुक्तोझितोद्यत्-कलङ्काङ्कितेन्दु-  
प्रतिद्वन्द्वि-तापोपराग+-उपभुक्तावशेषादि-दोषावकाश-प्रसङ्गासह-+  
+आनन्दनास्वादनार्हामृत-स्यन्दि-शुम्भत्-कला-पूर्ण-राका-[^4-6]**मृगाङ्कानने**  
स्वीय-सूक्त्या प्रचारार्हतापन्न-वेदाख्य-वाक्-कानने ।  

चन्द्रिका-सम्मिलद्-विद्रुमाभ-**स्मितोद्भासमानाधरे** निस्समानामृताप्यायित-श्रीधरे ।  

सर्वदेवाधिप-श्वेत-चेतोऽभिरक्ती-कृति--व्यक्त--विस्मापकत्व-प्रभाव-+  
+अवदातेषद्-आलक्ष्य-कुन्देन्दु-मुक्ताभ-**दन्तावली**--कान्ति--  
**मन्द-स्मिते** छिन्न-मूलास्मिते [^4-7]।  

स्पर्धमान-स्फुरन्-मीन-मध्योत्थ--संयद्-विघातार्थ-वल्ली--तुला-भृद्--  
विलोलाक्षि-युग्मान्तरोल्लासि-**नासा**-पुटे[^4-8] गाढ-रागावटे ।  

मन्-मथेष्व्-आस-वैयर्थ्य-कृत्--  
सन्नत-**भ्रू**-धनुर्-द्वन्द--सन्धीयमान-स्फुटेन्दीवराख्याशु-ग-द्वन्द्व--  
सन्देह-कृल्-**लोचने** संश्रिताघौघ-संमोचने ॥ 

[^4-1]: चोर ।
[^4-2]: वश्य।  
[^4-3]: " कर्पूरं नारुमो " दशकम् ।  
[^4-4]: " अङ्गगातकण्ठेभ्यो वक्तव्यं " इति ङीषोविकल्पः ।
[^4-5]: मुक्ताहारपरीतकण्ठप्रान्तत्वं च प्रतीयते ।
[^4-6]: सूर्यतापावकुण्ठनं, उपरागः, देवोच्छिष्ठत्वंच इन्दोर्दोषाः तद्दोष-रहित-चन्द्रानने ।
[^4-7]: अहन्ता ।
[^4-8]: युद्धम् ।  
[^4-9]: अवगाढः रागमयः - भगवत्प्रेममयः अवटः- कूपः- जलाशयः यया सा 

## ४ अपाङ्गादि

[[5]] 

निज-जन--विहितापराधावली-संतिरोधायक-प्रेम-भूम-+  
-[^5-1]अतिगाढान्धकाराञ्चजनालेपनात्यन्त-नील-+  
+अनिमित्त-प्रणीतास्मद्-आद्याप्लवोद्वेल-खेलत्--कृपा-नीर--  
पूरोल्लसन्-नील-फुल्लोत्पल-त्विट्--  
तरङ्गान्तरङ्गायित+**अपाङ्ग**-लीले प्रहृष्टादिमूले ।  

सुपात्र-प्रभावाधिलब्ध+++(=??)+++-[^5-2]द्वि-भाव--श्रवो-मूल--  
देदीप्यमानोपदिष्टैक[^5-3]+++(ॐ→)+++--वर्णात्मनोत्प्रेक्ष्यमाण--  
ज्वलद्-रत्न-**ताटङ्क**-भूषा-विशेषातिशोभाऽभिराजत्-**कपोले**  
निजाचार्य-निष्ठा-ख्य-कीर्त्य्-आलवाले । 

[^5-4]तमोर्धावमुक्तेन्दु--पीयूष-तृष्णा-मिलत्--तत्-तमो--  
लोल--बालायमानाति-**नीलालक**-श्रेणि-  
जुष्टाष्टमी-चन्द्र-तुल्याभ-**भाले**, महा-सूरि-बाले । 

मुखाब्जासवास्वाद-निष्कम्प-रोलम्ब-  
संबाध-सन्दोह-सन्देह-कृच्--छ्यामलार्चिः-_कलिन्दापगा_--  
कुङ्कुमालिप्त--सीमन्त-_सारस्वत_-स्यन्दिनी--  
मालती-पुष्प-रोचिस्-सित--स्वच्छ-_गङ्गा_-नदी-तीर्थ-  
सम्मेलनावाप्त-जन्म-स्थलोद्भूत--  
तीर्थ-त्रयाविष्ट-[^5-5]कासार-भाव-स्फुटद्-भङ्गि-**कैश्ये**,  
[^5-6]सुमल्लयाख्य-देश्ये परार्थैक-दास्ये ।  

### विलासः
सुवर्णासनं प्रेयसा, पक्षि-राजेन **चास्थाय**  
मन्द-स्मित-प्रेम-गर्भेक्षणाभ्यां ध्रुवं **भाषसे** ।  

रङ्ग-राट्+++(←अ)+++---पक्षिराड्भ्यां+++(←म्)+++ सह **भ्राजमाना**+++(←उ)+++  
समीक्षार्हम् ओङ्-कारम् अक्ष्णोर् **विधत्से**[^5-7] ।  

विनीतेन तार्क्ष्यण **संसेविते**  
हर्षिणा रङ्ग-राजेन **संभाविते** ।  
मुख्य[^5-8]-नेत्री त्वम् अर्चा-दशायां स्फुटं **दृश्यसे** । 

[^5-1]: प्रेम्णः अपराध-तिरोधायकत्वाद् अन्धकारत्वं तादृशान्धकार-रूपम् अञ्जनम् ।
[^5-2]: द्वित्वम् ।
[^5-5]: तिरुमुक्कुलम् ।
[^5-3]: ओङ्कारः
[^5-4]: राहुः ।
[^5-6]: तिरुमल्लिनाडु ।
[^5-7]: अकारेण देवस्य उकारेण देव्याः मकारेण जीवस्य च प्रतीतेः ।
[^5-8]: पुरुषकारः 

[[6]] 

वस्त्र-माला+++(=??)+++-प्रदाह्व-स्तवाभ्यर्थ्य-वासः **प्रगृह्णाति** मूर्ध्ना  
ऽखिलानां फलानां प्रदाता त्वद्-आमुक्त-पुष्पाभिलाषी  
यतीशो ऽग्रजस् ते मतस्  
सौम्य-जामातृ-योगी--समुत्कण्ठते  
त्वन्-महः सेवितुं वेद-शीर्षार्य-वर्यस् स्तुतिं हृद्य-पद्यां **विधत्ते**  
समस्तेतरैश् च **प्रशस्ते**।  
नमस् ते, क्षमस् ते न कश्चिद् विपश्चित् स्तुतौ  
तोक-वाकं **स्तुतित्वेन संपादयेथा दयेथाश्** च मे ॥ 

## उपसंहारः
अवीवदत् स्तोक-धीकं  
तोकं माम् आत्म-दण्डकम् ।  
गोदा यथा स्वकं कीरं  
प्राशित-क्षीरम् आदरात् ॥  
भक्त्या तिरुमलै-नल्लान्--  
रामकृष्णेन सूरिणा ।  
गीतो गोदा-दण्डकोऽयं  
सद्भिर् आद्रियतां मुदा ॥ 

इति तिरुमलै-नल्लान्-रामकृष्ण-कवेः कृतिषु श्री-गोदा-दण्डकः संपूर्णः ॥ 

शुभम्  

श्रीमत्यै विष्णुचित्तार्य-  
मनो-नन्दन-हेतवे ।  
नन्द-नन्दन-सुन्दर्यै  
गोदायै नित्य-मङ्गलम् ॥