+++
title = "संस्तुत्या स्वर्णयात्रा"
+++
(रामभद्राचार्यम् उद्दिश्य)  
संस्तुत्या स्वर्णयात्रा  
→ जगद्गुरु-रामानुजाचार्य-पदभाक्   
स्वामी वासुदेवाचार्यः  
[स्वर्णयात्रा ९९]

वेदान्ते व्यासदेवः मति-गत-विभवैस् तर्क-मार्गे कणादः  
न्याये चैवाक्ष-पादः गुरु-वर-कपिलस् सांख्य-सिद्धान्त-बोधे ।  
योगे-पातञ्जलाभो निगम-जल-निधिर् भाष्यकारो महीयान्   
रामानन्दार्यवर्यो जगति **गुरुतमो रामभद्रो** यतीन्द्रः ॥ 

शास्त्रं **संरक्षयन्ती** कु-मति-जन-मदं **खण्डयन्ती** पृथिव्यां  
सत्-सिद्धान्त-**प्रबोधैर्** अ-खिल-बुध-गणं **रजयन्ती जयन्ती** ।  
श्रौत-ध्वान्ते **दिनन्ती** मधुमय-भणितिं **स्यन्दयन्ती** समन्तात्  
पुण्यार्द्रा स्वर्ण-यात्रा **शमयतु** दुरितं **वर्धयन्ती** शुभौघम् ॥ 

विश्वं **सम्भाषयन्ती** बुध-जन-मनसि प्रीति-बीजं **वपन्ती**  
कल्याणाब्धिं **सृजन्ती** सुर-तरु-महसां **दर्शयन्ती** प्रकाशम् ।  
श्रीराम-प्रेम-धारा-**धवलित**-यशसाम् मानसम् **मोहयन्ती**  
सत्त्वाढ्या स्वर्णयात्रा **प्रहरतु** विनत-क्लान्तिम् **उद्भाव्य** शान्तिम् । 

दिव्य-प्रज्ञा-प्रकाशन् दिशि दिशि मृदुलं **स्मेरयन्ती** प्रसन्ना  
मृद्वीका+++(=द्राक्षा-रसः)+++ पाक-**रस्या** क्लम-**शमन**-विधौ देव-भूतिन् **दधाना** ।  
पुण्य-प्राण-क्रियाभिवितत-जन-मनो-**म्लानि-मानं हरन्ती**  
कल्याणी स्वर्णयात्रा प्रतिदिशम् अनिशं स्वर्ण-वृष्टिं **तनोतु** ॥ 

प्रज्ञानन् **द्योतयन्ती शमयति** तिमिरं चिद्-गतन् दुर्-निरीक्ष्यं  
सत्-कर्म-प्रेरणाभिः **स्रजयति** सुमनो-वृन्दम् उद्भिन्न-भेदम्  
**मृद्नन्ती** वैमनस्यम् **प्रथयति** महितां सौमनस्याग्र-दीप्तिम्  
**भास्वन्ती** स्वर्णयात्रा हरि-पद-रजसि प्रीतिम् आर्द्रा **विदध्यात्** 

गाढ-श्रद्धान् **दधाना** श्रुति-चरित-पथे तापसीं वृत्तिम् **आप्त्वा**  
शास्त्राभ्यासं **श्रयन्ती** **शिथिलित**-विषम-ग्रन्थि-गूढाग्र-भावा  
वैदुष्याऽदुष्य-भावोन्नत-मणि-निकरैर् **भूषिता** भूति-**दिग्धा**  
सद्-**गेया** स्वर्ण-यात्रा **नमयति** निखिलान् मञ्जु-मार्गं **दिशन्ती** ॥ 

आशाः सर्वास् तपोभिर् भृत-यम-नियमैस् सादरम् **पूरयन्ती**  
पारावारोग्र-वीची-प्रतिम-नव-नवोद्दाम-सत्-कीर्ति-रम्या ।
श्रीमद्-रामाङ्घ्रि-**सेवा** समधिगत-महा-शक्ति-सत्-कार-**भूषा**  
संस्तुत्या स्वर्ण-यात्रा **रमयतु** जगताम् मानसं स्वैर्विशेषैः ।।

