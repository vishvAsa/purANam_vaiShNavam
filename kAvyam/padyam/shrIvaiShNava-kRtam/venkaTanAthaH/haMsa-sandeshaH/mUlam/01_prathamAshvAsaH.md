+++
title = "01 प्रथमाश्वासः"

+++
वंशे जातस्सवितुरनघे मानयन्मानुषत्वं  
देवश्श्रीमान् जनक तनयान्वेषणे जागरूकः ।  
प्रत्यायाते पवनतनये निश्चितार्थस्स कामी  
कल्पाकारां कथमपि निशामाविभातं विषेहे ॥ 1.1 ॥काल्ये सेनां कपिकुलपतेस्तूर्णमुद्योजयिष्यन्  
दूरीभावाज्जनकदुहितुर्दूयमानान्तरात्मा ।  
क्रीडाखेलं कमलसरसि क्वापि कालोपयातं  
राकाचन्द्रद्युतिसहचरं राजहंसं ददर्श ॥ 1.2 ॥तस्मिन्सीतागतिमनुगते तद्दुकूलाङ्कमूर्तौ  
तन्मञ्जीरप्रतिमनिनदे न्यस्तनिस्पन्ददृष्टिः ।  
वीरश्चेतोविलयमगमत्तन्मयात्मा मुहूर्तं  
शङ्के तीव्रं भवति समये शासनं मीनकेतोः ॥ 1.3 ॥लब्धाश्वासः कथमपि तदा लक्ष्मणस्याग्रजन्मा  
सन्देशेन प्रणयमहता मैथिलीं जीवयिष्यन् ।  
चक्रे तस्मै सरसिजदळैस्सोपचारां सपर्यां  
कान्ताश्लेषादधिकसुभगः कामिनां दूतलाभः ॥ 1.4 ॥कृत्वा तस्मिन्बहुमतिमसौ भूयसीमाञ्जनेयात्  
गाढोन्मादः प्रणयपदवीं प्राप वार्ताऽनभिज्ञे ।  
विश्लेषेण क्षुभितमनसां मेघशैलद्रुमादौ  
याञ्चादैन्यं भवति किमुत क्वापि संवेदनार्हे ॥ 1.5 ॥वेदोदन्वद्विभजनविदो वंशजं विश्वमूर्तेः  
आहुस्सिद्धाः कमलवसतेरौपवाह्यं भवन्तम् ।  
लब्धं येन प्रगुणगतिना तत्प्रियायास्सकाशात्  
तत्सावर्ण्यं श्रवणरसनास्वादयोग्या सुधा च ॥ 1.6 ॥मध्ये केचिद्वयमिह सखे केवलं मानुषाणां  
व्यक्तोत्कर्षो महति भुवने व्योमगानां पतिस्त्वम् ।  
स्थाने दूत्यं तदपि भवतस्संश्रितत्राणहेतोः  
विश्वस्रष्टा विधिरपि यतस्सारथित्वेन तस्थौ ॥ 1.7 ॥इच्छामात्राज्जगदपरथा संविधातुं क्षमाणां  
इक्ष्वाकूणां प्रकृतिमहतामीदृशीं प्रेक्ष्य वेळाम् ।  
लक्ष्यालक्ष्ये जलधिपयसा लब्धसंस्थां त्रिकूटे  
लङ्कां गन्तुं तवसमुचितं राक्षसीं राजधानीम् ॥ 1.8 ॥स्थानैर्दिव्यैरुपचितगुणां चन्दनारण्यरम्यां  
मुक्तासूतिं मलयमरुतां मातरं दक्षिणाशाम् ।  
अस्मत्प्रीत्यै जनकतनया जीवतार्थं च गच्छन्  
एकं रक्षः पदमिति सखे दोषलेशं सहेथाः ॥ 1.9 ॥वाचालानामिव जडधियां सत्कवौ दूरयाते  
कैलासाय त्वयि गतवति क्षीबतामाश्रितानाम् ।  
संमोदस्ते पथि परिणमेच्चन्द्रकैरुज्झितानां  
मेघापाये विपिनशिखिनां वीक्ष्य वाचं यमत्वम् ॥ 1.10 ॥आरक्तानां नवमधुशनैरापिबन्पद्मिनीनां  
कालोन्निद्रे कुवलयवने घूर्णमानस्सलीलम् ।  
स्विन्नो दानैर्विपिनकरिणां सौम्य सेविष्यते त्वां  
आमोदानामहमहमिकामादिशन्गन्धवाहाः ॥ 1.11 ॥पर्याप्तं ते पवनचलितैरङ्गरागं परागैः  
स्थाने कुर्युस्समसमुदयाद्बन्धवो बन्धुजीवाः ।  
येनान्वेष्यस्यचलतनया पादलाक्षानुषक्तं  
चूडाचन्द्रं पुरविजयिनस्स्वर्णदीफेनपूर्णम् ॥ 1.12 ॥सूक्ष्माकारैर्दिनकरकरैः कल्पितान्तश्शलाकाः  
शारोपान्ताश्शतमखधनुश्शेषचित्रां शुकेन ।  
ऊढाः पश्चादुचितगतिना वायुना राजहंसः  
छत्रायेरन्नभसि भवतश्शारदा वारिवाहाः ॥ 1.13 ॥द्रक्ष्यस्येवं प्रियसख सुखं लङ्घिताध्वा सखीं ते  
सीतां क्षेत्रे जनकनृपतेरुत्थितां सीरकृष्टे ।  
गोपायन्ती तनुमपि निजां या कथञ्चिन्मदर्थं  
भूमौ लोके वहति महतीमेकपत्नी समाख्याम् ॥ 1.14 ॥प्रक्षीणां त्वद्विरहसमये जातहर्षामिदानीं  
प्रत्यायास्यन्ननुनय शनैर्पद्मिनीं स्वादुवाचा ।  
सा ते तन्त्रीस्वनसुभगया स्यादितीहाभ्यनुज्ञां  
मन्ये कुर्यान्मधुकरगिरा मैथिलीसौहृदेन ॥ 1.15 ॥सार्धं कान्तैश्शबरसुदृशामद्रिकुञ्जेषु रागात्  
आसीनानां क्षणमसमये दृश्यचन्द्रोदयश्रीः ।  
उड्डीयेथास्सरसिजवनाद्दक्षिणाशानुसारी  
पश्यन्दूरात्प्रबलगरुतां पक्षिणां दत्तवर्त्मा ॥ 1.16 ॥अङ्गीकुर्वन्नमृतरुचिरामुत्पतिष्णोस्सलीलं  
छायामन्तस्तव मणिमयो माल्यवानेष शैलः ।  
शोभां वक्ष्यत्यधिकललितां शोभमानामतीन्दोः  
देवस्यादेरुपजनयतो मानसादिन्दुबिम्बम् ॥ 1.17 ॥मार्गौ सम्यङ्मम हनुमता वर्णितौ द्वौ तयोस्ते  
सह्यासन्नोऽप्यनति सुभगः पश्चिमोनित्यवर्षः ।  
प्राचीने तु प्रतिजनपदं संहतावद्भुतानां  
मग्ना दृष्टिः कथमपि सखे मत्कृते ते निवार्या ॥ 1.18 ॥श्रुत्वा शब्दं श्रवणमधुरं तावकं पामरीणां  
प्रत्यासन्नात्सपदि भवनात्सादरं निर्गतानाम् ।  
अभ्रूभङ्गेऽप्यधिकसुभगैर्निश्चिताङ्गः कटाक्षैः  
देशानेतान्वनगिरिनदी संविभक्तान् व्यतीयाः ॥ 1.19 ॥इक्षुच्छाये किसलयमयं तल्पमातस्थुषीणां  
सल्लापैस्तैर्मुदितमनसां शालिसं रक्षिकाणाम् ।  
कर्णाटान्ध्रव्यतिकरवशात्कर्बुरे गीतिभेदे  
मुह्यन्तीनां मदनकलुषं मौग्ध्यमास्वादयेथाः ॥ 1.20 ॥विष्णोर्वासादवनिवहनाद्बद्धरत्नैश्शिरोभिः  
शेषस्साक्षादयमिति जनैस्सम्यगुन्नीयमानः ।  
आभ्रैर्युक्तोऽलघुभिरचिरान्मुक्त निर्मोक कल्पैः  
अग्रेभावी तदनु नयने रञ्जयन्नञ्जनाद्रिः ॥ 1.21 ॥तत्रारूढैर्महति मनुजैस्स्वर्गिभिश्चावतीर्णैः  
सत्त्वोन्मेषाद्व्यपगतमिथस्तारतम्यादिभेदैः ।  
साधारण्यात्फलपरिणतेस्सङ्घशो बद्ध्यमानं  
शक्त्या कामं मधुविजयिनस्त्वं च कुर्यास्सपर्याम् ॥ 1.22 ॥स्तोकोन्मग्नस्फुरितपुलिनां त्वन्निवासेच्छयेव  
द्रक्ष्यस्यारात्कनकमुखरीं दक्षिणामञ्जनाद्रेः ।  
आसन्नानां वनविटपिनां वीचीहस्तैः प्रसूना-  
न्यर्चाहेतोरुपहरति या नूनमर्धेन्दु मौळेः ॥ 1.23 ॥निर्विश्यैनां निभृतमनभिव्यक्तमञ्जुप्रणादो  
मन्दाधूतः पुळिनपवनैर्वञ्जुळामोदगर्भैः ।  
अव्यासङ्गस्सपदि पदवीं संश्रयान्यैरलङ्घ्यो  
बन्दीकुर्युस्तटवसतयो मा भवन्तं किराताः ॥ 1.24 ॥तुण्डीराख्यं तदनु महितं मण्डलं वीक्षमाणः  
क्षेत्रं यायाः क्षपितदुरितं तत्र सत्यव्रताख्याम् ।  
पत्यौ रोषात्सलिलवपुषो यत्र वाग्देवतायाः  
सेतुर्जज्ञे सकलजगतामेकसेतुस्स देवः ॥ 1.25 ॥नानारत्नैरुपचितगुणां नित्यसङ्गीतनादां  
भूमेर्द्रक्ष्यस्युचितविभवं भूषणं तत्र काञ्चीम् ।  
यस्यां नित्यं निहितनयनो हस्तिशैलाधिवासी  
द्वन्द्वातीतस्स खलु पुरुषो दृश्यते सत्यकामः ॥ 1.26 ॥तामासीदन्प्रणम नगरीं भक्तिनम्रेण मूर्ध्ना  
जातामादौ कृतयुगमुखे धातुरिच्छावशेन ।  
यद्वीथीनां करिगिरिपतेर्वाहवेगावधूतान्  
धन्यान् रेणूं स्त्रिदशपतयो धारयन्त्युत्तमाङ्गैः ॥ 1.27 ॥मन्दाधूतात्तदनु महितो निस्सृतश्चूतषण्डात्  
पार्श्वे तस्याः पशुपतिशिरश्चन्द्रनीहारवाही ।  
दूरात्प्राप्तं प्रियसखमिव त्वामुपैष्यत्यवश्यं  
कम्पापाथः कमलवनिका कामुको गन्धवाहः ॥ 1.28 ॥वर्णस्तोमैरिव परिणता सप्तभेदैर्महौघैः  
मान्या मध्येनगरमभितस्सेविता देवताभिः ।  
स्वच्छस्वादुप्रसरसुभगा स्वामिनी वः कवीनां  
वेगासञ्ज्ञां वहति महतीं वल्लभा पद्मयोनेः ॥ 1.29 ॥तीर्थे पुंसां शमितकलुषे तत्र सारस्वताख्ये  
स्नात्वा सार्धं मुनिभिरनघैस्सम्यगुल्लासिताङ्गः ।  
विश्वं चित्ते विगतरजसि व्यञ्जयन्तीमशेषं  
वक्ष्यस्यन्तर्बहिरपि परां शुद्धिमक्षेपणीयाम् ॥ 1.30 ॥तस्यास्तीरे सरसिजभुवस्सौम्य वैतानवेदिः  
दिव्यं कुर्वन् द्रमिडविषयं दृश्यते हस्तिशैलः ।  
यस्योपान्ते कृतवसतयो यापयित्वा शरीरं  
वर्तिष्यन्ते वितमसि पदे वासुदेवस्य धन्याः ॥ 1.31 ॥सञ्चिन्वाना तरुणतुळसी दामभिस्स्वामभिख्यां  
तस्यां वेद्यामनुविदधती श्यामळं हव्यवाहम् ।  
भोगैश्वर्यप्रियसहचरैः कापि लक्ष्मीकटाक्षैः  
भुयश्श्यामा भुवनजननी देवता सन्निधत्ते ॥ 1.32 ॥लक्ष्मीविद्युल्ललितवपुषं तत्र कारुण्यपूर्णं  
मा भैषीस्त्वं मरकतशिलामेचकं वीक्ष्य मेघम् ।  
शुद्धैर्नित्यं परिचितपदस्त्वादृशैर्देवहंसैः  
हंसीभूतस्स खलु भवतामन्ववायाग्रजन्मा ॥ 1.33 ॥सारास्वादी सवनहविषां स्वामिनस्ते स देवः  
शुद्धं चक्षुश्श्रुतिपरिषदां चक्षुषां भागधेयम् ।  
अङ्गीकुर्याद्विनतममृतासारसं वादिभिस्त्वां  
आविर्मोदैरभिमतवरस्थूललक्षैः कटाक्षैः ॥ 1.34 ॥मध्वासक्तं सरसिजमिव स्विन्नमालम्बमानः  
देव्या हस्तं तदितरकरन्यस्तलीलारविन्दः ।  
देवश्श्रिमान् स यदि विहरेत्स्वैरमारामभूमौ  
व्यक्तो वालव्यजनवपुषा वीजयेस्तं त्वमेव ॥ 1.35 ॥जातप्रीतिर्जनपदमथो मध्यमं लङ्घयित्वा  
दूराल्लक्ष्यक्रमुक निवहश्यामळान्याहि चोळान् ।  
प्रत्युद्गच्छन्मकरवलन स्तम्भितैस्सह्यजायाः  
स्रोतोभेदैर्विविध गतिभिस्संविभक्तावकाशन् ॥ 1.36 ॥सन्ध्यारागं सुरभिरजनी संभवैरङ्गरागैः  
केशैर्ज्योत्स्नाकलहि तिमिरं पाळिकापीडगर्भैः ।  
आबिभ्राणास्सरसिजदृशो हंसदोलाधिरोहात्  
आधास्यन्ते मदकलगिरस्तेषु नेत्रोत्सवं ते ॥ 1.37 ॥पृथ्वीलीलातिलकसुभगं पश्चिमं भागमेषां  
नाम्ना वर्षं जलचरनदी मातृकं गाहमानः ।  
द्रक्ष्यस्यारात्परिमिततया मग्नकैलासदृश्यं  
श्वेतं शैलं फणिपतिमिव क्ष्मातलादुज्जिहानम् ॥ 1.38 ॥स्फारालोकप्रशमिततमस्सञ्चयं तत्र पुंसां  
प्रत्यग्रूपं प्रगुणविभवं प्रार्थनीयं बुधानाम् ।  
नेदीयां संकुशलनिवहं नन्तुराधास्यते ते  
दिव्यं तेजो जलधितनया स्नेहनित्यानुषक्तम् ॥ 1.39 ॥स्निग्धच्छायं तदनु विततं तस्य धामेव नीलं  
नीलीरक्षानियतललितं काननं संविचीयाः ।  
दृष्टे तस्मिन्ननिमिषवधू नित्यनिर्वेश्य योग्ये  
स्वर्गोद्यानश्रियमपि लघुं मंस्यते मानसं ते ॥ 1.40 ॥कुर्वन्नानाकुसुमरजसा यत्र चित्रं वितानं  
पूगारण्ये मृदुविचलयन्पाळिकाचामराणि ।  
पादन्यासक्षममवकिरन् क्ष्मातलं पुष्पजालैः  
प्रायो वायुः परिजनविधिं पञ्चबाणस्य धत्ते ॥ 1.41 ॥स्रोतोवेगादथ जनपदं सौम्य सीमन्तयन्ती  
प्रत्यादेशो विबुधसरितस्स्यन्दते सह्यकन्या ।  
कालेकाले परिणतिवशात्पर्वभेदावकीर्णैः  
पुण्ड्रेक्षूणां पुळिनविशदैर्गद्गदा मौक्तिकौघैः ॥ 1.42 ॥सह्योत्सङ्गात्सपदि मरुता सागरं नीयमानां  
भद्रालापैर्विहितकुशलां त्वादृशानां द्विजानाम् ।  
यामस्कन्नास्सरसकुहळी पत्रपातैर्निशान्ते  
मन्दस्मेरां मधुपरिमळैर्वासयन्तीव पूगाः ॥ 1.43 ॥तस्मिन् द्रक्ष्यस्यमरमहिळामौळि गन्धैरवन्ध्यां  
आतन्वानां व्यपगतरसं मानसे मानसं वः ।  
तीर्थैरन्यैरपि परिगतां शुद्धिहेतोस्समन्तात्  
चन्द्रोल्लास प्रथितयशसस्संपदं पुष्करिण्याः ॥ 1.44 ॥तीरे तस्या विरचितपदं साधुभिस्सेव्यमानं  
श्रद्धायोगाद्विनमिततनुश्शेषपीठं भजेथाः ।  
यस्मिन्नस्मत्कुलधनतया सौम्य साकेतभाजः  
स्थानं भाव्यं मुनिभिरुदितं श्रीमतो रङ्गधाम्नः ॥ 1.45 ॥सत्त्वे दिव्ये स्वयमुदयतस्तस्य धाम्नः प्रसङ्गात्  
मञ्जूषायां मरकतमिव भ्राजमानं तदन्तः ।  
चेतो धावत्युपहितभुजं शेषभोगे शयानं  
दीर्घापाङ्गं जलधितनयाजीवितं देवमाद्यम् ॥ 1.46 ॥चोराक्रान्तं तदनु विपिनं चोळपाण्ड्यान्तरस्थं  
झिल्लीनादश्रवणपरुषं शीघ्रमेव व्यतीयाः ।  
तीर्णे तस्मिन्प्रकटय सखे शीतलांस्ते निनादान्  
शब्दायन्ते न खलु कवयस्सन्निधौ दुर्जनानाम् ॥ 1.47 ॥स्रस्तापीडं प्रचलदलकं व्यक्तताटङ्करत्नं  
मुक्ताचूर्णस्फुरिततिलकं वक्त्रमुत्तानयन्त्यः ।  
देशे तस्मिन् कुवलयदृशो जातकौतूहलास्त्वां  
मालादीर्घैर्मधुरविरुतं मानयिष्यन्त्यपाङ्गैः ॥ 1.48 ॥नित्यावासं वृषभमचलं सुन्दराख्यस्य विष्णोः  
प्रत्यासीदन्सपदि विनमद्भागधेयं नतस्स्याः ।  
यस्योत्सङ्गे बलिविजयिनस्तस्य मञ्जीरवान्तं  
पाथो दिव्यं पशुपतिजटास्पर्शशून्यं विभाति ॥ 1.49 ॥ईशादस्त्राण्यधिगतवतां क्षत्रियाणां प्रभावात्  
काराऽऽवासस्मरणचकितैस्सिक्तसस्यां पयोदैः ।  
पश्यन्यायाः परमलकया स्पर्धमानैरजस्रं  
पुण्यावासैः पुरजनपदैर्मण्डितान्पाण्ड्यदेशान् ॥ 1.50 ॥मुक्ताजालैर्जनितपुळिनां शुक्तिसन्तानमुक्तैः  
तारापूर्णां दिवमिव ततस्ताम्रपर्णीं भजेथाः ।  
प्रत्यासत्त्या नियतविशदं पीतसिन्धोर्महर्षेः  
पानीयं ते परिणमयिता तत्र मुक्तामयत्वम् ॥ 1.51 ॥तस्यास्स्वैरं सरसिजमुखास्वादसं प्रीतचेताः  
शीतीभूतस्तरळलहरीबाहुसंश्लेषणेन ।  
अध्यासीनः पुलिनमलिनैर्वीजितश्चन्दनाद्रेः  
श्रान्तिं शान्तिं गमयतु भवान् सागरं लङ्घयिष्यन् ॥ 1.52 ॥सव्यं तस्याः कियदिव गतश्श्यामताळीतमालां  
त्वत्प्रायाणां तरुणवयसां चेतसो नन्दयित्रीम् ।  
वेलामब्धेर्विविधलहरीदत्तमुक्ताभिरामां  
द्रक्ष्यस्याराद्द्विगुणपुलिनां केतकीनां परागैः ॥ 1.53 ॥स्थित्वा तत्र क्षणमुभयतश्शैलशृङ्गावतीर्णैः  
स्रोतोभेदैरधिगतगुणं चारुविष्फारघोषैः ।  
लक्षीकुर्वन् दशमुखपुरीं सौम्य पत्रप्रकृष्टो  
वेलाचापं शर इव सखे वेगतस्त्वं व्यतीयाः ॥ 1.54 ॥दावासक्तं वनमिव नभस्सन्ध्ययेवानुविद्धं  
सिन्दूराङ्कं द्विपमिव हरिं स्वाम्बरेणेव जुष्टम् ।  
विद्युद्भिन्नं घनमिव सखे विद्रुमारण्ययोगात्  
देहेनैकं मिथुनमिव च द्रक्ष्यसि त्वं पयोधिम् ॥ 1.55 ॥अस्मत्पूर्वैस्सुरपतिहृतं द्रष्टुकामैस्तुरङ्गं  
भित्वा क्षोणीमगणितबलैस्सागरो वर्द्धितात्मा ।  
सत्कारार्थं तव यदि गिरीनादिदेशाद्गुप्तपक्षान्  
अश्रान्तोऽपि प्रणयमुचितं नैव बन्धोर्विहन्याः ॥ 1.56 ॥तत्रासीनः क्वचन सरसि स्मेरहेमारविन्दे  
लब्धास्वादो मधुभिरमितैस्संविनीताध्वखेदः ।  
द्रक्ष्यस्यग्रे लघुतरगतिश्शेषमुल्लङ्घ्य सिन्धोः  
तोयाघातान्मसृणितशिलारम्यवेलं सुवेलम् ॥ 1.57 ॥यस्यासन्ने पयसि जलधेस्त्वत्प्रतिच्छन्दचन्द्राः  
पक्षच्छेदक्षरितरुधिरस्तोमसन्दर्शनीयाः ।  
वीचिप्राप्तैर्विषमितरुचो मौक्तिकैस्तारकाभैः  
सन्ध्यामन्यां नियतमवनौ दर्शयन्ति प्रवाळाः ॥ 1.58 ॥यत्रारण्यं वरुणवसतेर्वीचिवेगापनीतैः  
मुक्तारत्नस्तबकशबलैर्विद्रुमैरुत्प्रवाळम् ।  
रक्षोभीतैस्स्वयमनिमिषैराहृतस्थापितानां  
मन्दाराणां मधुपरिमळैर्वासितं मौळिदघ्नैः ॥ 1.59 ॥तस्मिन्दृश्या तदनु भवतश्चारुसौधावदाता  
लङ्का सिन्धोर्महति पुलिने राजहंसीव लीना ।  
त्वामायान्तं पवनतरळैर्या पतकापदेशैः  
पक्षैरभ्युज्जिगमिषुरिव स्थास्यति श्राव्यनादा ॥ 1.60 ॥