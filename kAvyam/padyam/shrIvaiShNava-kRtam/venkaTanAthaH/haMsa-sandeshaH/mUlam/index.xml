<?xml version="1.0" encoding="utf-8" standalone="yes"?>
<rss version="2.0" xmlns:atom="http://www.w3.org/2005/Atom">
  <channel>
    <title>&#43;मूलम् on पुराणे विश्वासटिप्पन्यः</title>
    <link>https://vishvAsa.github.io/purANam_vaiShNavam/kAvyam/padyam/shrIvaiShNava-kRtam/venkaTanAthaH/haMsa-sandeshaH/mUlam/</link>
    <description>Recent content in &#43;मूलम् on पुराणे विश्वासटिप्पन्यः</description>
    <generator>Hugo</generator>
    <language>en-us</language>
    <atom:link href="https://vishvAsa.github.io/purANam_vaiShNavam/kAvyam/padyam/shrIvaiShNava-kRtam/venkaTanAthaH/haMsa-sandeshaH/mUlam/index.xml" rel="self" type="application/rss+xml" />
    <item>
      <title>01 प्रथमाश्वासः</title>
      <link>https://vishvAsa.github.io/purANam_vaiShNavam/kAvyam/padyam/shrIvaiShNava-kRtam/venkaTanAthaH/haMsa-sandeshaH/mUlam/01_prathamAshvAsaH/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/purANam_vaiShNavam/kAvyam/padyam/shrIvaiShNava-kRtam/venkaTanAthaH/haMsa-sandeshaH/mUlam/01_prathamAshvAsaH/</guid>
      <description>&lt;p&gt;वंशे जातस्सवितुरनघे मानयन्मानुषत्वं&lt;br&gt;&#xA;देवश्श्रीमान् जनक तनयान्वेषणे जागरूकः ।&lt;br&gt;&#xA;प्रत्यायाते पवनतनये निश्चितार्थस्स कामी&lt;br&gt;&#xA;कल्पाकारां कथमपि निशामाविभातं विषेहे ॥ 1.1 ॥काल्ये सेनां कपिकुलपतेस्तूर्णमुद्योजयिष्यन्&lt;br&gt;&#xA;दूरीभावाज्जनकदुहितुर्दूयमानान्तरात्मा ।&lt;br&gt;&#xA;क्रीडाखेलं कमलसरसि क्वापि कालोपयातं&lt;br&gt;&#xA;राकाचन्द्रद्युतिसहचरं राजहंसं ददर्श ॥ 1.2 ॥तस्मिन्सीतागतिमनुगते तद्दुकूलाङ्कमूर्तौ&lt;br&gt;&#xA;तन्मञ्जीरप्रतिमनिनदे न्यस्तनिस्पन्ददृष्टिः ।&lt;br&gt;&#xA;वीरश्चेतोविलयमगमत्तन्मयात्मा मुहूर्तं&lt;br&gt;&#xA;शङ्के तीव्रं भवति समये शासनं मीनकेतोः ॥ 1.3 ॥लब्धाश्वासः कथमपि तदा लक्ष्मणस्याग्रजन्मा&lt;br&gt;&#xA;सन्देशेन प्रणयमहता मैथिलीं जीवयिष्यन् ।&lt;br&gt;&#xA;चक्रे तस्मै सरसिजदळैस्सोपचारां सपर्यां&lt;br&gt;&#xA;कान्ताश्लेषादधिकसुभगः कामिनां दूतलाभः ॥ 1.4 ॥कृत्वा तस्मिन्बहुमतिमसौ भूयसीमाञ्जनेयात्&lt;br&gt;&#xA;गाढोन्मादः प्रणयपदवीं प्राप वार्ताऽनभिज्ञे ।&lt;br&gt;&#xA;विश्लेषेण क्षुभितमनसां मेघशैलद्रुमादौ&lt;br&gt;&#xA;याञ्चादैन्यं भवति किमुत क्वापि संवेदनार्हे ॥ 1.5 ॥वेदोदन्वद्विभजनविदो वंशजं विश्वमूर्तेः&lt;br&gt;&#xA;आहुस्सिद्धाः कमलवसतेरौपवाह्यं भवन्तम् ।&lt;br&gt;&#xA;लब्धं येन प्रगुणगतिना तत्प्रियायास्सकाशात्&lt;br&gt;&#xA;तत्सावर्ण्यं श्रवणरसनास्वादयोग्या सुधा च ॥ 1.6 ॥मध्ये केचिद्वयमिह सखे केवलं मानुषाणां&lt;br&gt;&#xA;व्यक्तोत्कर्षो महति भुवने व्योमगानां पतिस्त्वम् ।&lt;br&gt;&#xA;स्थाने दूत्यं तदपि भवतस्संश्रितत्राणहेतोः&lt;br&gt;&#xA;विश्वस्रष्टा विधिरपि यतस्सारथित्वेन तस्थौ ॥ 1.7 ॥इच्छामात्राज्जगदपरथा संविधातुं क्षमाणां&lt;br&gt;&#xA;इक्ष्वाकूणां प्रकृतिमहतामीदृशीं प्रेक्ष्य वेळाम् ।&lt;br&gt;&#xA;लक्ष्यालक्ष्ये जलधिपयसा लब्धसंस्थां त्रिकूटे&lt;br&gt;&#xA;लङ्कां गन्तुं तवसमुचितं राक्षसीं राजधानीम् ॥ 1.8 ॥स्थानैर्दिव्यैरुपचितगुणां चन्दनारण्यरम्यां&lt;br&gt;&#xA;मुक्तासूतिं मलयमरुतां मातरं दक्षिणाशाम् ।&lt;br&gt;&#xA;अस्मत्प्रीत्यै जनकतनया जीवतार्थं च गच्छन्&lt;br&gt;&#xA;एकं रक्षः पदमिति सखे दोषलेशं सहेथाः ॥ 1.9 ॥वाचालानामिव जडधियां सत्कवौ दूरयाते&lt;br&gt;&#xA;कैलासाय त्वयि गतवति क्षीबतामाश्रितानाम् ।&lt;br&gt;&#xA;संमोदस्ते पथि परिणमेच्चन्द्रकैरुज्झितानां&lt;br&gt;&#xA;मेघापाये विपिनशिखिनां वीक्ष्य वाचं यमत्वम् ॥ 1.10 ॥आरक्तानां नवमधुशनैरापिबन्पद्मिनीनां&lt;br&gt;&#xA;कालोन्निद्रे कुवलयवने घूर्णमानस्सलीलम् ।&lt;br&gt;&#xA;स्विन्नो दानैर्विपिनकरिणां सौम्य सेविष्यते त्वां&lt;br&gt;&#xA;आमोदानामहमहमिकामादिशन्गन्धवाहाः ॥ 1.11 ॥पर्याप्तं ते पवनचलितैरङ्गरागं परागैः&lt;br&gt;&#xA;स्थाने कुर्युस्समसमुदयाद्बन्धवो बन्धुजीवाः ।&lt;br&gt;&#xA;येनान्वेष्यस्यचलतनया पादलाक्षानुषक्तं&lt;br&gt;&#xA;चूडाचन्द्रं पुरविजयिनस्स्वर्णदीफेनपूर्णम् ॥ 1.12 ॥सूक्ष्माकारैर्दिनकरकरैः कल्पितान्तश्शलाकाः&lt;br&gt;&#xA;शारोपान्ताश्शतमखधनुश्शेषचित्रां शुकेन ।&lt;br&gt;&#xA;ऊढाः पश्चादुचितगतिना वायुना राजहंसः&lt;br&gt;&#xA;छत्रायेरन्नभसि भवतश्शारदा वारिवाहाः ॥ 1.13 ॥द्रक्ष्यस्येवं प्रियसख सुखं लङ्घिताध्वा सखीं ते&lt;br&gt;&#xA;सीतां क्षेत्रे जनकनृपतेरुत्थितां सीरकृष्टे ।&lt;br&gt;&#xA;गोपायन्ती तनुमपि निजां या कथञ्चिन्मदर्थं&lt;br&gt;&#xA;भूमौ लोके वहति महतीमेकपत्नी समाख्याम् ॥ 1.14 ॥प्रक्षीणां त्वद्विरहसमये जातहर्षामिदानीं&lt;br&gt;&#xA;प्रत्यायास्यन्ननुनय शनैर्पद्मिनीं स्वादुवाचा ।&lt;br&gt;&#xA;सा ते तन्त्रीस्वनसुभगया स्यादितीहाभ्यनुज्ञां&lt;br&gt;&#xA;मन्ये कुर्यान्मधुकरगिरा मैथिलीसौहृदेन ॥ 1.15 ॥सार्धं कान्तैश्शबरसुदृशामद्रिकुञ्जेषु रागात्&lt;br&gt;&#xA;आसीनानां क्षणमसमये दृश्यचन्द्रोदयश्रीः ।&lt;br&gt;&#xA;उड्डीयेथास्सरसिजवनाद्दक्षिणाशानुसारी&lt;br&gt;&#xA;पश्यन्दूरात्प्रबलगरुतां पक्षिणां दत्तवर्त्मा ॥ 1.16 ॥अङ्गीकुर्वन्नमृतरुचिरामुत्पतिष्णोस्सलीलं&lt;br&gt;&#xA;छायामन्तस्तव मणिमयो माल्यवानेष शैलः ।&lt;br&gt;&#xA;शोभां वक्ष्यत्यधिकललितां शोभमानामतीन्दोः&lt;br&gt;&#xA;देवस्यादेरुपजनयतो मानसादिन्दुबिम्बम् ॥ 1.17 ॥मार्गौ सम्यङ्मम हनुमता वर्णितौ द्वौ तयोस्ते&lt;br&gt;&#xA;सह्यासन्नोऽप्यनति सुभगः पश्चिमोनित्यवर्षः ।&lt;br&gt;&#xA;प्राचीने तु प्रतिजनपदं संहतावद्भुतानां&lt;br&gt;&#xA;मग्ना दृष्टिः कथमपि सखे मत्कृते ते निवार्या ॥ 1.18 ॥श्रुत्वा शब्दं श्रवणमधुरं तावकं पामरीणां&lt;br&gt;&#xA;प्रत्यासन्नात्सपदि भवनात्सादरं निर्गतानाम् ।&lt;br&gt;&#xA;अभ्रूभङ्गेऽप्यधिकसुभगैर्निश्चिताङ्गः कटाक्षैः&lt;br&gt;&#xA;देशानेतान्वनगिरिनदी संविभक्तान् व्यतीयाः ॥ 1.19 ॥इक्षुच्छाये किसलयमयं तल्पमातस्थुषीणां&lt;br&gt;&#xA;सल्लापैस्तैर्मुदितमनसां शालिसं रक्षिकाणाम् ।&lt;br&gt;&#xA;कर्णाटान्ध्रव्यतिकरवशात्कर्बुरे गीतिभेदे&lt;br&gt;&#xA;मुह्यन्तीनां मदनकलुषं मौग्ध्यमास्वादयेथाः ॥ 1.20 ॥विष्णोर्वासादवनिवहनाद्बद्धरत्नैश्शिरोभिः&lt;br&gt;&#xA;शेषस्साक्षादयमिति जनैस्सम्यगुन्नीयमानः ।&lt;br&gt;&#xA;आभ्रैर्युक्तोऽलघुभिरचिरान्मुक्त निर्मोक कल्पैः&lt;br&gt;&#xA;अग्रेभावी तदनु नयने रञ्जयन्नञ्जनाद्रिः ॥ 1.21 ॥तत्रारूढैर्महति मनुजैस्स्वर्गिभिश्चावतीर्णैः&lt;br&gt;&#xA;सत्त्वोन्मेषाद्व्यपगतमिथस्तारतम्यादिभेदैः ।&lt;br&gt;&#xA;साधारण्यात्फलपरिणतेस्सङ्घशो बद्ध्यमानं&lt;br&gt;&#xA;शक्त्या कामं मधुविजयिनस्त्वं च कुर्यास्सपर्याम् ॥ 1.22 ॥स्तोकोन्मग्नस्फुरितपुलिनां त्वन्निवासेच्छयेव&lt;br&gt;&#xA;द्रक्ष्यस्यारात्कनकमुखरीं दक्षिणामञ्जनाद्रेः ।&lt;br&gt;&#xA;आसन्नानां वनविटपिनां वीचीहस्तैः प्रसूना-&lt;br&gt;&#xA;न्यर्चाहेतोरुपहरति या नूनमर्धेन्दु मौळेः ॥ 1.23 ॥निर्विश्यैनां निभृतमनभिव्यक्तमञ्जुप्रणादो&lt;br&gt;&#xA;मन्दाधूतः पुळिनपवनैर्वञ्जुळामोदगर्भैः ।&lt;br&gt;&#xA;अव्यासङ्गस्सपदि पदवीं संश्रयान्यैरलङ्घ्यो&lt;br&gt;&#xA;बन्दीकुर्युस्तटवसतयो मा भवन्तं किराताः ॥ 1.24 ॥तुण्डीराख्यं तदनु महितं मण्डलं वीक्षमाणः&lt;br&gt;&#xA;क्षेत्रं यायाः क्षपितदुरितं तत्र सत्यव्रताख्याम् ।&lt;br&gt;&#xA;पत्यौ रोषात्सलिलवपुषो यत्र वाग्देवतायाः&lt;br&gt;&#xA;सेतुर्जज्ञे सकलजगतामेकसेतुस्स देवः ॥ 1.25 ॥नानारत्नैरुपचितगुणां नित्यसङ्गीतनादां&lt;br&gt;&#xA;भूमेर्द्रक्ष्यस्युचितविभवं भूषणं तत्र काञ्चीम् ।&lt;br&gt;&#xA;यस्यां नित्यं निहितनयनो हस्तिशैलाधिवासी&lt;br&gt;&#xA;द्वन्द्वातीतस्स खलु पुरुषो दृश्यते सत्यकामः ॥ 1.26 ॥तामासीदन्प्रणम नगरीं भक्तिनम्रेण मूर्ध्ना&lt;br&gt;&#xA;जातामादौ कृतयुगमुखे धातुरिच्छावशेन ।&lt;br&gt;&#xA;यद्वीथीनां करिगिरिपतेर्वाहवेगावधूतान्&lt;br&gt;&#xA;धन्यान् रेणूं स्त्रिदशपतयो धारयन्त्युत्तमाङ्गैः ॥ 1.27 ॥मन्दाधूतात्तदनु महितो निस्सृतश्चूतषण्डात्&lt;br&gt;&#xA;पार्श्वे तस्याः पशुपतिशिरश्चन्द्रनीहारवाही ।&lt;br&gt;&#xA;दूरात्प्राप्तं प्रियसखमिव त्वामुपैष्यत्यवश्यं&lt;br&gt;&#xA;कम्पापाथः कमलवनिका कामुको गन्धवाहः ॥ 1.28 ॥वर्णस्तोमैरिव परिणता सप्तभेदैर्महौघैः&lt;br&gt;&#xA;मान्या मध्येनगरमभितस्सेविता देवताभिः ।&lt;br&gt;&#xA;स्वच्छस्वादुप्रसरसुभगा स्वामिनी वः कवीनां&lt;br&gt;&#xA;वेगासञ्ज्ञां वहति महतीं वल्लभा पद्मयोनेः ॥ 1.29 ॥तीर्थे पुंसां शमितकलुषे तत्र सारस्वताख्ये&lt;br&gt;&#xA;स्नात्वा सार्धं मुनिभिरनघैस्सम्यगुल्लासिताङ्गः ।&lt;br&gt;&#xA;विश्वं चित्ते विगतरजसि व्यञ्जयन्तीमशेषं&lt;br&gt;&#xA;वक्ष्यस्यन्तर्बहिरपि परां शुद्धिमक्षेपणीयाम् ॥ 1.30 ॥तस्यास्तीरे सरसिजभुवस्सौम्य वैतानवेदिः&lt;br&gt;&#xA;दिव्यं कुर्वन् द्रमिडविषयं दृश्यते हस्तिशैलः ।&lt;br&gt;&#xA;यस्योपान्ते कृतवसतयो यापयित्वा शरीरं&lt;br&gt;&#xA;वर्तिष्यन्ते वितमसि पदे वासुदेवस्य धन्याः ॥ 1.31 ॥सञ्चिन्वाना तरुणतुळसी दामभिस्स्वामभिख्यां&lt;br&gt;&#xA;तस्यां वेद्यामनुविदधती श्यामळं हव्यवाहम् ।&lt;br&gt;&#xA;भोगैश्वर्यप्रियसहचरैः कापि लक्ष्मीकटाक्षैः&lt;br&gt;&#xA;भुयश्श्यामा भुवनजननी देवता सन्निधत्ते ॥ 1.32 ॥लक्ष्मीविद्युल्ललितवपुषं तत्र कारुण्यपूर्णं&lt;br&gt;&#xA;मा भैषीस्त्वं मरकतशिलामेचकं वीक्ष्य मेघम् ।&lt;br&gt;&#xA;शुद्धैर्नित्यं परिचितपदस्त्वादृशैर्देवहंसैः&lt;br&gt;&#xA;हंसीभूतस्स खलु भवतामन्ववायाग्रजन्मा ॥ 1.33 ॥सारास्वादी सवनहविषां स्वामिनस्ते स देवः&lt;br&gt;&#xA;शुद्धं चक्षुश्श्रुतिपरिषदां चक्षुषां भागधेयम् ।&lt;br&gt;&#xA;अङ्गीकुर्याद्विनतममृतासारसं वादिभिस्त्वां&lt;br&gt;&#xA;आविर्मोदैरभिमतवरस्थूललक्षैः कटाक्षैः ॥ 1.34 ॥मध्वासक्तं सरसिजमिव स्विन्नमालम्बमानः&lt;br&gt;&#xA;देव्या हस्तं तदितरकरन्यस्तलीलारविन्दः ।&lt;br&gt;&#xA;देवश्श्रिमान् स यदि विहरेत्स्वैरमारामभूमौ&lt;br&gt;&#xA;व्यक्तो वालव्यजनवपुषा वीजयेस्तं त्वमेव ॥ 1.35 ॥जातप्रीतिर्जनपदमथो मध्यमं लङ्घयित्वा&lt;br&gt;&#xA;दूराल्लक्ष्यक्रमुक निवहश्यामळान्याहि चोळान् ।&lt;br&gt;&#xA;प्रत्युद्गच्छन्मकरवलन स्तम्भितैस्सह्यजायाः&lt;br&gt;&#xA;स्रोतोभेदैर्विविध गतिभिस्संविभक्तावकाशन् ॥ 1.36 ॥सन्ध्यारागं सुरभिरजनी संभवैरङ्गरागैः&lt;br&gt;&#xA;केशैर्ज्योत्स्नाकलहि तिमिरं पाळिकापीडगर्भैः ।&lt;br&gt;&#xA;आबिभ्राणास्सरसिजदृशो हंसदोलाधिरोहात्&lt;br&gt;&#xA;आधास्यन्ते मदकलगिरस्तेषु नेत्रोत्सवं ते ॥ 1.37 ॥पृथ्वीलीलातिलकसुभगं पश्चिमं भागमेषां&lt;br&gt;&#xA;नाम्ना वर्षं जलचरनदी मातृकं गाहमानः ।&lt;br&gt;&#xA;द्रक्ष्यस्यारात्परिमिततया मग्नकैलासदृश्यं&lt;br&gt;&#xA;श्वेतं शैलं फणिपतिमिव क्ष्मातलादुज्जिहानम् ॥ 1.38 ॥स्फारालोकप्रशमिततमस्सञ्चयं तत्र पुंसां&lt;br&gt;&#xA;प्रत्यग्रूपं प्रगुणविभवं प्रार्थनीयं बुधानाम् ।&lt;br&gt;&#xA;नेदीयां संकुशलनिवहं नन्तुराधास्यते ते&lt;br&gt;&#xA;दिव्यं तेजो जलधितनया स्नेहनित्यानुषक्तम् ॥ 1.39 ॥स्निग्धच्छायं तदनु विततं तस्य धामेव नीलं&lt;br&gt;&#xA;नीलीरक्षानियतललितं काननं संविचीयाः ।&lt;br&gt;&#xA;दृष्टे तस्मिन्ननिमिषवधू नित्यनिर्वेश्य योग्ये&lt;br&gt;&#xA;स्वर्गोद्यानश्रियमपि लघुं मंस्यते मानसं ते ॥ 1.40 ॥कुर्वन्नानाकुसुमरजसा यत्र चित्रं वितानं&lt;br&gt;&#xA;पूगारण्ये मृदुविचलयन्पाळिकाचामराणि ।&lt;br&gt;&#xA;पादन्यासक्षममवकिरन् क्ष्मातलं पुष्पजालैः&lt;br&gt;&#xA;प्रायो वायुः परिजनविधिं पञ्चबाणस्य धत्ते ॥ 1.41 ॥स्रोतोवेगादथ जनपदं सौम्य सीमन्तयन्ती&lt;br&gt;&#xA;प्रत्यादेशो विबुधसरितस्स्यन्दते सह्यकन्या ।&lt;br&gt;&#xA;कालेकाले परिणतिवशात्पर्वभेदावकीर्णैः&lt;br&gt;&#xA;पुण्ड्रेक्षूणां पुळिनविशदैर्गद्गदा मौक्तिकौघैः ॥ 1.42 ॥सह्योत्सङ्गात्सपदि मरुता सागरं नीयमानां&lt;br&gt;&#xA;भद्रालापैर्विहितकुशलां त्वादृशानां द्विजानाम् ।&lt;br&gt;&#xA;यामस्कन्नास्सरसकुहळी पत्रपातैर्निशान्ते&lt;br&gt;&#xA;मन्दस्मेरां मधुपरिमळैर्वासयन्तीव पूगाः ॥ 1.43 ॥तस्मिन् द्रक्ष्यस्यमरमहिळामौळि गन्धैरवन्ध्यां&lt;br&gt;&#xA;आतन्वानां व्यपगतरसं मानसे मानसं वः ।&lt;br&gt;&#xA;तीर्थैरन्यैरपि परिगतां शुद्धिहेतोस्समन्तात्&lt;br&gt;&#xA;चन्द्रोल्लास प्रथितयशसस्संपदं पुष्करिण्याः ॥ 1.44 ॥तीरे तस्या विरचितपदं साधुभिस्सेव्यमानं&lt;br&gt;&#xA;श्रद्धायोगाद्विनमिततनुश्शेषपीठं भजेथाः ।&lt;br&gt;&#xA;यस्मिन्नस्मत्कुलधनतया सौम्य साकेतभाजः&lt;br&gt;&#xA;स्थानं भाव्यं मुनिभिरुदितं श्रीमतो रङ्गधाम्नः ॥ 1.45 ॥सत्त्वे दिव्ये स्वयमुदयतस्तस्य धाम्नः प्रसङ्गात्&lt;br&gt;&#xA;मञ्जूषायां मरकतमिव भ्राजमानं तदन्तः ।&lt;br&gt;&#xA;चेतो धावत्युपहितभुजं शेषभोगे शयानं&lt;br&gt;&#xA;दीर्घापाङ्गं जलधितनयाजीवितं देवमाद्यम् ॥ 1.46 ॥चोराक्रान्तं तदनु विपिनं चोळपाण्ड्यान्तरस्थं&lt;br&gt;&#xA;झिल्लीनादश्रवणपरुषं शीघ्रमेव व्यतीयाः ।&lt;br&gt;&#xA;तीर्णे तस्मिन्प्रकटय सखे शीतलांस्ते निनादान्&lt;br&gt;&#xA;शब्दायन्ते न खलु कवयस्सन्निधौ दुर्जनानाम् ॥ 1.47 ॥स्रस्तापीडं प्रचलदलकं व्यक्तताटङ्करत्नं&lt;br&gt;&#xA;मुक्ताचूर्णस्फुरिततिलकं वक्त्रमुत्तानयन्त्यः ।&lt;br&gt;&#xA;देशे तस्मिन् कुवलयदृशो जातकौतूहलास्त्वां&lt;br&gt;&#xA;मालादीर्घैर्मधुरविरुतं मानयिष्यन्त्यपाङ्गैः ॥ 1.48 ॥नित्यावासं वृषभमचलं सुन्दराख्यस्य विष्णोः&lt;br&gt;&#xA;प्रत्यासीदन्सपदि विनमद्भागधेयं नतस्स्याः ।&lt;br&gt;&#xA;यस्योत्सङ्गे बलिविजयिनस्तस्य मञ्जीरवान्तं&lt;br&gt;&#xA;पाथो दिव्यं पशुपतिजटास्पर्शशून्यं विभाति ॥ 1.49 ॥ईशादस्त्राण्यधिगतवतां क्षत्रियाणां प्रभावात्&lt;br&gt;&#xA;काराऽऽवासस्मरणचकितैस्सिक्तसस्यां पयोदैः ।&lt;br&gt;&#xA;पश्यन्यायाः परमलकया स्पर्धमानैरजस्रं&lt;br&gt;&#xA;पुण्यावासैः पुरजनपदैर्मण्डितान्पाण्ड्यदेशान् ॥ 1.50 ॥मुक्ताजालैर्जनितपुळिनां शुक्तिसन्तानमुक्तैः&lt;br&gt;&#xA;तारापूर्णां दिवमिव ततस्ताम्रपर्णीं भजेथाः ।&lt;br&gt;&#xA;प्रत्यासत्त्या नियतविशदं पीतसिन्धोर्महर्षेः&lt;br&gt;&#xA;पानीयं ते परिणमयिता तत्र मुक्तामयत्वम् ॥ 1.51 ॥तस्यास्स्वैरं सरसिजमुखास्वादसं प्रीतचेताः&lt;br&gt;&#xA;शीतीभूतस्तरळलहरीबाहुसंश्लेषणेन ।&lt;br&gt;&#xA;अध्यासीनः पुलिनमलिनैर्वीजितश्चन्दनाद्रेः&lt;br&gt;&#xA;श्रान्तिं शान्तिं गमयतु भवान् सागरं लङ्घयिष्यन् ॥ 1.52 ॥सव्यं तस्याः कियदिव गतश्श्यामताळीतमालां&lt;br&gt;&#xA;त्वत्प्रायाणां तरुणवयसां चेतसो नन्दयित्रीम् ।&lt;br&gt;&#xA;वेलामब्धेर्विविधलहरीदत्तमुक्ताभिरामां&lt;br&gt;&#xA;द्रक्ष्यस्याराद्द्विगुणपुलिनां केतकीनां परागैः ॥ 1.53 ॥स्थित्वा तत्र क्षणमुभयतश्शैलशृङ्गावतीर्णैः&lt;br&gt;&#xA;स्रोतोभेदैरधिगतगुणं चारुविष्फारघोषैः ।&lt;br&gt;&#xA;लक्षीकुर्वन् दशमुखपुरीं सौम्य पत्रप्रकृष्टो&lt;br&gt;&#xA;वेलाचापं शर इव सखे वेगतस्त्वं व्यतीयाः ॥ 1.54 ॥दावासक्तं वनमिव नभस्सन्ध्ययेवानुविद्धं&lt;br&gt;&#xA;सिन्दूराङ्कं द्विपमिव हरिं स्वाम्बरेणेव जुष्टम् ।&lt;br&gt;&#xA;विद्युद्भिन्नं घनमिव सखे विद्रुमारण्ययोगात्&lt;br&gt;&#xA;देहेनैकं मिथुनमिव च द्रक्ष्यसि त्वं पयोधिम् ॥ 1.55 ॥अस्मत्पूर्वैस्सुरपतिहृतं द्रष्टुकामैस्तुरङ्गं&lt;br&gt;&#xA;भित्वा क्षोणीमगणितबलैस्सागरो वर्द्धितात्मा ।&lt;br&gt;&#xA;सत्कारार्थं तव यदि गिरीनादिदेशाद्गुप्तपक्षान्&lt;br&gt;&#xA;अश्रान्तोऽपि प्रणयमुचितं नैव बन्धोर्विहन्याः ॥ 1.56 ॥तत्रासीनः क्वचन सरसि स्मेरहेमारविन्दे&lt;br&gt;&#xA;लब्धास्वादो मधुभिरमितैस्संविनीताध्वखेदः ।&lt;br&gt;&#xA;द्रक्ष्यस्यग्रे लघुतरगतिश्शेषमुल्लङ्घ्य सिन्धोः&lt;br&gt;&#xA;तोयाघातान्मसृणितशिलारम्यवेलं सुवेलम् ॥ 1.57 ॥यस्यासन्ने पयसि जलधेस्त्वत्प्रतिच्छन्दचन्द्राः&lt;br&gt;&#xA;पक्षच्छेदक्षरितरुधिरस्तोमसन्दर्शनीयाः ।&lt;br&gt;&#xA;वीचिप्राप्तैर्विषमितरुचो मौक्तिकैस्तारकाभैः&lt;br&gt;&#xA;सन्ध्यामन्यां नियतमवनौ दर्शयन्ति प्रवाळाः ॥ 1.58 ॥यत्रारण्यं वरुणवसतेर्वीचिवेगापनीतैः&lt;br&gt;&#xA;मुक्तारत्नस्तबकशबलैर्विद्रुमैरुत्प्रवाळम् ।&lt;br&gt;&#xA;रक्षोभीतैस्स्वयमनिमिषैराहृतस्थापितानां&lt;br&gt;&#xA;मन्दाराणां मधुपरिमळैर्वासितं मौळिदघ्नैः ॥ 1.59 ॥तस्मिन्दृश्या तदनु भवतश्चारुसौधावदाता&lt;br&gt;&#xA;लङ्का सिन्धोर्महति पुलिने राजहंसीव लीना ।&lt;br&gt;&#xA;त्वामायान्तं पवनतरळैर्या पतकापदेशैः&lt;br&gt;&#xA;पक्षैरभ्युज्जिगमिषुरिव स्थास्यति श्राव्यनादा ॥ 1.60 ॥&lt;/p&gt;</description>
    </item>
    <item>
      <title>02 द्वितीयाश्वासः</title>
      <link>https://vishvAsa.github.io/purANam_vaiShNavam/kAvyam/padyam/shrIvaiShNava-kRtam/venkaTanAthaH/haMsa-sandeshaH/mUlam/02_dvitIyAshvAsaH/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/purANam_vaiShNavam/kAvyam/padyam/shrIvaiShNava-kRtam/venkaTanAthaH/haMsa-sandeshaH/mUlam/02_dvitIyAshvAsaH/</guid>
      <description>&lt;p&gt;लीलाखेलं ललितगमनाश्चारुनादं सशिञ्जाः&lt;br&gt;&#xA;भल्लाक्षं त्वां स्मरशरदृशो गौरमापाण्डुराङ्ग्यः ।&lt;br&gt;&#xA;मुग्धालापं मधुरवचसो मानसार्हं मनोज्ञाः&lt;br&gt;&#xA;यत्रानीतास्सुर युवतयो रञ्जयेयुस्समक्षम् ॥ 2.1 ॥उग्रैश्शापैरुपहतिभिया रक्षसा दूर मुक्ताः&lt;br&gt;&#xA;दग्धुं योग्या हुतवहमपि त्वत्प्रियावर्णशुद्धाः ।&lt;br&gt;&#xA;उत्पश्यन्तो जनकतनयातेजसैव स्वरक्षां&lt;br&gt;&#xA;रोधं यस्यामनुविदधते लोकपालावरोधाः ॥ 2.2 ॥अध्यासीना बहुमणिमयं तुङ्गशृङ्गं त्रिकूटं&lt;br&gt;&#xA;दिक्पालेषु प्रथितयशसा रक्षसा रक्ष्यमाणा ।&lt;br&gt;&#xA;अग्रे मेरोरमरनगरीं या परिष्कारभूम्ना&lt;br&gt;&#xA;त्वाहूयेव ध्वजपटमयानग्रहस्तान् धुनोति ॥ 2.3 ॥काले यस्यां व्यपगतघने त्वद्विहारोचितेऽस्मिन्&lt;br&gt;&#xA;चन्द्रालोकैर्विलुलितधियां शर्वरीगर्वहासैः&lt;br&gt;&#xA;स्वर्गस्त्रीणां विरहजनितं बाष्पमुद्वेलयन्त्यः&lt;br&gt;&#xA;निष्यन्दन्ते सलिलकणीकाश्चन्द्रकान्त स्थलिनाम् ॥ 2.4 ॥भासा तादृक्परिणतिजुषा मैथिलीशोकवह्नेः&lt;br&gt;&#xA;भस्मीभूतां पवनतनयस्नेहिना पावकेन ।&lt;br&gt;&#xA;अन्तस्त्रासादवहितधियस्संविधास्यन्त्यवश्यं&lt;br&gt;&#xA;प्रत्यादिष्टप्रथमरचनं विश्वकर्मादयस्ताम् ॥ 2.5 ॥मध्ये तस्या निशिचरपतेस्सद्म रुद्धान्तरिक्षं&lt;br&gt;&#xA;युग्मं नेयैर्दिवि सुमनसां सेव्यमानं विमानैः ।&lt;br&gt;&#xA;कारागारं विबुधसुदृशां वीक्षमाणो विचित्रं&lt;br&gt;&#xA;शोकप्रीतिव्यतिकरवतीं वक्ष्यसे चित्तवृत्तिम् ॥ 2.6 ॥ईषत्कोपाच्चकित पवनामिन्दुसन्दिग्धसूर्यां&lt;br&gt;&#xA;नित्योदारामृतुभिरखिलैर्निष्कुटे वृक्षवाट् ईम् ।&lt;br&gt;&#xA;सीताशोकज्वलनसहजैस्तत्र दीप्तामशोकैः&lt;br&gt;&#xA;आपद्येथाः प्रथमलुलितामाञ्जनेय प्रचारैः ॥ 2.7 ॥तस्यामन्यैर्वियति विहगैस्सार्धमानन्दनिघ्नैः&lt;br&gt;&#xA;स्थानेस्थाने निहितनयनो वर्तयन्मण्डलानि ।&lt;br&gt;&#xA;द्रक्ष्यस्येकां जनकदुहितुस्सौम्यदुर्जातबन्धुं&lt;br&gt;&#xA;न्यस्ताकल्पां क्वचन विटपे शिं शुपां सान्द्रशाखाम् ॥ 2.8 ॥मूले तस्याः किमपि सवनक्षेत्रसं स्कारजातं&lt;br&gt;&#xA;यत्र क्वापि स्थितमपि सखे त्रासहीनं महिम्ना ।&lt;br&gt;&#xA;काले तस्मिन्कथमपि मया वीर्यशुल्केन लब्धं&lt;br&gt;&#xA;दृश्यं तत्ते दिनकरकुलद्योतकं दिव्यरत्नम् ॥ 2.9 ॥सा मे दृष्टिश्शफरनयना सन्नतभ्रूस्सुकेशी&lt;br&gt;&#xA;तन्वी तुङ्गस्तनभरनता तप्तजाम्बुनदाभा ।&lt;br&gt;&#xA;बाला युष्मत्प्रतिमगमना वेदिमध्या वराङ्गी&lt;br&gt;&#xA;शृङ्गाराख्यं निधिमधिगता श्रेयसी देवतेव ॥ 2.10 ॥सा ते यावन्नयनपदवीं याति मोहालसा वा&lt;br&gt;&#xA;सन्देशं वा मदुपगतये श्रावयन्ती शकुन्तान् ।&lt;br&gt;&#xA;अत्यासन्नप्रियवचनतां सूचयद्भिर्निमित्तैः&lt;br&gt;&#xA;एतामश्रुस्थगितनयनं वीक्षमाणा दिशं वा ॥ 2.11 ॥आकल्पान्वा सविधनिहितानालपन्ती विमोहात्&lt;br&gt;&#xA;अङ्गस्पर्शो रघुकुलपतेः स्मर्यते वा न वेति ।&lt;br&gt;&#xA;ध्यायन्ती वा चिरविरहितानेकशय्याविहारान्&lt;br&gt;&#xA;तस्या नूनं नियतिजनिता तादृशी कालयात्रा ॥ 2.12 ॥शुद्धामिन्दोश्श्वपचभवने कौमुदीं विष्फुरन्तीं&lt;br&gt;&#xA;आनीतां वा विषतरुवने पारिजातस्य शाखाम् ।&lt;br&gt;&#xA;सूक्तिं रम्यां खलपरिसरे सत्कवेः कीर्त्यमानां&lt;br&gt;&#xA;मन्ये दीनां निशिचरगृहे मैथिलस्यात्मजाताम् ॥ 2.13 ॥वर्षाकीर्णामिव कमलिनीं व्याहतार्थामिवोक्तिं&lt;br&gt;&#xA;पङ्काश्लिष्टामिव बिसलतां पत्यपेतामिवेभीम् ।&lt;br&gt;&#xA;मेघच्छन्नामिव शशिकलां विघ्नरुद्धामिवाशां&lt;br&gt;&#xA;व्याघ्रोपेतामिव मृगवधूं भूतले ज्यामिवास्ताम् ॥ 2.14 ॥स्मृत्वा पूर्वं स्मरशरभये मत्परिष्वङ्गरक्षां&lt;br&gt;&#xA;आश्लिष्यन्तीमलसवलितैरङ्गकैर्मातरं स्वाम् ।&lt;br&gt;&#xA;आकल्पेऽपि श्रममधिगतैरङ्गरागेऽपि खिन्नै&lt;br&gt;&#xA;अक्षाम्यद्भिः स्मृतिमपि मुहुस्सौकुमार्यातिरेकात् ॥ 2.15 ॥भूयोभूयः करसरसिजे न्यस्य रोमाञ्चिताङ्गीं&lt;br&gt;&#xA;मौळौ चूडामणिविरहिते निर्विशन्तीं निधाय ।&lt;br&gt;&#xA;अन्तस्तापादधिगतरुजोरादारादर्पयन्तीं&lt;br&gt;&#xA;पर्यायेण स्तनकलशयोरङ्गुळियं मदीयम् ॥ 2.16 ॥अम्बातुल्या सुचरितफलं दिव्यमालेपनं प्राक्&lt;br&gt;&#xA;अङ्गेष्वस्याः स्थिरमनुगुणं यद्वितेनेऽनसूया ।&lt;br&gt;&#xA;धाराकारैः स्तनकलशयोरापतद्भिस्समन्तात्&lt;br&gt;&#xA;सन्तापोष्णैस्तदपि बहुळैरश्रुभिः क्षाळयन्तीम् ॥ 2.17 ॥अग्राह्यवत्वाद्विषमयमितं केशहस्तं मया प्राक्&lt;br&gt;&#xA;आबिभ्राणां तनुपरिमळश्रद्धयेवावकीर्णम् ।&lt;br&gt;&#xA;अर्चा हेतोर्भुवि रतिपतेरप्सरोभिर्विमुक्तां&lt;br&gt;&#xA;अन्वग्यातामिव सुरतरोर्मञ्जरीं चञ्चरीकैः ॥ 2.18 ॥आनीतं यत्त्वरितमचलादुत्तरियं प्लवङ्गैः&lt;br&gt;&#xA;अस्याकारैस्सदृशमभितस्त्वत्प्रियारूपचिह्नम् ।&lt;br&gt;&#xA;बालादित्यद्युतिसहचरं चारु वासो वसानां&lt;br&gt;&#xA;सन्ध्यारागव्यतिकरवतीं चन्द्रलेखामिवान्याम् ॥ 2.19 ॥वक्तुं मार्गं किल वुसुमतीं जग्मुषस्तत्पदाब्जात्&lt;br&gt;&#xA;मञ्जीरस्य त्वदुपमरुतेर्दक्षिणस्यास्य तुल्यम् ।&lt;br&gt;&#xA;अङ्कारूढे चरणकमले मत्करेणोपधेयं&lt;br&gt;&#xA;वामं शाखाशिखरनिहितं वीक्ष्य गाढं विषण्णाम् ॥ 2.20 ॥अङ्गैर्म्लायत्किसलयसमैरुज्झिताकल्पपुष्पैः&lt;br&gt;&#xA;गाढाश्लिष्टां वपुषि विमले बिम्बिताभिर्लताभिः ।&lt;br&gt;&#xA;सन्तापोष्णश्वसनपरुषछायया किञ्च दूनां&lt;br&gt;&#xA;बन्दीभूतां निशिचरगृहे नन्दनस्येव लक्ष्मीम् ॥ 2.21 ॥चेतोवृत्तिं शमयति बहिस्सार्वभौमे निरोधे&lt;br&gt;&#xA;मय्येकस्मिन्प्रणिहितधियं मान्मथेनागमेन ।&lt;br&gt;&#xA;अभ्यस्यन्तीमनितरजुषो भावनायाः प्रकर्षात्&lt;br&gt;&#xA;स्वान्तेनान्तर्विलयमृदुना निर्विकल्पं समाधिम् ॥ 2.22 ॥शून्या दृष्टिश्श्वसितमधिकं मीलितं वक्त्रपद्मं&lt;br&gt;&#xA;धाराकारं नयनसलिलं सानुबन्धो विलापः ।&lt;br&gt;&#xA;इत्थं दैन्यं किमपि विधिना दुर्निवारेण नीता&lt;br&gt;&#xA;सा मे सक्ता तनुतरतनुस्तप्यते नूनमन्तः ॥ 2.23 ॥दृष्ट्वा तस्यास्त्वमपि करुणां तादृशीं तामवस्थां&lt;br&gt;&#xA;शक्ष्यस्यन्तस्स्वयमुपनतं शोकवेगं न सोढुम् ।&lt;br&gt;&#xA;क्रव्यादानां दशवदनवत् क्वापि जातवजाताः&lt;br&gt;&#xA;नालम्बन्ते कथमिव दयां निर्मलत्वोपपन्नाः ॥ 2.24 ॥नेदीयस्यामधिगतरसो दीर्घिकायां निकामं&lt;br&gt;&#xA;संवेशेन श्रममपनयन् शर्वरीं यापयेथाः ।&lt;br&gt;&#xA;इत्थं निद्रासमयमुचितं वीक्ष्य नक्तञ्चरीणां&lt;br&gt;&#xA;प्रत्यूषे त्वं प्रणयमधुरां श्रावयिष्यन्&lt;br&gt;&#xA;मदुक्तिम् ॥ 2.25 ॥शीतैरध्वश्रमविनयनैस्सेवितो गन्धवाहैः&lt;br&gt;&#xA;सुप्तस्स्वैरं पुळिनशयने स्वन्तरे चन्द्रपादैः ।&lt;br&gt;&#xA;क्रीडागीतैः कमलमुकुळे लीयतां षट्पदानां&lt;br&gt;&#xA;कार्याकाङ्क्षी कलयतु भवान् राजहंस प्रबोधम् ॥ 2.26 ॥तामारूढश्चलकिसलयां शिंशुपां स्वैकलक्ष्यः&lt;br&gt;&#xA;मन्दीकुर्वन्मनसिजधनुर्घोषतीव्रं निनादम् ।&lt;br&gt;&#xA;मोहादीषन्मुषितमनसं बोधय प्रेयसीं मे&lt;br&gt;&#xA;रम्यामादौ रघुजनकयोर्वर्णयन् वंशकीर्तिम् ॥ 2.27 ॥पत्युर्देवि प्रणयसचिवं विद्धि दीर्घायुषो मां&lt;br&gt;&#xA;जीवातुं ते दधतमनघं तस्य सन्देशमन्तः ।&lt;br&gt;&#xA;शूराणां यश्शरदुपगमे वीरपत्नीवराणां&lt;br&gt;&#xA;संमानार्हं समयमुचितं सूचयेत्कूजितैस्स्वैः ॥ 2.28 ॥मत्प्रस्तावप्रवणमथ सा मैथिली मानयेत्त्वां&lt;br&gt;&#xA;म्लानं शोकाद्वदनकमलं किञ्चिदुन्नम्य भीरुः ।&lt;br&gt;&#xA;अन्तस्तोषादमृतलहरीलब्धसब्रह्मचर्यैः&lt;br&gt;&#xA;अम्भोजानामुषसि मिषतामन्तरङ्गैरपाङ्गैः ॥ 2.29 ॥पश्यन्ती सा रघुपतिवधूस्त्वामशेषावदातं&lt;br&gt;&#xA;प्रत्याश्वासादधिगतरुचिः प्राक्तनीवेन्दुलेखा ।&lt;br&gt;&#xA;मत्सन्देशे तदनु सुमुखी सावधाना भवित्री&lt;br&gt;&#xA;किं न स्त्रीणां जनयति मुदं कान्तवार्ताऽऽगमोपि ॥ 2.30 ॥पश्चादेवं कथय भवतीभागधेयेन जीवन्&lt;br&gt;&#xA;कल्याणीं त्वां कुशलमनघः कोसलेन्द्रोऽनुयुङ्क्ते ।&lt;br&gt;&#xA;येषु श्रेयो भवति नियतं तानि सर्वाणि सन्तः&lt;br&gt;&#xA;लक्ष्म्या देव्यास्तव च भुवने लक्षणान्यामनन्ति ॥ 2.31 ॥यस्या यस्मिन् व्यवधिरभवद्भूषणालेपनादिः&lt;br&gt;&#xA;नीतामेनां नियतिविभवादन्तरीपं दवीयः ।&lt;br&gt;&#xA;प्रत्यासीदन्निव नयनयोर्वर्त्मनि स्थापयित्वा&lt;br&gt;&#xA;स त्वामेवं वदति कुशली देवि सख्या मुखेन ॥ 2.32 ॥वेलातीतप्रणयविवशं भावमासेदुषोर्नौ&lt;br&gt;&#xA;भोगारम्भे क्षणमिव गता पूर्वमालिङ्गनाद्यैः ।&lt;br&gt;&#xA;सम्प्रत्येषा सुतनु शतशः कल्पना सङ्गमैस्ते&lt;br&gt;&#xA;चिन्तादीर्घैरपि शकलिता शर्वरी नापयाति ॥ 2.33 ॥उद्दामैस्ते कुचकलशयोरूष्मभिर्निर्जितेन&lt;br&gt;&#xA;छिद्रं लब्ध्वा विरहसमये तत्क्षणादुन्नतेन ।&lt;br&gt;&#xA;कुन्दामोदैस्सुरभितदिशा गन्धवाहेन दैन्यं&lt;br&gt;&#xA;सम्प्राप्तोऽहं सह सरसिजैस्त्वन्मुखाम्भोजमित्रैः ॥ 2.34 ॥माध्वीदिग्धैर्विरहिवनितास्वाद लुब्धैरमोघैः&lt;br&gt;&#xA;आवृण्वन्तं कुसुमधनुषश्चित्रपुङ्खैर्दिगन्तान् ।&lt;br&gt;&#xA;सीतापार्श्वे न भवतु भवानित्यवोचद्वसन्तं&lt;br&gt;&#xA;रामस्त्रासादनमितधनुर्मौळिना सन्नतेन ॥ 2.35 ॥पार्श्वे लोलैः परभृतकुलैर्मुक्तकोलाहलानां&lt;br&gt;&#xA;मल्लीरेणुस्थगितवपुषां मन्दरं निर्गतानाम् ।&lt;br&gt;&#xA;भीतेनाहं भ्रमरपटली शृङ्खलासङ्कुलानां&lt;br&gt;&#xA;मार्गे तिष्ठन्मलयमरुतां वारितो लक्ष्मणेन ॥ 2.36 ॥मन्दो वक्ष्ये किमिव जनकं किं नु योगीश्वरो मां&lt;br&gt;&#xA;इत्येवं मे सुतनु मनस वर्तयन्ति स्म खेदम् ।&lt;br&gt;&#xA;रक्ताशोके ज्वलति सविधे लाजवर्षाभिरामैः&lt;br&gt;&#xA;पुष्पौघैस्त्वत्परिणयदशां व्यञ्जयन्तः करञ्जाः ॥ 2.37 ॥चेतो नैव त्यजति चपलाहेमकोणाभिघातात्&lt;br&gt;&#xA;धीरोदात्तस्तनितजलदात्ताण्डवारम्भमिच्छन् ।&lt;br&gt;&#xA;वातोन्मुक्तैः कुटजकुसुमैर्वासिते शैलशृङ्गे&lt;br&gt;&#xA;रक्षः पीडारहितदयिताश्लेषधन्यो मयूरः ॥ 2.38 ॥शैलव्यक्तप्रतिविलपितां सान्द्रतापानुविद्धां&lt;br&gt;&#xA;तन्वानानां नयनसलिलैर्मातरं ते सबाष्पाम् ।&lt;br&gt;&#xA;पश्यन्तीनां प्रबलमदनोन्मादपर्याकुलं मां&lt;br&gt;&#xA;प्रायो जातं किमपि रुदितं व्योम्नि कादम्बिनीनाम् ॥ 2.39 ॥देहस्पर्शं मलयपवने दृष्टिसं भेदमिन्दौ&lt;br&gt;&#xA;धामैकत्वं जगति भुवि चाभिन्नपर्यङ्कयोगम् ।&lt;br&gt;&#xA;ताराचित्रे वियति विततिं श्रीवितानस्य पश्यन्&lt;br&gt;&#xA;दूरीभूतां सुतनु विधिना त्वामहं निर्विशामि ॥ 2.40 ॥प्राप्तैस्सख्यं तव नयनयोः पद्मकोशैः प्रबुद्धैः&lt;br&gt;&#xA;सन्नाहं नस्समयनियतं साधु सन्धुक्षयन्ती ।&lt;br&gt;&#xA;सेनायोग्यां सरणिमधुना दर्शयन्ती शुभाशा&lt;br&gt;&#xA;सीते नूनं त्वरयति शरत्त्वत्समीपं निनीषुः ॥ 2.41 ॥तातादेशात्सपदि भरते न्यस्तराज्याभिषेकं&lt;br&gt;&#xA;या मामेका वनमनुगता राजधानीं विहाय ।&lt;br&gt;&#xA;तामेव त्वामुचितशयनां बाहुमध्ये मदीये&lt;br&gt;&#xA;दूरे कर्तुर्गुणवति मुहुर्दूयते जीवितं मे ॥ 2.42 ॥सेतुं बध्वा विपुलमचलैस्सायकैर्वा पयोधौ&lt;br&gt;&#xA;कृत्वा लङ्कां स्रजमिव करे खेलतां वानराणाम् ।&lt;br&gt;&#xA;अल्पीयोभिस्सुमुखि दिवसैर्योधयन् यातुधानान्&lt;br&gt;&#xA;कर्णे शीधुं तव रचयिता लक्ष्मणश्चापघोषैः ॥ 2.43 ॥रक्षोमौळिस्तबकलवनाद्वैरबन्धे विमुक्ते&lt;br&gt;&#xA;गत्वा चोर्वीं गगनपदवीस्वैरिणा पुष्पकेण ।&lt;br&gt;&#xA;सिद्धारम्भौ सपदि भवतामाधिराज्याभिषेकात्&lt;br&gt;&#xA;संप्राप्स्यावश्चिरविरहतस्सञ्चितान्देवि भोगान् ॥ 2.44 ॥चित्ते कुर्यात्तदपि भवति यज्जनस्थानयुद्धात्&lt;br&gt;&#xA;संप्राप्तं मां दशमुखसमान् पारयित्वा खरादीन् ।&lt;br&gt;&#xA;शस्त्राघातं स्तनकलशयोरूष्मणा रोपयद्भिः&lt;br&gt;&#xA;गाढाश्लेषैरपिहितवती गद्गदा हर्षबाष्पैः ॥ 2.45 ॥शच्याः क्लेशं क्वचन समये तादृशं चिन्तयित्वा&lt;br&gt;&#xA;स्मृत्वा देवीमचलतनयां विप्रयुक्तां शिवेन ।&lt;br&gt;&#xA;रक्षात्मानं कथमपि शुभे जीवितालम्बनं मे&lt;br&gt;&#xA;पत्युश्चन्दाद्व्यसनमपि हि श्लाघनीयं वधूनाम् ॥ 2.46 ॥अप्येतत्ते मनसि निहितं साह्यमव्याजबन्धो&lt;br&gt;&#xA;प्रत्याख्यातुं प्रभवति न खल्वानृशंस्यं त्वदीयम् ।&lt;br&gt;&#xA;प्रागप्येवं परिणतगुणां नैषधे वीक्ष्य वार्तां&lt;br&gt;&#xA;आर्तत्राणं व्रतमिति विदुर्हंस शुद्धात्मनां वः ॥ 2.47 ॥इत्थं हृद्यैर्जनकतनयां जीवयित्वा वचोभिः&lt;br&gt;&#xA;सख्यं पुष्यन्दिनकरकुले दीप्यमानैर्नरेन्द्रैः ।&lt;br&gt;&#xA;स्वैरं लोकान् विचरनिखिलान् सौम्य लक्ष्यमेव विष्णुः&lt;br&gt;&#xA;सर्वाकारैस्त्वदनुगुणया सेवितो राजहंस्या ॥ 2.48 ॥सन्दिश्यैवं सह कपिकुलैस्सेतुना लङ्घिताब्धिः&lt;br&gt;&#xA;पङ्क्तिग्रीवे युधि विनिहते प्राप्य सीतां प्रतीतः ।&lt;br&gt;&#xA;राज्यं भूयस्स्वयमनुभवन् रक्षितं पादुकाभ्यां&lt;br&gt;&#xA;रामश्श्रीमानतनुत निजां राजधानीं सनाथाम् ॥ 2.49 ॥विद्याशिल्पप्रगुणमतिना वेङ्कटेशेन कॢप्तं&lt;br&gt;&#xA;चिन्ताशाणोल्लिखितमसकृच्छ्रेयसां प्राप्तिहेतुम् ।&lt;br&gt;&#xA;सीताहंसव्यतिकरसखं राम सन्देशरत्नं&lt;br&gt;&#xA;पश्यन्त्वन्तश्श्रवणमनघं चक्षुरुज्जीव्य सन्तः ॥ 2.50 ॥&lt;/p&gt;</description>
    </item>
  </channel>
</rss>
