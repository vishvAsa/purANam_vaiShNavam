+++
title = "मुक्तकानि"
+++


1.1	अहन्ते नाहं ते विहरणपदं देशिकगिरस्स्वदन्ते नः स्वान्ते सपदि गतसन्देहविषयाः ।  
अनायासा यासामहिपतिशया सा भगवती धराधारा धाराधरनिकरसाधारणरुचिः ॥

1.2	सूते सूकरयुवतिस्सुतशतमत्यन्तदुर्भगं झटिति ।  
करिणी चिराय सूते कमपि, सकलमहीपाललालितं कलभम् ॥

1.3	कर्मावलम्बकाः केचित् केचित् ज्ञानावलम्बकाः ।  
वयं तु हरिदासानां पादरक्षावलम्बकाः ॥

1.4	तर्केषु कर्कशधियो वयमेव नान्ये काव्येषु कोमलधियो वयमेव नान्ये ।  
तन्त्रेषु निश्चितधियो वयमेव नान्ये कृष्णे निवेशितधियो वयमेव नान्ये ॥

1.5	असिना तत्त्वमसिना परजीवप्रभेदिना ।  
विद्यारण्यमहारण्यमक्षोभ्यमुनिरच्छिनत् ॥

1.6	स्पर्धन्तां सह जन्मकुञ्जरतया दिक्कुञ्जरैः कुञ्जराः
ग्राम्या वा वनवासिनो मदजलप्रस्विन्नगण्डस्थलाः ।  
आः कालस्य विपर्यये शृणु सखे! प्राचीरपालीमला-
स्वादस्निग्धकपोलभित्तिरवमः कोलोऽपि संस्पर्धते ॥

1.7	बाह्यैर्वर्णाडम्बरैर्मा भ्रमन्तु छित्त्वा गर्भाभ्यन्तरं शोधयन्तु ।  
निर्णेतारो नीरसत्वेन को वा डिण्डीराणां डिण्डिमानां च भेदः ॥

1.8	आनीयानीलशृङ्गद्युतिरचितजगद्रञ्जनादञ्जनाद्रेः
चेञ्च्यामाराध्य कञ्चित्समयमथ निहत्योद्धनुष्कान् तुरुष्कान् ।  
लक्ष्मीभूभ्यामुभाभ्यां सह निजनिलये स्थापयन् रङ्गनाथं
सन्त्रवर्यां सपर्यां पुनरकृत यशोदर्पणो गोप्पणार्यः ॥