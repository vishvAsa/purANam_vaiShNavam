+++
title = "06 अधिकारपरिग्रहपद्धतिः"

+++


<details open><summary>विश्वास-प्रस्तुतिः</summary>

अधीष्टे पादुका सा मे यस्याः साकेतवासिभिः ।  
अन्वयव्यतिरेकाभ्यामन्वमीयत वैभवम्॥ 6.1
</details>

<details><summary>मूलम्</summary>

अधीष्टे पादुका सा मे यस्याः साकेतवासिभिः ।  
अन्वयव्यतिरेकाभ्यामन्वमीयत वैभवम्॥ 6.1
</details>

<details open><summary>विश्वास-प्रस्तुतिः</summary>

मोचितस्थिरचरान् अयत्नतः  
कोसलान् जनपदान् उपास्महे ।  
येषु कांश्चन बभूव वत्सरान्  
दैवतं दनुजवैरिपादुका॥ 6.2
</details>

<details><summary>मूलम्</summary>

मोचितस्थिरचरान् अयत्नतः  
कोसलान् जनपदान् उपास्महे ।  
येषु कांश्चन बभूव वत्सरान्  
दैवतं दनुजवैरिपादुका॥ 6.2
</details>

<details open><summary>विश्वास-प्रस्तुतिः</summary>

साम्राज्यसम्पदिव दासजनोचिता त्वं  
रामेण सत्यवचसा भरताय दत्ता ।  
स त्वां निवेश्य चरणावनि ! भद्रपीठे  
पृथ्वीं बुभोज बुभुजे च यशोविभूतिम्॥ 6.3
</details>

<details><summary>मूलम्</summary>

साम्राज्यसम्पदिव दासजनोचिता त्वं  
रामेण सत्यवचसा भरताय दत्ता ।  
स त्वां निवेश्य चरणावनि ! भद्रपीठे  
पृथ्वीं बुभोज बुभुजे च यशोविभूतिम्॥ 6.3
</details>

<details open><summary>विश्वास-प्रस्तुतिः</summary>

भोगान् अनन्यमनसां मणिपादुके ! त्वं  
पुष्णासि हन्त भजतामनुषङ्गसिद्धान् ।  
तेनैव नूनमभवत् भरतस्य साधोः  
अप्रार्थितं तदिह राज्यमवर्जनीयम्॥ 6.4
</details>

<details><summary>मूलम्</summary>

भोगान् अनन्यमनसां मणिपादुके ! त्वं  
पुष्णासि हन्त भजतामनुषङ्गसिद्धान् ।  
तेनैव नूनमभवत् भरतस्य साधोः  
अप्रार्थितं तदिह राज्यमवर्जनीयम्॥ 6.4
</details>

<details open><summary>विश्वास-प्रस्तुतिः</summary>

रामप्रयाणजनितं व्यपनीय शोकं  
रत्नासने स्थितवती मणिपादरक्षे ! ।  
पृथ्वीं निजेन यशसा विहितोत्तरीयाम्  
एकातपत्रतिलकां भवती वितेने॥ 6.5
</details>

<details><summary>मूलम्</summary>

रामप्रयाणजनितं व्यपनीय शोकं  
रत्नासने स्थितवती मणिपादरक्षे ! ।  
पृथ्वीं निजेन यशसा विहितोत्तरीयाम्  
एकातपत्रतिलकां भवती वितेने॥ 6.5
</details>

<details open><summary>विश्वास-प्रस्तुतिः</summary>

रामाज्ञया परवती परिगृह्य राज्यं  
रत्नासनं रघुकुलोचितमाश्रयन्ती ।  
शुद्धां पदावनि ! पुनर्भवती वितेने  
स्वातन्त्र्यलेशकलुषां भरतस्य कीर्तिम्॥ 6.6
</details>

<details><summary>मूलम्</summary>

रामाज्ञया परवती परिगृह्य राज्यं  
रत्नासनं रघुकुलोचितमाश्रयन्ती ।  
शुद्धां पदावनि ! पुनर्भवती वितेने  
स्वातन्त्र्यलेशकलुषां भरतस्य कीर्तिम्॥ 6.6
</details>

<details open><summary>विश्वास-प्रस्तुतिः</summary>

पौलस्त्यवीरवदनस्तबकावसानात्  
पुष्पाणि दण्डकवनेष्वपचेतुमिच्छोः ।  
रक्षाधुरं धृतवती मणिपादुके ! त्वं  
रामस्य मैथिलसुतासहिते प्रचारे॥ 6.7
</details>

<details><summary>मूलम्</summary>

पौलस्त्यवीरवदनस्तबकावसानात्  
पुष्पाणि दण्डकवनेष्वपचेतुमिच्छोः ।  
रक्षाधुरं धृतवती मणिपादुके ! त्वं  
रामस्य मैथिलसुतासहिते प्रचारे॥ 6.7
</details>

<details open><summary>विश्वास-प्रस्तुतिः</summary>

पादावनि ! प्रचलचामरबृन्दमध्ये  
भद्रासनास्तरगता भवती विरेजे ।  
आकीर्णदिव्यसलिले कटके सुमेरोः  
अम्भोजिनीव कलहायितहंसयूथा॥ 6.8
</details>

<details><summary>मूलम्</summary>

पादावनि ! प्रचलचामरबृन्दमध्ये  
भद्रासनास्तरगता भवती विरेजे ।  
आकीर्णदिव्यसलिले कटके सुमेरोः  
अम्भोजिनीव कलहायितहंसयूथा॥ 6.8
</details>

<details open><summary>विश्वास-प्रस्तुतिः</summary>

मान्ये रघूद्वहपदे मणिपादुके ! त्वां  
विन्यस्य विग्रहवतीमिव राज्यलक्ष्मीम् ।  
आलोलम् अक्षवलयी भरतो जटावान्  
आलम्ब्य चामरम् अनन्यमनाः सिषेवे॥ 6.9
</details>

<details><summary>मूलम्</summary>

मान्ये रघूद्वहपदे मणिपादुके ! त्वां  
विन्यस्य विग्रहवतीमिव राज्यलक्ष्मीम् ।  
आलोलम् अक्षवलयी भरतो जटावान्  
आलम्ब्य चामरम् अनन्यमनाः सिषेवे॥ 6.9
</details>

<details open><summary>विश्वास-प्रस्तुतिः</summary>

प्राप्ते दिवं दशरथे भरते विलक्षे  
पर्याकुलेषु भृशमुत्तरकोसलेषु ।  
त्वं चेत् उपेक्षितवती क इवाभविष्यद्  
गोपायिता गुहसखस्य विभोः पदं तत्॥ 6.10
</details>

<details><summary>मूलम्</summary>

प्राप्ते दिवं दशरथे भरते विलक्षे  
पर्याकुलेषु भृशमुत्तरकोसलेषु ।  
त्वं चेत् उपेक्षितवती क इवाभविष्यद्  
गोपायिता गुहसखस्य विभोः पदं तत्॥ 6.10
</details>

<details open><summary>विश्वास-प्रस्तुतिः</summary>

भ्रातुर्यदम्ब ! विरहात् भरते विषण्णे  
दाक्षिण्यमाश्रितवती मणिपादुके ! त्वम् ।  
आसीदशेषजगतां श्रवणामृतं तत्  
वाचालकाहळसहं बिरुदं तदा ते॥ 6.11
</details>

<details><summary>मूलम्</summary>

भ्रातुर्यदम्ब ! विरहात् भरते विषण्णे  
दाक्षिण्यमाश्रितवती मणिपादुके ! त्वम् ।  
आसीदशेषजगतां श्रवणामृतं तत्  
वाचालकाहळसहं बिरुदं तदा ते॥ 6.11
</details>

<details open><summary>विश्वास-प्रस्तुतिः</summary>

राज्यं तदा दशरथादनु रामतः प्राक्  
बिभ्राणया चरणरक्षिणि ! वीतखेदम् ।  
तुल्याधिकारभजनेन बभूव धन्यो  
वंशस्त्वयाऽम्ब ! मनुवंशमहीपतीनाम्॥ 6.12
</details>

<details><summary>मूलम्</summary>

राज्यं तदा दशरथादनु रामतः प्राक्  
बिभ्राणया चरणरक्षिणि ! वीतखेदम् ।  
तुल्याधिकारभजनेन बभूव धन्यो  
वंशस्त्वयाऽम्ब ! मनुवंशमहीपतीनाम्॥ 6.12
</details>

<details open><summary>विश्वास-प्रस्तुतिः</summary>

वर्षाणि तानि वृषळो न तपांसि तेपे  
बालो न कश्चिदपि मृत्युवशं जगाम ।  
राज्ये तवाम्ब ! रघुपुङ्गवपादरक्षे !  
नैवापरं प्रतिविधेयमभूत् प्रसक्तम्॥ 6.13
</details>

<details><summary>मूलम्</summary>

वर्षाणि तानि वृषळो न तपांसि तेपे  
बालो न कश्चिदपि मृत्युवशं जगाम ।  
राज्ये तवाम्ब ! रघुपुङ्गवपादरक्षे !  
नैवापरं प्रतिविधेयमभूत् प्रसक्तम्॥ 6.13
</details>

<details open><summary>विश्वास-प्रस्तुतिः</summary>

विश्वं त्वदाश्रितपदाम्बुजसम्भवायां  
यस्यां प्रतिष्ठितमिदं मणिपादरक्षे ! ।  
आसीदनन्यशरणा समये यथावत्  
साऽपि त्वया वसुमती विहितप्रतिष्ठा॥ 6.14
</details>

<details><summary>मूलम्</summary>

विश्वं त्वदाश्रितपदाम्बुजसम्भवायां  
यस्यां प्रतिष्ठितमिदं मणिपादरक्षे ! ।  
आसीदनन्यशरणा समये यथावत्  
साऽपि त्वया वसुमती विहितप्रतिष्ठा॥ 6.14
</details>

<details open><summary>विश्वास-प्रस्तुतिः</summary>

प्रायेण रामविरहव्यथिता तदानीम्  
उत्सङ्गमाश्रितवती तव राज्यलक्ष्मीः ।  
तामेव देवि ! ननु जीवयितुं जलार्द्राम्  
अङ्गीचकार भवती भरतोपनीताम्॥ 6.15
</details>

<details><summary>मूलम्</summary>

प्रायेण रामविरहव्यथिता तदानीम्  
उत्सङ्गमाश्रितवती तव राज्यलक्ष्मीः ।  
तामेव देवि ! ननु जीवयितुं जलार्द्राम्  
अङ्गीचकार भवती भरतोपनीताम्॥ 6.15
</details>

<details open><summary>विश्वास-प्रस्तुतिः</summary>

वीरव्रतप्रणयिनि प्रथमे रघूणां  
प्राप्ते चिराय भरते व्रतमासिधारम् ।  
त्यक्त्वा पदावनि ! तदा विविधान् विहारान्  
एकासिकाव्रतमपूर्वमवर्तयस्त्वम्॥ 6.16
</details>

<details><summary>मूलम्</summary>

वीरव्रतप्रणयिनि प्रथमे रघूणां  
प्राप्ते चिराय भरते व्रतमासिधारम् ।  
त्यक्त्वा पदावनि ! तदा विविधान् विहारान्  
एकासिकाव्रतमपूर्वमवर्तयस्त्वम्॥ 6.16
</details>

<details open><summary>विश्वास-प्रस्तुतिः</summary>

काकुत्स्थपादविरहप्रतिपन्नमौनां  
निष्पन्दतामुपगतां मणिपादरक्षे ! ।  
आश्वासयन्निव मुहुर्भरतस्तदानीं  
शीतैरवीजयत चामरमारुतैस्त्वाम्॥ 6.17
</details>

<details><summary>मूलम्</summary>

काकुत्स्थपादविरहप्रतिपन्नमौनां  
निष्पन्दतामुपगतां मणिपादरक्षे ! ।  
आश्वासयन्निव मुहुर्भरतस्तदानीं  
शीतैरवीजयत चामरमारुतैस्त्वाम्॥ 6.17
</details>

<details open><summary>विश्वास-प्रस्तुतिः</summary>

यत्र क्वचिद्विहरतोऽपि पदारविन्दं  
रक्ष्यं मया रघुपतेरिति भावयन्त्या ।  
निश्शेषमेव सहसा मणिपादरक्षे !  
निष्कण्टकं जगदिदं विदधे भवत्या॥ 6.18
</details>

<details><summary>मूलम्</summary>

यत्र क्वचिद्विहरतोऽपि पदारविन्दं  
रक्ष्यं मया रघुपतेरिति भावयन्त्या ।  
निश्शेषमेव सहसा मणिपादरक्षे !  
निष्कण्टकं जगदिदं विदधे भवत्या॥ 6.18
</details>

<details open><summary>विश्वास-प्रस्तुतिः</summary>

रामं त्वया विरहितं भरतं च तेन  
त्रातुं पदावनि ! तदा यदभूत् प्रतीतम् ।  
रामानुजस्य तव चाम्ब ! जगत् समस्तं  
जागर्ति तेन खलु जागरणव्रतेन॥ 6.19
</details>

<details><summary>मूलम्</summary>

रामं त्वया विरहितं भरतं च तेन  
त्रातुं पदावनि ! तदा यदभूत् प्रतीतम् ।  
रामानुजस्य तव चाम्ब ! जगत् समस्तं  
जागर्ति तेन खलु जागरणव्रतेन॥ 6.19
</details>

<details open><summary>विश्वास-प्रस्तुतिः</summary>

अन्तः पुरे परिजनैः समयोपयातैः  
अभ्यर्चिता भवसि या विनयोपपन्नैः ।  
सा कोसलेश्वरपदावनि ! भूपतीनां  
सङ्घट्टनं मकुटपङ्क्तिभिरन्वभूस्त्वम्॥ 6.20
</details>

<details><summary>मूलम्</summary>

अन्तः पुरे परिजनैः समयोपयातैः  
अभ्यर्चिता भवसि या विनयोपपन्नैः ।  
सा कोसलेश्वरपदावनि ! भूपतीनां  
सङ्घट्टनं मकुटपङ्क्तिभिरन्वभूस्त्वम्॥ 6.20
</details>

<details open><summary>विश्वास-प्रस्तुतिः</summary>

प्राप्याधिकारमुचितं भुवनस्य गुप्त्यै  
भद्रासनं भरतवन्दितमाश्रयन्त्या ।  
मध्येऽवतीर्णमिव माधवपादरक्षे !  
मातस्त्वयाऽपि मनुवंशमहीपतीनाम्॥ 6.21
</details>

<details><summary>मूलम्</summary>

प्राप्याधिकारमुचितं भुवनस्य गुप्त्यै  
भद्रासनं भरतवन्दितमाश्रयन्त्या ।  
मध्येऽवतीर्णमिव माधवपादरक्षे !  
मातस्त्वयाऽपि मनुवंशमहीपतीनाम्॥ 6.21
</details>

<details open><summary>विश्वास-प्रस्तुतिः</summary>

राजासने रघुकुलोद्वहपादरक्षे !  
नीराजनं समभवत् समयोचितं ते ।  
श्लाघावशेन बहुशः परिघूर्णिताभिः  
सामन्तमौळिमणिमङ्गळदीपिकाभिः॥ 6.22
</details>

<details><summary>मूलम्</summary>

राजासने रघुकुलोद्वहपादरक्षे !  
नीराजनं समभवत् समयोचितं ते ।  
श्लाघावशेन बहुशः परिघूर्णिताभिः  
सामन्तमौळिमणिमङ्गळदीपिकाभिः॥ 6.22
</details>

<details open><summary>विश्वास-प्रस्तुतिः</summary>

पृथ्वीपतीनां युगपत् किरीटाः  
प्रत्यर्थिनां प्राणितुमर्थिनां च ।  
प्रापुस्तदा राघवपादरक्षे !  
त्वदीयमास्थानिकपादपीठम्॥ 6.23
</details>

<details><summary>मूलम्</summary>

पृथ्वीपतीनां युगपत् किरीटाः  
प्रत्यर्थिनां प्राणितुमर्थिनां च ।  
प्रापुस्तदा राघवपादरक्षे !  
त्वदीयमास्थानिकपादपीठम्॥ 6.23
</details>

<details open><summary>विश्वास-प्रस्तुतिः</summary>

प्रणम्य रङ्गेश्वरपादरक्षे !  
दूरोपनीतैरुपदाविशेषैः ।  
सभाजयन्ति स्म तदा सभायाम्  
उच्चैस्तरामुत्तरकोसलास्त्वाम्॥ 6.24
</details>

<details><summary>मूलम्</summary>

प्रणम्य रङ्गेश्वरपादरक्षे !  
दूरोपनीतैरुपदाविशेषैः ।  
सभाजयन्ति स्म तदा सभायाम्  
उच्चैस्तरामुत्तरकोसलास्त्वाम्॥ 6.24
</details>

<details open><summary>विश्वास-प्रस्तुतिः</summary>

अपावृतद्वारमयन्त्रिताश्वं  
रङ्गेशपादावनि ! पूर्वमासीत् ।  
त्वया यदृच्छासुखसुप्तपान्थं  
रामे वनस्थेऽपि पदं रघूणाम्॥ 6.25
</details>

<details><summary>मूलम्</summary>

अपावृतद्वारमयन्त्रिताश्वं  
रङ्गेशपादावनि ! पूर्वमासीत् ।  
त्वया यदृच्छासुखसुप्तपान्थं  
रामे वनस्थेऽपि पदं रघूणाम्॥ 6.25
</details>

<details open><summary>विश्वास-प्रस्तुतिः</summary>

अनन्यभक्तिर्मणिपादुके ! त्वाम्  
अभ्यर्चयन् दाशरथिर्द्वितीयः ।  
विकल्प्यमानः प्रथमेन कीर्त्या  
वन्द्यः स्वयं व्योमसदां बभूव॥ 6.26
</details>

<details><summary>मूलम्</summary>

अनन्यभक्तिर्मणिपादुके ! त्वाम्  
अभ्यर्चयन् दाशरथिर्द्वितीयः ।  
विकल्प्यमानः प्रथमेन कीर्त्या  
वन्द्यः स्वयं व्योमसदां बभूव॥ 6.26
</details>

<details open><summary>विश्वास-प्रस्तुतिः</summary>

अरण्ययोग्यं पदमस्पृशन्ती  
रामस्य राजार्हपदे निविष्टा ।  
आस्थाननित्यासिकया निरास्थः  
स्वर्गौकसां स्वैरगतेर्विघातम्॥ 6.27
</details>

<details><summary>मूलम्</summary>

अरण्ययोग्यं पदमस्पृशन्ती  
रामस्य राजार्हपदे निविष्टा ।  
आस्थाननित्यासिकया निरास्थः  
स्वर्गौकसां स्वैरगतेर्विघातम्॥ 6.27
</details>

<details open><summary>विश्वास-प्रस्तुतिः</summary>

राजासने चेद्भवती निषण्णा  
रङ्गेशपादावनि ! तन्न चित्रम् ।  
यत्राधिरूढाः क्रमशः पुरा त्वाम्  
उत्तंसयन्ते रघुसार्वभौमाः॥ 6.28
</details>

<details><summary>मूलम्</summary>

राजासने चेद्भवती निषण्णा  
रङ्गेशपादावनि ! तन्न चित्रम् ।  
यत्राधिरूढाः क्रमशः पुरा त्वाम्  
उत्तंसयन्ते रघुसार्वभौमाः॥ 6.28
</details>

<details open><summary>विश्वास-प्रस्तुतिः</summary>

भद्रासनं चेत् परिवृत्तमासीत्  
देवि ! क्षणं दक्षिणतोमुखं ते ।  
कथं भवेत् काञ्चनपादरक्षे !  
रामस्य रक्षोमृगयाविहारः॥ 6.29
</details>

<details><summary>मूलम्</summary>

भद्रासनं चेत् परिवृत्तमासीत्  
देवि ! क्षणं दक्षिणतोमुखं ते ।  
कथं भवेत् काञ्चनपादरक्षे !  
रामस्य रक्षोमृगयाविहारः॥ 6.29
</details>

<details open><summary>विश्वास-प्रस्तुतिः</summary>

यावत् त्वया राघवपादरक्षे !  
जिगीषिता राक्षसराजधानी ।  
मालेव तावल्लुळिता मदान्धैः  
उद्यानशाखामृगयूथपैस्ते॥ 6.30
</details>

<details><summary>मूलम्</summary>

यावत् त्वया राघवपादरक्षे !  
जिगीषिता राक्षसराजधानी ।  
मालेव तावल्लुळिता मदान्धैः  
उद्यानशाखामृगयूथपैस्ते॥ 6.30
</details>

<details open><summary>विश्वास-प्रस्तुतिः</summary>

महीक्षितां राघवपादरक्षे !  
भद्रासनस्थां भवतीं स्पृशन्तः ।  
पूर्वं तथात्वे नियतेऽपि भूयः  
कल्याणतामानशिरे किरीटाः॥ 6.31
</details>

<details><summary>मूलम्</summary>

महीक्षितां राघवपादरक्षे !  
भद्रासनस्थां भवतीं स्पृशन्तः ।  
पूर्वं तथात्वे नियतेऽपि भूयः  
कल्याणतामानशिरे किरीटाः॥ 6.31
</details>

<details open><summary>विश्वास-प्रस्तुतिः</summary>

अनिच्छतः पाण्डरमातपत्रं  
पित्रा वितीर्णं मणिपादरक्षे ! ।  
आसीत् त्वदर्थं विधृतेन तेन  
छाया समग्रा भरतस्य मौळौ॥ 6.32
</details>

<details><summary>मूलम्</summary>

अनिच्छतः पाण्डरमातपत्रं  
पित्रा वितीर्णं मणिपादरक्षे ! ।  
आसीत् त्वदर्थं विधृतेन तेन  
छाया समग्रा भरतस्य मौळौ॥ 6.32
</details>

<details open><summary>विश्वास-प्रस्तुतिः</summary>

पादुके ! रघुपतौ यदृच्छया  
प्रस्थिते वनविहारकौतुकात् ।  
आधिराज्यमधिगम्य ते युवाम्  
अक्षतं वसुमतीमरक्षतम्॥ 6.33
</details>

<details><summary>मूलम्</summary>

पादुके ! रघुपतौ यदृच्छया  
प्रस्थिते वनविहारकौतुकात् ।  
आधिराज्यमधिगम्य ते युवाम्  
अक्षतं वसुमतीमरक्षतम्॥ 6.33
</details>

<details open><summary>विश्वास-प्रस्तुतिः</summary>

रघुवीरपदानुषङ्गमात्रात्  
परिबर्हेषु निवेशिता यदि त्वम् ।  
अधिकारदिने कथं पुनस्ते  
परिवारास्तव पादुके ! बभूवुः॥ 6.34
</details>

<details><summary>मूलम्</summary>

रघुवीरपदानुषङ्गमात्रात्  
परिबर्हेषु निवेशिता यदि त्वम् ।  
अधिकारदिने कथं पुनस्ते  
परिवारास्तव पादुके ! बभूवुः॥ 6.34
</details>

<details open><summary>विश्वास-प्रस्तुतिः</summary>

पुरुषार्थचतुष्टयार्थिनीनां  
परिषत् ते महिता वसिष्ठमुख्यैः ।  
क्रयविक्रयपट्टणं प्रजानाम्  
अभवत् काञ्चनपादुके ! तदानीम्॥ 6.35
</details>

<details><summary>मूलम्</summary>

पुरुषार्थचतुष्टयार्थिनीनां  
परिषत् ते महिता वसिष्ठमुख्यैः ।  
क्रयविक्रयपट्टणं प्रजानाम्  
अभवत् काञ्चनपादुके ! तदानीम्॥ 6.35
</details>

<details open><summary>विश्वास-प्रस्तुतिः</summary>

मनुजत्वतिरोहितेन शक्ये  
वपुषैकेन विरोधिनां निरासे ।  
अभजत् भरतादिभेदमीशः  
स्वयमाराधयितुं पदावनि ! त्वाम्॥ 6.36
</details>

<details><summary>मूलम्</summary>

मनुजत्वतिरोहितेन शक्ये  
वपुषैकेन विरोधिनां निरासे ।  
अभजत् भरतादिभेदमीशः  
स्वयमाराधयितुं पदावनि ! त्वाम्॥ 6.36
</details>

<details open><summary>विश्वास-प्रस्तुतिः</summary>

मगधाङ्गकळिङ्गवङ्गमुख्यान्  
विमतान् रन्ध्रगवेषिणः ससैन्यान् ।  
रघुपुङ्गवपादुके ! विजिग्ये  
भरतः शासनमुद्वहन् भवत्याः॥ 6.37
</details>

<details><summary>मूलम्</summary>

मगधाङ्गकळिङ्गवङ्गमुख्यान्  
विमतान् रन्ध्रगवेषिणः ससैन्यान् ।  
रघुपुङ्गवपादुके ! विजिग्ये  
भरतः शासनमुद्वहन् भवत्याः॥ 6.37
</details>

<details open><summary>विश्वास-प्रस्तुतिः</summary>

अनितरवहनीयं मन्त्रिमुख्यैर्यदा तत्  
त्वयि विनिहितमासीत् सूर्यवंशाधिराज्यम् ।  
रघुपतिपदरक्षे ! रत्नपीठे तदानीं  
श्रियमिव ददृशुस्त्वां सादरं लोकपालाः॥ 6.38
</details>

<details><summary>मूलम्</summary>

अनितरवहनीयं मन्त्रिमुख्यैर्यदा तत्  
त्वयि विनिहितमासीत् सूर्यवंशाधिराज्यम् ।  
रघुपतिपदरक्षे ! रत्नपीठे तदानीं  
श्रियमिव ददृशुस्त्वां सादरं लोकपालाः॥ 6.38
</details>

<details open><summary>विश्वास-प्रस्तुतिः</summary>

परिहृतदण्डकाध्वगमनं पदरक्षिणि ! तत्  
परिणतविश्वसम्पदुदयं युवयोर्द्वितयम् ।  
रघुपतिरत्नपीठमधिरुह्य तदा विदधे  
व्यपगतवैरिभूपनिलयं वसुधावलयम्॥ 6.39
</details>

<details><summary>मूलम्</summary>

परिहृतदण्डकाध्वगमनं पदरक्षिणि ! तत्  
परिणतविश्वसम्पदुदयं युवयोर्द्वितयम् ।  
रघुपतिरत्नपीठमधिरुह्य तदा विदधे  
व्यपगतवैरिभूपनिलयं वसुधावलयम्॥ 6.39
</details>

<details open><summary>विश्वास-प्रस्तुतिः</summary>

प्राप्तोदया तदानीं  
किमपि तमस्तन्निराकरोत् भवती ।  
तनुरिव मनुकुलजनुषां  
प्रसवित्री रत्नपादुके ! सवितुः॥ 6.40
</details>

<details><summary>मूलम्</summary>

प्राप्तोदया तदानीं  
किमपि तमस्तन्निराकरोत् भवती ।  
तनुरिव मनुकुलजनुषां  
प्रसवित्री रत्नपादुके ! सवितुः॥ 6.40
</details>

