+++
title = "07 अभिषेकपद्धतिः"

+++


<details open><summary>विश्वास-प्रस्तुतिः</summary>

पाहि नः पादुके ! यस्याः  
विधास्यन् अभिषेचनम् ।  
आभिषेचनिकं भाण्डं  
चक्रे रामः प्रदक्षिणम्॥ 7.1
</details>

<details><summary>मूलम्</summary>

पाहि नः पादुके ! यस्याः  
विधास्यन् अभिषेचनम् ।  
आभिषेचनिकं भाण्डं  
चक्रे रामः प्रदक्षिणम्॥ 7.1
</details>

<details open><summary>विश्वास-प्रस्तुतिः</summary>

राघवस्य चरणौ पदावनि !  
प्रेक्षितुं त्वदभिषेकमीषतुः ।  
आभिषेचनिकभाण्डसन्निधौ  
यत् प्रदक्षिणगतिः शनैर्ययौ॥ 7.2
</details>

<details><summary>मूलम्</summary>

राघवस्य चरणौ पदावनि !  
प्रेक्षितुं त्वदभिषेकमीषतुः ।  
आभिषेचनिकभाण्डसन्निधौ  
यत् प्रदक्षिणगतिः शनैर्ययौ॥ 7.2
</details>

<details open><summary>विश्वास-प्रस्तुतिः</summary>

मूर्धाभिषिक्तैर्नियमेन वाह्यौ  
विचिन्त्य नूनं रघुनाथपादौ ।  
रत्नासनस्थां मणिपादुके ! त्वां  
रामानुजन्मा भरतोऽभ्यषिञ्चत्॥ 7.3
</details>

<details><summary>मूलम्</summary>

मूर्धाभिषिक्तैर्नियमेन वाह्यौ  
विचिन्त्य नूनं रघुनाथपादौ ।  
रत्नासनस्थां मणिपादुके ! त्वां  
रामानुजन्मा भरतोऽभ्यषिञ्चत्॥ 7.3
</details>

<details open><summary>विश्वास-प्रस्तुतिः</summary>

भ्रातुर्नियोगेऽप्यनिवर्तमानं  
राज्याभिषेकं च परित्यजन्तम् ।  
रामानुजौ तौ ननु पारतन्त्र्यात्  
उभावुभाभ्यां भवती जिगाय॥ 7.4
</details>

<details><summary>मूलम्</summary>

भ्रातुर्नियोगेऽप्यनिवर्तमानं  
राज्याभिषेकं च परित्यजन्तम् ।  
रामानुजौ तौ ननु पारतन्त्र्यात्  
उभावुभाभ्यां भवती जिगाय॥ 7.4
</details>

<details open><summary>विश्वास-प्रस्तुतिः</summary>

निवेश्य रङ्गेश्वरपादरक्षे !  
भद्रासने सादरमभ्यषिञ्चत् ।  
वशी वसिष्ठो मनुवंशजानां  
महीक्षितां वंशपुरोहितस्त्वाम्॥ 7.5
</details>

<details><summary>मूलम्</summary>

निवेश्य रङ्गेश्वरपादरक्षे !  
भद्रासने सादरमभ्यषिञ्चत् ।  
वशी वसिष्ठो मनुवंशजानां  
महीक्षितां वंशपुरोहितस्त्वाम्॥ 7.5
</details>

<details open><summary>विश्वास-प्रस्तुतिः</summary>

कृताभिषेका भवती यथावत्  
रङ्गेशपादावनि ! रत्नपीठे ।  
गङ्गानिपातस्नपितां सुमेरोः  
अधित्यकाभूमिमधश्वकार॥ 7.6
</details>

<details><summary>मूलम्</summary>

कृताभिषेका भवती यथावत्  
रङ्गेशपादावनि ! रत्नपीठे ।  
गङ्गानिपातस्नपितां सुमेरोः  
अधित्यकाभूमिमधश्वकार॥ 7.6
</details>

<details open><summary>विश्वास-प्रस्तुतिः</summary>

वसिष्ठमुख्यैर्विहिताभिषेकां  
राज्यासने रामनिवेशयोग्ये ।  
तुष्टाव रङ्गेश्वरपादरक्षे !  
प्राचेतसस्त्वां प्रथमः कवीनाम्॥ 7.7
</details>

<details><summary>मूलम्</summary>

वसिष्ठमुख्यैर्विहिताभिषेकां  
राज्यासने रामनिवेशयोग्ये ।  
तुष्टाव रङ्गेश्वरपादरक्षे !  
प्राचेतसस्त्वां प्रथमः कवीनाम्॥ 7.7
</details>

<details open><summary>विश्वास-प्रस्तुतिः</summary>

रक्षोवधार्थं मणिपादरक्षे !  
रामात्मनो रङ्गपतेः प्रवासे ।  
रक्षोपकारात् भवती वितेने  
राजन्वतीं कोसलराजधानीम्॥ 7.8
</details>

<details><summary>मूलम्</summary>

रक्षोवधार्थं मणिपादरक्षे !  
रामात्मनो रङ्गपतेः प्रवासे ।  
रक्षोपकारात् भवती वितेने  
राजन्वतीं कोसलराजधानीम्॥ 7.8
</details>

<details open><summary>विश्वास-प्रस्तुतिः</summary>

प्राप्ताभिषेका मणिपादरक्षे !  
प्रतापमुग्रं प्रतिपद्यमाना ।  
शशास पृथ्वीं भवती यथावत्  
साकेतसिंहासनसार्वभौमी॥ 7.9
</details>

<details><summary>मूलम्</summary>

प्राप्ताभिषेका मणिपादरक्षे !  
प्रतापमुग्रं प्रतिपद्यमाना ।  
शशास पृथ्वीं भवती यथावत्  
साकेतसिंहासनसार्वभौमी॥ 7.9
</details>

<details open><summary>विश्वास-प्रस्तुतिः</summary>

दशाननादीन् मणिपादरक्षे !  
जिगीषतो दाशरथेर्वियोगात् ।  
जातोपतापा त्वयि संप्रयुक्तैः  
तीर्थोदकैरुच्छ्वसिता धरित्री॥ 7.10
</details>

<details><summary>मूलम्</summary>

दशाननादीन् मणिपादरक्षे !  
जिगीषतो दाशरथेर्वियोगात् ।  
जातोपतापा त्वयि संप्रयुक्तैः  
तीर्थोदकैरुच्छ्वसिता धरित्री॥ 7.10
</details>

<details open><summary>विश्वास-प्रस्तुतिः</summary>

अध्यासितं मनुमुखैः क्रमशो नरेन्द्रैः  
आरोप्य देवि ! भवतीं तपनीयपीठम् ।  
राज्याभिषेकमनघं मणिपादरक्षे !  
रामोचितं तव वशं भरतो वितेने॥ 7.11
</details>

<details><summary>मूलम्</summary>

अध्यासितं मनुमुखैः क्रमशो नरेन्द्रैः  
आरोप्य देवि ! भवतीं तपनीयपीठम् ।  
राज्याभिषेकमनघं मणिपादरक्षे !  
रामोचितं तव वशं भरतो वितेने॥ 7.11
</details>

<details open><summary>विश्वास-प्रस्तुतिः</summary>

स्नेहेन देवि ! भवतीं विषयेऽभिषिञ्चन्  
द्विस्सप्तसंख्यभुवनोदरदीपरेखाम् ।  
जातं रघूद्वहदिवाकरविप्रयोगात्  
अन्धं तमिस्रमहरत् भरतः प्रजानाम्॥ 7.12
</details>

<details><summary>मूलम्</summary>

स्नेहेन देवि ! भवतीं विषयेऽभिषिञ्चन्  
द्विस्सप्तसंख्यभुवनोदरदीपरेखाम् ।  
जातं रघूद्वहदिवाकरविप्रयोगात्  
अन्धं तमिस्रमहरत् भरतः प्रजानाम्॥ 7.12
</details>

<details open><summary>विश्वास-प्रस्तुतिः</summary>

हस्तापचेयपुरुषार्थफलप्रसूतेः  
मूलं पदावनि ! मुकुन्दमहीरुहस्त्वम् ।  
छायाविशेषमदिशत् यदसौ प्रजानाम्  
आवर्जितैस्त्वयि शुभैरभिषेकतोयैः॥ 7.13
</details>

<details><summary>मूलम्</summary>

हस्तापचेयपुरुषार्थफलप्रसूतेः  
मूलं पदावनि ! मुकुन्दमहीरुहस्त्वम् ।  
छायाविशेषमदिशत् यदसौ प्रजानाम्  
आवर्जितैस्त्वयि शुभैरभिषेकतोयैः॥ 7.13
</details>

<details open><summary>विश्वास-प्रस्तुतिः</summary>

अह्नाय रामविरहात् परिखिन्नवृत्तेः  
आश्वासनाय भवती मणिपादरक्षे ! ।  
तीर्थाभिषेकमपदिश्य वसुन्धरायाः  
चक्रे तदा समुचितं शिशिरोपचारम्॥ 7.14
</details>

<details><summary>मूलम्</summary>

अह्नाय रामविरहात् परिखिन्नवृत्तेः  
आश्वासनाय भवती मणिपादरक्षे ! ।  
तीर्थाभिषेकमपदिश्य वसुन्धरायाः  
चक्रे तदा समुचितं शिशिरोपचारम्॥ 7.14
</details>

<details open><summary>विश्वास-प्रस्तुतिः</summary>

मालिन्यमाश्रितवती मणिपादरक्षे !  
पङ्केन केकयसुताकलहोत्थितेन ।  
शुद्धिं परामधिजगाम वसुन्धरेयं  
त्वत्तः क्षणान्निपतितैरभिषेकतोयैः॥ 7.15
</details>

<details><summary>मूलम्</summary>

मालिन्यमाश्रितवती मणिपादरक्षे !  
पङ्केन केकयसुताकलहोत्थितेन ।  
शुद्धिं परामधिजगाम वसुन्धरेयं  
त्वत्तः क्षणान्निपतितैरभिषेकतोयैः॥ 7.15
</details>

<details open><summary>विश्वास-प्रस्तुतिः</summary>

आवर्जितं मुनिगणेन जगद्विभूत्यै  
तोयं पदावनि ! तदा त्वयि मन्त्रपूतम् ।  
मूलावसेकसलिलं निगमद्रुमाणां  
शापोदकं च समभूत् क्षणदाचराणाम्॥ 7.16
</details>

<details><summary>मूलम्</summary>

आवर्जितं मुनिगणेन जगद्विभूत्यै  
तोयं पदावनि ! तदा त्वयि मन्त्रपूतम् ।  
मूलावसेकसलिलं निगमद्रुमाणां  
शापोदकं च समभूत् क्षणदाचराणाम्॥ 7.16
</details>

<details open><summary>विश्वास-प्रस्तुतिः</summary>

विप्रोषिते रघुपतौ भवती यथार्हं  
मान्ये पदे स्थितिमती मनुवंशजानाम् ।  
आत्मन्यथर्वनिपुणैः प्रहितैः प्रजानाम्  
अश्रूण्यपास्यदभिषेकजलप्रवाहैः॥ 7.17
</details>

<details><summary>मूलम्</summary>

विप्रोषिते रघुपतौ भवती यथार्हं  
मान्ये पदे स्थितिमती मनुवंशजानाम् ।  
आत्मन्यथर्वनिपुणैः प्रहितैः प्रजानाम्  
अश्रूण्यपास्यदभिषेकजलप्रवाहैः॥ 7.17
</details>

<details open><summary>विश्वास-प्रस्तुतिः</summary>

प्रायो विशोषितरसा पतिविप्रयोगात्  
पर्याकुलीकृतसमुद्रपयोधरा गौः ।  
अम्ब ! त्वदीयमभिषेकपयः पिबन्ती  
धेनुर्बभूव जगतां धनधान्यदोग्ध्री॥ 7.18
</details>

<details><summary>मूलम्</summary>

प्रायो विशोषितरसा पतिविप्रयोगात्  
पर्याकुलीकृतसमुद्रपयोधरा गौः ।  
अम्ब ! त्वदीयमभिषेकपयः पिबन्ती  
धेनुर्बभूव जगतां धनधान्यदोग्ध्री॥ 7.18
</details>

<details open><summary>विश्वास-प्रस्तुतिः</summary>

वृत्ते यथावदभिषेकविधौ बभासे  
पश्चात् तवाम्ब ! भरतेन धृतः किरीटः ।  
आकस्मिकस्वकुलविप्लवशान्तिहर्षात्  
प्राप्तस्त्विषामिव पतिर्मणिपादुके ! त्वाम्॥ 7.19
</details>

<details><summary>मूलम्</summary>

वृत्ते यथावदभिषेकविधौ बभासे  
पश्चात् तवाम्ब ! भरतेन धृतः किरीटः ।  
आकस्मिकस्वकुलविप्लवशान्तिहर्षात्  
प्राप्तस्त्विषामिव पतिर्मणिपादुके ! त्वाम्॥ 7.19
</details>

<details open><summary>विश्वास-प्रस्तुतिः</summary>

मनुवंशपुरोहितेन मन्त्रैः  
अभिमन्त्र्य त्वयि पादुके ! प्रयुक्तम् ।  
अभिषेकजलं क्षणेन राज्ञां  
शमयामास समुत्थितान् प्रतापान्॥ 7.20
</details>

<details><summary>मूलम्</summary>

मनुवंशपुरोहितेन मन्त्रैः  
अभिमन्त्र्य त्वयि पादुके ! प्रयुक्तम् ।  
अभिषेकजलं क्षणेन राज्ञां  
शमयामास समुत्थितान् प्रतापान्॥ 7.20
</details>

<details open><summary>विश्वास-प्रस्तुतिः</summary>

पादपादुपहृता रघूद्वहाद्  
आलवालमिव पीठमाश्रिता ।  
अभ्यषेचि भवती तपोधनैः  
पारिजातलतिकेव पादुके !॥ 7.21
</details>

<details><summary>मूलम्</summary>

पादपादुपहृता रघूद्वहाद्  
आलवालमिव पीठमाश्रिता ।  
अभ्यषेचि भवती तपोधनैः  
पारिजातलतिकेव पादुके !॥ 7.21
</details>

<details open><summary>विश्वास-प्रस्तुतिः</summary>

अलघुभिरभिषेकव्यापृतैरम्बुभिस्ते  
दिनकरकुलदैन्यं पादुके ! क्षाळयिष्यन् ।  
स खलु कमलयोनेः सूनुराधत्त मन्त्रेषु  
अधिकनियमयोगां शक्तिमाथर्वणेषु॥ 7.22
</details>

<details><summary>मूलम्</summary>

अलघुभिरभिषेकव्यापृतैरम्बुभिस्ते  
दिनकरकुलदैन्यं पादुके ! क्षाळयिष्यन् ।  
स खलु कमलयोनेः सूनुराधत्त मन्त्रेषु  
अधिकनियमयोगां शक्तिमाथर्वणेषु॥ 7.22
</details>

<details open><summary>विश्वास-प्रस्तुतिः</summary>

दिनकरकुलजानां देवि ! पृथ्वीपतीनां  
निरुपधिमधिकारं प्राप्नुवत्यां भवत्याम् ।  
अजनिषत समस्ताः पादुके ! तावकीन-  
स्नपनसलिलयोगान्निम्नगास्तुङ्गभद्राः॥ 7.23
</details>

<details><summary>मूलम्</summary>

दिनकरकुलजानां देवि ! पृथ्वीपतीनां  
निरुपधिमधिकारं प्राप्नुवत्यां भवत्याम् ।  
अजनिषत समस्ताः पादुके ! तावकीन-  
स्नपनसलिलयोगान्निम्नगास्तुङ्गभद्राः॥ 7.23
</details>

<details open><summary>विश्वास-प्रस्तुतिः</summary>

तव विधिवदुपात्ते सार्वभौमाभिषेके  
भरतसमयविद्भिः पादुके ! मन्त्रिमुख्यैः ।  
त्वदवधिनिजकर्मस्थायिनीनां प्रजानां  
प्रथमयुगविशेषाः प्रादुरासन् विचित्राः॥ 7.24
</details>

<details><summary>मूलम्</summary>

तव विधिवदुपात्ते सार्वभौमाभिषेके  
भरतसमयविद्भिः पादुके ! मन्त्रिमुख्यैः ।  
त्वदवधिनिजकर्मस्थायिनीनां प्रजानां  
प्रथमयुगविशेषाः प्रादुरासन् विचित्राः॥ 7.24
</details>

<details open><summary>विश्वास-प्रस्तुतिः</summary>

अवसितरिपुशब्दानन्वभूस्त्वं तदानीं  
रघुपतिपदरक्षे ! लब्धराज्याभिषेका ।  
चलितभुजलतानां चामरग्राहिणीनां  
मणिवलयनिनादैर्मेदुरान् मन्त्रघोषान्॥ 7.25
</details>

<details><summary>मूलम्</summary>

अवसितरिपुशब्दानन्वभूस्त्वं तदानीं  
रघुपतिपदरक्षे ! लब्धराज्याभिषेका ।  
चलितभुजलतानां चामरग्राहिणीनां  
मणिवलयनिनादैर्मेदुरान् मन्त्रघोषान्॥ 7.25
</details>

<details open><summary>विश्वास-प्रस्तुतिः</summary>

समुचितमभिषेकं पादुके ! प्राप्नुवत्यां  
त्वयि विनिपतितानां देवि ! तीर्थोदकानाम् ।  
ध्वनिरनुगतमन्त्रः सीदतां कोसलानां  
शमयितुमलमासीत् सङ्कुलान् आर्तनादान्॥ 7.26
</details>

<details><summary>मूलम्</summary>

समुचितमभिषेकं पादुके ! प्राप्नुवत्यां  
त्वयि विनिपतितानां देवि ! तीर्थोदकानाम् ।  
ध्वनिरनुगतमन्त्रः सीदतां कोसलानां  
शमयितुमलमासीत् सङ्कुलान् आर्तनादान्॥ 7.26
</details>

<details open><summary>विश्वास-प्रस्तुतिः</summary>

दिविषदनुविधेयं देवि ! राज्याभिषेकं  
भरत इव यदि त्वं पादुके ! नान्वमंस्थाः ।  
कथमिव रघुवीरः कल्पयेदल्पयत्नः  
त्रिचतुरशरपातैस्तादृशं देवकार्यम्॥ 7.27
</details>

<details><summary>मूलम्</summary>

दिविषदनुविधेयं देवि ! राज्याभिषेकं  
भरत इव यदि त्वं पादुके ! नान्वमंस्थाः ।  
कथमिव रघुवीरः कल्पयेदल्पयत्नः  
त्रिचतुरशरपातैस्तादृशं देवकार्यम्॥ 7.27
</details>

<details open><summary>विश्वास-प्रस्तुतिः</summary>

कतिचन पदपद्मस्पर्शसौख्यं त्यजन्ती  
व्रतमतुलमधास्त्वं वत्सरान् सावधाना ।  
रघुपतिपदरक्षे ! राक्षसैस्त्रासितानां  
रणरणकविमुक्तं येन राज्यं सुराणाम्॥ 7.28
</details>

<details><summary>मूलम्</summary>

कतिचन पदपद्मस्पर्शसौख्यं त्यजन्ती  
व्रतमतुलमधास्त्वं वत्सरान् सावधाना ।  
रघुपतिपदरक्षे ! राक्षसैस्त्रासितानां  
रणरणकविमुक्तं येन राज्यं सुराणाम्॥ 7.28
</details>

<details open><summary>विश्वास-प्रस्तुतिः</summary>

अथर्वोपज्ञं ते विधिवदभिषेकं विदधतां  
वसिष्ठादीनामप्युपचितचमत्कारभरया ।  
त्वदास्थान्या रङ्गक्षितिरमणपादावनि ! तदा  
लघीयस्यो जाता रघुपरिषदाहोपुरुषिकाः॥ 7.29
</details>

<details><summary>मूलम्</summary>

अथर्वोपज्ञं ते विधिवदभिषेकं विदधतां  
वसिष्ठादीनामप्युपचितचमत्कारभरया ।  
त्वदास्थान्या रङ्गक्षितिरमणपादावनि ! तदा  
लघीयस्यो जाता रघुपरिषदाहोपुरुषिकाः॥ 7.29
</details>

<details open><summary>विश्वास-प्रस्तुतिः</summary>

अभिषेचयतु स रामः  
पदेन वा स्पृशतु पादुके ! भवतीम् ।  
अविशेषितमहिमा त्वं  
क्व वा विशेषः क्षमासमेतानाम्॥ 7.30
</details>

<details><summary>मूलम्</summary>

अभिषेचयतु स रामः  
पदेन वा स्पृशतु पादुके ! भवतीम् ।  
अविशेषितमहिमा त्वं  
क्व वा विशेषः क्षमासमेतानाम्॥ 7.30
</details>

