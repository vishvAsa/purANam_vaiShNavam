+++
title = "19 मरकतपद्धतिः"

+++


<details open><summary>विश्वास-प्रस्तुतिः</summary>

वन्दे गारुत्मतीं वृत्त्या मणिस्तोमैश्च पादुकाम् ।  
यया नित्यं तुळस्येव हरितत्त्वं प्रकाश्यते॥ 19.1
</details>

<details><summary>मूलम्</summary>

वन्दे गारुत्मतीं वृत्त्या मणिस्तोमैश्च पादुकाम् ।  
यया नित्यं तुळस्येव हरितत्त्वं प्रकाश्यते॥ 19.1
</details>

<details open><summary>विश्वास-प्रस्तुतिः</summary>

सविलासगतेषु रङ्गभर्तुः  
त्वदधीनेषु बहिष्कृतो गरुत्मान् ।  
अधिगच्छति निर्वृतिं कथञ्चित्  
निजरत्नैस्त्वयि पादुके ! निविष्टैः॥ 19.2
</details>

<details><summary>मूलम्</summary>

सविलासगतेषु रङ्गभर्तुः  
त्वदधीनेषु बहिष्कृतो गरुत्मान् ।  
अधिगच्छति निर्वृतिं कथञ्चित्  
निजरत्नैस्त्वयि पादुके ! निविष्टैः॥ 19.2
</details>

<details open><summary>विश्वास-प्रस्तुतिः</summary>

समये मणिपादुके ! मुरारेः  
मुहुरन्तः पुरमुग्धचेटिकास्ते ।  
हरितान् हरिदश्मनां मयूखान्  
तुळसीपल्लवशङ्कया क्षिपन्ति॥ 19.3
</details>

<details><summary>मूलम्</summary>

समये मणिपादुके ! मुरारेः  
मुहुरन्तः पुरमुग्धचेटिकास्ते ।  
हरितान् हरिदश्मनां मयूखान्  
तुळसीपल्लवशङ्कया क्षिपन्ति॥ 19.3
</details>

<details open><summary>विश्वास-प्रस्तुतिः</summary>

हरितः सहसा हरिन्मणीनां  
प्रभया रङ्गनरेन्द्रपादरक्षे ! ।  
तुळसीदलसम्पदं दधाति  
त्वयि भक्तैर्निहितः प्रसूनराशिः॥ 19.4
</details>

<details><summary>मूलम्</summary>

हरितः सहसा हरिन्मणीनां  
प्रभया रङ्गनरेन्द्रपादरक्षे ! ।  
तुळसीदलसम्पदं दधाति  
त्वयि भक्तैर्निहितः प्रसूनराशिः॥ 19.4
</details>

<details open><summary>विश्वास-प्रस्तुतिः</summary>

प्रसादयन्ती मणिपादुके ! त्वं  
विक्षेपयोगेन विहारवेलाम् ।  
हरिन्मनोज्ञा हरिकान्तिसिन्धोः  
सन्दृश्यसे शैवलमञ्जरीव॥ 19.5
</details>

<details><summary>मूलम्</summary>

प्रसादयन्ती मणिपादुके ! त्वं  
विक्षेपयोगेन विहारवेलाम् ।  
हरिन्मनोज्ञा हरिकान्तिसिन्धोः  
सन्दृश्यसे शैवलमञ्जरीव॥ 19.5
</details>

<details open><summary>विश्वास-प्रस्तुतिः</summary>

बध्नासि रङ्गेश्वरपादरक्षे !  
हरिन्मणीनां प्रभया स्फुरन्त्या ।  
चूडापदेषु श्रुतिसुन्दरीणां  
माङ्गळ्यदूर्वाङ्कुरमाल्यपङ्क्तिम्॥ 19.6
</details>

<details><summary>मूलम्</summary>

बध्नासि रङ्गेश्वरपादरक्षे !  
हरिन्मणीनां प्रभया स्फुरन्त्या ।  
चूडापदेषु श्रुतिसुन्दरीणां  
माङ्गळ्यदूर्वाङ्कुरमाल्यपङ्क्तिम्॥ 19.6
</details>

<details open><summary>विश्वास-प्रस्तुतिः</summary>

अच्छेद्यरश्मिनियतैर्घटिता हरिद्भिः  
सद्वर्त्मना गतिमती मणिपादरक्षे ! ।  
सन्दृश्यसे सवितृमण्डलमध्यभाजो  
रङ्गेश्वरस्य रथसम्पदिवापरा त्वम्॥ 19.7
</details>

<details><summary>मूलम्</summary>

अच्छेद्यरश्मिनियतैर्घटिता हरिद्भिः  
सद्वर्त्मना गतिमती मणिपादरक्षे ! ।  
सन्दृश्यसे सवितृमण्डलमध्यभाजो  
रङ्गेश्वरस्य रथसम्पदिवापरा त्वम्॥ 19.7
</details>

<details open><summary>विश्वास-प्रस्तुतिः</summary>

श्यामायमाननिगमान्तवनोपकण्ठाः  
स्थाने पदावनि ! हरिन्मणयस्त्वदीयाः ।  
पर्यन्तशाद्वलवतीं प्रथयन्ति नित्यं  
नारायणस्य रुचिरां नखरश्मिगङ्गाम्॥ 19.8
</details>

<details><summary>मूलम्</summary>

श्यामायमाननिगमान्तवनोपकण्ठाः  
स्थाने पदावनि ! हरिन्मणयस्त्वदीयाः ।  
पर्यन्तशाद्वलवतीं प्रथयन्ति नित्यं  
नारायणस्य रुचिरां नखरश्मिगङ्गाम्॥ 19.8
</details>

<details open><summary>विश्वास-प्रस्तुतिः</summary>

उद्दिश्य कामपि गतिं मणिपादरक्षे !  
रङ्गेश्वरस्य चरणे विनिवेशितात्मा ।  
प्रायो हरिन्मणिरुचा दृढभक्तिबन्धा  
प्रादुष्करोति भवती तुळसीवनानि॥ 19.9
</details>

<details><summary>मूलम्</summary>

उद्दिश्य कामपि गतिं मणिपादरक्षे !  
रङ्गेश्वरस्य चरणे विनिवेशितात्मा ।  
प्रायो हरिन्मणिरुचा दृढभक्तिबन्धा  
प्रादुष्करोति भवती तुळसीवनानि॥ 19.9
</details>

<details open><summary>विश्वास-प्रस्तुतिः</summary>

सेवार्थमागतवतां त्रिदशेश्वराणां  
चूडामणिप्रकरशालिषु मौळिषु त्वम् ।  
संवर्तयस्यसुरमर्दनपादरक्षे !  
स्वेनाश्मगर्भमहसा शुकपङ्क्तिशोभाम्॥ 19.10
</details>

<details><summary>मूलम्</summary>

सेवार्थमागतवतां त्रिदशेश्वराणां  
चूडामणिप्रकरशालिषु मौळिषु त्वम् ।  
संवर्तयस्यसुरमर्दनपादरक्षे !  
स्वेनाश्मगर्भमहसा शुकपङ्क्तिशोभाम्॥ 19.10
</details>

<details open><summary>विश्वास-प्रस्तुतिः</summary>

दरपरिणतदूर्वा वल्लरीनिर्विशेषैः  
मरकतशकलानां मांसलैरंशुजालैः ।  
पशुपतिविधृता त्वं तस्य पाणौ निषण्णं  
मधुरिपुपदरक्षे ! वञ्चयस्येणशाबम्॥ 19.11
</details>

<details><summary>मूलम्</summary>

दरपरिणतदूर्वा वल्लरीनिर्विशेषैः  
मरकतशकलानां मांसलैरंशुजालैः ।  
पशुपतिविधृता त्वं तस्य पाणौ निषण्णं  
मधुरिपुपदरक्षे ! वञ्चयस्येणशाबम्॥ 19.11
</details>

<details open><summary>विश्वास-प्रस्तुतिः</summary>

हरिचरणसरोजन्यासयोग्यं भवत्याः  
प्रगुणमभिलषन्त्यो वर्णलाभं तुळस्यः ।  
प्रतिदिनमुपहारैः पादुके ! तावकानां  
मरकतशकलानामाश्रयन्ते मयूखान्॥ 19.12
</details>

<details><summary>मूलम्</summary>

हरिचरणसरोजन्यासयोग्यं भवत्याः  
प्रगुणमभिलषन्त्यो वर्णलाभं तुळस्यः ।  
प्रतिदिनमुपहारैः पादुके ! तावकानां  
मरकतशकलानामाश्रयन्ते मयूखान्॥ 19.12
</details>

<details open><summary>विश्वास-प्रस्तुतिः</summary>

हरितमणिमयूखैरञ्चिताध्यात्मगन्धैः  
दिशसि चरणरक्षे ! जातकौतूहला त्वम् ।  
दनुजमथनलीलादारिकाणामुदारां  
दमनकदळपङ्क्तिं देवि ! मौलौ श्रुतीनाम्॥ 19.13
</details>

<details><summary>मूलम्</summary>

हरितमणिमयूखैरञ्चिताध्यात्मगन्धैः  
दिशसि चरणरक्षे ! जातकौतूहला त्वम् ।  
दनुजमथनलीलादारिकाणामुदारां  
दमनकदळपङ्क्तिं देवि ! मौलौ श्रुतीनाम्॥ 19.13
</details>

<details open><summary>विश्वास-प्रस्तुतिः</summary>

अधिगतबहुशाखैरश्मगर्भप्रसूतैः  
मधुरिपुपदरक्षे ! मेचकैरंशुजालैः ।  
अनितरशरणानां नूनमारण्यकानां  
किमपि जनयसि त्वं कीचकारण्यदुर्गम्॥ 19.14
</details>

<details><summary>मूलम्</summary>

अधिगतबहुशाखैरश्मगर्भप्रसूतैः  
मधुरिपुपदरक्षे ! मेचकैरंशुजालैः ।  
अनितरशरणानां नूनमारण्यकानां  
किमपि जनयसि त्वं कीचकारण्यदुर्गम्॥ 19.14
</details>

<details open><summary>विश्वास-प्रस्तुतिः</summary>

प्रचुरनिगमशाखां पादुके ! रङ्गिणस्त्वां  
चरणनखमयूखैश्चारुपुष्पानुबन्धाम् ।  
मरकतदळरम्यां मन्महे सञ्चरन्तीं  
कनकसरिदनूपे काञ्चिदुद्यानलक्ष्मीम्॥ 19.15
</details>

<details><summary>मूलम्</summary>

प्रचुरनिगमशाखां पादुके ! रङ्गिणस्त्वां  
चरणनखमयूखैश्चारुपुष्पानुबन्धाम् ।  
मरकतदळरम्यां मन्महे सञ्चरन्तीं  
कनकसरिदनूपे काञ्चिदुद्यानलक्ष्मीम्॥ 19.15
</details>

<details open><summary>विश्वास-प्रस्तुतिः</summary>

नखकिरणनिकायैर्नित्यमाविर्मृणाले  
महितरसविशेषे मेचकैरंशुभिस्ते ।  
परिकलयसि रम्यां पादुके ! रङ्गभर्तुः  
पदकमलसमीपे पद्मिनीपत्रपङ्क्तिम्॥ 19.16
</details>

<details><summary>मूलम्</summary>

नखकिरणनिकायैर्नित्यमाविर्मृणाले  
महितरसविशेषे मेचकैरंशुभिस्ते ।  
परिकलयसि रम्यां पादुके ! रङ्गभर्तुः  
पदकमलसमीपे पद्मिनीपत्रपङ्क्तिम्॥ 19.16
</details>

<details open><summary>विश्वास-प्रस्तुतिः</summary>

अनिमिषयुवतीनामार्तनादोपशान्त्यै  
त्वयि विनिहितपादे लीलया रङ्गनाथे ।  
दधति चरणरक्षे ! दैत्यसौधानि नूनं  
मरकतरुचिभिस्ते मङ्क्षु दूर्वाङ्कुराणि॥ 19.17
</details>

<details><summary>मूलम्</summary>

अनिमिषयुवतीनामार्तनादोपशान्त्यै  
त्वयि विनिहितपादे लीलया रङ्गनाथे ।  
दधति चरणरक्षे ! दैत्यसौधानि नूनं  
मरकतरुचिभिस्ते मङ्क्षु दूर्वाङ्कुराणि॥ 19.17
</details>

<details open><summary>विश्वास-प्रस्तुतिः</summary>

विपुलतममहोभिर्वीतदोषानुषङ्गं  
विलसदुपरिनैल्यं देवि ! विष्णोः पदं तत् ।  
पृथुमरकतदृश्यां प्राप्य पादावनि ! त्वां  
प्रकटयति समन्तात् सम्प्रयोगं हरिद्भिः॥ 19.18
</details>

<details><summary>मूलम्</summary>

विपुलतममहोभिर्वीतदोषानुषङ्गं  
विलसदुपरिनैल्यं देवि ! विष्णोः पदं तत् ।  
पृथुमरकतदृश्यां प्राप्य पादावनि ! त्वां  
प्रकटयति समन्तात् सम्प्रयोगं हरिद्भिः॥ 19.18
</details>

<details open><summary>विश्वास-प्रस्तुतिः</summary>

पद्माभूम्योः प्रणयसरणिर्यत्र पर्यायहीना  
यत्संसर्गादनघचरिताः पादुके ! कामचाराः ।  
तारासक्तं तमिह तरुणं प्रीणयन्ते जरत्यो  
नित्यश्यामास्तव मरकतैर्नूनमाम्नायवाचः॥ 19.19
</details>

<details><summary>मूलम्</summary>

पद्माभूम्योः प्रणयसरणिर्यत्र पर्यायहीना  
यत्संसर्गादनघचरिताः पादुके ! कामचाराः ।  
तारासक्तं तमिह तरुणं प्रीणयन्ते जरत्यो  
नित्यश्यामास्तव मरकतैर्नूनमाम्नायवाचः॥ 19.19
</details>

<details open><summary>विश्वास-प्रस्तुतिः</summary>

स्थलकमलिनीव काचित्  
चरणावनि ! भासि कमलवासिन्याः ।  
यन्मरकतदळमध्ये यः  
कश्चिदसौ समीक्ष्यते शौरिः॥ 19.20
</details>

<details><summary>मूलम्</summary>

स्थलकमलिनीव काचित्  
चरणावनि ! भासि कमलवासिन्याः ।  
यन्मरकतदळमध्ये यः  
कश्चिदसौ समीक्ष्यते शौरिः॥ 19.20
</details>

