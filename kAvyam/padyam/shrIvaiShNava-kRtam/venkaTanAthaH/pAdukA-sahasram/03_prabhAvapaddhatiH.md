+++
title = "03 प्रभावपद्धतिः"

+++


<details open><summary>विश्वास-प्रस्तुतिः</summary>

वन्दे तद्रङ्गनाथस्य मान्यं पादुकयोर्युगम् ।  
उन्नतानामवनतिः नतानां यत्र चोन्नतिः॥ 3.1
</details>

<details><summary>मूलम्</summary>

वन्दे तद्रङ्गनाथस्य मान्यं पादुकयोर्युगम् ।  
उन्नतानामवनतिः नतानां यत्र चोन्नतिः॥ 3.1
</details>

<details open><summary>विश्वास-प्रस्तुतिः</summary>

निश्शेषमम्बरतलं यदि पत्रिका स्यात्  
सप्तार्णवी यदि समेत्य मषी भवित्री ।  
वक्ता सहस्रवदनः पुरुषः स्वयं चेत्  
लिख्येत रङ्गपतिपादुकयोः प्रभावः॥ 3.2
</details>

<details><summary>मूलम्</summary>

निश्शेषमम्बरतलं यदि पत्रिका स्यात्  
सप्तार्णवी यदि समेत्य मषी भवित्री ।  
वक्ता सहस्रवदनः पुरुषः स्वयं चेत्  
लिख्येत रङ्गपतिपादुकयोः प्रभावः॥ 3.2
</details>

<details open><summary>विश्वास-प्रस्तुतिः</summary>

वेदोपबृह्मणकुतूहलिना निबद्धं  
विश्वम्भराश्रुतिभवेन महर्षिणा यत् ।  
व्यासेन यच्च मधुसूदनपादरक्षे !  
द्वे चक्षुषी त्वदनुभावमवेक्षितुं नः॥ 3.3
</details>

<details><summary>मूलम्</summary>

वेदोपबृह्मणकुतूहलिना निबद्धं  
विश्वम्भराश्रुतिभवेन महर्षिणा यत् ।  
व्यासेन यच्च मधुसूदनपादरक्षे !  
द्वे चक्षुषी त्वदनुभावमवेक्षितुं नः॥ 3.3
</details>

<details open><summary>विश्वास-प्रस्तुतिः</summary>

प्रत्यक्षयन्ति परिशुद्धधियो यथावत्  
रामायणे रघुपुरन्दरपादरक्षे ! ।  
शश्वत्प्रपञ्चितमिदम् परयैव वृत्त्या  
सङ्क्षेपविस्तरदशासु तवानुभावम्॥ 3.4
</details>

<details><summary>मूलम्</summary>

प्रत्यक्षयन्ति परिशुद्धधियो यथावत्  
रामायणे रघुपुरन्दरपादरक्षे ! ।  
शश्वत्प्रपञ्चितमिदम् परयैव वृत्त्या  
सङ्क्षेपविस्तरदशासु तवानुभावम्॥ 3.4
</details>

<details open><summary>विश्वास-प्रस्तुतिः</summary>

अल्पश्रुतैरपि जनैरनुमीयसे त्वं  
रङ्गेशपादु ! नियतं निगमोपगीता ।  
सारं तदर्थमुपबृंहयितुं प्रणीतं  
रामायणं तव महिम्नि यतः प्रमाणम्॥ 3.5
</details>

<details><summary>मूलम्</summary>

अल्पश्रुतैरपि जनैरनुमीयसे त्वं  
रङ्गेशपादु ! नियतं निगमोपगीता ।  
सारं तदर्थमुपबृंहयितुं प्रणीतं  
रामायणं तव महिम्नि यतः प्रमाणम्॥ 3.5
</details>

<details open><summary>विश्वास-प्रस्तुतिः</summary>

तिष्ठन्तु श्रुतयस्ततोऽपि महितं जागर्ति तत् पादुके !  
तत्तादृक्प्रथनाय तावकगुणग्रामाय रामायणम् ।  
यस्यासीदरविन्दसम्भववधूमञ्जीरशिञ्जारव-  
स्पर्धादुर्धरपादबद्धफणितिर्वल्मीकजन्मा कविः॥ 3.6
</details>

<details><summary>मूलम्</summary>

तिष्ठन्तु श्रुतयस्ततोऽपि महितं जागर्ति तत् पादुके !  
तत्तादृक्प्रथनाय तावकगुणग्रामाय रामायणम् ।  
यस्यासीदरविन्दसम्भववधूमञ्जीरशिञ्जारव-  
स्पर्धादुर्धरपादबद्धफणितिर्वल्मीकजन्मा कविः॥ 3.6
</details>

<details open><summary>विश्वास-प्रस्तुतिः</summary>

भक्तिप्रह्वपुरप्रभञ्जनजटावाट् ईसनीडस्फुर-  
च्चूडारग्वधवासनापरिमळस्त्याने स्तुमः पादुके ।  
रङ्गक्षोणिभृदङ्घ्रिपद्मयुगळीपूर्णप्रपत्तेः फलं  
निश्चिन्वन्ति विपश्चितः शमधना नित्यं  
यदुत्तंसनम्॥ 3.7
</details>

<details><summary>मूलम्</summary>

भक्तिप्रह्वपुरप्रभञ्जनजटावाट् ईसनीडस्फुर-  
च्चूडारग्वधवासनापरिमळस्त्याने स्तुमः पादुके ।  
रङ्गक्षोणिभृदङ्घ्रिपद्मयुगळीपूर्णप्रपत्तेः फलं  
निश्चिन्वन्ति विपश्चितः शमधना नित्यं  
यदुत्तंसनम्॥ 3.7
</details>

<details open><summary>विश्वास-प्रस्तुतिः</summary>

मातर्माधवपादुके ! तव गुणान् कः स्तोतुमस्तोकधीः  
कोट् ईरेषु यदर्पणप्रणयिनां सेवाक्षणे स्वर्गिणाम् ।  
अन्योन्यं क्षिपतामहंप्रथमिकासम्मर्दकोलाहलं  
विष्वक्सेनविहारवेत्रलतिकाकम्पश्चिराल्लुम्पति॥ 3.8
</details>

<details><summary>मूलम्</summary>

मातर्माधवपादुके ! तव गुणान् कः स्तोतुमस्तोकधीः  
कोट् ईरेषु यदर्पणप्रणयिनां सेवाक्षणे स्वर्गिणाम् ।  
अन्योन्यं क्षिपतामहंप्रथमिकासम्मर्दकोलाहलं  
विष्वक्सेनविहारवेत्रलतिकाकम्पश्चिराल्लुम्पति॥ 3.8
</details>

<details open><summary>विश्वास-प्रस्तुतिः</summary>

योषिद्भूतदृषन्त्यपोढशकटस्थेमानि वैमानिक-  
स्रोतस्विन्युपलम्भनानि भसितोदञ्चत्परीक्षिन्ति च ।  
दूत्यादिष्वपि दुर्वचानि पदयोः कृत्यानि मत्वेव यत्  
धत्ते तत्प्रणयं तदेव चरणत्राणं वृणे  
रङ्गिणः॥ 3.9
</details>

<details><summary>मूलम्</summary>

योषिद्भूतदृषन्त्यपोढशकटस्थेमानि वैमानिक-  
स्रोतस्विन्युपलम्भनानि भसितोदञ्चत्परीक्षिन्ति च ।  
दूत्यादिष्वपि दुर्वचानि पदयोः कृत्यानि मत्वेव यत्  
धत्ते तत्प्रणयं तदेव चरणत्राणं वृणे  
रङ्गिणः॥ 3.9
</details>

<details open><summary>विश्वास-प्रस्तुतिः</summary>

वन्दे तन्मधुकैटभारिपदयोर्मित्रं पदत्रद्वयं  
यत्तद् भक्तिभरानतेन शिरसा यत्र क्वचित् बिभ्रति ।  
द्वित्रब्रह्मविनाडिकावधिपदव्यत्यासशङ्काभर-  
त्रासोत्कम्पदशाविसंस्थुळधृतिस्त्रैविष्टपानांगणः॥ 3.10
</details>

<details><summary>मूलम्</summary>

वन्दे तन्मधुकैटभारिपदयोर्मित्रं पदत्रद्वयं  
यत्तद् भक्तिभरानतेन शिरसा यत्र क्वचित् बिभ्रति ।  
द्वित्रब्रह्मविनाडिकावधिपदव्यत्यासशङ्काभर-  
त्रासोत्कम्पदशाविसंस्थुळधृतिस्त्रैविष्टपानांगणः॥ 3.10
</details>

<details open><summary>विश्वास-प्रस्तुतिः</summary>

पद्माकान्तपदान्तरङ्गविभवोद्रिक्तं पदत्रं भजे  
यद्भक्त्या नमतां त्रिविष्टपसतां चूडापदेष्वर्पितम् ।  
नित्यापीतनखेन्दुदीधितिसुधासन्दोहमुच्चैर्वम-  
त्यन्तर्नूनममान्तमन्तिकलसच्छेषापटच्छद्मना॥ 3.11
</details>

<details><summary>मूलम्</summary>

पद्माकान्तपदान्तरङ्गविभवोद्रिक्तं पदत्रं भजे  
यद्भक्त्या नमतां त्रिविष्टपसतां चूडापदेष्वर्पितम् ।  
नित्यापीतनखेन्दुदीधितिसुधासन्दोहमुच्चैर्वम-  
त्यन्तर्नूनममान्तमन्तिकलसच्छेषापटच्छद्मना॥ 3.11
</details>

<details open><summary>विश्वास-प्रस्तुतिः</summary>

तद्विष्णोः परमं पदत्रयुगळं त्रय्यन्तपर्यन्तगं  
चिन्तातीतविभूतिकं वितरतु श्रेयांसि भूयांसि नः ।  
यत् विक्रान्तिदशासमुत्थितपदप्रस्यन्दिपाथस्विनी-  
सख्येनेव सदा नतस्य तनुते मौळौ स्थितिं शूलिनः॥ 3.12
</details>

<details><summary>मूलम्</summary>

तद्विष्णोः परमं पदत्रयुगळं त्रय्यन्तपर्यन्तगं  
चिन्तातीतविभूतिकं वितरतु श्रेयांसि भूयांसि नः ।  
यत् विक्रान्तिदशासमुत्थितपदप्रस्यन्दिपाथस्विनी-  
सख्येनेव सदा नतस्य तनुते मौळौ स्थितिं शूलिनः॥ 3.12
</details>

<details open><summary>विश्वास-प्रस्तुतिः</summary>

अम्बुन्यम्बुनिधेरनन्यगतिभिर्मीनैः कियद् गम्यते  
क्लेशेनापि कियद् व्यलङ्घि रभसोत्तुङ्गैः प्लवङ्गेश्वरैः ।  
विज्ञाता कियती पुनः क्षितिभृता मन्थेन गम्भीरता  
किं तैः केशवपादुकागुणमहाम्भोधेः तटस्था  
वयम्॥ 3.13
</details>

<details><summary>मूलम्</summary>

अम्बुन्यम्बुनिधेरनन्यगतिभिर्मीनैः कियद् गम्यते  
क्लेशेनापि कियद् व्यलङ्घि रभसोत्तुङ्गैः प्लवङ्गेश्वरैः ।  
विज्ञाता कियती पुनः क्षितिभृता मन्थेन गम्भीरता  
किं तैः केशवपादुकागुणमहाम्भोधेः तटस्था  
वयम्॥ 3.13
</details>

<details open><summary>विश्वास-प्रस्तुतिः</summary>

पदकमलरजोभिर्वासिते रङ्गभर्तुः  
परिचितनिगमान्ते पादुके धारयन्तः ।  
अविदितपरिपाकं चन्द्रमुत्तंसयन्ते  
परिणतभुवनं तत् पद्ममध्यासते वा॥ 3.14
</details>

<details><summary>मूलम्</summary>

पदकमलरजोभिर्वासिते रङ्गभर्तुः  
परिचितनिगमान्ते पादुके धारयन्तः ।  
अविदितपरिपाकं चन्द्रमुत्तंसयन्ते  
परिणतभुवनं तत् पद्ममध्यासते वा॥ 3.14
</details>

<details open><summary>विश्वास-प्रस्तुतिः</summary>

सकृदपि किल मूर्ध्ना शार्ङ्गिणः पादुके ! त्वां  
मनुजमनुवहन्तं देहबन्धव्यपाये ।  
उपचरति यथार्हं देववर्गस्त्वदीयः  
स तु नियमितभृत्यो जोषमास्ते कृतान्तः॥ 3.15
</details>

<details><summary>मूलम्</summary>

सकृदपि किल मूर्ध्ना शार्ङ्गिणः पादुके ! त्वां  
मनुजमनुवहन्तं देहबन्धव्यपाये ।  
उपचरति यथार्हं देववर्गस्त्वदीयः  
स तु नियमितभृत्यो जोषमास्ते कृतान्तः॥ 3.15
</details>

<details open><summary>विश्वास-प्रस्तुतिः</summary>

पदसरसिजमेतत् पादुके ! रङ्गभर्तुः  
प्रतिनिधिपदवीं ते गाहते स्वेन भूम्ना ।  
तदिदमपरधा चेत् तिष्ठतस्तस्य नित्यं  
कथमिव विदितार्थाः त्वां भजन्ते महान्तः॥ 3.16
</details>

<details><summary>मूलम्</summary>

पदसरसिजमेतत् पादुके ! रङ्गभर्तुः  
प्रतिनिधिपदवीं ते गाहते स्वेन भूम्ना ।  
तदिदमपरधा चेत् तिष्ठतस्तस्य नित्यं  
कथमिव विदितार्थाः त्वां भजन्ते महान्तः॥ 3.16
</details>

<details open><summary>विश्वास-प्रस्तुतिः</summary>

श्रुतिशिरसि निगूढं कर्मणां चोदितानां  
त्वदवधि विनिवेशं नाधिगन्तुं क्षमाणाम् ।  
परिहसति मुरारेः पादुके ! बालिशानां  
पशुवधपरिशेषान् पण्डितो नामयज्ञान्॥ 3.17
</details>

<details><summary>मूलम्</summary>

श्रुतिशिरसि निगूढं कर्मणां चोदितानां  
त्वदवधि विनिवेशं नाधिगन्तुं क्षमाणाम् ।  
परिहसति मुरारेः पादुके ! बालिशानां  
पशुवधपरिशेषान् पण्डितो नामयज्ञान्॥ 3.17
</details>

<details open><summary>विश्वास-प्रस्तुतिः</summary>

जनयितुमलमर्घ्यं दैत्यजित्पादरक्षे !  
नमति महति देवे नाकसिन्धोर्विशीर्णाः ।  
मुहुरहिपतिचूडामौळिरत्नाभिघातात्  
परिणतलघिमानः पाथसामूर्मयस्ते॥ 3.18
</details>

<details><summary>मूलम्</summary>

जनयितुमलमर्घ्यं दैत्यजित्पादरक्षे !  
नमति महति देवे नाकसिन्धोर्विशीर्णाः ।  
मुहुरहिपतिचूडामौळिरत्नाभिघातात्  
परिणतलघिमानः पाथसामूर्मयस्ते॥ 3.18
</details>

<details open><summary>विश्वास-प्रस्तुतिः</summary>

पदसरसिजयोस्त्वं पादुके ! रङ्गभर्तुः  
मनसि मुनिजनानां मौळिदेशे श्रुतीनाम् ।  
वचसि च सुकवीनां वर्तसे नित्यमेका  
तदिदमवगतं ते शाश्वतं वैश्वरूप्यम्॥ 3.19
</details>

<details><summary>मूलम्</summary>

पदसरसिजयोस्त्वं पादुके ! रङ्गभर्तुः  
मनसि मुनिजनानां मौळिदेशे श्रुतीनाम् ।  
वचसि च सुकवीनां वर्तसे नित्यमेका  
तदिदमवगतं ते शाश्वतं वैश्वरूप्यम्॥ 3.19
</details>

<details open><summary>विश्वास-प्रस्तुतिः</summary>

परिसरविनतानां मूर्ध्नि दुर्वर्णपङ्क्तिं  
परिणमयसि शौरेः पादुके ! त्वं सुवर्णम् ।  
कुहकजनविदूरे सत्पथे लब्धवृत्तेः  
क्व नु खलु विदितस्ते कोऽप्यसौ धातुवादः॥ 3.20
</details>

<details><summary>मूलम्</summary>

परिसरविनतानां मूर्ध्नि दुर्वर्णपङ्क्तिं  
परिणमयसि शौरेः पादुके ! त्वं सुवर्णम् ।  
कुहकजनविदूरे सत्पथे लब्धवृत्तेः  
क्व नु खलु विदितस्ते कोऽप्यसौ धातुवादः॥ 3.20
</details>

<details open><summary>विश्वास-प्रस्तुतिः</summary>

बलिमथनविहारात् वर्धमानस्य विष्णोः  
अखिलमतिपतद्भिर्विक्रमैरप्रमेयः ।  
अवधिमनधिगच्छन् पापराशिर्मदीयः  
समजनि पदरक्षे ! सावधिस्त्वन्महिम्ना॥ 3.21
</details>

<details><summary>मूलम्</summary>

बलिमथनविहारात् वर्धमानस्य विष्णोः  
अखिलमतिपतद्भिर्विक्रमैरप्रमेयः ।  
अवधिमनधिगच्छन् पापराशिर्मदीयः  
समजनि पदरक्षे ! सावधिस्त्वन्महिम्ना॥ 3.21
</details>

<details open><summary>विश्वास-प्रस्तुतिः</summary>

तटभुवि यमुनायास्तस्थुषी यन्निवेशात्  
वहति निगमशाखावैभवं नीपशाखा ।  
पदकमलमिदं तत् पादुके ! रङ्गभर्तुः  
त्वयि भजति विभूतिं पश्य शाखानुशाखाम्॥ 3.22
</details>

<details><summary>मूलम्</summary>

तटभुवि यमुनायास्तस्थुषी यन्निवेशात्  
वहति निगमशाखावैभवं नीपशाखा ।  
पदकमलमिदं तत् पादुके ! रङ्गभर्तुः  
त्वयि भजति विभूतिं पश्य शाखानुशाखाम्॥ 3.22
</details>

<details open><summary>विश्वास-प्रस्तुतिः</summary>

शिरसि विनिहितायां भक्तिनम्रे भवत्यां  
सपदि तनुभृतस्तामुन्नतिं प्राप्नुवन्ति ।  
मधुरिपुपदरक्षे ! यद्वशेनैव तेषाम्  
अनितरसुलभं तद्धाम हस्तापचेयम्॥ 3.23
</details>

<details><summary>मूलम्</summary>

शिरसि विनिहितायां भक्तिनम्रे भवत्यां  
सपदि तनुभृतस्तामुन्नतिं प्राप्नुवन्ति ।  
मधुरिपुपदरक्षे ! यद्वशेनैव तेषाम्  
अनितरसुलभं तद्धाम हस्तापचेयम्॥ 3.23
</details>

<details open><summary>विश्वास-प्रस्तुतिः</summary>

सकृदपि भुवनेऽस्मिन् शार्ङ्गिणः पादुके ! त्वाम्  
उपनिषदनुकल्पैरुत्तमाङ्गैर्दधानाः ।  
नरकमिव महान्तो नाकमुल्लङ्घयन्तः  
परिषदि निविशन्ते प्राक्तनानां गुरूणाम्॥ 3.24
</details>

<details><summary>मूलम्</summary>

सकृदपि भुवनेऽस्मिन् शार्ङ्गिणः पादुके ! त्वाम्  
उपनिषदनुकल्पैरुत्तमाङ्गैर्दधानाः ।  
नरकमिव महान्तो नाकमुल्लङ्घयन्तः  
परिषदि निविशन्ते प्राक्तनानां गुरूणाम्॥ 3.24
</details>

<details open><summary>विश्वास-प्रस्तुतिः</summary>

शमदगुणदान्तोदन्तवैदेशिकानां  
शरणमशरणानां मादृशां माधवस्य ।  
पदकमलमिदं ते पादुके ! रक्ष्यमासीत्  
अनुदयनिधनानामागमानां निधानम्॥ 3.25
</details>

<details><summary>मूलम्</summary>

शमदगुणदान्तोदन्तवैदेशिकानां  
शरणमशरणानां मादृशां माधवस्य ।  
पदकमलमिदं ते पादुके ! रक्ष्यमासीत्  
अनुदयनिधनानामागमानां निधानम्॥ 3.25
</details>

<details open><summary>विश्वास-प्रस्तुतिः</summary>

परिचितपदपद्मां पादुके ! रङ्गिणस्त्वां  
त्रिभुवनमहनीयां सादरं धारयन्तः ।  
निजशिरसि निलीनं देवि ! मन्दारमाल्यं  
निगमपरिमळैस्ते वासयन्तीव देवाः॥ 3.26
</details>

<details><summary>मूलम्</summary>

परिचितपदपद्मां पादुके ! रङ्गिणस्त्वां  
त्रिभुवनमहनीयां सादरं धारयन्तः ।  
निजशिरसि निलीनं देवि ! मन्दारमाल्यं  
निगमपरिमळैस्ते वासयन्तीव देवाः॥ 3.26
</details>

<details open><summary>विश्वास-प्रस्तुतिः</summary>

कनकसरिदनूपे कल्पवृक्षस्य भूष्णोः  
पदकिसलयलग्ना पादुके ! मञ्जरी त्वम् ।  
परिणतिमधुराणां या फलानां सवित्री  
वहसि निगमबृन्दैः सम्पदं षट्पदानाम्॥ 3.27
</details>

<details><summary>मूलम्</summary>

कनकसरिदनूपे कल्पवृक्षस्य भूष्णोः  
पदकिसलयलग्ना पादुके ! मञ्जरी त्वम् ।  
परिणतिमधुराणां या फलानां सवित्री  
वहसि निगमबृन्दैः सम्पदं षट्पदानाम्॥ 3.27
</details>

<details open><summary>विश्वास-प्रस्तुतिः</summary>

परिकलयसि चेन्मां पद्मवासानिषेव्ये  
पदकमलयुगे त्वं पादुके ! रङ्गभर्तुः ।  
अविदितनिगमानां नूनमस्मादृशानाम्  
अघटितघटनी ते शक्तिराविष्कृता स्यात्॥ 3.28
</details>

<details><summary>मूलम्</summary>

परिकलयसि चेन्मां पद्मवासानिषेव्ये  
पदकमलयुगे त्वं पादुके ! रङ्गभर्तुः ।  
अविदितनिगमानां नूनमस्मादृशानाम्  
अघटितघटनी ते शक्तिराविष्कृता स्यात्॥ 3.28
</details>

<details open><summary>विश्वास-प्रस्तुतिः</summary>

श्रुतिशतशिरश्चूडापीडौ निपीडयितुं क्षमे  
दुरितसरितामोघान् एतान् अमोघविसर्पिणः ।  
क्रमपरिणमद्वेधः श्रेणीशिखामणिघट् टना-  
मसृणिततले रङ्गक्षोणीभृतो मणिपादुके॥ 3.29
</details>

<details><summary>मूलम्</summary>

श्रुतिशतशिरश्चूडापीडौ निपीडयितुं क्षमे  
दुरितसरितामोघान् एतान् अमोघविसर्पिणः ।  
क्रमपरिणमद्वेधः श्रेणीशिखामणिघट् टना-  
मसृणिततले रङ्गक्षोणीभृतो मणिपादुके॥ 3.29
</details>

<details open><summary>विश्वास-प्रस्तुतिः</summary>

जगज्जननरक्षणक्षपणसङ्गिनो रङ्गिणः  
पवित्रतममाद्रिये भगवतः पदत्रद्वयम् ।  
शिवत्वकरणक्षमत्रिदिवसिन्धुसम्बन्धिनं  
प्रधाव्य चरणं निजं प्रणिदधाति यत्र प्रभुः॥ 3.30
</details>

<details><summary>मूलम्</summary>

जगज्जननरक्षणक्षपणसङ्गिनो रङ्गिणः  
पवित्रतममाद्रिये भगवतः पदत्रद्वयम् ।  
शिवत्वकरणक्षमत्रिदिवसिन्धुसम्बन्धिनं  
प्रधाव्य चरणं निजं प्रणिदधाति यत्र प्रभुः॥ 3.30
</details>

<details open><summary>विश्वास-प्रस्तुतिः</summary>

यदध्वरभुजां शिरः पदयुगं च रङ्गेशितुः  
दृढं घटयितुं क्षमं भवति शेषशेषित्वतः ।  
शिरस्त्रमिदमस्तु मे दुरितसिन्धुमुष्टिन्धयम्  
कदध्वविहतिक्षमं किमपि तत् पदत्रद्वयम्॥ 3.31
</details>

<details><summary>मूलम्</summary>

यदध्वरभुजां शिरः पदयुगं च रङ्गेशितुः  
दृढं घटयितुं क्षमं भवति शेषशेषित्वतः ।  
शिरस्त्रमिदमस्तु मे दुरितसिन्धुमुष्टिन्धयम्  
कदध्वविहतिक्षमं किमपि तत् पदत्रद्वयम्॥ 3.31
</details>

<details open><summary>विश्वास-प्रस्तुतिः</summary>

समुत्क्षिपति चेतसि स्थिरनिवेशिता तावकी  
मुकुन्दमणिपादुके ! मुहुरुपासनावासना ।  
उदर्कपरिकर्कशान् उपरिपर्वणा खर्वितान्  
अनर्थशतगर्भितान् अमरशम्भळीविभ्रमान्॥ 3.32
</details>

<details><summary>मूलम्</summary>

समुत्क्षिपति चेतसि स्थिरनिवेशिता तावकी  
मुकुन्दमणिपादुके ! मुहुरुपासनावासना ।  
उदर्कपरिकर्कशान् उपरिपर्वणा खर्वितान्  
अनर्थशतगर्भितान् अमरशम्भळीविभ्रमान्॥ 3.32
</details>

<details open><summary>विश्वास-प्रस्तुतिः</summary>

विगाहन्ते रङ्गक्षितिपतिपदत्रायिणि ! सकृद्-  
वहन्तस्त्वामन्तर्विनिहितकुचेलव्यतिकराः ।  
मदोद्दामस्तम्बेरमकरटनिर्यन्मधुझरी  
परीवाहप्रेङ्खद्भ्रमरमुखरामङ्गणभुवम्॥ 3.33
</details>

<details><summary>मूलम्</summary>

विगाहन्ते रङ्गक्षितिपतिपदत्रायिणि ! सकृद्-  
वहन्तस्त्वामन्तर्विनिहितकुचेलव्यतिकराः ।  
मदोद्दामस्तम्बेरमकरटनिर्यन्मधुझरी  
परीवाहप्रेङ्खद्भ्रमरमुखरामङ्गणभुवम्॥ 3.33
</details>

<details open><summary>विश्वास-प्रस्तुतिः</summary>

अधिदैवतमापतत्सु कल्पे-  
ष्वधिकारं भजतां पितामहानाम् ।  
अभिरक्षतु रङ्गभर्तुरेषा  
करुणा काचन पादुकामयी नः॥ 3.34
</details>

<details><summary>मूलम्</summary>

अधिदैवतमापतत्सु कल्पे-  
ष्वधिकारं भजतां पितामहानाम् ।  
अभिरक्षतु रङ्गभर्तुरेषा  
करुणा काचन पादुकामयी नः॥ 3.34
</details>

<details open><summary>विश्वास-प्रस्तुतिः</summary>

ध्रुवमिन्द्रियनागशृङ्खला वा  
निरयद्वारनिवारणार्गळा वा ।  
अनपायपदाधिरोहिणी वा  
मम रङ्गेशविहारपादुके ! त्वम्॥ 3.35
</details>

<details><summary>मूलम्</summary>

ध्रुवमिन्द्रियनागशृङ्खला वा  
निरयद्वारनिवारणार्गळा वा ।  
अनपायपदाधिरोहिणी वा  
मम रङ्गेशविहारपादुके ! त्वम्॥ 3.35
</details>

<details open><summary>विश्वास-प्रस्तुतिः</summary>

शरणागतसार्थवाहशीलां  
श्रुतिसीमन्तपदप्रसाधनार्हाम् ।  
अधिरङ्गमुपास्महे मुरारेः  
महनीयां तपनीयपादुके ! त्वाम्॥ 3.36
</details>

<details><summary>मूलम्</summary>

शरणागतसार्थवाहशीलां  
श्रुतिसीमन्तपदप्रसाधनार्हाम् ।  
अधिरङ्गमुपास्महे मुरारेः  
महनीयां तपनीयपादुके ! त्वाम्॥ 3.36
</details>

<details open><summary>विश्वास-प्रस्तुतिः</summary>

इह ये भवतीं भजन्ति भक्त्या  
कृतिनः केशवपादुके ! नियुक्ताः ।  
कथयाम्ब तिरोहितं तृतीयं  
नयनं त्रीणि मुखानि वा किमेषाम्॥ 3.37
</details>

<details><summary>मूलम्</summary>

इह ये भवतीं भजन्ति भक्त्या  
कृतिनः केशवपादुके ! नियुक्ताः ।  
कथयाम्ब तिरोहितं तृतीयं  
नयनं त्रीणि मुखानि वा किमेषाम्॥ 3.37
</details>

<details open><summary>विश्वास-प्रस्तुतिः</summary>

मधुवैरिपरिग्रहेषु नित्यं  
क्षमया त्वं मणिपादुके ! समेता ।  
तदपि क्षमसे न किं परेषां  
त्रिदशाधीश्वरशेखरे निवेशम्॥ 3.38
</details>

<details><summary>मूलम्</summary>

मधुवैरिपरिग्रहेषु नित्यं  
क्षमया त्वं मणिपादुके ! समेता ।  
तदपि क्षमसे न किं परेषां  
त्रिदशाधीश्वरशेखरे निवेशम्॥ 3.38
</details>

<details open><summary>विश्वास-प्रस्तुतिः</summary>

द्वितयं प्रतियन्ति रङ्गभर्तुः  
कतिचित् काञ्चनपादुके ! शरण्यम् ।  
अभयान्वितमग्रिमं करं वा  
भवतीशेखरितं पदाम्बुजं वा॥ 3.39
</details>

<details><summary>मूलम्</summary>

द्वितयं प्रतियन्ति रङ्गभर्तुः  
कतिचित् काञ्चनपादुके ! शरण्यम् ।  
अभयान्वितमग्रिमं करं वा  
भवतीशेखरितं पदाम्बुजं वा॥ 3.39
</details>

<details open><summary>विश्वास-प्रस्तुतिः</summary>

भरताश्वसनेषु पादशब्दं  
वसुधाश्रोत्रसमुद्भवो मुनीन्द्रः ।  
पठति त्वयि पादुके ! ततस्त्वं  
नियतं रामपदादभिन्नभूमा॥ 3.40
</details>

<details><summary>मूलम्</summary>

भरताश्वसनेषु पादशब्दं  
वसुधाश्रोत्रसमुद्भवो मुनीन्द्रः ।  
पठति त्वयि पादुके ! ततस्त्वं  
नियतं रामपदादभिन्नभूमा॥ 3.40
</details>

<details open><summary>विश्वास-प्रस्तुतिः</summary>

मकुटेषु निविश्य दिक्पतीनां  
पदमेव प्रतिपद्य रङ्गभर्तुः ।  
परिरक्षसि पादुके ! पदं त्वं  
क्व नु भिद्येत गरीयसां प्रभावः॥ 3.41
</details>

<details><summary>मूलम्</summary>

मकुटेषु निविश्य दिक्पतीनां  
पदमेव प्रतिपद्य रङ्गभर्तुः ।  
परिरक्षसि पादुके ! पदं त्वं  
क्व नु भिद्येत गरीयसां प्रभावः॥ 3.41
</details>

<details open><summary>विश्वास-प्रस्तुतिः</summary>

जगतामभिरक्षणे त्रयाणाम्  
अधिकारं मणिपादुके ! वहन्त्योः ।  
युवयोः परिकर्मकोटिलग्नं  
चरणद्वन्द्वमवैमि रङ्गभर्तुः॥ 3.42
</details>

<details><summary>मूलम्</summary>

जगतामभिरक्षणे त्रयाणाम्  
अधिकारं मणिपादुके ! वहन्त्योः ।  
युवयोः परिकर्मकोटिलग्नं  
चरणद्वन्द्वमवैमि रङ्गभर्तुः॥ 3.42
</details>

<details open><summary>विश्वास-प्रस्तुतिः</summary>

पदरक्षिणि ! वत्सला निकामं  
रघुवीरस्य पदाम्बुजादपि त्वम् ।  
यदसौ भरतस्त्वयांशवत्त्वान्न  
पुनस्तादृशमन्वभूद्वियोगम्॥ 3.43
</details>

<details><summary>मूलम्</summary>

पदरक्षिणि ! वत्सला निकामं  
रघुवीरस्य पदाम्बुजादपि त्वम् ।  
यदसौ भरतस्त्वयांशवत्त्वान्न  
पुनस्तादृशमन्वभूद्वियोगम्॥ 3.43
</details>

<details open><summary>विश्वास-प्रस्तुतिः</summary>

अभिगम्य मुकुन्दपादुके ! त्वाम्  
अपनीतातपवारणैः शिरोभिः ।  
हरितां पतयो दुरापमन्यै-  
रनघच्छायमवाप्नुवन्ति भोगम्॥ 3.44
</details>

<details><summary>मूलम्</summary>

अभिगम्य मुकुन्दपादुके ! त्वाम्  
अपनीतातपवारणैः शिरोभिः ।  
हरितां पतयो दुरापमन्यै-  
रनघच्छायमवाप्नुवन्ति भोगम्॥ 3.44
</details>

<details open><summary>विश्वास-प्रस्तुतिः</summary>

अपहाय सितासितान् उपायान्  
अरविन्देक्षणपादुके ! महान्तः ।  
त्वदनन्यतया भजन्ति वृत्तिं  
त्वदसाधारणभोगसाभिलाषाः॥ 3.45
</details>

<details><summary>मूलम्</summary>

अपहाय सितासितान् उपायान्  
अरविन्देक्षणपादुके ! महान्तः ।  
त्वदनन्यतया भजन्ति वृत्तिं  
त्वदसाधारणभोगसाभिलाषाः॥ 3.45
</details>

<details open><summary>विश्वास-प्रस्तुतिः</summary>

प्रणमन्ति न वा विधेर्विपाकात्  
य इमे रङ्गनरेन्द्रपादुके ! त्वाम् ।  
उपजातमनुत्तमाङ्गमेषां  
उभयेषामपि चित्रमुत्तमाङ्गम्॥ 3.46
</details>

<details><summary>मूलम्</summary>

प्रणमन्ति न वा विधेर्विपाकात्  
य इमे रङ्गनरेन्द्रपादुके ! त्वाम् ।  
उपजातमनुत्तमाङ्गमेषां  
उभयेषामपि चित्रमुत्तमाङ्गम्॥ 3.46
</details>

<details open><summary>विश्वास-प्रस्तुतिः</summary>

तव केशवपादुके ! प्रभावो  
मम दुष्कर्म च नन्वनन्तसारे ।  
नियमेन तथाऽपि पश्चिमस्य  
प्रथमेनैव पराभवं प्रतीमः॥ 3.47
</details>

<details><summary>मूलम्</summary>

तव केशवपादुके ! प्रभावो  
मम दुष्कर्म च नन्वनन्तसारे ।  
नियमेन तथाऽपि पश्चिमस्य  
प्रथमेनैव पराभवं प्रतीमः॥ 3.47
</details>

<details open><summary>विश्वास-प्रस्तुतिः</summary>

अस्त्रभूषणतयैव केवलं  
विश्वमेतदखिलं बिभर्ति यः ।  
अक्लमेन मणिपादुके ! त्वया  
सोऽपि शेखरतयैव धार्यते॥ 3.48
</details>

<details><summary>मूलम्</summary>

अस्त्रभूषणतयैव केवलं  
विश्वमेतदखिलं बिभर्ति यः ।  
अक्लमेन मणिपादुके ! त्वया  
सोऽपि शेखरतयैव धार्यते॥ 3.48
</details>

<details open><summary>विश्वास-प्रस्तुतिः</summary>

रामपादसहधर्मचारिणीं  
पादुके ! निखिलपातकच्छिदम् ।  
त्वामशेषजगतामधीश्वरीं  
भावयामि भरताधिदेवताम्॥ 3.49
</details>

<details><summary>मूलम्</summary>

रामपादसहधर्मचारिणीं  
पादुके ! निखिलपातकच्छिदम् ।  
त्वामशेषजगतामधीश्वरीं  
भावयामि भरताधिदेवताम्॥ 3.49
</details>

<details open><summary>विश्वास-प्रस्तुतिः</summary>

चूडाकपालव्यतिषङ्गदोषं  
विमोचयिष्यन्निव विष्णुपद्याः ।  
कृतादरः केशवपादरक्षे !  
बिभर्ति बालेन्दुविभूषणस्त्वाम्॥ 3.50
</details>

<details><summary>मूलम्</summary>

चूडाकपालव्यतिषङ्गदोषं  
विमोचयिष्यन्निव विष्णुपद्याः ।  
कृतादरः केशवपादरक्षे !  
बिभर्ति बालेन्दुविभूषणस्त्वाम्॥ 3.50
</details>

<details open><summary>विश्वास-प्रस्तुतिः</summary>

त्वयैव नित्यं मणिपादरक्षे !  
राजन्वती सृष्टिरियं प्रजानाम् ।  
स्त्रीराज्यदोषप्रशमाय नूनं  
निर्दिश्यसे नाथविशेषणेन॥ 3.51
</details>

<details><summary>मूलम्</summary>

त्वयैव नित्यं मणिपादरक्षे !  
राजन्वती सृष्टिरियं प्रजानाम् ।  
स्त्रीराज्यदोषप्रशमाय नूनं  
निर्दिश्यसे नाथविशेषणेन॥ 3.51
</details>

<details open><summary>विश्वास-प्रस्तुतिः</summary>

बिभर्षि नित्यं मणिपादुके ! त्वं  
विश्वम्भरं धाम निजेन भूम्ना ।  
तवानुभावश्चुळकीकृतोऽयं  
भक्तैरजस्रं भवतीं दधानैः॥ 3.52
</details>

<details><summary>मूलम्</summary>

बिभर्षि नित्यं मणिपादुके ! त्वं  
विश्वम्भरं धाम निजेन भूम्ना ।  
तवानुभावश्चुळकीकृतोऽयं  
भक्तैरजस्रं भवतीं दधानैः॥ 3.52
</details>

<details open><summary>विश्वास-प्रस्तुतिः</summary>

परस्य पुंसः पदसन्निकर्षे  
तुल्याधिकारां मणिपादुके ! त्वाम् ।  
उत्तंसयन्ति स्वयमुत्तमाङ्गैः  
शेषासमं शेषगरुत्मदाद्याः॥ 3.53
</details>

<details><summary>मूलम्</summary>

परस्य पुंसः पदसन्निकर्षे  
तुल्याधिकारां मणिपादुके ! त्वाम् ।  
उत्तंसयन्ति स्वयमुत्तमाङ्गैः  
शेषासमं शेषगरुत्मदाद्याः॥ 3.53
</details>

<details open><summary>विश्वास-प्रस्तुतिः</summary>

मुकुन्दपादाम्बुजधारिणि ! त्वां  
मोहादनुत्तंसयतां जनानाम् ।  
मूर्ध्नि स्थिता दुर्लिपयो भवन्ति  
प्रशस्तवर्णावळयस्तदीयाः॥ 3.54
</details>

<details><summary>मूलम्</summary>

मुकुन्दपादाम्बुजधारिणि ! त्वां  
मोहादनुत्तंसयतां जनानाम् ।  
मूर्ध्नि स्थिता दुर्लिपयो भवन्ति  
प्रशस्तवर्णावळयस्तदीयाः॥ 3.54
</details>

<details open><summary>विश्वास-प्रस्तुतिः</summary>

भूमिः श्रुतीनां भुवनस्य धात्री  
गुणैरनन्ता विपुला विभूत्या ।  
स्थिरा स्वयं पालयितुं क्षमा नः  
सर्वंसहा शौरिपदावनि ! त्वम्॥ 3.55
</details>

<details><summary>मूलम्</summary>

भूमिः श्रुतीनां भुवनस्य धात्री  
गुणैरनन्ता विपुला विभूत्या ।  
स्थिरा स्वयं पालयितुं क्षमा नः  
सर्वंसहा शौरिपदावनि ! त्वम्॥ 3.55
</details>

<details open><summary>विश्वास-प्रस्तुतिः</summary>

स्थैर्यं कुलक्षोणिभृतां विधत्से  
शेषादयस्त्वां शिरसा वहन्ति ।  
पदप्रसूता परमस्य पुंसः  
पृथ्वी महिम्ना मणिपादुके ! त्वम्॥ 3.56
</details>

<details><summary>मूलम्</summary>

स्थैर्यं कुलक्षोणिभृतां विधत्से  
शेषादयस्त्वां शिरसा वहन्ति ।  
पदप्रसूता परमस्य पुंसः  
पृथ्वी महिम्ना मणिपादुके ! त्वम्॥ 3.56
</details>

<details open><summary>विश्वास-प्रस्तुतिः</summary>

दैत्याधिपानां बलिनां किरीटा  
निक्षेपणं ते यदि नाभ्यनन्दन् ।  
रङ्गेशपादावनि ! रङ्गधाम्नः  
सोपानतां प्राप्य वहन्त्यमी त्वाम्॥ 3.57
</details>

<details><summary>मूलम्</summary>

दैत्याधिपानां बलिनां किरीटा  
निक्षेपणं ते यदि नाभ्यनन्दन् ।  
रङ्गेशपादावनि ! रङ्गधाम्नः  
सोपानतां प्राप्य वहन्त्यमी त्वाम्॥ 3.57
</details>

<details open><summary>विश्वास-प्रस्तुतिः</summary>

शेषो गरुत्मान् मणिपादपीठी  
त्वं चेति पादावनि ! विश्वमान्याः ।  
तुल्याधिकारा यदि किन्नु सन्तः  
त्वामेव नित्यं शिरसा वहन्ति॥ 3.58
</details>

<details><summary>मूलम्</summary>

शेषो गरुत्मान् मणिपादपीठी  
त्वं चेति पादावनि ! विश्वमान्याः ।  
तुल्याधिकारा यदि किन्नु सन्तः  
त्वामेव नित्यं शिरसा वहन्ति॥ 3.58
</details>

<details open><summary>विश्वास-प्रस्तुतिः</summary>

परस्य पुंसः परमं पदं तत्  
बिभर्षि नित्यं मणिपादुके ! त्वम् ।  
अन्यादृशां व्योमसदां पदानि  
त्वय्यायतन्ते यदिदं न चित्रम्॥ 3.59
</details>

<details><summary>मूलम्</summary>

परस्य पुंसः परमं पदं तत्  
बिभर्षि नित्यं मणिपादुके ! त्वम् ।  
अन्यादृशां व्योमसदां पदानि  
त्वय्यायतन्ते यदिदं न चित्रम्॥ 3.59
</details>

<details open><summary>विश्वास-प्रस्तुतिः</summary>

पादौ मुरारेः शरणं प्रजानां  
तयोस्तदेवासि पदावनि ! त्वम् ।  
शरण्यतायास्त्वमनन्यरक्षा  
संदृश्यसे विश्रमभूमिरेका॥ 3.60
</details>

<details><summary>मूलम्</summary>

पादौ मुरारेः शरणं प्रजानां  
तयोस्तदेवासि पदावनि ! त्वम् ।  
शरण्यतायास्त्वमनन्यरक्षा  
संदृश्यसे विश्रमभूमिरेका॥ 3.60
</details>

<details open><summary>विश्वास-प्रस्तुतिः</summary>

अन्येषु पद्माकमलासनाद्यैः  
अङ्गेषु रङ्गाधिपतेः श्रितेषु ।  
पदावनि ! त्वामधिगम्य जातं  
पदं मुरारेरधिदैवतं नः॥ 3.61
</details>

<details><summary>मूलम्</summary>

अन्येषु पद्माकमलासनाद्यैः  
अङ्गेषु रङ्गाधिपतेः श्रितेषु ।  
पदावनि ! त्वामधिगम्य जातं  
पदं मुरारेरधिदैवतं नः॥ 3.61
</details>

<details open><summary>विश्वास-प्रस्तुतिः</summary>

क्षणं सरोजेक्षणपादुके ! यः  
कृतादरः किङ्कुरुते भवत्याः ।  
अकिञ्चनस्यापि भवन्ति शीघ्रं  
भ्रूकिङ्करास्तस्य पुरन्दराद्याः॥ 3.62
</details>

<details><summary>मूलम्</summary>

क्षणं सरोजेक्षणपादुके ! यः  
कृतादरः किङ्कुरुते भवत्याः ।  
अकिञ्चनस्यापि भवन्ति शीघ्रं  
भ्रूकिङ्करास्तस्य पुरन्दराद्याः॥ 3.62
</details>

<details open><summary>विश्वास-प्रस्तुतिः</summary>

वहन्ति ये माधवपादुके ! त्वां  
उह्यन्त एते दिवि निर्विघाताः ।  
हंसेन नित्यं शरदभ्रभासा  
कैलासगौरेण ककुद्मता वा॥ 3.63
</details>

<details><summary>मूलम्</summary>

वहन्ति ये माधवपादुके ! त्वां  
उह्यन्त एते दिवि निर्विघाताः ।  
हंसेन नित्यं शरदभ्रभासा  
कैलासगौरेण ककुद्मता वा॥ 3.63
</details>

<details open><summary>विश्वास-प्रस्तुतिः</summary>

रुद्रं श्रितो देवगणः स रुद्रः  
पद्मासनं सोऽपि च पद्मनाभम् ।  
स त्वामनन्तो न पुनस्त्वमन्यं  
क एष पादावनि ! ते प्रभावः॥ 3.64
</details>

<details><summary>मूलम्</summary>

रुद्रं श्रितो देवगणः स रुद्रः  
पद्मासनं सोऽपि च पद्मनाभम् ।  
स त्वामनन्तो न पुनस्त्वमन्यं  
क एष पादावनि ! ते प्रभावः॥ 3.64
</details>

<details open><summary>विश्वास-प्रस्तुतिः</summary>

परस्य धाम्नः प्रतिपादनार्हां  
वदन्ति विद्यां मणिपादुके ! त्वाम् ।  
यतस्तवैवाधिगमे प्रजानां  
दूरीभवत्युत्तरपूर्वमंहः॥ 3.65
</details>

<details><summary>मूलम्</summary>

परस्य धाम्नः प्रतिपादनार्हां  
वदन्ति विद्यां मणिपादुके ! त्वाम् ।  
यतस्तवैवाधिगमे प्रजानां  
दूरीभवत्युत्तरपूर्वमंहः॥ 3.65
</details>

<details open><summary>विश्वास-प्रस्तुतिः</summary>

धन्या मुकुन्दस्य पदानुषङ्गात्  
धनीयता येन समर्चिता त्वम् ।  
वासस्तदीयो मणिपादरक्षे !  
लक्ष्म्याऽळकामप्यधरीकरोति॥ 3.66
</details>

<details><summary>मूलम्</summary>

धन्या मुकुन्दस्य पदानुषङ्गात्  
धनीयता येन समर्चिता त्वम् ।  
वासस्तदीयो मणिपादरक्षे !  
लक्ष्म्याऽळकामप्यधरीकरोति॥ 3.66
</details>

<details open><summary>विश्वास-प्रस्तुतिः</summary>

पदेन विष्णोः किमुतेतरेषां  
विसृज्य सङ्गं समुपासते त्वाम् ।  
करोषि तान् किं त्वमपेतकामान्  
कालेन पादावनि ! सत्यकामान्॥ 3.67
</details>

<details><summary>मूलम्</summary>

पदेन विष्णोः किमुतेतरेषां  
विसृज्य सङ्गं समुपासते त्वाम् ।  
करोषि तान् किं त्वमपेतकामान्  
कालेन पादावनि ! सत्यकामान्॥ 3.67
</details>

<details open><summary>विश्वास-प्रस्तुतिः</summary>

अभ्यासयोगेन निगृह्यमाणैः  
अन्तर्मुखैरात्मविदो मनोभिः ।  
मातस्त्वया गुप्तपदं प्रभावात्  
अन्वेषयन्त्यागमिकं निधानम्॥ 3.68
</details>

<details><summary>मूलम्</summary>

अभ्यासयोगेन निगृह्यमाणैः  
अन्तर्मुखैरात्मविदो मनोभिः ।  
मातस्त्वया गुप्तपदं प्रभावात्  
अन्वेषयन्त्यागमिकं निधानम्॥ 3.68
</details>

<details open><summary>विश्वास-प्रस्तुतिः</summary>

मूर्ध्ना दधानां मणिपादुके !  
त्वामुत्तंसितं वा पुरुषं भवत्या ।  
वदन्ति केचित् वयमामनामः  
त्वामेव साक्षादधिदैवतं नः॥ 3.69
</details>

<details><summary>मूलम्</summary>

मूर्ध्ना दधानां मणिपादुके !  
त्वामुत्तंसितं वा पुरुषं भवत्या ।  
वदन्ति केचित् वयमामनामः  
त्वामेव साक्षादधिदैवतं नः॥ 3.69
</details>

<details open><summary>विश्वास-प्रस्तुतिः</summary>

मूर्ध्ना सतामधस्ताद् उपरि च विष्णोः पदेन सङ्घटिताम् ।  
अदवीयसीं विमुक्तेः पदवीमवयन्ति पादुके ! भवतीम्॥ 3.70
</details>

<details><summary>मूलम्</summary>

मूर्ध्ना सतामधस्ताद् उपरि च विष्णोः पदेन सङ्घटिताम् ।  
अदवीयसीं विमुक्तेः पदवीमवयन्ति पादुके ! भवतीम्॥ 3.70
</details>

