+++  
title = "गोपालविंशतिः"  
unicode_script = "devanagari"  
+++  

## 01  

वन्दे वृन्दावन-चरं  
वल्लवी जन वल्लभम्‌ ।  
जयन्ती+++(दिन)+++-संभवं धाम  
वैजयन्ती-विभूषणम्‌ ॥ १ ॥+++(4 प्रासः)+++  

## 02  
+++(वसन्ततिलका। नामाक्षराणि लिखितान्य् अष्टदल-पद्म-मध्यस्थ-त्रिकोण-यन्त्रे । गो-पालः = सरस्वती-पालः!)+++  
वाचं+++(=सरस्वतीनिभदेवीं!)+++ निजाङ्क+++(=[नाम]लेख)+++-रसिकां प्रसमीक्षमाणो  
वक्त्रारविन्द-विनिवेशित-पाञ्चजन्यः ।  
वर्ण-त्रिकोण-रुचिरे वर-पुण्डरीके +++(यन्त्रे)+++  
बद्धासनो जयति वल्लव-चक्रवर्ती ॥ २ ॥  

## 03  

आम्नाय-गन्धि-रुदित-स्फुरिताधरोष्टम्‌  
आस्राविल+ईक्षणम् अनु-क्षण-मन्द-हासम्‌ ।  
गोपाल-डिम्भ-वपुषं कुहना+++(=दाम्भिक)+++-जनन्याः +++(पूतनायाः)+++  
प्राण-स्तनन्-धयम् अवैमि परं पुमांसम्‌ ॥ ३ ॥+++(4)+++  

## 04  

आविर् भवद्‌ +++(अ)+++वनिभृताऽऽभरणम् पुरस्तात्‌  
आकुञ्चितैक-चरणं निभृतान्य-पादम्‌ ।  
दध्ना निमन्थ-मुखरेण निबध्द-तालं  
नाथस्य नन्द-भवने नवनीत-नाट्यम्‌ ॥ ४ ॥+++(5)+++  

## 05  
+++(मन्दाक्रान्ता)+++  
हर्तुं कुम्भे, विनिहित-करः, स्वादु-हैयङ्गवीनं  
दृष्टवा दाम--ग्रहण-चटुलां, मातरं जात-रोषाम्‌ ।  
पायाद् ईषत्--प्रचलित-पदो, नाप-गच्छन्‌ न तिष्ठन्‌  
मिथ्यागोपः, सपदि नयने, मीलयन्‌ विश्व-गोप्ता ॥ ५ ॥+++(5)+++  

## 06  
+++(औपच्छान्दसिकम्)+++  
व्रज-योषिद्-अपाङ्ग-वेधनीयं  
मधुरा-भाग्यम्‌ अनन्य-भोग्यम् ईडे ।  
वसुदेव-वधू-स्तनन्-धयं तत्‌  
किम् अपि ब्रह्म किशोर-भाव-दृश्यम्‌ ॥ ६ ॥  

## 07  

परिवर्तित-कन्धरं +++(गता मातेति खल्विति)+++ भयेन  
स्मित-फुल्लाधर-पल्लवं स्मरामि ।  
विटपित्व-निरासकं कयोश्-चित् +++(कुबेरपुत्रयोः)+++  
विपुलोलूखल-कर्षकं कुमारम्‌ ॥ ७ ॥  

## 08  

+++(राजगोपालवरेण)+++ निकटेषु निशामयामि नित्यं  
निगमान्तैर् अधुनाऽपि मृग्यमाणम्‌ ।  
यमलार्जुन+++(वृक्ष)+++-दृष्ट-बाल-केलिं  
यमुना-साक्षिक-यौवनं युवानम्‌ ॥ ८ ॥+++(4)+++  

## 09  

पदवीम् अ-दवीयसीं+++(=अदूरां)+++ विमुक्तेः  
अटवी-संपदम्‌ अम्बु-वाहयन्तीम्+++(← अम्बु-वाह + तद्वचाचरतीति क्विप् + प्रेरणार्थे णिच् + शतृँ)+++ ‌।  
अरुणाधर-साभिलाष-वंशां  
करुणां +++(लोकोद्धार-)+++कारण-मानुषीं भजामी ॥ ९ ॥+++(5)+++  

## 10  

अनिमेष-निषेवणीयम् अक्ष्णोः  
अजहद्-यौवनम् आविर् अस्तु चित्ते ।  
कलहायित कुन्तलं कलापैः+++(=गुच्छैः)+++  
करणोन्मादक-विभ्रमं महो मे ॥ १० ॥+++(5)+++  

## 11  

अनुयायि-मनोज्ञ-वंश-नालैः  
अवतु स्पर्शित-वल्लवी-विमोहैः ।  
अनघ-स्मित-शीतलैर् असौ माम्‌  
अनुकम्पा-सरिद्-अम्बुजैर् अपाङ्गैः ॥ ११ ॥  

## 12  

अधराहित-चारु-वंश-नालाः  
मकुटालम्बि-मयूर-पिञ्छ-मालाः ।  
हरि+++(=इन्द्र)+++-नील-शिला-विभङ्ग-नीलाः  
प्रतिभाः सन्तु ममान्तिम-प्रयाणे ॥ १२ ॥  

## 13  

अखिलान् अवलोकयामि कालान्‌  
महिलाधीन-भुजान्तरस्य यूनः ।  
अभिलाष-पदं व्रजाङ्गनानाम्‌  
+++(अवर्णनीयत्वाद्)+++ अभिलाप-क्रम-दूरम् आभिरूप्यम्‌ ॥१३॥+++(4)+++  

## 14  
+++(वियोगिनी)+++

हृदि मुग्ध-शिखण्ड-मण्डनो  
लिखितः केन ममैष शिल्पिना ।+++(4)+++  
मदनातुर-वल्लवाङ्गना-  
वदनाम्बोज-दिवाकरो युवा ॥ १४ ॥  

## 15  

महसे महिताय मौलिना  
विनतेनाञ्जलिम् अञ्जन-त्विषे ।  
कलयामि विमुग्ध-वल्लवी-  
+++(करस्थ-)+++वलयाभाषित-मञ्जु-वेणवे ॥ १५ ॥  

## 16  
+++(मालिनी)+++

जयति ललित-वृत्तिं शिक्षितो वल्लवीनां  
शितिल-वलय+++(=कङ्कण)+++-शिञ्जा-शीतलैर् हस्त-तालैः ।  
अखिल-भुवन-रक्षा-गोप-वेषस्य विष्णोः  
अधर-मणि-सुधायाम् अंशवान्‌ वंशनालः ॥ १६ ॥+++(5)+++  

## 17  
(मन्दाक्रान्ता)

चित्राकल्पः श्रवसि कलयन्‌ - लाङ्गली+++(=नारिकेल[पुष्प])+++-कर्णपूरं  
बर्होत्तंस-स्फुरित-चिकुरो+++(=केशो)+++ बन्धुजीवं +++(Hibiscus-सदृशं)+++ दधानः ।  
गुञ्जा+++(बीज)+++-बद्धाम् उरसि ललितां धारयन्‌ +++(बीजपूर्णत्वाद्)+++ हार-यष्टिं  
गोप-स्त्रीणां जयति कितवः कोऽपि कौमार-हारी ॥ १७ ॥  

## 18  

लीलायष्टिं कर किसलये दक्षिणे न्यस्य धन्याम्‌  
अंसे देव्याः पुलक-रुचिरे सन्निविष्टान्य-बाहुः ।  
मेघ-श्यामो जयति ललितो मेखला-दत्त-वेणुः  
गुञ्जापीड+++(=गुञ्जा-शिखामाला)+++-स्फुरित-चिकुरो+++(=केशो)+++ गोप-कन्या-भुजङ्गः ॥ १८ ॥  

## 19  

+++(धनुष्मान् इव)+++ प्रत्यालीढ-स्थितिम् अधिगतां, प्राप्त--गाढाङ्ग-पालिं+++(=आलिङ्गनां)+++  
पश्चाद् ईषन् मिलित-नयनां प्रेयसीं प्रेक्षमाणः ।  
+++(जलक्षेप-)+++भस्रा-यन्त्र-प्रणिहित-करो भक्त-जीवातुर् अव्यात्‌  
वारि-क्रीडा-निबिड+++(=दृढ)+++-वसनो वल्लवी-वल्लभो नः ॥ १९ ॥


## 20  

वासो हृत्वा दिनकर-सुता+++(यमुना)+++-सन्निधौ वल्लवीनां  
लीला-स्मेरो जयति ललिताम्‌ आस्थितः कुन्द-शाखाम्‌ ।  
सव्रीडाभिस् तदनु वसने ताभिर् अभ्यर्थ्यमाने  
कामी कश्चित्‌ कर कमलयोर्‌ अञ्जलिं+++(=प्रणाममुद्रां)+++ याचमानः ॥ २० ॥  

## 21  
(आर्या)

इत्यनन्य मनसा विनिर्मितां  
वेङ्कटेश कविना स्तुतिं पठन्।‌  
दिव्य वेणु रसिकं समीक्षते  
दैवतं किमपि यौवत-प्रियम्‌ ॥ २१ ॥  

## व्याख्यानम्
### २
(ए.वि.गो.व्या) 

ध्रुवम् अत्र गोपालमन्त्रस्तद्यन्त्रं चाभिप्रेयेते । नामाक्षराणि लिखितान्य् अष्टदल-पद्म-मध्यस्थ-त्रिकोण-यन्त्रे ।  
रक्षार्थं तत्र निवेशितोऽयं डिम्भः+++(=शिशुः)+++। 'तेनैव रक्षा परमार्थवेदी' इति तेनैव तस्य रक्षा कार्यते, पित्रा मात्रा च । तम् ऋते न कस्यापि पालन-सामर्थ्यम् । तद्-रक्षणे तं विना कोऽन्यः शरणी-क्रियेत? गोपालमन्त्रस् तद्-यन्त्रं च गोपालस्य रक्षा भवति ।  
कोणत्रये लिखिता वर्णा गोपाल-पद-घटकानि त्रीण्य् अक्षराणि । 

'निजाङ्करसिकाम्' इत्यनेन गोपाल-नाम-लेखनं व्यज्यत इव । गोपाल-नाम गोपालाङ्को भवेत् । 'नामान्य् अनन्तस्य यशो ऽङ्कितानि' इति श्रीशुकः । निजाङ्को लिखित-गोपाल-नाम । तत्र रसिका तदङ्कस्था वाग् देवी। गोपाल-पद-सरस्वत्यां गोपालाङ्कस्था सरस्वती रसिका। यथा तदङ्क-रसिका तथा यन्त्र-लिखिताक्षर-त्रये गोपालाङ्के ऽपि रसिका। गोपालाङ्कासिका-रसिकां तत्र स्थित्वा गोपालासन-भूते ऽष्टदले पद्माकारे यन्त्रे विद्यमान-त्रिकोण-त्रय-लिखित-गोपाल-नाम्नि चक्षुषी प्रसार्य तत् सादरं प्रसमीक्षमाणां देवीं वाचं गोपालः प्रसमीक्षते । स्वनाम्नि रसिकां तत् समीक्षमाणां कृतज्ञो गोपालः प्रसमीक्षमाण आस्ते । तन् निजनाम सा सादरं वीक्षते । तस्यां तत्कटाक्षाः सानुग्रहं पतन्ति । गोपालः सरस्वतीपालकः । तन् नाम्नि तस्या रसः सहजः । स्वपालक-गोपालाङ्कस्थत्वं न्याय्यं सरस्वत्याः। 

सरस्वत्या अपि गोपालः पिता। 'पिताहमस्य जगतः' इत्य् उक्त-जगत्-पितुः सरस्वत्य् एका नाऽकन्या भवेत् । पितुरङ्के रसिका स्यात्कन्या। प्रौढा पुत्री न पितुरङ्के निविशेत । 'येनैवालिङ्गिता कान्ता, तेनैवालिङ्गिता सा' इति भाव-शुद्ध्या न दोष इति चेद् - अयं पिता श्वशुरोऽपि भवति! कथं तद्-अङ्के आसनम्? इदानीम् अवसरो लभ्यते - श्वशुरः पिता गोपाल-शिशुर् अभवत् । तद्-अङ्कस्पर्शे तत्रासने च नानौचित्यम् । लब्धोऽवसरो न त्यज्यते । अत एव शिशोः स्वाङ्के निवेशनस्योचितत्वेऽपि शिशोरङ्केऽस्या निवेशनम् । अत्रानसूया-दत्तात्रेय-वृत्तान्तः स्मर्तव्यः। 

विचित्र-वाग्-अर्थ-सिद्धि-हेतोर् आचार्यैर् वाक्-पालक-गोपाल-कटाक्षित-वाग्-देवी-स्मरणम् अपि क्रियत इत्यवधेयम्। 'देवीं वाचम् उपासते हि कवयः।' वाग्-देव्या भगवत्-कटाक्ष-विषयत्वेनात्र स्मरणं लभ्यते यद्यप्युपसर्जनतया। विशेषणत्वेन वाग्-देव्या अप्य् उपास्यान्तर्गतत्वं सिद्ध्यति । 'गुरुकुल-क्लिष्टो मरारिः कविः' इति गुरुकुलक्लेशमात्रमाद्रियते । 