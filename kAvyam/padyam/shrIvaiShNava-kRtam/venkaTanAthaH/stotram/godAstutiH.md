---
title: गोदास्तुतिः

---
श्रीविष्णुचित्तकुलनन्दनकल्पवल्लीं  
श्रीरङ्गराजहरिचन्दनयोगदृश्याम् ।  
साक्षात् क्षमां करुणया कमलामिवान्यां  
गोदामनन्यशरणः शरणं प्रपद्ये ॥ 1 ॥

वैदेशिकः श्रुतिगिरामपि भूयसीनां   
वर्णेषु माति महिमा नहि मादृशां ते ।   
इत्थं विदन्तमपि मां सहसैव गोदे   
मौनद्रुहो मुखरयन्ति गुणास्त्वदीयाः ॥ 2 ॥

त्वत्प्रेयसः श्रवणयोरमृतायमानां  
तुल्यां त्वदीयमणिनूपुरशिञ्जितानाम् ।  
गोदे त्वमेव जननि त्वदभिष्टवार्हां  
वाचं प्रसन्नमधुरां मम संविधेहि ॥ 3 ॥

कृष्णान्वयेन दधतीं यमुनानुभावं  
तीर्थैर्यथावदवगाह्य सरस्वतीं ते ।  
गोदे विकस्वरधियां भवतीकटाक्षात्  
वाचः स्फुरन्ति मकरन्दमुचः कवीनाम् ॥ 4 ॥

अस्मादृशामपकृतौ चिरदीक्षितानां  
अह्नाय देवि दयते यदसौ मुकुन्दः ।  
तन्निश्चितं नियमितस्तव मौलिदाम्ना  
तन्त्रीनिनादमधुरैश्च गिरां निगुम्भैः ॥ 5 ॥

शोणाऽधरेऽपि कुचयोरपि तुङ्गभद्रा  
वाचां प्रवाहनिवहेऽपि सरस्वती त्वम् ।  
अप्राकृतैरपि रसैर्विरजा स्वभावात्  
गोदाऽपि देवि कमितुर्ननु नर्मदाऽसि ॥ 6 ॥

वल्मीकतः श्रवणतो वसुधात्मनस्ते  
जातो बभूव स मुनिः कविसार्वभौमः ।  
गोदे किमद्भुतमिदं यदमी स्वदन्ते  
वक्त्रारविन्दमकरन्दनिभाः प्रबन्धाः ॥ 7 ॥

भोक्तुं तव प्रियतमं भवतीव गोदे  
भक्तिं निजां प्रणयभावनया गृणन्तः ।  
उच्चावचैर्विरहसङ्गमजैरुदन्तैः  
शृङ्गारयन्ति हृदयं गुरवस्त्वदीयाः ॥ 8 ॥

मातः समुत्थितवतीमधिविष्णुचित्तं  
विश्वोपजीव्यममृतं वचसा दुहानाम् ।  
तापच्छिदं हिमरुचेरिव मूर्तिमन्यां  
सन्तः पयोधिदुहितुः सहजां विदुस्त्वाम् ॥ 9 ॥

तातस्तु ते मधुभिदः स्तुतिलेशवश्यात्  
कर्णामृतैः स्तुतिशतैरनवाप्तपूर्वम् ।  
त्वन्मौलिगन्धसुभगामुपहृत्य मालां  
लेभे महत्तरपदानुगुणं प्रसादम् ॥ 10 ॥

दिक् दक्षिणाऽपि परिपक्त्रिमपुण्यलभ्यात्  
सर्वोत्तरा भवति देवि तवावतारात् ।  
यत्रैव रङ्गपतिना बहुमानपूर्वं  
निद्रालुनाऽपि नियतं निहिताः कटाक्षाः ॥ 11 ॥

प्रायेण देवि भवतीव्यपदेशयोगात्  
गोदावरी जगदिदं पयसा पुनीते ।  
यस्यां समेत्य समयेषु चिरं निवासात्  
भागीरथीप्रभृतयोऽपि भवन्ति पुण्याः ॥ 12 ॥

नागेशयः सुतनु पक्षिरथः कथं ते  
जातः स्वयंवरपतिः पुरुषः पुराणः ।  
एवंविधाः समुचितं प्रणयं भवत्याः  
सन्दर्शयन्ति परिहासगिरः सखीनाम् ॥ 13 ॥

त्वद्भुक्तमाल्यसुरभीकृतचारुमौलेः  
हित्वा भुजान्तरगतामपि वैजयन्तीम् ।  
पत्युस्तवेश्वरि! मिथः प्रतिघातलोलाः  
बर्हातपत्ररुचिमारचयन्ति भृङ्गाः ॥ 14 ॥

आमोदवत्यपि सदा हृदयङ्गमाऽपि  
रागान्विताऽपि ललिताऽपि गुणोत्तराऽपि ।  
मौलिस्रजा तव मुकुन्दकिरीटभाजा  
गोदे भवत्यधरिता खलु वैजयन्ती ॥ 15 ॥

त्वन्मौलिदामनि विभोः शिरसा गृहीते  
स्वच्छन्दकल्पितसपीतिरसप्रमोदाः ।  
मञ्जुस्वना मधुलिहो विदधुः स्वयं ते  
स्वायंवरं कमपि मङ्गलतूर्यघोषम् ॥ 16 ॥

विश्वायमानरजसा कमलेन नाभौ  
वक्षःस्थले च कमलास्तनचन्दनेन ।  
आमोदितोऽपि निगमैर्विभुरङ्घ्रियुग्मे  
धत्ते नतेन शिरसा तव मौलिमालाम् ॥ 17 ॥

चूडापदेन परिगृह्य तवोत्तरीयं  
मालामपि त्वदलकैरधिवास्य दत्ताम् ।  
प्रायेण रङ्गपतिरेष बिभर्ति गोदे  
सौभाग्यसम्पदभिषेकमहाधिकारम् ॥ 18 ॥

तुङ्गैरकृत्रिमगिरः स्वयमुत्तमाङ्गैः  
यं सर्वगन्ध इति सादरमुद्वहन्ति ।  
आमोदमन्यमधिगच्छति मालिकाभिः  
सोऽपि त्वदीयकुटिलालकवासिताभिः ॥ 19 ॥

धन्ये समस्तजगतां पितुरुत्तमाङ्गे  
त्वन्मौलिमाल्यभरसम्भरणेन भूयः ।  
इन्दीवरस्रजमिवादधति त्वदीयानि  
आकेकराणि बहुमानविलोकितानि ॥ 20 ॥

रङ्गेश्वरस्य तव च प्रणयानुबन्धात्  
अन्योन्यमाल्यपरिवृत्तिमभिष्टुवन्तः ।  
वाचालयन्ति वसुधे रसिकास्त्रिलोकीं  
न्यूनाधिकत्वसमताविषयैर्विवादैः ॥ 21 ॥

दूर्वादलप्रतिमया तव देहकान्त्या  
गोरोचनारुचिरया च रुचेन्दिरायाः ।  
आसीदनुज्झितशिखावलकण्ठशोभं  
माङ्गल्यदं प्रणमतां मधुवैरिगात्रम् ॥ 22 ॥

अर्च्यं समर्च्य नियमैर्निगमप्रसूनैः  
नाथं त्वया कमलया च समेयिवांसम् ।  
मातश्चिरं निरविशन् निजमाधिराज्यं  
मान्या मनुप्रभृतयोऽपि महीक्षितस्ते ॥ 23 ॥

आर्द्रापराधिनि जनेऽप्यभिरक्षणार्थं  
रङ्गेश्वरस्य रमया विनिवेद्यमाने ।  
पार्श्वे परत्र भवती यदि तत्र नासीत्  
प्रायेण देवि वदनं परिवर्तितं स्यात् ॥ 24 ॥

गोदे गुणैरपनयन् प्रणतापराधान्  
भ्रूक्षेप एव तव भोगरसानुकूलः ।  
कर्मानुबन्धिफलदानरतस्य भर्तुः  
स्वातन्त्र्यदुर्व्यसनमर्मभिदा निदानम् ॥ 25 ॥

रङ्गे तटिद्गुणवतो रमयैव गोदे  
कृष्णाम्बुदस्य घटितां कृपया सुवृष्ट्या ।  
दौर्गत्यदुर्विषविनाशसुधानदीं त्वां  
सन्तः प्रपद्य शमयन्त्यचिरेण तापान् ॥ 26 ॥

जातापराधमपि मामनुकम्प्य गोदे  
गोप्त्री यदि त्वमसि युक्तमिदं भवत्याः ।  
वात्सल्यनिर्भरतया जननी कुमारं  
स्तन्येन वर्धयति दष्टपयोधराऽपि ॥ 27 ॥

शतमखमणिनीला चारुकल्हारहस्ता  
स्तनभरनमिताङ्गी सान्द्रवात्सल्यसिन्धुः ।  
अलकविनिहिताभिः स्रग्भिराकृष्टनाथा  
विलसतु हृदि गोदा विष्णुचित्तात्मजा नः ॥28॥

इति विकसितभक्तेरुत्थितां वेङ्कटेशात्  
बहुगुणरमणीयां वक्ति गोदास्तुतिं यः ।  
स भवति बहुमान्यः श्रीमतो रङ्गभर्तुः  
चरणकमलसेवां शाश्वतीमभ्युपैष्यन् ॥ 29 ॥