---
title: भगवद्ध्यानसोपानम्

---

<details><summary>विस्तारः (द्रष्टुं नोद्यम्)</summary>

**मुनिवाहनभोगम्** इति द्राविड्या, **भगवद्-ध्यान-सोपानम्** इति संस्कृतेन तिरुप्पान्-भक्तकृतिम् आधारीकृत्य रचितं वेङ्कटनाथार्येण। तिरुप्पान् इति देवस्मृतिलयेन प्रमत्तो ऽस्पृश्यो ऽर्चकेन शिलया ताडितः, पश्चात् तेनैव भगवच्चोदनेन प्रसाद्य, स्कन्दम् आरोप्य देवालयम् आनीतः, भगवति लीनः।
</details>


<details open><summary>विश्वास-प्रस्तुतिः</summary>

अन्तर्-ज्योतिः किम् अपि यमिनाम्, अञ्जनं योग-दृष्टेः,  
चिन्ता-रत्नं सुलभम् इह नः, सिद्धि-मोक्षानुरूपम् ।  
दीनानाथ-व्यसन-शमनं दैवतं दैवतानां,  
दिव्यं चक्षुः श्रुति-परिषदां **दृश्यते** रङ्ग-मध्ये ॥
</details>

<details><summary>मूलम्</summary>

अन्तर्ज्योतिः किमपि यमिनामञ्जनं योगदृष्टेः  
चिन्तारत्नं सुलभमिह नः सिद्धिमोक्षानुरूपम् ।  
दीनानाथव्यसनशमनं दैवतं दैवतानां  
दिव्यं चक्षुः श्रुतिपरिषदां दृश्यते रङ्गमध्ये ॥
</details>

<details open><summary>विश्वास-प्रस्तुतिः</summary>

वेलातीत-श्रुति-परिमलं, वेधसां मौलि-सेव्यं,  
**प्रादुर्भूतं** कनक-सरितः सैकते हंस-जुष्टे ।  
लक्ष्मी-भूम्योः कर-सरसि-जैर् **लालितं** रङ्ग-भर्तुः  
**पादाम्भो-जं प्रतिफलति** मे भावना-दीर्घिकायाम्+++(=ह्रदे)+++ ॥
</details>

<details><summary>मूलम्</summary>

वेलातीतश्रुतिपरिमलं वेधसां मौलिसेव्यं  
प्रादुर्भूतं कनकसरितः सैकते हंसजुष्टे ।  
लक्ष्मीभूम्योः करसरसिजैर्लालितं रङ्गभर्तुः  
पादाम्भोजं प्रतिफलति मे भावनादीर्घिकायाम् ॥
</details>


<details open><summary>विश्वास-प्रस्तुतिः</summary>

चित्राकारां कटक-रुचिभिश्, चारु-वृत्तानुपूर्वां,  
काले दूत्य-द्रुततर-गतिं कान्ति-लीला-**कलाचीम्**+++(=forearm)+++ ।  
जानु-च्छाया-द्वि-गुण-सुभगां रङ्ग-भर्तुर् मद्-आत्मा  
**जङ्घां दृष्ट्वा** जनन-पदवी-जाङ्घिकत्वं+++(=धावकत्वं)+++ **जहाति** ॥
</details>

<details><summary>मूलम्</summary>

चित्राकारां कटकरुचिभिश्चारुवृत्तानुपूर्वां  
काले दूत्यद्रुततरगतिं कान्तिलीलाकलाचीम् ।  
जानुच्छायाद्विगुणसुभगां रङ्गभर्तुर्मदात्मा  
जङ्घां दृष्ट्वा जननपदवीजाङ्घिकत्वं जहाति ॥
</details>

<details open><summary>विश्वास-प्रस्तुतिः</summary>

कामाराम-स्थिर-कदलिका-स्तम्भ-सम्भावनीयं  
क्षौमाश्लिष्टं किम् अपि कमला-भूमि-नीलोपधानम् ।  
न्यञ्चत्-काञ्ची-किरण-रुचिरं **निर्विशत्य् ऊरु-युग्मं**  
लावण्यौघ-द्वयम् इव **मतिर्** मामिका रङ्ग-यूनः ॥
</details>

<details><summary>मूलम्</summary>

कामारामस्थिरकदलिकास्तम्भसम्भावनीयं  
क्षौमाश्लिष्टं किमपि कमलाभूमिनीलोपधानम् ।  
न्यञ्चत्काञ्चीकिरणरुचिरं निर्विशत्यूरुयुग्मं  
लावण्यौघद्वयमिव मतिर्मामिका रङ्गयूनः ॥
</details>

<details open><summary>विश्वास-प्रस्तुतिः</summary>

**सम्प्रीणाति** प्रतिकलम् असौ मानसं मे सुजाता  
गम्भीरत्वात् क्वचन समये गूढ-निक्षिप्त-विश्वा ।  
नालीकेन स्फुरित-रजसा वेधसो निर्मिमाणा  
रम्यावर्त-द्युति-सहचरी रङ्ग-नाथस्य **नाभिः** ॥
</details>

<details><summary>मूलम्</summary>

सम्प्रीणाति प्रतिकलमसौ मानसं मे सुजाता  
गम्भीरत्वात् क्वचन समये गूढनिक्षिप्तविश्वा ।  
नालीकेन स्फुरितरजसा वेधसो निर्मिमाणा  
रम्यावर्तद्युतिसहचरी रङ्गनाथस्य नाभिः ॥
</details>

<details open><summary>विश्वास-प्रस्तुतिः</summary>

श्रीवत्सेन प्रथित-विभवं, श्री-पद-न्यास-धन्यं,  
**मध्यं बाह्वोर्** मणि-वर-रुचा रञ्जितं रङ्ग-धाम्नः ।  
सान्द्र-च्छायं तरुण-तुलसी-चित्रया, वैजयन्त्या,   
सन्तापं मे **शमयति** धियश् चन्द्रिकोदार-हारम् ॥
</details>

<details><summary>मूलम्</summary>

श्रीवत्सेन प्रथितविभवं श्रीपदन्यासधन्यं  
मध्यं बाह्वोर्मणिवररुचा रञ्जितं रङ्गधाम्नः ।  
सान्द्रच्छायं तरुणतुलसीचित्रया वैजयन्त्या   
सन्तापं मे शमयति धियश्चन्द्रिकोदारहारम् ॥

</details>

<details open><summary>विश्वास-प्रस्तुतिः</summary>

एकं लीलोपहितम्, इतरं **बाहुम्** आ-जानु-लम्बं  
प्राप्ता रङ्गे-शयितुर् अखिल-प्रार्थना-पारिजातम् ।  
दृप्ता सेयं दृढ-नियमिता रश्मिभिर् भूषणानां,  
चिन्ता-हस्तिन्य् **अनुभवति** मे चित्रम् आलान+++(←लीङ् संश्लेषणे)+++-यन्त्रम् ॥
</details>

<details><summary>मूलम्</summary>

एकं लीलोपहितमितरं बाहुमाजानुलम्बं  
प्राप्ता रङ्गेशयितुरखिलप्रार्थनापारिजातम् ।  
दृप्ता सेयं दृढनियमिता रश्मिभिर्भूषणानां  
चिन्ताहस्तिन्यनुभवति मे चित्रमालानयन्त्रम् ॥
</details>

<details open><summary>विश्वास-प्रस्तुतिः</summary>

साभिप्राय-स्मित-विकसितं, चारु-बिम्बाधरोष्ठं,  
दुःखापाय-प्रणयिनि जने, दूर-दत्ताभिमुख्यम् ।  
कान्तं **वक्त्रं** कनक-तिलकालङ्कृतं रङ्ग-भर्तुः  
स्वान्ते गाढं मम **विलगति** स्वागतोदार-नेत्रम् ॥+++(5)+++
</details>

<details><summary>मूलम्</summary>

साभिप्रायस्मितविकसितं चारुबिम्बाधरोष्ठं  
दुःखापायप्रणयिनि जने दूरदत्ताभिमुख्यम् ।  
कान्तं वक्त्रं कनकतिलकालङ्कृतं रङ्गभर्तुः  
स्वान्ते गाढं मम विलगति स्वागतोदारनेत्रम् ॥

</details>

<details open><summary>विश्वास-प्रस्तुतिः</summary>

माल्यैर् अन्तः स्थिर-परिमलैर् वल्लभा-स्पर्श-मान्यैः  
कुप्यच्-चोली+++(←चोल)+++-वचन-कुटिलैः कुन्तलैः श्लिष्ट-मूले ।  
रत्नापीड-द्युति-शबलिते रङ्ग-भर्तुः **किरीटे**  
राजन्वत्यः **स्थितिम् अधिगता वृत्तयश्** चेतसो मे ॥+++(4)+++
</details>

<details><summary>मूलम्</summary>

माल्यैरन्तः स्थिरपरिमलैर्वल्लभास्पर्शमान्यैः  
कुप्यच्चोलीवचनकुटिलैः कुन्तलैः श्लिष्टमूले ।  
रत्नापीडद्युतिशबलिते रङ्गभर्तुः किरीटे  
राजन्वत्यः स्थितिमधिगता वृत्तयश्चेतसो मे ॥
</details>

<details open><summary>विश्वास-प्रस्तुतिः</summary>

पादम्भोजं **स्पृशति, भजते** रङ्गनाथस्य जङ्घाम्,  
ऊरु-द्वन्द्वे **विलगति**, शनैर् ऊर्ध्वम् **अभ्येति** नाभिम् ।  
वक्षस्य् **आस्ते**, **वलति** भुजयोर् मामिकेयं **मनीषा**  
वक्त्राभिख्यां **पिबति**, **वहते** वासनां मौलि-बन्धे ॥
</details>

<details><summary>मूलम्</summary>

पादम्भोजं स्पृशति भजते रङ्गनाथस्य जङ्घाम्  
ऊरुद्वन्द्वे विलगति शनैरूर्ध्वमभ्येति नाभिम् ।  
वक्षस्यास्ते वलति भुजयोर्मामिकेयं मनीषा  
वक्त्राभिख्यां पिबति वहते वासनां मौलिबन्धे ॥
</details>

<details open><summary>विश्वास-प्रस्तुतिः</summary>

कान्तोदारैर् **अयम्** इह भुजैः कङ्कण-ज्या-किणाङ्कैः,  
लक्ष्मी-धाम्नः पृथुल-परिघैर् लक्षिताभीति-हेतिः ।  
अग्रे किञ्चिद् भुज-ग-शयनः, स्वात्मनैवात्मनः सन्  
मध्ये-रङ्गं, मम च हृदये **वर्तते** सावरोधः ॥
</details>

<details><summary>मूलम्</summary>

कान्तोदारैरयमिह भुजैः कङ्कणज्याकिणाङ्कैः  
लक्ष्मीधाम्नः पृथुलपरिघैर्लक्षिताभीतिहेतिः ।  
अग्रे किञ्चिद्भुजगशयनः स्वात्मनैवात्मनः सन्  
मध्येरङ्गं मम च हृदये वर्तते सावरोधः ॥
</details>

<details open><summary>विश्वास-प्रस्तुतिः</summary>

रङ्गास्थाने रसिक-महिते रञ्जिताशेष-चित्ते  
विद्वत्-सेवा-विमल-मनसा वेङ्कटेशेन कॢप्तम् ।  
अ-क्लेशेन प्रणिहित-धियाम् आरुरुक्षोर् अवस्थां,  
भक्तिं गाढां **दिशतु भगवद्-ध्यान-सोपानम्** अतेत् ॥
</details>

<details><summary>मूलम्</summary>

रङ्गास्थाने रसिकमहिते रञ्जिताशेषचित्ते  
विद्वत्सेवाविमलमनसा वेङ्कटेशने कॢप्तम् ।  
अक्लेशेन प्रणिहितधियामारुरुक्षोरवस्थां  
भक्तिं गाढां दिशतु भगवद्ध्यानसोपानमतेत् ॥
</details>

