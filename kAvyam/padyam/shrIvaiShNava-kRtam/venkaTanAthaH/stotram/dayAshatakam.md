---
title: दयाशतकम्

---

दयाशतकम्   
श्रीमते निगमान्तमहादेशिकाय नमः ।  

श्रीमान्वेङ्कटनाथार्यः कवितार्किककेसरी ।  
वेदान्ताचार्यवर्यो मे सन्निधत्तां सदा हृदि ॥  

श्रीः ।  

प्रपद्ये तं गिरिं प्रायः श्रीनिवासानुकम्पया ।  
इक्षुसारस्रवन्त्येव यन्मूर्त्या शर्करायितम् ॥ १॥  

विगाहे तीर्थबहुलां शीतलां गुरुसन्ततिम् ।  
श्रीनिवासदयाम्भोधिपरीवाहपरम्पराम् ॥ २॥  

कृतिनः कमलावासकारुण्यैकान्तिनो भजे ।  
धत्ते यत्सूक्तिरूपेण त्रिवेदी सर्वयोग्यताम् ॥ ३॥  

पराशरमुखान्वन्दे भगीरथनये स्थितान् ।  
कमलाकान्तकारुण्यगङ्गाप्लावितमद्विधान् ॥ ४॥  

अशेषविघ्नशमनमनीकेश्वरमाश्रये ।  
श्रीमतः करुणाम्भोधौ शिक्षास्रोत इवोत्थितम् ॥ ५॥  

समस्तजननीं वन्दे चैतन्यस्तन्यदायिनीम् ।  
श्रेयसीं श्रीनिवासस्य करुणामिव रूपिणीम् ॥ ६॥  

वन्दे वृषगिरीशस्य महिषीं विश्वधारिणीम् ।  
तत्कृपाप्रतिघातानां क्षमया वारणं यया ॥ ७॥  

निशामयतु मां नीला यद्भोगपटलैर्ध्रुवम् ।  
भावितं श्रीनिवासस्य भक्तदोषेष्वदर्शनम् ॥ ८॥  

कमप्यनवधिं वन्दे करुणावरुणालयम् ।  
वृषशैलतटस्थानां स्वयं व्यक्तिमुपागतम् ॥ ९॥  

अकिञ्चननिधिं सूतिमपवर्गत्रिवर्गयोः ।  
अञ्जनाद्रीश्वरदयामभिष्टौमि निरञ्जनाम् ॥ १०॥  

अनुचरशक्त्यादिगुणामग्रेसरबोधविरचितालोकाम् ।  
स्वाधीनवृषगिरीशां स्वयं प्रभूतां प्रमाणयामि दयाम् ॥ ११॥  

अपि निखिललोकसुचरितमुष्टिन्धयदुरितमूर्च्छनाजुष्टम् ।  
सञ्जीवयतु दये मामञ्जनगिरिनाथरञ्जनी भवती ॥ १२॥  

भगवति दये भवत्या वृषगिरिनाथे समाप्लुते तुङ्गे ।  
अप्रतिघमज्जनानां हस्तालम्बो मदागसां मृग्यः ॥ १३॥  

कृपणजनकल्पलतिकां कृतापराधस्य निष्क्रियामाद्याम् ।  
वृषगिरिनाथदये त्वां विदन्ति संसारतारिणीं विबुधाः ॥ १४॥  

वृषगिरिगृहमेधिगुणा बोधबलैश्वर्यवीर्यशक्तिमुखाः ।  
दोषा भवेयुरेते यदि नाम दये त्वया विनाभूताः ॥ १५॥  

आसृष्टि सन्ततानामपराधानां निरोधिनीं जगतः ।  
पद्मासहायकरुणे प्रतिसञ्चरकेलिमाचरसि ॥ १६॥  

अचिदविशिष्टान्प्रलये जन्तूनवलोक्य जातनिर्वेदा ।  
करणकलेवरयोगं वितरसि वृषशैलनाथकरुणे त्वम् ॥ १७॥  

अनुगुणदशार्पितेन श्रीधरकरुणे समाहितस्नेहा ।  
शमयसि तमः प्रजानां शास्त्रमयेन स्थिरप्रदीपेन ॥ १८॥  

रुढा वृषाचलपतेः पादे मुखकान्तिपत्रलच्छाया ।  
करुणे सुखयसि विनतान्कटाक्षविटपैः करापचेयफलैः ॥ १९॥  

नयने वृषाचलेन्दोस्तारामैत्रीं दधानया करुणे ।  
दृष्टस्त्वयैव जनिमानपवर्गमकृष्टपच्यमनुभवति ॥ २०॥  

समयोपनतैस्तव प्रवाहैरनुकम्पे कृतसम्प्लवा धरित्री ।  
शरणागतसस्यमालिनीयं वृषशैलेशकृषीवलं धिनोति ॥ २१॥  

कलशोदधिसम्पदो भवत्याः करुणे सन्मतिमन्थसंस्कृतायाः ।  
अमृतांशमवैमि दिव्यदेहं मृतसञ्जीवनमञ्जनाचलेन्दोः ॥ २२॥  

जलधेरिव शीतता दये त्वं वृषशैलाधिपतेस्स्वभावभूता ।  
प्रलयारभटीनटीं तदीक्षां प्रसभं ग्राहयसि प्रसत्तिलास्यम् ॥ २३॥  

प्रणतप्रतिकूलमूलघाती प्रतिघः कोऽपि वृषाचलेश्वरस्य ।  
कलमे यवसापचायनीत्या करुणे किङ्करतां तवोपयाति ॥ २४॥  

अबहिष्कृतनिग्रहान्विदन्तः कमलाकान्तगुणान्स्वतन्त्रतादीन् ।  
अविकल्पमनुग्रहं दुहानां भवतीमेव दये भजन्ति सन्तः ॥ २५॥  

कमलानिलयस्त्वया दयालुः करुणे निष्करुणा निरूपणे त्वम् ।  
अत एव हि तावकाश्रितानां दुरितानां भवति त्वदेव भीतिः ॥ २६॥  

अतिलङ्घितशासनेष्वभीक्ष्णं वृषशैलाधिपतिर्विजृम्भितोष्मा ।  
पुनरेव दये क्षमानिदानैर्भवतीमाद्रियते भवत्यधीनैः ॥ २७॥  

करुणे दुरितेषु मामकेषु प्रतिकारान्तरदुर्जयेषु खिन्नः ।  
कवचायितया त्वयैव शार्ङ्गी विजयस्थानमुपाश्रितो वृषाद्रिम् ॥ २८॥  

मयि तिष्ठति दुष्कृतां प्रधाने मितदोषानितरान्विचिन्वती त्वम् ।  
अपराधगणैरपूर्णकुक्षिः कमलाकान्तदये कथं भवित्री ॥ २९॥  

अहमस्म्यपराधचक्रवर्ती करुणे त्वं च गुणेषु सार्वभौमी ।  
विदुषी स्थितिमीदृशीं स्वयं मां वृषशैलेश्वरपादसात्कुरु त्वम् ॥ ३०॥  

अशिथिलकरणेऽस्मिन्नक्षतश्वासवृत्तौ  
वपुषि गमनयोग्ये वासमासादयेयम् ।  
वृषगिरिकटकेषु व्यञ्जयत्सु प्रतीतै-  
र्मधुमथनदये त्वां वारिधाराविशेषैः ॥ ३१॥  

अविदितनिजयोगक्षेममात्मानभिज्ञं  
गुणलवरहितं मां गोप्तुकामा दये त्वम् ।  
परवति चतुरैस्ते विभ्रमैः श्रीनिवासे  
बहुमतिमनपायां विन्दसि श्रीधरण्योः ॥ ३२॥  

फलवितरणदक्षं पक्षपातानभिज्ञं  
प्रगुणमनुविधेयं प्राप्य पद्मासहायम् ।  
महति गुणसमाजे मानपूर्वं दये त्वं  
प्रतिवदसि यथार्हं पाप्मनां मामकानाम् ॥ ३३॥  

अनुभवितुमघौघं नालमागामिकालः  
प्रशमयितुमशेषं निष्क्रियाभिर्न शक्यम् ।  
स्वयमिति हि दये त्वं स्वीकृतश्रीनिवासा  
शिथिलितभवभीतिः श्रेयसे जायसे नः ॥ ३४॥  

अवतरणविशेषैरात्मलीलापदेशै-  
रवमतिमनुकम्पे मन्दचित्तेषु विन्दन् ।  
वृषभशिखरिनाथस्त्वन्निदेशेन नूनं  
भजति शरणभाजां भाविनो जन्मभेदान् ॥ ३५॥  

परहितमनुकम्पे भावयन्त्यां भवत्यां  
स्थिरमनुपधि हार्दं श्रीनिवासो दधानः ।  
ललितरुचिषु लक्ष्मीभूमिनीलासु नूनं  
प्रथयति बहुमानं त्वत्प्रतिच्छन्दबुद्ध्या ॥ ३६॥  

वृषगिरिसविधेषु व्याजतो वासभाजां  
दुरितकलुषितानां दूयमाना दये त्वम् ।  
करणविलयकाले कान्दिशीकस्मृतीनां  
स्मरयसि बहुलीलं माधवं सावधाना ॥ ३७॥  

दिशि दिशि गतिविद्भिर्देशिकैर्नीयमाना  
स्थिरतरमनुकम्पे स्त्यानलग्रा गुणैस्त्वम् ।  
परिगतवृषशैलं पारमारोपयन्ती  
भवजलधिगतानां पोतपात्री भवित्री ॥ ३८॥  

परिमितफलसङ्गात्प्राणिनः किम्पचाना  
निगमविपणिमध्ये नित्यमुक्तानुषक्तम् ।  
प्रसदनमनुकम्पे प्राप्तवत्या भवत्या  
वृषगिरिहरिनीलं व्यञ्जितं निर्विशन्ति ॥ ३९॥  

त्वयि बहुमतिहीनः श्रीनिवासानुकम्पे  
जगति गतिमिहान्यां देवि संमन्यते यः ।  
स खलु विबुधसिन्धौ सन्निकर्षे वहन्त्यां  
शमयति मृगतृष्णावीचिकाभिः पिपासाम् ॥ ४०॥  

आज्ञां ख्यातिं धनमनुचरानाधिराज्यादिकं वा  
काले दृष्ट्वा कमलवसतेरप्यकिञ्चित्कराणि ।  
पद्माकान्तं प्रणिहितवतीं पालनेऽनन्यसाध्ये  
साराभिज्ञा जगति कृतिनस्संश्रयन्ते दये त्वाम् ॥ ४१॥  

प्राजापत्यप्रभृतिविभवं प्रेक्ष्य पर्यायदुःखं  
जन्माकाङ्क्षन्वृषगिरिवने जग्मुषां तस्थुषां वा ।  
आशासानाः कतिचन विभोस्त्वत्परिष्वङ्गधन्यै-  
रङ्गीकारं क्षणमपि दये हार्दतुङ्गैरपाङ्गैः ॥ ४२॥  

नाभीपद्मस्फुरणसुभगा नव्यनीलोत्पलाभा  
क्रीडाशैलं कमपि करुणे वृण्वती वेङ्कटाख्यम् ।  
शीता नित्यं प्रसदनवती श्रद्धधानावगाह्या  
दिव्या काचिज्जयति महती दीर्घिका तावकीना ॥ ४३॥  

यस्मिन्दृष्टे तदितरसुखैर्गम्यते गोष्पदत्वं  
सत्यं ज्ञानं त्रिभिरवधिभिर्मुक्तमानन्दसिन्धुम् ।  
त्वत्स्वीकारात्तमिह कृतिनस्सूरिवृन्दानुभाव्यं  
नित्यापूर्वं निधिमिव दये निर्विशन्त्यञ्जनाद्रौ ॥ ४४॥  

सारं लब्ध्वा कमपि महतः श्रीनिवासाम्बुराशेः  
काले काले घनरसवती कालिकेवानुकम्पे ।  
व्यक्तोन्मेषा मृगपतिगिरौ विश्वमाप्याययन्ती  
शीलोपज्ञं क्षरति भवती शीतलं सद्गुणौघम् ॥ ४५॥  

भीमे नित्यं भवजलनिधौ मज्जतां मानवाना-  
मालम्बार्थं वृषगिरिपतिस्त्वन्निदेशात्प्रयुंक्ते ।  
प्रज्ञासारं प्रकृतिमहता मूलभागेन जुष्टं  
शाखाभेदैस्सुभगमनघं शाश्वतं शास्त्रपाणिम् ॥ ४६॥  

विद्वत्सेवाकतकनिकषैर्वीतपङ्काशयानां  
पद्माकान्तः प्रणयति दये दर्पणं ते स्वशास्त्रम् ।  
लीलादक्षां त्वदनवसरे लालयन्विप्रलिप्सां  
मायाशास्त्राण्यपि शमयितुं त्वत्प्रपन्नप्रतीपान् ॥ ४७॥  

दैवात्प्राप्ते वृषगिरितटं देहिनि त्वन्निदानात्  
स्वामिन्पाहीत्यवशवचने विन्दति स्वापमन्त्यम् ।  
देवः श्रीमान् दिशति करुणे दृष्टिमिच्छंस्त्वदीया-  
मुद्घातेन श्रुतिपरिषदामुत्तरेणाभिमुख्यम् ॥ ४८॥  

श्रेयःसूतिं सकृदपि दये सम्मतां यस्सखीं ते  
शीतोदारामलभत जनः श्रीनिवासस्य दृष्टिम् ।  
देवादीनामयमनृणतां देहवत्त्वेऽपि विन्दन्  
बन्धान्मुक्तो बलिभिरनघैः पूर्यते तत्प्रयुक्तैः ॥ ४९॥  

दिव्यापाङ्गं दिशसि करुणे येषु सद्देशिकात्मा  
क्षिप्रं प्राप्ता वृषगिरिपतिं क्षत्रबन्ध्वादयस्ते ।  
विश्वाचार्या विधिशिवमुखास्स्वाधिकारोपरुद्धा  
मन्ये माता जड इव सुते वत्सला मादृशे त्वम् ॥ ५०॥  

अतिकृपणोऽपि जन्तुरधिगम्य दये भवती-  
मशिथिलधर्मसेतुपदवीं रुचिरामचिरात् ।  
अमितमहोर्मिजालमतिलङ्घ्य भवाम्बुनिधिं  
भवति वृषाचलेशपदपत्तननित्यधनी ॥ ५१॥  

अभिमुखभावसम्पदभिसम्भविनां भविनां  
क्वचिदुपलक्षिता क्वचिदभङ्गुरगूढगतिः ।  
विमलरसावहा वृषगिरीशदये भवती  
सपदि सरस्वतीव शमयत्यघमप्रतिघम् ॥ ५२॥  

अपि करुणे जनस्य तरुणेन्दुविभूषणता-  
मपि कमलासनत्वमपि धाम वृषाद्रिपतेः ।  
तरतमतावशेन तनुते ननु ते विततिः  
परहितवर्ष्मणा परिपचेलिमकेलिमती ॥ ५३॥  

धृतभुवना दये त्रिविधगत्यनुकूलतरा  
वृषगिरिनाथपादपरिरम्भवती भवती ।  
अविदितवैभवाऽपि सुरसिन्धुरिवातनुते  
सकृदवगाहमानमपतापमपापमपि ॥ ५४॥  

निगमसमाश्रिता निखिललोकसमृद्धिकरी  
भजदघकूलमुद्रुजगतिः परितप्तहिता ।  
प्रकटितहंसमत्स्यकमठाद्यवतारशता  
विबुधसरिच्छ्रियं वृषगिरीशदये वहसि ॥ ५५॥  

जगति मितम्पचा त्वदितरा तु दये तरला  
फलनियमोज्झिता भवति सन्तपनाय पुनः ।  
त्वमिह निरङ्कुशप्रशकनादिविभूतिमती  
वितरसि देहिनां निरवधिं वृषशैलनिधिम् ॥ ५६॥  

सकरुणलौकिकप्रभुपरिग्रहनिग्रहयो-  
र्नियतिमुपाधिचक्रपरिवृत्तिपरम्परया ।  
वृषभमहीधरेशकरुणे वितरङ्गयतां  
श्रुतिमितसम्पदि त्वयि कथं भविता विशयः ॥ ५७॥  

वृषगिरिकृष्णमेघजनितां जनितापहरां  
त्वदभिमतिं सुवृत्तिमुपजीव्य निवृत्ततृषः ।  
बहुषु जलाशयेषु बहुमानमपोह्य दये  
न जहति सत्पथं जगति चातकवत्कृतिनः ॥ ५८॥  

त्वदुदयतूलिकाभिरमुना वृषशैलजुषा  
स्थिरचरशिल्पिनैव परिकल्पितचित्रधियः ।  
यतिपतियामुनप्रभृतयः प्रथयन्ति दये  
जगति हितं न नस्त्वयि भरन्यसनादधिकम् ॥ ५९॥  

मृदुहृदये दये मृदितकामहिते महिते  
धृतविबुधे बुधेषु विततात्मधुरे मधुरे ।  
वृषगिरिसार्वभौमदयिते मयि ते महतीं  
भवुकनिधे निधेहि भवमूलहरां लहरीम् ॥ ६०॥  

अकूपारैरेकोदकसमयवैतण्डिकजवै-  
रनिर्वाप्यां क्षिप्रं क्षपयितुमविद्याख्यबडवाम् ।  
कृपे त्वं तत्तादृक्प्रथिमवृषपृथ्वीधरपति-  
स्वरूपद्वैगुण्यद्विगुणनिजबिन्दुः प्रवहसि ॥ ६१॥  

विवित्सावेतालीविगमपरिशुद्धेऽपि हृदये  
पटुप्रत्याहारप्रभृतिपुटपाकप्रचकिताः ।  
नमन्तस्त्वां नारायणशिखरिकूटस्थकरुणे  
निरुद्धत्वद्दोहा नृपतिसुतनीतिं न जहति ॥ ६२॥  

अनन्याधीनस्सन्भवति परतन्त्रः प्रणमतां  
कृपे सर्वद्रष्टा न गणयति तेषामपकृतिम् ।  
पतिस्त्वत्पारार्थ्यं प्रथयति वृषक्ष्माधरपति-  
र्व्यवस्थां वैयात्यादिति विघटयन्ती विहरसि ॥ ६३॥  

अपां पत्युश्शत्रूनसहनमुनेर्धर्मनिगलं  
कृपे काकस्यैकं हितमिति हिनस्ति स्म नयनम् ।  
विलीनस्वातन्त्र्यो वृषगिरिपतिस्त्वद्विहृतिभि-  
र्दिशत्येवं देवो जनितसुगतिं दण्डनगतिम् ॥ ६४॥  

निषादानां नेता कपिकुलपतिः कापि शबरी  
कुचेलः कुब्जा सा व्रजयुवतयो माल्यकृदिति ।  
अमीषां निम्नत्वं वृषगिरिपतेरुन्नतिमपि  
प्रभूतैः स्रोतोभिः प्रसभमनुकम्पे समयसि ॥ ६५॥  

त्वया दृष्टस्तुष्टिं भजति परमेष्ठी निजपदे  
वहन्मूर्तिरष्टौ विहरति मृडानीपरिवृढः ।  
बिभर्ति स्वाराज्यं वृषशिखरिश‍ृङ्गारिकरुणे  
शुनासीरो देवासुरसमरनासीरसुभटः ॥ ६६॥  

दये दुग्धोदन्वद्व्यतियुतसुधासिन्धुनयत-  
स्त्वदाश्लेषान्नित्यं जनितमृतसंजीवनदशाः ।  
स्वदन्ते दान्तेभ्यः श्रुतिवदनकर्पूरगुलिका  
विषुण्वन्तश्चित्तं वृषशिखरिविश्वम्भरगुणाः ॥ ६७॥  

जगज्जन्मस्थेमप्रलयरचनाकेलिरसिको  
विमुक्त्येकद्वारं विघटितकवाटं प्रणयिनाम् ।  
इति त्वय्यायत्तं द्वितयमुपधीकृत्य करुणे  
विशुद्धानां वाचां वृषशिखरिनाथः स्तुतिपदम् ॥ ६८॥  

कलिक्षोभोन्मीलत्क्षितिकलुषकूलङ्कषजवै-  
रनुच्छेदै रेतैरवटतटवैषम्यरहितैः ।  
प्रवाहैस्ते पद्मासहचरपरिष्कारिणि कृपे  
विकल्पन्तेऽनल्पा वृषशिखरिणो निर्झरगुणाः ॥ ६९॥ विकल्प्यन्ते  
खिलं चेतोवृत्तेः किमिदमिति विस्मेरभुवनं  
कृपे सिंहक्ष्माभृत्कृतमुखचमत्कारकरणम् ।  
भरन्यासच्छन्नप्रबलवृजिनप्राभृतभृतां  
प्रतिप्रस्थानं ते श्रुतिनगरश‍ृङ्गाटकजुषः ॥ ७०॥  

त्रिविधचिदचित्सत्तास्थेमप्रवृत्तिनियामिका  
वृषगिरिविभोरिच्छा सा त्वं परैरपराहता ।  
कृपणभरभृत्किङ्कुर्वाणप्रभूतगुणान्तरा  
वहसि करुणे वैचक्षण्यं मदीक्षणसाहसे ॥ ७१॥  

वृषगिरिपतेर्हृद्या विश्वावतारसहायिनी  
क्षपितनिखिलावद्या देवि क्षमादिनिषेविता ।  
भुवनजननी पुंसां भोगापवर्गविधायिनी  
वितमसि पदे व्यक्तिं नित्यां बिभर्षि दये स्वयम् ॥ ७२॥  

स्वयमुदयिनस्सिद्धाद्याविष्कृताश्च शुभालया  
विविधविभवव्यूहावासाः परं च पदं विभोः ।  
वृषगिरिमुखेष्वेतेष्विच्छावधि प्रतिलब्धये  
दृढविनिहिता निश्रेणिस्त्वं दये निजपर्वभिः ॥ ७३॥  

हितमिति जगद्दृष्ट्या कॢप्तैरकॢप्तफलान्तरै-  
रमतिविहितैरन्यैर्धर्मायितैश्च यदृच्छया ।  
परिणतबहुच्छद्मा पद्मासहायदये स्वयं  
प्रदिशसि निजाभिप्रेतं नः प्रशाम्यदपत्रपा ॥ ७४॥  

अतिविधिशिवैरैश्वर्यात्मानुभूतिरसैर्जनान्-  
अहृदयमिहोपच्छन्द्यैषामसङ्गदशार्थिनी ।  
तृषितजनतातीर्थस्नानक्रमक्षपितैनसां  
वितरसि दये वीतातङ्का वृषाद्रिपतेः पदम् ॥ ७५॥  

वृषगिरिसुधासिन्धौ जन्तुर्दये निहितस्त्वया  
भवभयपरीतापच्छित्त्यै भजन्नघमर्षणम् ।  
मुषितकलुषो मुक्तेरग्रेसरैरभिपूर्यते  
स्वयमुपनतैस्स्वात्मानन्दप्रभृत्यनुबन्धिभिः ॥ ७६॥  

अनितरजुषामन्तर्मूलेऽप्यपायपरिप्लवे  
कृतविदनघा विच्छिद्यैषां कृपे यमवश्यताम् ।  
प्रपदनफलप्रत्यादेशप्रसङ्गविवर्जितं  
प्रतिविधिमुपाधत्से सार्धं वृषाद्रिहितैषिणा ॥ ७७॥  

क्षणविलयिनां शास्त्रार्थानां फलाय निवेशिते  
पितृसुरगणे निर्वेशात्प्रागपि प्रलयं गते । सुरपितृगणे  
अधिगतवृषक्ष्माभृन्नाथामकालवशंवदां  
प्रतिभुवमिह व्याचख्युस्त्वां कृपे निरुपप्लवाम् ॥ ७८॥  

त्वदुपसदनादद्य श्वो वा महाप्रलयेऽपि वा  
वितरति निजं पादाम्भोजं वृषाचलशेखरः ।  
तदिह करुणे तत्तत्क्रीडातरङ्गपरम्परा-  
तरतमतया जुष्टायास्ते दुरत्ययतां विदुः ॥ ७९॥  

प्रणिहितधियां त्वत्सम्पृक्ते वृषाद्रिशिखामणौ  
प्रसृमरसुधाधाराकारा प्रसीदति भावना ।  
दृढमिति दये दत्तास्वादं विमुक्तिवलाहकं  
निभृतगरुतो निध्यायन्ति स्थिराशयचातकाः ॥ ८०॥  

कृपे विगतवेलया कृतसमग्रपोषैस्त्वया  
कलिज्वलनदुर्गते जगति कालमेघायितम् ।  
वृषक्षितिधरादिषु स्थितिपदेषु सानुप्लवै-  
र्वृषाद्रिपतिविग्रहैर्व्यपगताखिलावग्रहैः ॥ ८१॥  

प्रसूय विविधं जगत्तदभिवृद्धये त्वं दये  
समीक्षणविचिन्तनप्रभृतिभिस्स्वयं तादृशैः ।  
विचित्रगुणचित्रितां विविधदोषवैदेशिकीं  
वृषाचलपतेस्तनुं विशसि मत्स्यकूर्मादिकाम् ॥ ८२॥  

युगान्तसमयोचितं भजति योगनिद्रारसं  
वृषक्षितिभृदीश्वरे विहरणक्रमाज्जाग्रति ।  
उदीर्णचतुरर्णवीकदनवेदिनीं मेदिनीं  
समुद्धृतवती दये त्वदभिजुष्टया दंष्ट्रया ॥ ८३॥  

सटापटलभीषणे सरभसाट्टहासोद्भटे  
स्फुरत्कुधि परिस्फुटद्भ्रुकुटिकेऽपि वक्त्रे कृते ।  
दये वृषगिरीशितुर्दनुजडिम्भदत्तस्तना  
सरोजसदृशा दृशा समुदिताकृतिर्दृश्यसे ॥ ८४॥  

प्रसक्तमधुना विधिप्रणिहितैः सपर्योदकैः  
समस्तदुरितच्छिदा निगमगन्धिना त्वं दये ।  
अशेषमविशेषतस्त्रिजगदञ्जनाद्रीशितु-  
श्चराचरमचीकरश्चरणपङ्कजेनाङ्कितम् ॥ ८५॥  

परश्वधतपोधनप्रथनसत्क्रतूपाकृत-  
क्षितीश्वरपशुक्षरत्क्षतजकुङ्कुमस्थासकैः ।  
वृषाचलदयालुना ननु विहर्तुमालिप्यथाः  
निधाय हृदये दये निहतरक्षितानां हितम् ॥ ८६॥  

कृपे कृतजगद्धिते कृपणजन्तुचिन्तामणे  
रमासहचरं क्षितौ रघुधुरीणयन्त्या त्वया ।  
व्यभज्यत सरित्पतिस्सकृदवेक्षणात्तत्क्षणात्-  
प्रकृष्टबहुपातकप्रशमहेतुना सेतुना ॥ ८७॥  

कृपे परवतस्त्वया वृषगिरीशितुः क्रीडितं  
जगद्धितमशेषतस्तदिदमित्थमर्थाप्यते ।  
मदच्छलपरिच्युतप्रणतदुष्कृतप्रेक्षितै-  
र्हतप्रबलदानवैर्हलधरस्य हेलाशतैः ॥ ८८॥  

प्रभूतविबुधद्विषद्भरणखिन्नविश्वम्भरा-  
भरापनयनच्छलात्त्वमवतार्य लक्ष्मीधरम् ।  
निराकृतवती दये निगमसौधदीपश्रिया  
विपश्चिदविगीतया जगति गीतयाऽन्धं तमः ॥ ८९॥  

वृषाद्रिहयसादिनः प्रबलदोर्मरुत्प्रेङ्खित-  
स्त्विषा स्फुटतटिद्गुणस्त्वदवसेकसंस्कारवान् ।  
करिष्यति दये कलिप्रबलघर्मनिर्मूलनः  
पुनः कृतयुगाङ्कुरं भुवि कृपाणधाराधरः ॥ ९०॥  

विश्वोपकारमिति नाम सदा दुहाना-  
मद्यापि देवि भवतीमवधीरयन्तम् ।  
नाथे निवेशय वृषाद्रिपतौ दये त्वं var  पतेर्दये  
न्यस्तस्वरक्षणभरं त्वयि मां त्वयैव ॥ ९१॥  

नैसर्गिकेण तरसा करुणे नियुक्ता  
निम्नेतरेऽपि मयि ते विततिर्यदि स्यात् ।  
विस्मापयेद्वृषगिरीश्वरमप्यवार्या  
वेलातिलङ्घनदशेव महाम्बुराशेः ॥ ९२॥  

विज्ञातशासनगतिर्विपरीतवृत्त्या  
वृत्रादिभिः परिचितां पदवीं भजामि ।  
एवं विधे वृषगिरीशदये मयि त्वं  
दीने विभोश्शमय दण्डधरत्वलीलाम् ॥ ९३॥  

मासाहसोक्तिघनकञ्चुकवञ्चितान्यः  
पश्यत्सु तेषु विदधाम्यतिसाहसानि ।  
पद्मासहायकरुणे न रुणत्सि किं त्वं  
घोरं कुलिङ्गशकुनेरिव चेष्टितं मे ॥ ९४॥  

विक्षेपमर्हसि दये विपलायितेऽपि  
व्याजं विभाव्य वृषशैलपतेर्विहारम् ।  
स्वाधीनसत्वसरणिस्स्वयमत्र जन्तौ  
द्राघीयसी दृढतरा गुणवागुरा त्वम् ॥ ९५॥  

सन्तन्यमानमपराधगणं विचिन्त्य  
त्रस्यामि हन्त भवतीं च विभावयामि ।  
अह्नाय मे वृषगिरीशदये जहीमा-  
माशीविषग्रहणकेलिनिभामवस्थाम् ॥ ९६॥  

औत्सुक्यपूर्वमुपहृत्य महापराधान्  
मातः प्रसादयितुमिच्छति मे मनस्त्वाम् ।  
आलिह्य तान्निरवशेषमलब्धतृप्ति-  
स्ताम्यस्यहो वृषगिरीशधृता दये त्वम् ॥ ९७॥  

जह्याद्वृषाचलपतिः प्रतिघेऽपि न त्वां  
घर्मोपतप्त इव शीतलतामुदन्वान् ।  
सा मामरुन्तुदभरन्यसनानुवृत्ति-  
स्तद्वीक्षणैः स्पृश दये तव केलिपद्मैः ॥ ९८॥  

दृष्टेऽपि दुर्बलधियं दमनेऽपि दृप्तं  
स्नात्वाऽपि धूलिरसिकं भजनेऽपि भीमम् ।  
बद्ध्वा गृहाण वृषशैलपतेर्दये मां  
त्वद्वारणं स्वयमनुग्रहश‍ृङ्खलाभिः ॥ ९९॥  

नातः परं किमपि मे त्वयि नाथनीयं  
मातर्दये मयि कुरुष्व तथा प्रसादम् ।  
बद्धादरो वृषगिरिप्रणयी यथाऽसौ  
मुक्तानुभूतिमिह दास्यति मे मुकुन्दः ॥ १००॥  

निस्सीमवैभवजुषां मिषतां गुणानां  
स्तोतुर्दये वृषगिरीशगुणेश्वरीं त्वाम् ।  
तैरेव नूनमवशैरभिनन्दितं मे  
सत्यापितं तव बलादकुतोभयत्वम् ॥ १०१॥  

अद्यापि तद्वृषगिरीशदये भवत्या-  
मारम्भमात्रमनिदं प्रथमस्तुतीनाम् ।  
सन्दर्शितस्वपरनिर्वहणा सहेथा  
मन्दस्य साहसमिदं त्वयि वन्दिनो मे ॥ १०२॥  

प्रायो दये त्वदनुभावमहाम्बुराशौ  
प्राचेतसप्रभृतयोऽपि परं तटस्थाः ।  
तत्रावतीर्णमतलस्पृशमाप्लुतं मां  
पद्मापतेः प्रहसनोचितमाद्रियेथाः ॥ १०३॥  

वेदान्तदेशिकपदे विनिवेश्य बालं  
देवो दयाशतकमेतदवादयन्माम् ।  
वैहारिकेण विधिना समये गृहीतं  
वीणाविशेषमिव वेङ्कटशैलनाथः ॥ १०४॥  

अनवधिमधिकृत्य श्रीनिवासानुकम्पा-  
मवितथविषयत्वाद्विश्वमव्रीडयन्ती ।  
विविधकुशलनीवी वेङ्कटेशप्रसूता  
स्तुतिरियमनवद्या शोभते सत्वभाजाम् ॥ १०५॥  

शतकमिदमुदारं सम्यगभ्यस्यमानान्  
वृषगिरिमधिरुह्य व्यक्तमालोकयन्ती ।  
अनितरशरणानामाधिराज्येऽभिषिञ्चे-  
च्छमितविमतपक्षा शार्ङ्गधन्वानुकम्पा ॥ १०६॥  

विश्वानुग्रहमातरं व्यतिषजत्स्वर्गापवर्गां सुधा-  
सध्रीचीमिति वेङ्कटेश्वरकविर्भक्त्या दयामस्तुत ।  
पद्मानामिह यद्विधेयभगवत्सङ्कल्पकल्पद्रुमात् var  पद्यानामिह  
झंझामारुतधूतचूतनयतस्साम्पातिकोऽयं क्रमः ॥ १०७॥  

कामं सन्तु मिथः करम्बितगुणावद्यानि पद्यानि नः  
कस्यास्मिञ्छतके सदम्बुकतके दोषश्रुतिं क्षाम्यति ।  
निष्प्रत्यूहवृषाद्रिनिर्झरझरत्कारच्छलेनोच्चलन्  var नोञ्चलन्  
दीनालम्बनदिव्यदम्पतिदयाकल्लोलकोलाहलः ॥ १०८॥  

॥ इति कवितार्किकसिंहस्य सर्वतन्त्रस्वतन्त्रस्य श्रीमद्वेङ्कटनाथस्य  
वेदान्ताचार्यस्य कृतिषु दयाशतकं सम्पूर्णम् ॥  

कवितार्किकसिंहाय कल्याणगुणशालिने ।  
श्रीमते वेङ्कटेशाय वेदान्तगुरवे नमः ॥  

॥ श्रीरस्तु ॥  


<details><summary>विस्तारः (द्रष्टुं नोद्यम्)</summary>

From a telugu book veNkaTeshakAvyakalApa  
Encoded by Malleswara Rao Yellapragada malleswararaoy at yahoo.com  
proofread by Malleswara Rao Yellapragada, T K Gopalan tkgopalan at gmail.com  
and PSA Easwaran  
</details>
