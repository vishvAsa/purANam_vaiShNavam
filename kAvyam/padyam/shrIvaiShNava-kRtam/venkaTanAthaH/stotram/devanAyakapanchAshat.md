---
title: देवनायकपञ्चाशत्

---
प्रणतसुरकिरीटप्रान्तमन्दारमाला-  
विगळितमकरन्दस्निग्धपादारविन्दः ।  
पशुपतिविधिपूज्यः पद्मपत्रायताक्षः  
फणिपतिपुरनाथः पातु मां देवनाथः ॥

देवाधिनाथकमलापृतनेशपूर्वां  
दीप्तान्तरां वकुळभूषणनाथमुख्यैः ।  
रामानुजप्रभृतिभिः परिभूषिताग्रां  
गोप्त्रीं जगन्ति गुरुपक्तिमहं प्रपद्ये ॥

दिव्ये दयाजलनिधौ दिविषन्नियन्तुः  
तीर्थं निदर्शितवतस्त्रिजगन्निषेव्यम् ।  
प्राचः कवीन् निगमसम्मितसूनृतोक्तीन्  
प्राचेतसप्रभृतिकान् प्रणमाम्यभीक्ष्णम् ॥

मातस्त्वमम्बुरुहवासिनि किञ्चिदेतत्  
विज्ञाप्यते मयि कुरुष्व तथा प्रसादम् ।  
आकर्णयिष्यति यथा विबुधेश्वरस्ते  
प्रेयानसौ पृथुकजल्पितवन्मदुक्तिम् ॥

निर्विंश्यमानविभवं निगमोत्तमाङ्गैः  
स्तोतुं क्षमं मम च देवपते भवन्तम् ।  
गावः पिबन्तु गणशः कलशाम्बुराशिं  
किं तेन तर्णकगणास्तृणमाददानाः ॥

अज्ञातसीमकमनन्तगरुत्मदाद्यैः.  
तं त्वां समाधिनियतैरपि सामि दृष्टम् ।  
तुष्टूषतो मम मनोरथसिद्धिदायी   
दासेषु सत्य इति धारय नामधेयम् ॥

विश्राणयन् मम विशेषविदामनिन्ध्याम्  
अन्तर्वतीं गिरमहीन्द्रपुराधिराज ।  
स्तव्यः स्तवप्रिय इतीव तपोधनोक्तं  
स्तोतेति च त्वदभिधानमवन्ध्यय त्वम् ॥

संरक्षणीयममराधिपते त्वयैव  
दूरं प्रयातमपि दुस्त्यजगाढबन्धम् ।  
आकृष्टवानसि भवाननुकम्पमानः  
सूत्रानुबद्धशकुनिक्रमतः स्वयं माम् ॥

व्यामोहिता विविधभोगमरीचिकाभिः  
विश्रान्तिमद्य लभते विबुधैकनाथ ।  
गम्भीरपूर्णमधुरं मम धीर्भवन्तं  
ग्रीष्मे तटाकमिव शीतमनुप्रविष्टा ॥

दिव्ये पदे जलनिधौ निगमोत्तमाङ्गे  
स्वान्ते सतां सवितृमण्डलमध्यभागे।  
ब्रह्माचले च बहुमानपदे मुनीनां  
व्यक्तिं तव त्रिदशनाथ वदन्ति नित्याम् ॥

तीर्थैर्वृतं वृजिनदुर्गतिनाशनार्हैः  
शेषक्षमाविहगराजविरिञ्चज्ञुष्टैः ।  
नाथ त्वया नतजनस्य भवौषधेन  
प्रख्यातमौषधगिरिं प्रणमन्ति देवाः ॥

स्वाधीनविश्वविभवं भगवन् विशेषात्  
त्वां देवनायकमुशन्ति परावरज्ञाः ।  
प्रायः प्रदर्शयितुमेतदिति प्रतीमः  
त्वद्भक्तिभूषितधियामिह देवभावम् ॥

तत्त्वानि यानि चिदचित्प्रविभागवन्ति  
त्रय्यन्तवृद्धगणितानि सितासितानि ।  
दीव्यन्ति तान्यहिपुरन्दरधामनाथ  
दिव्यास्त्रभूषणतया तव विग्रहेऽस्मिन् ॥

भूषायुधैरधिगतं निजकान्तिहेतोः  
भुक्तं प्रियाभिरनिमेषविलोचनाभिः ।  
प्रत्यङ्गपूर्णसुषमासुभगं वपुस्ते  
दृष्ट्वा दृशौ विबुधनाथ न तृप्यतो मे ॥

वेदेषु निर्जरपते निखिलेष्वधीतं  
व्यासादिभिर्बहुमतं तव सूक्तमग्र्यम् ।  
अङ्गान्यमूनि भवतः सुभगान्यधीते  
विश्वं विभो जनितवन्ति विरिञ्चपूवर्म् ॥

देवेश्वरत्वमिह दर्शयितुं क्षमस्ते  
नाथ त्वयाऽपि शिरसा विधृतः किरीटः ।  
एकीकृतद्युमणिबिम्बसहस्रदीप्तिः  
निर्मूलयन् मनसि मे निबिडं तमिस्रम् ॥

मुग्धस्मितामृतशुभेन मुखेन्दुना ते  
सङ्गम्य संसरणसञ्ज्वरशान्तये नः ।  
सम्पद्यते विबुधनाथ समाधियोग्या  
शर्वर्यसौ कुटिलकुन्तळकान्तिरूपा ॥

बिम्बाधरं विकचपङ्कजलोचनं ते  
लम्बाळकं लळितकुण्डलदर्शनीयम् ।  
कान्तं मुखं कनककैतककर्णपूरं  
स्वान्तं विभूषयति देवपते मदीयम् ॥

लब्धा तिथौ क्वचिदियं रजनीकरेण  
लक्ष्मीः स्थिरा सुरपते भवतो ललाटे ।  
यत्स्वेदबिन्दुकणिकोद्गतबुद्भुवदान्तः  
त्र्यक्षः पुरा स पुरुषोऽजनि शूलपाणिः ॥

लावण्यवर्षिणि ललाटतटे घनाभे  
बिभ्रत् तटिद्गुणविशेषमिवोर्ध्वपुण्ड्रम् ।  
विश्वस्य निर्जरपते तमसाऽऽवृतस्य  
मन्ये विभावयसि माङ्गळिकप्रदीपम् ॥

आहुः श्रुतिं विबुधनायक तावकीनाम्  
आशागणप्रसवहेतुमधीतवेदाः ।  
आकर्णिते तदियमार्तरवे प्रजानाम्  
आशाः प्रसाधयितुमादिशति स्वयं त्वाम् ॥

कन्दर्पलाञ्छनतनुस्त्रिदशैकनाथ  
कान्तिप्रवाहरुचिरे तव कर्णपाशे ।  
पुष्यत्यसौ प्रतिमुखस्थितिदर्शनीया  
भूषामयी मकरिका विविधान् विहारान् ॥

नेतुं सरोजवसतिर्निजमाधिराज्यं  
नित्यं निशामयति देवपते भ्रुवौ ते ।  
एवं न चेदखिलजन्तुविमोहनार्हा  
किं मातृका भवति कामशरासनस्य ॥

आलक्ष्यसत्त्वमतिवेलदयोत्तरङ्गम्  
अभ्यर्थिनामभिमतप्रतिपादनार्हम् ।  
स्निग्धायतं प्रथिमशालि सुपर्वनाथ  
दुग्धाम्बुधेरनुकरोति विलोचनं ते ॥

विश्वाभिरक्षणविहारकृतक्षणैस्ते  
वैमानिकाधिप विडम्बितमुग्धपद्मैः ।  
आमोदवाहिभिरनामयवाक्यगर्भैः  
आर्द्रीभवाम्यमृतवर्षनिभैरपाङ्गैः ॥

नित्योदितैनिगमनिःश्वसितैस्तवैषा  
नासा नभश्चरपते नयनाब्धिसेतुः ।  
आम्रेडितप्रियतमामुखपद्मगन्धैः  
आश्वासिनी भवति सम्प्रति मुह्यतो मे ॥

आरुण्यपल्लवितयौवनपारिजातम्  
आभीरयोषिदनुभूतममर्त्यनाथ ।  
वंशेन शङ्खपतिना च निषेवितं ते  
बिम्बाधरं स्पृशति रागवती मतिर्मे ॥

पद्मालयावलयदत्तसुजातरेखे  
त्वत्कान्तिमेचकितशङ्खनिभे मतिर्मे ।  
विस्मेरभावरुचिरा वनमालिकेव  
कण्ठे गुणीभवति देवपते त्वदीये ॥

आजानुलम्बिभिरलङ्कृतहेतिजालैः  
ज्याघातराजिरुचिरैर्जितपारिजातैः  
चित्राङ्गदैस्त्रिदशपुङ्गव जातसङ्गा  
त्वद्बाहुभिर्मम दृढं परिरभ्यते धीः ॥

नीलाचलोदितनिशाकरभास्कराभे  
शान्ताहिते सुरपते तव शङ्खचक्रे ।  
पाणेरमुष्य भजतामभयप्रदस्य  
प्रत्यायनं जगति भावयतः स्वभूम्ना ॥

अक्षोभणीयकरुणाम्बुधिविद्रुमाभं  
भक्तानुरञ्जनममर्त्यपते त्वदीयम् ।  
नित्यापराधचकिते हृदये मदीये  
दत्ताभयं स्फुरति दक्षिणपाणिपद्मम् ॥

दुर्दान्तदैत्यविशिखक्षतपत्रभङ्गं  
वीरस्य ते विबुधनायक बाहुमध्यम् ।  
श्रीवत्सकौस्तुभरमावनमालिकाङ्कं  
चिन्ताऽनुभूय लभते चरितार्थतां नः ॥

वर्णक्रमेण विबुधेश विचित्रिताङ्गी  
स्मेरसूनसुभगा वनमालिकेयम् ।  
हृद्या सुगन्धिरजहत्कमलामणीन्द्रा  
नित्या तव स्फुरति मूर्तिरिव द्वितीया ॥

आर्द्रं तमोमथनमाश्रिततारकं ते  
शुद्धं मनः सुमनसाममृतं द्रुहानम् ।  
तत्तादृशं विबुधनाथ समृद्धकामं  
सर्गेष्विदं भवति चन्द्रमसां प्रसूतिः ॥

विश्वं निगीर्य विबुधेश्वर जातकार्श्यं  
मध्यं वलित्रयविभाव्यजगद्विभागम् ।  
आमोदिनाभिनळिनस्थविरिञ्चभृङ्गम्  
आकल्पयत्युदरबन्ध इवाशयो मे । ।

नाकौकसां प्रथमतामधिकुर्वते ते  
नाभीसरोजरजसां परिणामभेदाः ।  
आराधयद्भिरिह तैर्भवतः समीची  
वीरोचिता विबुधनायक इत्यभिख्या । ।

पीताम्बरेण परिवारवती सुजाता  
दास्ये निवेशयति देवपते दृशौ मे ।  
विन्यस्तसव्यकरसङ्गमजायमान  
रोमाञ्चरम्यकिरणा रशना त्वदीया ॥

स्त्रीरत्नकारणमुपात्ततृतीयवर्णं  
दैत्येन्द्रवीरशयनं दयितोपधानम् ।  
देवेश यौवनगजेन्द्रकराभिरामम्  
ऊरीकरोति भवदूरुयुगं मनो मे ॥

लावण्यपूरलळितोर्ध्वपरिभ्रमाभं  
लक्ष्मीविहारमणिदर्पणबद्धसख्यम् ।  
गोपाङ्गणेषु कृतचङ्क्रमणं तवैतत्  
जानुद्वयं सुरपते न जहाति चित्तम् ॥

दूत्ये दुकूलहरणे व्रजसुन्दरीणां  
दैत्यानुधावनविधावपि लब्धसाह्यम् ।  
कन्दर्पकाहळनिषङ्गकळाचिकाभं  
जङ्घायुगं जयति देवपते त्वदीयम् ॥

पाषाणनिर्मिततपोधनधर्मदारं  
भस्मन्युपाहितनरेन्द्रकुमारभावम् ।  
संवाहितं त्रिदशनाथ रमामहीभ्यां  
सामान्यदैवतमुशन्ति पदं त्वदीयम् ॥

आवर्जिताभिरनुषज्य निजांशुजालैः  
देवेश दिव्यपदपद्मदळायिताभिः ।  
अन्याभिलाषपरिलोलमिदं मदीयम्  
अङ्गीकृतं हृदयमङ्गुळिभिः स्वयं ते ॥

पङ्कान्यसौ मम निहन्ति महस्तरङगैः  
गङ्गाधिकां विदधती गरुडस्त्रवन्तीम् ।  
नाकौकसां मणिकिरीटगणैरुपास्या  
नाथ त्वदीयपदयोर्नखरत्नपङक्तिः ॥

वज्रध्वजाङ्कुशसुधाकलशातपत्र  
कल्पद्रुमाम्बुरुहतोरणशङ्खचक्रैः ।  
मत्स्यादिभिश्च विबुधेश्वर मण्डितं ते  
मान्यं पदं भवतु मौळिविभूषणं नः ॥

चित्रं त्वदीयपदपद्मपरागयोगात्  
योगं विनाऽपि युगपद्विलयं प्रयान्ति ।  
विष्वञ्चि निर्जरपते शिरसि प्रजानां  
वेधःस्वहस्तलिखितानि दुरक्षराणि ॥

ये जन्मकोटिभिरुपार्जितशुद्धधर्माः  
तेषां भवच्चरणभक्तिरतीव भोग्या ।  
त्वज्जीवितैस्त्रिदशनायक दुर्लभैस्तैः  
आत्मानमप्यकथयः स्वयमात्मवन्तम् ॥

निष्किञ्चनत्वधनिना विबुधेश येन  
न्यस्तः स्वरक्षणभरस्तव पादपद्मे ।  
नानाविधप्रथितयोगविशेषधन्याः  
नार्हन्ति तस्य शतकोटितमांशकक्ष्याम् ॥

आत्मापहाररसिकेन मयैव दत्तम्  
अन्यैरधार्यमधुना विबुधैकनाथ ।  
स्वीकृत्य धारयितुमर्हसि मां त्वदीयं  
चोरोपनीतनिजनूपुरवत् स्वपादे ॥

अज्ञानवारिधिमपायधुरन्धुरं माम्  
आज्ञाविभञ्जनमकिञ्चनसार्वभौमम् ।  
विन्दन् भवान् विबुधनाथ समस्तवेदी  
किं नाम पात्रमपरं मनुते कृपायाः ॥

प्रह्लादगोकुलगजेन्द्रपरिक्षिदाद्याः  
त्रातास्त्वया ननु विपत्तिषु तादृशीषु ।  
सर्वं तदेकमपरं मम रक्षणं ते  
सन्तोल्यतां त्रिदशनायक किं गरीयः ॥

वात्याशतैविषयरागतया विवृत्तैः  
व्याघूर्णमानमनसं विबुधाधिराज ।  
नित्योपतप्तमपि मां निजकर्मघर्मैः  
निर्वेशय स्वपदपद्ममधुप्रवाहम् ॥

जय विबुधपते त्वं दर्शिताभीष्टदानः  
सह सरसिजवासामेदिनीभ्यां वशाभ्याम् ।  
नळवनमिव मृद्गन् पापराशिं नतानां   
गरुडसरिदनूपे गन्धहस्तीव दीव्यन् ॥

निरवधिगुणजातं नित्यनिर्दोषमाद्यं  
नरकमथनदक्षं नाकिनामेकनाथम् ।  
विनतविषयसत्यं वेङ्कटेशः कविस्त्वां  
स्तुतिपदमधिगच्छन् शोभते सत्यवादी ॥