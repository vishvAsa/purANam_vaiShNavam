---
title: अष्टभुजाष्टकम्

---
गजेन्द्ररक्षात्वरितं भवन्तं ग्राहैरिवाहं विषयैर्विकृष्टः ।  
अपारविज्ञानदयानुभावम् आप्तं सतामष्टभुजं प्रपद्ये ॥

त्वेदेकशेषोऽहमनात्मतन्त्रः  
त्वत्पादलिप्सां दिशता त्वयैव ।  
असत्समोऽप्यष्टभुजास्पदेश  
सत्तामिदानीमुपलम्भितोऽस्मि ॥

स्वरूपरूपास्त्रविभूषणाद्यैः  
परत्वचिन्तां त्वयि दुर्निवाराम् ।  
भोगे मृदूपक्रमतामभीप्सन्  
शीलादिभिर्वारयसीव पुंसाम् ॥

शक्तिं शरण्यान्तरशब्दभाजां  
सारं च सन्तोल्य फलान्तराणाम् ।  
त्वद्दास्यहेतोस्त्वयि निर्विशङ्कं  
न्यस्तात्मनां नाथ बिभर्षि भारम् ॥

अभीतिहेतोरनुवर्तनीयं  
नाथ त्वदन्यं न विभावयामि ।  
भयं कुतः स्यात् त्वयि सानुकम्पे  
रक्षा कुतः स्यात् त्वयि जातरोषे ॥

त्वदेकतन्त्रं कमलासहाय  
स्वेनैव मां रक्षितुमर्हसि त्वम् ।  
त्वयि प्रवृत्ते मम किं प्रयासैः  
त्वय्यप्रवृत्ते मम किं प्रयासैः ॥

समाधिभङ्गेष्वपि सम्पतत्सु  
शरण्यभूते त्वयि बद्धकक्ष्ये ।  
अपत्रपे सोढुमकिञ्चनोऽहं  
दूराधिरोहं पतनं च नाथ ॥

प्राप्ताभिलाषं त्वदनुग्रहान्मां  
पद्मानिषेव्ये तव पादपद्मे ।  
आदेहपातादपराधदूरम्  
आत्मान्तकैङ्कर्यरसं विधेयाः ॥

प्रपन्नजनपाथेयं प्रपित्सनां रसायनम् ।  
श्रेयसे जगतामेतत् श्रीमदष्टभुजाष्टकम् ॥

शरणागतसन्त्राणत्वराद्विगुणबाहुना ।  
हरिणा वेङ्कटेशीया स्तुतिः स्वीक्रियतामियम् ॥