---
title: वेगासेतुस्तोत्रम्

---
एकं वेगवतीमध्ये हस्तिशैले च दृश्यते ।  
उपायफलभावेन स्वयं व्यक्तं परं महः ॥

ईष्टे गमयितुं पारम् एष सेतुरभङ्गुरः ।  
यत्र सारस्वतं स्रोतो विश्राम्यति विशृङ्खलम् ॥

जयति जगदेकसेतुः वेगवतीमध्यलक्षितो देवः ।  
प्रशमयति यः प्रजानां प्रथितान् संसारजलधिकल्लोलान् ॥

विभातु मे चेतसि विष्णुसेतुः वेगापगावेगविघातहेतुः ।  
अम्भोजयोनेर्यदुपज्ञमासीत् अभङ्गरक्षा हयमेधदीक्षा ॥

चतुराननसप्ततन्तुगोप्ता सरितं वेगवतीमसौ निरुन्धन् ।  
परिपुष्यति मङ्गलानि पुंसां भगवान् भक्तिमतां यथोक्तकारी ॥

श्रीमान् पितामहवधूपरिचर्यमाणः  
शेते भुजङ्गशयने स महाभुजङ्गः ।  
प्रत्यादिशन्ति भवसञ्चरणं प्रजानां  
भक्तानुगन्तुरिह यस्य गतागतानि ॥

प्रशमितहयमेधव्यापदं पद्मयोनेः  
श्रितजनपरतन्त्रं शेषभोगे शयानम् ।  
शरणमुपगताः स्मः शान्तनिश्शेषदोषं  
शतमखमणिसेतुं शाश्वतं वेगवत्याः ॥

शरणमुपगतानां सोऽयमादेशकारी  
शमयति परितापं सम्मुखः सर्वजन्तोः ।  
शतगुणपरिणामः सन्निधौ यस्य नित्यं  
वरवितरणभूमा वारणाद्रीश्वरस्य ॥

काञ्चीभाग्यं कमलनिलयाचेतसोऽभीष्टसिद्धिः  
कल्याणानां निधिरविकलः कोऽपि कारुण्यराशिः ।  
पुण्यानां नः परिणतिरसौ भूषयन् भोगिशय्यां  
वेगासेतुर्जयति विपुलो विश्वरक्षैकहेतुः ॥

वेगासेतोरिदं स्तोत्रं वेङ्कटेशेन निर्मितम् ।  
ये पठन्ति जनास्तेषां यथोक्तं कुरुते हरिः ॥