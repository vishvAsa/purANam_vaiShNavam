+++
title = "11 सत्कविपद्धतिः"

+++


<details open><summary>मूलम्</summary>

अपङ्किलधियः शुद्धा साधुमानसवृत्तयः ।
वमन्ति श्रुतिजीवातुं ध्वनिं नवरसास्पदम् ।। 11.1 ।
</details>



<details><summary>टीका</summary>

अत्राद्यैस्त्रिभिः पदैः शक्तिनिपुणता अभ्यासरूपं श्लोकरचनोपयुक्तं विशेषेण त्रयमुच्यते । गुरूपदिश्यमान अर्थग्रहणधारण विरोधि बुद्धिमान्द्यं पङ्किलत्वं तत्र हितबुद्धय इति स्वाभाविकी शक्तिरुच्यते । लौकिकार्थेषु शास्त्रार्थेषु च भ्रम प्रमादाभावः शुद्धिः । प्राचीन काव्यावलोकन नूतन काव्यनिर्माण अभ्यासरूपायाः मानसवृत्तेः श्लाघनीय प्रबन्धनिर्माण सामर्थ्यं साधुत्वं साध्वीमानसवृत्तिः येषाम् इति विग्रहः । श्रुत्याकर्णयोः जीवातुं जीवकौषधं शृङ्गारादयः शान्त्यन्ताः नवरसाः आस्पद विषयो यस्य तत् नवरसास्पदम् । ध्वनिं शब्दसम्बन्धात् अर्थसम्बन्धात् वा वाच्यार्थात् अतिरिक्तार्थ वृत्तिं वमन्ति उद्गिरन्ति प्रबन्धमुखेन उत्पादयन्ति इत्यर्थः । श्लोकरचनोपयुक्तं विशेषेण त्रयं सङ्ग्रहीतम् आलङ्कारिकैः शक्तिनिपुणता लोकशास्त्रकाव्यादि अवेक्षणात् काव्यज्ञ शिक्षया अभ्यास इति हेतुः । तदुद्भवे इति श्रुतिजीवातुत्व विशेषणात् वाच्यार्थ प्रतीत्यपेक्षया व्यङ्ग्यार्थ प्रतीता काव्यकृतां तात्पर्य अतिशयरूपं प्राधान्यं सूच्यते । रसविषयस्यैव बन्धने श्रुतिजीवातुत्व अविशेषणात् वाच्यार्थ प्रतीति अपेक्षया ध्वनौ काव्यकृतां तात्पर्य अतिशयेन रसविषयत्वम् मूलमिति सूचितम् । अस्तु रसविषयत्वं ध्वनेः ततः कोऽतिशयः । येन तत्र काव्यकृतां वाच्यार्थ अपेक्षया तात्पर्य अतिशय इति शङ्कां निरसितुं शृङ्गारादिपदम् अपहाय रसयती इति रस इति व्युत्पत्त्या सुखहेतुत्वरूप प्रवृत्ति निमित्तकेन रसशब्देन विषयाभिधानम् । तथा च ध्वनेः प्रीतिजनकत्वमेव रसविषयत्व कृतोऽतिशयः । यत् कृतोऽयं ध्वनेः अतिशयः तस्य रसविषयत्वस्य तात्पर्य अतिशय प्रयोजनत्वं युक्तमिति भावः । ननु रसयति इति व्युत्पत्त्या रसस्य सुखहेतुत्वं गम्यते । तत्प्रतीता सुखहेतुत्वं न लक्ष्यते । अतो न तत्र अतिशय इति चेन्न । यथा लोके क्षीरशर्करादीनाम् अनुभवद्वारा प्रीतिजनकत्वम् एवं रसानाम् अपि ध्वनिः द्वारैव प्रीतिजनकत्वम् । ध्वनेः प्रीतिजनकत्व अभावे द्वारकैव न स्यादिति ध्वनेरपि प्रीतिजनकत्वं लभ्यते । अयम् अर्थो ध्वनि पदेन सूच्यते । ननु ध्वनेः प्रीतिजनकत्वं विषयकृतं न स्वाभाविकं शाब्दबोधस्यापि विषयसम्बन्धः सम्भवति । अतो ध्वनिशाब्दबोधयोरपि विषयसाम्यात् विषयसम्बन्ध प्रयुक्तस्य प्रीतिजनकत्वस्यापि सम्भवात् प्रीतिजनकत्व प्रयुक्ते तात्पर्य अतिशये साधारणे ध्वनिशाब्दबोधयोः उभयोरपि कर्तव्य किम् इति ध्वनौ एव क्रियते । न शाब्दबोधे ध्वनिशाब्दबोध साधारणं बुद्ध्यादि पदम् अनुपादाय कुतो ध्वनिपदम् उपात्तं श्रुतिजीवातुत्वे न किम् इति धअवनिरेव विशेष्यते । न शाब्दबोध इति चेन्न अनुभवम् अनुरुद्ध्यैव कार्यकारणभावः कल्पनीयः । तद्विरोधेन   
न किञ्चित् कल्प्यते । रसध्वनेः एव प्रीतिजनकत्वं न शाब्दबोधस्य इत्यनुभवेन व्यवस्थायां कृतायां विषयसम्बन्धे प्रीतिजनकत्व अवच्छेदके साधारणेऽपि प्रीत्यनुत्पत्ति रसवाच्यतारूप दोषेण प्रतिबन्धात् एव । शाब्दस्थले न तु विषय अवगतिरूप कारणाभावात् इति अङ्गीकृतम् आलङ्कारिकैः । अतो निर्दोषया रसप्रीत्या प्रीतिः उत्पद्यते । न स दोषया इति सूचनाय ध्वनिपद उपादानं तेन परिहर्तव्यानां दोषाणां स्वरूपान् अवगमे परिहार असम्भवात् ज्ञातव्यता सूचिता । निर्दोषायारसप्रतीतेः श्रुतिजीवातुं श्लोक श्रवण फलभूत प्रीत्युत्पादकत्वम् एव वदन्ति च काव्यानां प्रीतिफलकत्वम् । काव्यं यशसेऽर्थकृते व्यवहारविदेशि वेतर क्षतये । सद्यः परनिवृतयेकान्तासम्मिततया उपदेशयुजे इति श्रुतिजीवातु शब्देन प्रीतिजनकत्व अभिधानं फलान्तराणाम् अपि प्रदर्शनार्थं शान्तिरसान् अङ्गीकारो भ्रममूलः । शान्तिध्वनेरपि प्रीत्युत्पादकत्वा विशेषात् । रसान्तरेषु अन्तर्भाव सम्भवात् चेति सूचनाय रसानां नवत्व विशेषणम् । व्यक्तम् उक्तं सङ्कर्लसूर्योदये । भट्टबाणप्रभृतिभिः अङ्गीकृतोऽयन्नवमः रसः । अर्थान्तरम् । अपङ्किलेषु सरस्सुधीः निवास बुद्धिः येषां ते शुद्धाः अवदाताः साधुमानसे समीचीने मानसाख्ये सरसिवृत्तिः स्थितिः येषां ते । हंसा इति विशेष्यम् । श्रुतिजीवातुं कर्णयोः अनुकूलं नवरसास्पदं नूतन प्रीतिजनकम् । नवं स्वानान्तरेभ्यो विलक्षणम् इत्यर्थः ध्वनिं वमन्ति । 11.1 ।
</details>



<details open><summary>मूलम्</summary>

महापुरुषलब्धात्मा सर्गादि प्रथितोदयः ।
वश्यावदातया वाचा सेव्यते चतुराननः ।। 11.2 ।।
</details>



<details><summary>टीका</summary>

महापुरुषात् गुरोः लब्धात्मा लब्धबोधः सर्गादिभिः प्रथितः उदयः काव्यनाटकालङ्काराणां यस्मात् सः रघुवंशप्रभृतीनाम् एकदेशाः सर्गाः युधिष्ठिर विजयादि नामाश्वासाः एकस्व प्रबन्धस्व पद्धतयः नाटकानामङ्काः । अलङ्काराणां परिच्छेदाः । एते सर्गादयः अयं चार्थो न विवक्षितः । ऋगादिभिः विद्यास्थानैः प्रथितं जन्म ऋगादि प्रथितोदयः । तेन सहितः सर्गादि प्रथितोदयः इति । चतुराननः चतुरं व्यक्तवर्णोच्चारण समर्थं मुखं यस्य सः । एवं भूतः पुरुषः वश्यावदातया वाचा सेव्यते । विधेयया निर्दोष शब्दरूपया सरस्वत्या स्वयमेव अभिगम्यते । यस्मिन् काले यस्य शब्द स स्फूर्तिः कवेः अनुकूला तत्काले तस्य स्फुरणं वश्यत्वम् अल्प यत्नेन झटिति स्फुरणमेव सेवनम् । अर्थान्तरम् । महापुरुष लब्धात्मा नारायणाल्लब्ध शरीरः सर्गादि प्रथितोदयः सृष्ट्यादौ प्रसिद्धजन्मा । ऋगादि प्रथितोदय इति च । पदच्छेदः ऋगादिषु हिरण्यगर्भः समवर्तताग्र इत्यादि प्रसिद्धजन्मा स चतुर्मुखः विधेयया अवलक्षवर्णया सरस्वत्या आराध्यत इति अर्थान्तरम् । महापुरुषेषु व्यासादिषु लब्धात्मा प्राप्त स्वरूपः महापुरुषे श्रीमन्नारायणे लब्धात्मा निविष्ट मनाः तात्पर्यवान् इत्यर्थः । ऋगादि प्रथितोदयः ऋग्यजुस्सामाथर्व रूपेषु वेदेषु प्रख्यात प्रादुर्भावः चतुराननः चत्वारि ऋग्यजुस्सामाथर्व रूपाण्यावनानि यस्य सः । अर्थप्रतिपादकत्वात् मुखत्वोक्तिः । वश्यावदातया वाचा सेव्यते । विधेये न निर्दोषेण वागिन्द्रियेण अभ्यस्यते । 11.2 ।
</details>



<details open><summary>मूलम्</summary>

विशुद्ध ललिताकारा गुणालङ्कारशालिनी ।
सरसा भारती यस्यः सत्येकः प्रतिष्ठितः ।। 11.3 ।।
</details>



<details><summary>टीका</summary>

विशुद्धः निर्दोषः ललितः सुबोधः आकारः स्वरूपं यस्याः सा गुणालङ्कारशालिनी । ओजः प्रसाद माधुर्याख्याः त्रयो गुणाः उपमादयोलङ्काराः । तद्वती सरसा शृङ्गारादि रसयुक्ता काव्यात्मिका भारती शब्दरूपा यस्य पुरुषस्य स एकः सति शोभने प्रतिष्ठितः निश्चलस्थितिकः । अर्थान्तरम् । विशुद्ध ललिताकारा अदृष्ट रम्याकृतिः पति चित्तानुवर्तनं गुणः अलङ्काराः हार नूपुरादयः । तद्वती सरसा साभिलाषा भारती यस्य दयिता स एकः सत्ये सत्यलोके प्रतिष्ठितः । अर्थान्तरम् । यस्य विशुद्ध ललिताकारा निर्मल सुन्दर आकार गुणालङ्कारशालिनी परानुकूला स्वभाव विशेषाः । गुणाः गुणः सत्त्वादि सङ्ख्यादि वीर्यादि हरितादिषु इति विश्वः । भारती नटी सरसा स स्नेहा स एको नटः सति शोभने प्रतिष्ठितः । 11.3 ।
</details>



<details open><summary>मूलम्</summary>

कुतश्चिदचलस्थानात् प्रयान्ती सागरान्तिकम् ।
दृश्यादृश्य तनुर्भाति श्रुत्यभीष्टा सरस्वती ।। 11.4 ।।
</details>



<details><summary>टीका</summary>

अचलस्थानात् स्थानं स्थितिः मर्यादा कविमर्यादाताम् अनतिक्रममाण कुतश्चित् कवेः सागरान्तिकं प्रयान्ती समुद्रपर्यन्तं भुवं प्राप्नुवन्ती श्रुत्यभाष्टा कर्णानुकूला सरस्वती काव्यरूपा शब्द संहतिः । दृश्यादृश्य तनुर्भाति अनिपुणैः अदृश्या निपुणैः दृश्या तात्पर्यरूपा तनुर्यस्या तादृशी भाति । अर्थान्तरम् । कुतश्चित् पर्वतस्थानात् सागरान्तिकं प्रयान्ती श्रुत्यभीष्टा वेदाधिगता इष्टगताविति धातुः । सरस्वती नदी दृश्यादृश्य तनुर्भाति पञ्चसु प्रत्यक्षा सरस्वती इति हि प्रसिद्धिः । 11.4 ।
</details>



<details open><summary>मूलम्</summary>

प्रभूतोदितमुक्ताभिः भूयते सूक्तिशुक्तिभिः ।
सदृशां कर्णपूराय तादृशोऽपि लभेदतः ।। 11.5 ।।
</details>



<details><summary>टीका</summary>

प्रभूतोदित मुक्ताभिः बहुळ भाषित रहितादिभिः सूक्तिशुक्तिभिः शुक्ति सदृशीभिः सूक्तिभिः शुक्तिपक्षे प्रभूतोदित मुक्ताभिः पृथुळोत्पन्न मौक्तिकाभिः सदृशां विदुषां कर्णपूराय श्रोत्रपूरणाय फलभेदतः विद्वत् कर्णपूरणोचितात् फलविशेषात् ध्वनिरूपात् भूयते । पृथुळोत्पन्न मौक्तिकाभिः शुक्तिभिरपि सदृशां तरुणीनां कर्णपूरणाय कर्णालङ्करणाय तादृशः फलभेदतः तदुचित मुक्ताफल विशेषात् साधनात् भूयते । शुक्तयः मुक्ताफलानि उत्पाद्य तरुणी कर्णालङ्काररूपं प्रयोजनं लभन्त इत्यर्थः । 11.5 ।
</details>



<details open><summary>मूलम्</summary>

प्रतीपमवमृष्टापि स्वाफिमुख्यं न मुञ्चति ।
काळिकेव सतां सूक्तिः तादृश श्रुतिनन्दिनी ।। 11.6 ।।
</details>



<details><summary>टीका</summary>

सतां विदुषां सूक्तिः प्रतीपमवमृष्टापि वक्रतात्पर्य वैपरीत्येन चिन्तितापि तादृश श्रुतिनन्दिनी सती योजयिता यथा वा बुद्धिरेव मन्येऽपि ये वक्रबुद्धयः तादृशानां कर्णानन्द जननी सती स्वस्य योजयितुः आभिमुख्यम् आनुगुण्यं न त्यजति । कालिकेव काळिका इति वर्णपङ्क्तिर्हि प्रतीपमवमृष्टापि उक्तापि तादृश श्रुतिनन्दिनी सती तादृश्याश्रुत्या श्रवणेन शक्त्या वा नन्दयन्ती सती स्वाभिमुख्यं न मुञ्चति । स्वार्थ प्रतीतौ आनुगुण्यं न त्यजति । सूक्तिपक्षेऽपि स्वाभिमुख्यं शोभनम् आभिमुख्यम् आनुगुण्यं न मुञ्चति । इक्षूरसं न मुञ्चति इतिवत् न प्रकाशयति इत्यर्थः । 11.6 ।
</details>



<details open><summary>मूलम्</summary>

अपार्थेतरयुक्तानां व्याससङ्ग्रह सम्पदाम् ।
अपि गोपालगीतानां निवेशो निगमादिषु ।। 11.7 ।।
</details>



<details><summary>टीका</summary>

गोपालैः गीतानाम् अपि अपकृष्टजातिभिः निबद्धानाम् अपि अपार्थ इतरयुक्तानाम् अपार्थाः व्यर्थाः इतरे प्रयोजनवन्तः शब्दाः तद्युक्तानां व्याससङ्ग्रह सम्पदाम् अत्यन्त विस्ताराणाम् अत्यन्त सङ्ग्रहाणाम् अपि निगमादिषु निवेशो भवति । निगमो व्याख्यानम् । आदि पद ग्राह्याः स्वतन्त्र प्रबन्धाः आविचिकित्साया ब्रह्मन्निगन्तव्यं निगमां चैव वैदिकाम् इत्यादि प्रयोगात् । अर्थान्तरम् । अपार्थेतरयुक्तानां पार्थात् अन्यस्मिन् उपदिष्टानां गोपालेन भगवता गीतानां व्यासस्य महर्षेः सङ्ग्रहः । स एव सम्पत् येषां तेषां श्लोकानाम् अभिधेयानां वा निगमादिषु निवेशो भवति । श्रुति-स्मृति-इतिहास-पुराणेषु निवेशः मध्यपाठः भवति । अत्र श्लोके शठकोपादि प्रणीतं प्रबन्धानाम् अपि अभिधेयता प्रतीयते । 11.7 ।
</details>



<details open><summary>मूलम्</summary>

जलाशयस्य घोषेण जातलौल्यस्य भूयसा ।
कविशब्दं तिरोधाय कश्चिदर्थो न साध्यते ।। 11.8 ।।
</details>



<details><summary>टीका</summary>

जलाशयस्य असमर्थ अभिप्रायस्य । अभिप्रायः छन्द आशय इत्यमरः । एतेन वाक्यार्थान् यथा तथं न वर्णयन्ति इति बुद्ध्या विदुषां वाक्यार्थवर्णनं निवार्यमया समीचीनोऽर्थो वक्तव्य इति । ज़डस्य निश्चयोऽत्राशयः । जातलौल्यस्य लौल्यं तृष्णा लोलाचल स तृष्णयोः इत्यमरः । वाक्यार्थ विवक्षितम् । भूयसा घोषेण कविशब्दं तिरोधाय कवीनां विदुषां वचनं निवार्य कश्चिदर्थो न साध्यते । केवलं भूयान् घोषः कृतः विदुषां वचनं निवारितम् । अर्थान्तरम् । जातलौल्यस्य सञ्जात चाञ्चल्यस्य जलाशयस्य रसः जलाशयो जलाधारा इत्यमरः । भूयसा तरङ्गजनितेन घोषेण कविशब्दं जलपक्षीस्वनं तिरोधाय कश्चिदर्थो न साध्यते । न किञ्चित् प्रयोजनं प्राप्यते । 11.8 ।
</details>



<details open><summary>मूलम्</summary>

सदा नवोक्तिमहितः प्रतिरुन्धन् प्रतीपगान् ।
प्रथितः काव्यनाम्नापि कविरेकः प्रकाश्यते ।। 11.9 ।।
</details>



<details><summary>टीका</summary>

सदा नवोक्तिमहितः नूतन प्रबन्ध निर्माणेन महितः प्रतीपगान् प्रातिकूलान् प्रतिरुन्धन् युक्तिभिः निरस्यन् प्रथितः प्रसिद्धः एकः कविः भूयः सुकविषु कश्चिदेव काव्य नाम्नापि प्रकाश्यते । यथा युधिष्ठिर विजयकारो रामाभि उदयकार इति । अर्थान्तरम् । ना नवोक्त्या महितः प्रतीपगान् प्रतिरुन्धन् प्रति शुक्रदोषम् अनादृत्य गच्छतः प्रतिरुन्धन् साधमानः प्रसिद्धः एकः कविश्शुक्रः काव्य इति संज्ञयापि प्रकाश्यते । 11.9 ।
</details>



<details open><summary>मूलम्</summary>

पूर्वकल्पप्रकारेण पुरुषार्थप्रवृत्तया ।
विचित्र सृष्ट्यापि हरन् व्याप्तः कश्चिन्महाकविः ।। 11.10 ।।
</details>



<details><summary>टीका</summary>

पूर्वकल्पप्रकारेण पूर्वेषां कवीनां कल्पस्य कल्पनायाः यः प्रकारः तेन प्रकारेण पुरुषार्थप्रवृत्तया दृष्ट पुरुषाणामाय सन्तोषरूप प्रयोजनाय प्रवृत्तया विचित्र सृष्ट्या विहरन् आश्चर्य रसावहया अलङ्कृतया काव्य कल्पनया सन्तुष्यन् कश्चिदेव महाकविः व्याप्तः यशसा बहुदेशव्यापी भवति । अर्थान्तरम् । पूर्वकल्पप्रकारेण अतीत कल्पे येन प्रकारेण सृष्टिः कृता तेनैव प्रकारेण वर्तमान कल्पेऽपि पुरुषार्थ प्रवृत्तया जीवात्मनाम् अर्थाय प्रयोजनाय प्रवृत्तया पुरुषो नारायणः तदर्थाय प्रवृत्तयेति वा तदात्मानं स्वयम् अकुरुत इति आत्मनेपदेन सृष्टे भगवदर्थत्व अवगमात् । अप्रमेयो नियोज्यश्च यत्र कामगमो वशी । मोदते भगवान् भूतैर्बालः क्रीडनकैरिव इति महाभारत वचनात् च विचित्र सृष्ट्या विहरन् मोदमानः कश्चिदेको महाकविः महत् कं यस्य सः महाकः महाकश्चासौ विश्चेति विग्रहः । विः पक्षी परमात्मनोः इति भट्टबाणः । वेर्गरुडस्याप्तः मित्रम् । 11.10 ।
</details>



<details open><summary>मूलम्</summary>

मतिमन्थजवेन लब्धवर्णा प्रतिपन्ना विबुधैरनन्यभक्तैः ।
सुकवेरनघाशयस्य सूक्तिः स्वदते दुग्धपयोनिधेस्सुधेव ।। 11.11 ।।
</details>



<details><summary>टीका</summary>

मतिमन्थजवेन लब्धवर्णा मतेः बुद्धेः मन्थजवेन मथनक्रियाया वेगेन प्राप्त पदजाता उचित पदानां गवेषणम् अत्र मथनक्रिया इत्युच्यते । परितः परिवर्तन रूपत्वात् अनन्यभक्तैः विबुधैः प्रतिपन्ना दुष्कवि वचनेषु निरादरैः विवेचकैः आलोचिता । अनघाशयस्य निर्दोष अभिप्रायस्य सुकवेः सूक्किः दुग्धपयोनिधेः सुधेव स्वदते । मधुरा भवति । कवेः शोभनत्वं कविलक्षण लक्षितत्वम् अनघाशयस्य निर्दोषगर्भप्रदेशस्य यद्वा आशयः आधारः जलाशयो जलाधार इत्यादि प्रयोग दर्शनात् निष्पापानाम् आधारस्य इत्यर्थः । दुग्धपयोनिधेः सुधापि मन्थजवेन लब्धवर्णा   
मथनक्रियावेगेन प्राप्त रूपान्तरा प्राप्त विस्तारा इति वा । विशकलितानां सुधावयवानां पुञ्जीभावोऽत्र विस्तारः वर्णक्रिया विस्तार गुण वचनेषु इति धातुः । अनन्यभक्तैः विबुधैः देवैः प्रतिपन्ना अन्येषां मनुष्यादीनां भुक्तम् अन्नं तत्र निरादरैः विबुधैः देवैः परिगृहीता च । 11.11 ।
</details>



<details open><summary>मूलम्</summary>

मनु व्यास प्राचेतस परिषदर्हा क्वचिदियं
सुधासिक्ता सूक्तिः स्वयमुदयमन्विच्छति जने ।
निरुन्ध्युः को विन्ध्याचल विकट सन्ध्या नटजटा
परिभ्रान्ता पङ्गोरुपरि यदि गङ्गा निपतति ।। 11.12 ।।
</details>



<details><summary>टीका</summary>

मनु व्यास प्राचेतसानां परिषद उचिता सुधा सिक्ता रसव्याप्तिः सुधासेकत्वेन अध्यवसीयते । वश्य नीलोत्पल द्वन्द्वा निस्सरन्ति शिताः शराः इतिवत् । इयं प्रबन्ध रचना रूपा सूक्तिः क्वचित् जने अप्रसिद्धे यत्र क्वापि जने स्वयमेव उदयम् अन्विच्छति । महापुरुष सभानिवास शीलाया मम सुप्राकृते वासोऽनुचित इत्येतत् अनादृत्य प्रसादभूम्ना क्वचित् वस्तुम् इच्छति । तत्र प्रसाद अतिशयस्य स्वातन्त्र्यं सहकारी इत्येतत् दृष्टान्त मुखेन दर्शयति निरुन्ध्युः इति । विन्ध्याचलवत् विकटा अत्युन्नत अतिनिम्नतया विषमाः सन्ध्या नटस्य या जटाः तासु परिभ्रान्ता तादृशस्य सञ्चार स्थानान्तरस्य अलाभात् एवं भूता गङ्गा पङ्गोरुपरि यदि निपतति के निरुन्ध्युः । न कश्चिदपि इत्यर्थः । शिव शिरसि पतितुम् उचिताया मम क्षुद्रपुरुषस्य शिरसि पातो नोचित इत्येतदनु--------- स्वयमेव प्रसादभूम्ना यदि कुत्रचित् न पतति न कश्चित् प्रतिबन्धुं शक्तः । एवं सरस्वत्या स्वयम् उदयमपि न कश्चित् प्रतिबन्धुं शक्त इति भावः । 11.12 ।
</details>

