+++
title = "05 असेव्यपद्धतिः"

+++


<details open><summary>मूलम्</summary>

कठिनः कृशमूलश्च दुर्लभो दक्षिणेतरः ।
कश्चित् कल्याणगोत्रेऽपि मनुष्यैर्नोपजीव्यते ।। 5.1 ।।
</details>



<details><summary>टीका</summary>

बहुप्रकारमनुसृतोऽपि प्रातिकूल्यादप्रच्युतः कठिनः कृशमूलः मूलं श्रेयः प्राप्ति साधनं तत्कृशं दुर्बलं यस्य कृशमूलः । दुर्लभो विरोधिबाहुळ्यात् लब्धुमेवाशक्यः दक्षिणेतरः असमर्थः । कश्चित् पुरुषः कल्याणगोत्रोऽपि प्रशस्तान्वयोऽपि मनुष्यैर्नोपजीव्यते । गुणान्तरसत्त्वेऽपि काठिन्यासत्त्वेन सेव्य एवेति भावः । अर्थान्तरं प्रतीयते । कठिनः पर्वतत्वादेव कठिन स्पर्शवान् कृशमूलः महामेरोरग्रात् मूलं कृशमिति पुराणं दुर्लभः विप्रकर्षात् पर्वत कान्ताराद्यन्तरित्याच्च प्राप्तुमेवाशक्यः । दक्षिणेतरस्सर्वेषाम् उत्तरो मेरुरिति हि प्रसिद्धिः । कल्याणगोत्रोऽपि सुवर्ण पर्वतोऽपि कश्चिदुपजीव्यः मनुष्यैरशक्तैः नोपजीव्यते । 5.1 ।
</details>



<details open><summary>मूलम्</summary>

दुष्टपङ्कः प्रतिपदं स्यात् अल्परस संस्थितिः ।
काले घनरसैर्योगेऽप्यसेव्यो जीवनार्थिभिः ।। 5.2 ।।
</details>



<details><summary>टीका</summary>

प्रतिपदं मुहुर्मुहुः दुष्टपङ्कः अस्त्रीपङ्कः पुमान् पाप्मेत्यमरः । अल्परस संस्थितिः अल्पद्रव्यसद्भावः । रसो रागे विशेषे द्रवे इति भट्टबाणः । काले कालविशेषे घनरसैर्दृढानुरागैः सुहृद्भिर्योगेप्यजीवानार्थिभिः शरीरयात्रा कामैरसेव्यस्स्यात् । ---------- ---- । अर्थान्तरम् । प्रतिपदं पदे पदे अनेक प्रदेशेष्वित्यर्थः । दृष्टपङ्कः पङ्को स्त्रीशातकर्दमालित्यमरः । अल्परस संस्थितिः माधुर्यादि सद्भावे अल्पो यस्य स अल्परस संस्थितिः । कालेन रसैर्जलैर्योगोऽपि । मेघपुष्पं घनरसमित्यमरः । जलाशयः जीवनार्थिभिः जलार्थिभिरसेव्यस्स्यात् अतिवृष्टि दशायामिव तदन्यकाले जलाभावादित्यर्थः । 5.2 ।
</details>



<details open><summary>मूलम्</summary>

स्वतस्सत्त्वविहीनानां सत्तयेवापराध्यताम् ।
कथं कारं प्रतीकारः कल्पकोटिशतैरपि ।। 5.3 ।।
</details>



<details><summary>टीका</summary>

सच्छब्दः साधुवाचकः स्वतः सत्त्वविहीनानां प्रकृत्या आनुकूल्यरहितानां सत्तयैव सद्भावमात्रेण द्रुह्यताम् । एवकारेण प्रयोजन विशेष शङ्का न द्रोह प्रयोजिकेति सूच्यते । ईदृशीनां पुंसां कल्पकोटिशतैरपि कथं कारं प्रतीकारः कथञ्चिदपीत्यर्थः । द्रोह प्रयोजकाया सत्ताया अपनेतुम् अशक्यत्वादिति भावः । 5.3 ।
</details>



<details open><summary>मूलम्</summary>

अपि सन्तापशमनाः शुद्धाः सुरभिशीतलाः ।
भजङ्गसङ्गाज्जायन्ते भीषणाश्चन्दनद्रुमाः ।। 5.4 ।।
</details>



<details><summary>टीका</summary>

चन्दनद्रोः मेवमा अतिशय इवातिशयो येषां ते चन्दनद्रुमाः पुरुषाः । सन्तापशमना अपि चन्दनं यथा देहतापं शमयति तद्वन्मनस्सन्तापं दुःखं शमयन्तो । विशुद्धापि द्रोहरहिता अपि चन्दनस्य दुष्ट द्रव्य सम्पत् राहित्यं शुद्धिः । चन्दनं यथा सुरभि सुगन्धाढ्यं शीतलं तद्वत् सुरभिरपि विश्रुतापि शीतलापि साम्या अपि भुजङ्गसङ्गात् दुर्जनसम्बन्धात् भीषणा जायन्ते । चन्दनद्रुम परत्वे विशेषणानामर्था उक्ता एव भुजङ्गस्सर्पः द्रुमः वृक्षः । 5.4 ।
</details>



<details open><summary>मूलम्</summary>

नीचानुसरणान्मन्ये निसर्गपरिशुद्धयोः ।
गतिः कुटिलतां याति गङ्गायमुनयोरपि ।। 5.5 ।।
</details>



<details><summary>टीका</summary>

निसर्ग परिशुद्धयोरपि प्रकृत्या परिशुद्धयोरपि द्वयोस्सुहृदोर्गतिस्स्वभावः नीचपुरुषानुसरणात् कुटिलतां याति गङ्गा यमुनयोरपीति दृष्टान्तः । गङ्गायमुनयोर्यथा निम्नानुसरणात्प्रवाहः कौटिल्यं याति तद्वदिति । 5.5 ।
</details>



<details open><summary>मूलम्</summary>

मित्रे भवति वैमुख्यं मैत्री दोषाकरेण च ।
अपि तीर्थप्रसूतानां कैरवाणां रजोभृताम् ।। 5.6 ।।
</details>



<details><summary>टीका</summary>

तीर्थप्रसूतानामपि परिशुद्धमातृपितृजातानामपि रजोभृतां राजसानां पुंसां कैरवाणां च पुष्करादि पुण्यतीर्थजातत्वं परागवत्वं च पदद्वयोक्तं कैरवविशेषणे मित्रे सुहृदि सूर्ये च वैमुख्यं विरुद्धदिङ्मुखत्वम् । दर्शनविरोधी भवति । चन्द्रेण सख्यञ्च भवति । इन्दुः कुमुदबान्धव इति प्रसिद्धेः । 5.6 ।
</details>



<details open><summary>मूलम्</summary>

अपि निर्मुक्तभोगेन स्वान्तस्थ विषयेक्षया ।
असद्भावाय जायेत जिह्मगेन सहासिका ।। 5.7 ।।
</details>



<details><summary>टीका</summary>

स्वान्तस्थ विषयेक्षया स्वान्तस्थः स्वहृद्गतो यो विषयो युवत्यादिस्तद्दर्शनेन विषयस्त्र्यादि राष्ट्रयोः आस्पदे गोचरे दीपे भाजनेचावलम्बने इति भट्टबाणः । स्वान्तं हृङ्मानस्सम्मन इत्यमरः । निर्मुक्तभोगेन परित्यक्त सुखानुभवेन जिह्मगेन वक्रगतिना दुर्जनेन सहासिकापि असद्भावाय निन्दितत्वाय जायते । अर्थान्तरम् । स्वान्तस्थ विषयेक्षया स्वस्य निर्मोकस्यान्तर्गतास्पद दर्शनेन अत्र आस्पदं वपुरेकमेव । निर्मोक व्यतिरेकेणास्पदत्वात् निर्मोकत्यागेऽपि नास्पद हानिरिति मत्वेत्यर्थः । निर्मुक्तभोगेन निर्मुक्तो मुक्तकञ्चुके इत्यमरः । भोगस्सर्प शरीरम् । भोगो वैश्याभृताराज्ये साख्येर्थे पालनेरता । विहारे व्यवहारे च फणिनां फणदेहयोरिति भट्टबाणः । मुक्तकञ्चुक वपुषेत्यर्थः । जिह्मगेन सर्पेण जिह्मगः पवनाशन इत्यमरः । सहासिकापि असद्भावाय सद्भावस्सत्ता तद्विरहाय जायतेत्यर्थः । 5.7 ।
</details>



<details open><summary>मूलम्</summary>

मण्डूकराविणं सर्पं गोमुखं च मृगादनम् ।
असुहृत्त्वेन मन्येत मानयन्तं च वैरिणम् ।। 5.8 ।।
</details>



<details><summary>टीका</summary>

मण्डूक वक्रातीति मण्डूकरावी । तं सर्पम् असून् हरतीत्यसुहृत् तस्य भावोऽसुहृत्वम् । गोः मुखमिव मुखं यस्य सः गोमुखम् । तादृशं मृगादनं व्याघ्रं तरक्षुस्तु मृगादन इत्यमरः । तमपि प्राण हारित्वेन मन्येत नानयन्तं बहुमतिं कर्यन्तं वैरिणञ्चासुहृत्वेन मन्येत । सुहृन्मित्रम् अमित्रम् असुहृत् । 5.8 ।
</details>



<details open><summary>मूलम्</summary>

घोरस्त्यक्तमिथोवैरास्सौकर्यवदुपद्रवे ।
दण्डेनापि न भज्येरन् पापमण्डलिमण्डलः ।। 5.9 ।।
</details>



<details><summary>टीका</summary>

घोराः दारुणाः त्यक्तमिथोवैराः परित्यक्तन्योन्य द्वेषाः पापा एव मण्डलिनः श्वानः तेषां मण्डलाः समूहाः सौकर्यवदुपद्रवे सुकरस्य भावः सौकर्यमानुकूल्यमित्यर्थः । सूकरस्य भावः सौकर्यम् । वराहत्वं तद्वन्तः सुकरास्साधव एव वराहत्वेन रूप्यन्ते तेषाम् उपद्रवे प्रवृत्ताः सन्तो दण्डेनापि न भज्येरन् । राजदण्ड एव दण्डत्वेन रूप्यते । वैमुख्यं न भजन्ति । मण्डलीश्वारविश्शक्रो मार्जारो भुजगो नृप इति भट्टबाणः । मण्डलञ्चक्रुबाहुळकमित्येतत् बाहुळ्याभिप्रायम् अत एव भट्टबाणः । मण्डलं त्रिषु बिम्बस्यात् बृन्दे द्वाशराजक इत्यतस्तल्लिङ्गः निर्देश उपपद्यते । 5.9 ।
</details>



<details open><summary>मूलम्</summary>

अनाकलित मानुष्याः क्षमासंस्पर्शवर्जिताः ।
प्रतिबुद्धैर्न सेव्यन्ते पूर्वदेवविरोधिनः ।। 5.10 ।।
</details>



<details><summary>टीका</summary>

अनाकलित मानुष्याः मनुष्याणां समूहो मानुष्यम् अगणित मनुष्यसमूहाः । क्षमा संस्पर्शवर्जिताः क्षान्ति   
सम्बन्धरहिताः । पूर्वदेव विरोधिनः पूर्वेषाम् आचार्याणां देवानां च अनभिमतकारिणः पुरुषाः । प्रतिबुद्धैर्विवेकिभिः न सेव्यन्ते शरीर यात्रार्थं नोपसृप्यन्ते । अर्थान्तरम् । अनाकलित मानुष्याः अनादृत मनुष्यभावाः क्षमासंस्पर्शवर्जिताः भूसम्बन्धरहिताः पूर्वदेव विरोधिनः असुरशत्रवः देवाः प्रतिबुद्धैर्मुमुक्षुभिः न सेव्यन्ते प्रतिबुद्धो न सेवन्ते यस्मात् परिमित फलमिति वचनात् । 5.10 ।
</details>



<details open><summary>मूलम्</summary>

अमित्रे विश्वासः श्वपचकरके सौमिकरसः
कपाले गङ्गाम्भः खलपरिषदङ्के सुजनता ।
परिक्षीणाचारे श्रुतमनुपनीते च निगमः
स्वतस्सिद्धां शुद्धिं त्यजति विपरीतञ्च फलति ।। 5.11 ।।
</details>



<details><summary>टीका</summary>

अमित्रे शत्रौ विश्वासः हितत्व निश्चयः । स्वतस्सिद्धां स्वभाविकीं त्यजति प्रातिकूल्य शङ्काविरहश्शुद्धिः सा च विश्वासस्य स्वभाविकी न तु किञ्चित् उपाधिमुपेक्षते । शत्रौ विश्वासतोऽपि विपरीत व्यापार दर्शनात् प्रातिकूल्य शङ्का विरहोपैतीत्यर्थः । न तावन्मात्रं सविश्वासो विपरीतञ्च फलति । विश्वासवति शत्रोरुपद्रवस्य सुकरत्वात् विश्वासे शुद्धि विपरीत फलजनकत्व व्यपदेशः । श्वपचकरके सौमिकरसेऽपि स्वतस्सिद्धां शुद्धिं त्यजति विपरीतञ्च फलति । शुद्धिः पापक्षयहेतुता विपरीत फलजननं पापजननं कपाले नरशिरः कपाले गङ्गाम्भश्चैवमेव । स्वतस्सिद्धां शुद्धिं त्यजति विपरीतञ्च फलति । खलपरिषदङ्के सुजनताप्येवम् । शत्रौ विश्वासवदेव । अङ्कस्समीपं परिक्षीणाचारे श्रुतमप्येवं कपाले गङ्गाम्भोवदेव । श्रुतं शास्त्रार्थज्ञानं पापक्षयहेतुत्वं विहाय पापजनकत्वं भजते । ज्ञानाग्निस्सर्व कर्माणि भस्मसात्कुरुतेतथेति । पापक्षयहेतुतामतिपूर्वं हते तस्मिन् निष्कृतिर्नोपलभ्यत इति पापहेतुता । अनुपनीते निगमश्च स्वतस्सिद्धां शुद्धिं त्यजति । विपरीतञ्च फलति । स्वाध्यायोदेव पवित्रं वा इति पापक्षयहेतुता । उपनीय गुरुश्शिष्यं महाव्याहृति पूर्वकम् । वेदमध्यापयेदेनं शौचाचारांश्च शिक्षयेत्युपनीतस्यैवाध्यापन विधानात् उपनयनं विद्यार्थस्य श्रुतितस्संस्कार इति अध्ययनार्थतया उपनयन विधानात् तदतिक्रमे गुरुशिष्ययोरुभयोरपि दोष स्मरणात् । अधर्मेण च यः प्राह यश्चाधर्मेण पृच्छति तयोरन्यतरः प्रैति । विद्वेषं वा अधिगच्छतीति । पापहेतुता अमित्रे विश्वास इति प्रस्तुतार्थः । दृष्टान्तार्थम् इतरोपादानम् । 5.11 ।
</details>



<details open><summary>मूलम्</summary>

तरतु विवित्सयाब्धिमधिरोहतु शैलतटीं
धमतु च धातुवर्गमभिगच्छतु शस्त्रमुखम् ।
तदिदमरुन्तुदं यदुत बह्ववधाय भिया
धनमदमेदुर क्षिति भृदङ्गण चङ्क्रमणम् ।। 5.12 ।।
</details>



<details><summary>टीका</summary>

भिया बह्ववधाय अत्यन्तम् अवहितस्य क्षिति भृदङ्गण चङ्क्रमणम् यदस्ति तदिदमेहति दुष्करार्थ साधनात् अब्धितरणादेः उपायादप्यरुन्तुदं मर्मस्पृक् अतो धनमदमत्ता धनिकान् असेव्या इति भावः । 5.12 ।
</details>

