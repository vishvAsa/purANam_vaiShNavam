+++
title = "07 सच्चित्तपद्धतिः"

+++


<details open><summary>मूलम्</summary>

पुंसः कस्यचिदास्थाने द्विजेन्द्रस्सूरिसेविते ।
गुणवत्पक्षपातेऽपि मध्ये तिष्ठति मानभृत् ।। 7.1 ।।
</details>



<details><summary>टीका</summary>

सूरिसेविते विद्यदधिष्ठिते कस्यचित् पुंसः आस्थाने मानभृत् श्रुति स्मृति प्रमाणजातं मनसा दधानः द्विजेन्द्रः ब्राह्मणोत्तमः गुणवत्पक्षपातेऽपि द्विरावर्तनीयमिदं पदं द्वौ चार्थौ वेदितत्वाद्वयोः पक्षयोः गुणवतो धर्मशीलस्य पक्षस्य पातेऽपि ईप्सितत्वात् प्रच्युता सत्यामपि इत्येकोऽर्थः । गुणवति पुरुषे स्वस्य पक्षपाते अभिमाने सत्यपि परोऽर्थः । मध्य एव तिष्ठति मध्यतामेव भजते । न तु स्वजनप्रीत्या वा धार्मिकप्रीत्या वा अनृतं वदति । धर्मपुत्रादीनां द्यूतपराजये तु सत्यापि स्वस्य तेषु स्नेहातिशये सत्यपि धर्मलोपभयानृतोक्ति पराङ्मुखो द्रोण भीष्मादिरुदाहरणम् । द्विजेन्द्रग्रहणं धार्मिकोपलक्षणार्थम् ।अन्योऽप्यर्थः स्फुरति । सूरिसेविते भवत्सोपाने रेवाश्रिते कस्य चिन्महापुरुषस्य परमपुरुषस्य वासुदेवस्य स्थाने मानभृत् पूजिता विशेषाञ्जलिभृत् द्विजेन्द्रः पक्षिराजो गुणवत्पक्षपातेऽपि गुणवन्तौ अतिशयितौ पक्षा यस्य तस्मिन् पाते आकाशगमने शक्येऽपि मध्ये तिष्ठति । भगवत्सेवालोभात् गमनं वर्जयन्तास्ते पतङ्गाविति धातोः न केवलम् अधोगमनम् एवार्थः । किन्तु पक्षिगतिरपि तथा च प्रयोगः यदुक्तं न पतितुं शक्नुयात् न ह्यपक्षः पतितुमर्हति । दिवं गच्छ सुवः पतश्येनो वैवयसाम्पतिष्ठ श्येन एव भूत्वा सुवर्गं लोकं पतति । तेन वयं पतेमब्रध्नस्यविष्टपम् । ताभ्यां पतेमसुकृताम् अोलोकमित्यादयः । 7.1 ।
</details>



<details open><summary>मूलम्</summary>

देशकालविशेषेण विषमत्वं समत्ववत् ।
निशादिवसयोः दृष्टम् अहोरात्रस्य न क्वचित् ।। 7.2 ।।
</details>



<details><summary>टीका</summary>

निशादिवसयोः देश विशेषेण च यथा इतरेतरापेक्षं विषमत्वं समत्वं च दृश्यते तद्वत् अहोरात्रस्य क्वचित् कदाचिदपि विषमत्वं समत्वं च न दृष्टम् । अपि तु नित्यं समत्वमेव यद्वा निशादिवसयोः विषमत्वस्य समत्वं साम्यं दृश्यते । तद्वत् अहोरात्रस्य न केनचित् क्वचिदपि विषमत्वस्य साम्यं दृश्यते । विषु वदने निशादिवसयोः साम्यमेव परम दक्षिणायने निशायाः परमा वृद्धिर्दिवसस्य परमक्षयः परमोत्तरायणे तु वैपरीत्यं काल विशेषे विषमत्वस्य साम्यमुक्तम् । देशभेदेनापि विषमत्वं समम् । अक्षच्छाया हि प्रतिदेशं भिन्नाभिनाना लक्ष्यते । तदनुसारात् निशादिवसयोरपि वृद्धिक्षया भिन्ना तच्च वैषम्यं निशादिवसयोः कालभेदात्तुल्यमेव । यद्यपि   
अहोरात्राणान्न तुल्यता तथापि निशादिवसयोरिव महद्वैषम्यन्नास्तीति तात्पर्यम् । एवं देशभेदे कालभेदे चक्षुद्राणां स्वभावो भिद्यते । महतस्तु न भिद्यत इति सादृश्यात् प्रस्तुतोऽर्थप्रतिपत्तिः । 7.2 ।
</details>



<details open><summary>मूलम्</summary>

चकोरस्य दरं देवश्चक्रवाकस्य चादरम् ।
विवस्वान्नाभिसन्धत्ते विश्वमेतत् प्रकाशयन् ।। 7.3 ।।
</details>



<details><summary>टीका</summary>

यदा जगत्प्रकाश प्रवृत्तस्य रवेः कर्मणा चकोरचक्रवाकयोः भयाभये अविवक्षिते उत्पद्येते तद्वत् जगदुपकार प्रवृत्तस्य महापुरुषस्य कर्मणा कस्यचित् भयमर्थादुत्पद्यते चेन्न तावता महतो दोष इत्यभिप्रायः । 7.3 ।
</details>



<details open><summary>मूलम्</summary>

प्रतिग्राहति जीमूते प्रत्यर्पयति वा स्वयम् ।
अपूरणमपाम्पत्युः पूरणं च न लक्ष्यते ।। 7.4 ।।
</details>



<details><summary>टीका</summary>

यथा जलधे न जले गृह्यमाणे विसृज्यमाने च न कश्चित् समुद्रे विशेषस्तथापहारार्थदानयोः महतां नान्यत वदनादि विशेष इति भावः । 7.4 ।
</details>



<details open><summary>मूलम्</summary>

छिद्रं जनयतां तीक्ष्णैः अच्छिद्रं बिभ्रतामपि ।
त्रासहीनाः सुमणयस्वभावात् उपकुर्वते ।। 7.5 ।।
</details>



<details><summary>टीका</summary>

सुमणय श्रेष्ठ पुरुषैः सुतीक्ष्णैः कर्मभिः छिद्रं परोपद्रव स्थानं जनयतामपि अच्छिद्रं यथा भवति तथा नैरन्तर्येणेत्यर्थः । बिभ्रतामपि द्वारं बिभ्रतामपि । योगक्षेमं कुर्वतामपि स्वभावात् तुल्यमेवोपकुर्वते । न कुतश्चित् बिभ्यति । अर्थान्तरम् । तीक्ष्णैः सूच्यादिभिः छिद्रं द्वारं जनयतामपि द्वारं विना बिभ्रतामपि त्रासदोषरहिताः सुमणयः प्रकृत्या शोभनं जनयति । 7.5 ।
</details>



<details open><summary>मूलम्</summary>

अनुज्झितसुहृद्भावः सुहृदां दुर्हृदामपि ।
सम इत्येव भाव्योऽपि नम इत्यभिभाव्यते ।। 7.6 ।।
</details>



<details><summary>टीका</summary>

अनुज्झितसुहृद्भावः पुरुषस्सुहृदां दुर्हृदामपि अविशेषेणायं सम् इत्येव भाव्योऽपि सः मे इति च पदच्छेदः । सममानुकूल इत्येव भाव्योऽपि चिन्तनीयोऽपि दुर्हृद्भिः पुरुषैः नम इति नमस्कारपूर्वकम् अभिभाव्यते । अनुज्झितसुहृद्भावः दूरतः परित्यज्यते । अभिभवोवमानं न मे इति पदच्छेदः । मम नानुकूल्य इत्यभिभाव्यते । 7.6 ।
</details>



<details open><summary>मूलम्</summary>

मरुद्भिः पीड्यमानोऽपि सन्त्यक्तोऽपि दिवानिशम् ।
विषयस्नेहरहितो रत्नदीपः प्रकाशते ।। 7.7 ।।
</details>



<details><summary>टीका</summary>

विषयस्नेहरहितः शब्दादि विषयासक्ति रहितः रत्नवत् दीप्यत इति । रत्नदीपः पुरुषः मरुद्भिः दैवतैः पीड्यमानोऽपि दिवानिशं रात्रावहन्निवसन्त्यक्तोऽपि अनपेक्षितोऽपि प्रकाशत एव । यथा प्रसिद्ध दीपः वातपीडादशायां स्वकालमनारोपितत्वे च विषय स्नेहराहित्ये च प्रकाशते न तथा श्रेष्ठपुरुषः विषयस्त्र्यादिरान्द्रियोः आस्वादे गोचरे दीपभाजने चावलम्बन इति भट्टबाणः । अर्थान्तरम् । रत्नमेव दीपः सविषयस्नेहरहितोऽपि स्नेहस्तैलं मरुद्भिः पीड्यमानोऽपि वातैराहस्यमानोऽपि । दिवा निशं सन्त्यक्तोऽपि उचितस्थानेषु अधृतोऽपि प्रकाशत एव । अत्राफि प्रसिद्ध दीप वैलक्षण्यं विवक्षितम् । 7.7 ।
</details>



<details open><summary>मूलम्</summary>

जनयत्यनिले दावं शमयत्यपि तोयदे ।
अभिन्नैः स्थीयते पुण्यैः आशमारण्यपादपैः ।। 7.8 ।।
</details>



<details><summary>टीका</summary>

यथा पुण्यैः आश्रमारण्यपादपैः जनयत्यनिले च दावं शमयति तोयदे वा अभिन्नैः विशेषरहितैः अवस्थीयते तथा महापुरुषैः बन्धके तन्निवर्तके च द्वेषरहितैः तुल्यमेव स्थियते इिति सादृश्यात् प्रस्तुतार्थ व्यक्ति । 7.8 ।
</details>



<details open><summary>मूलम्</summary>

अहार्येण कदाप्यन्यैः असंहार्येण कैरपि ।
तितिक्षाकवचेनैकस्सर्वं जयति संवृतः ।। 7.9 ।।
</details>



<details><summary>टीका</summary>

एकः पुरुषः न सर्वोऽपि कदापि अन्यैः अहार्येण अपहर्तुम् अशक्येन कैरपि असंहार्येण नाशयितुम् तितिक्षाकवचेनैक संवृतस्सन् सर्वं जयति । अस्य कवचस्य सामर्थ्यमेतत् यदेकस्सर्वं जयति इति । तितिक्षायाः सर्व जन साधनत्वं व्यास आह । यः परेषान्नरो नित्यमतिवादांस्तितिक्षते । देवयानि विजानीहि तेन सर्वमिदं जितम् इति । 7.9 ।
</details>



<details open><summary>मूलम्</summary>

अमृतस्यन्दिनं कञ्चित् कृष्णमेघं द्विजस्स्मरन् ।
उदन्यया न वेशन्तम् उदन्वन्तं च वीक्षते ।। 7.10 ।।
</details>



<details><summary>टीका</summary>

उदन्यया पीडितः कश्चिद्द्विजः ब्राह्मणोत्तमः उदन्या ग्रहणम् अशनाया पिपासे शोकमोहाजरां मृत्यु मत्येतीत्युपनिषदुक्तोर्मिषन् कोपलक्षणार्थम् अमृतस्यन्दिनम् अपवर्गप्रदं कृष्णमेघं मेघसदृशं कृष्ण प्रत्यनीक निवृत्तिहेतुं स्मरन् तात्कालिक निवृत्तावप्यल्प जलत्वात् अल्पशक्तिकं वेशन्तं जलबाहुळ्यात् प्रकृष्ट शक्तिकम् उदन्वन्तं न वीक्षते । वेशन्तोदन्यत् ग्रहणमपि तात्कालिकोपद्रव निवर्तकस्य राजादेरल्पशक्तेः प्रकृष्ट शक्तीनां देवतानां चोपलक्षणम् । अर्थान्तरम् । अमृतस्यन्दिनं पानीय वर्षिणं कृष्णमेघं नीलवलाहकं स्मरन् द्विजश्चातकः उदन्यया पीडितोऽपि वेशन्तम् उदन्वन्तं च वैरस्याविशेषान् न वीक्षते । अर्थान्तरम् । अमृतस्यन्दिनं कृष्णमेघं कृष्णवदानवश्यं मेघं स्मरन् द्विजः उदङ्क उदन्या पीडितोऽपि वेशन्तमुदन्वन्तं च न वीक्षते । 7.10 ।
</details>



<details open><summary>मूलम्</summary>

विदधातु धाम तमसा कृतेन किं
यदि वा न वेत्ति न विधिर्न वा वयम् ।
प्रथमोपकारि चरमं यतस्ततः
प्रतियोगिनो भवति तस्य सार्थता ।। 7.11 ।।
</details>



<details><summary>टीका</summary>

विधिः धाम विदधातु तेजस्सृजतु । अर्थप्रकाशकतया तत्सृष्टिरुचितेति भावः । कृतेन तमसा किं प्रयोजनं न किञ्चिदपि अतस्ततस्सृष्टिः अनुचितेति भावः । यदि वा तत्सृष्टेरप्यस्ति प्रयोजनमिति शेषः । तस्माद्विधिः न वेत्तीति न किन्तु वेत्यैव । तर्हि वयं न विद्म इति चेत् तदपि न वा वयं न विद्मः । किन्तु विद्म एव किं तदिति चेदुच्यते । यतः चरमं तमः प्रथमोपकारी प्रथमस्य तेजसः उपकारि झायाकृतमुपकारं तीव्रातपतप्त एव जानातीति न्यायादिति भावः । ततस्तस्य प्रतियोगिनः तमसस्सार्थता साफल्यं भवति । अतिसङ्कटेऽपि अविकृतचित्त महापुरुष माहात्म्य ज्ञापनेन क्षुद्रसृष्टिः फलवतीति भावः । 7.11 ।
</details>



<details open><summary>मूलम्</summary>

विभवेष्वपि दोषगन्धहीनः
प्रलयेवावस्थितिम् अक्षयां दधानः ।
विषमेष्वपि भावयन् समत्वं 
पुरुषः कोऽपि हृदि स्थितः प्रजानाम् ।। 7.12 ।।
</details>



<details><summary>टीका</summary>

विभवेष्वपि ऐश्वर्येष्वपि दोषगन्धरहितः दर्पादिरहितः प्रलये़ऽपि स्थितिमक्षयां दधानः देरपातप्रसक्तावप्यविनाशिनीं मर्यादा दधानः विषमेष्वपि समत्वं भावयन् प्रतिकूलेष्वप्यनुकूलसमत्वं कुर्वन् कोऽपि पुरुषः प्रजानां हृदि स्थितो भवति । अर्थान्तरम् । विभवेष्वपि विविधोत्पत्तिष्वपि दोषगन्धहीनः प्रलये़ऽपि प्राकृत प्रलयेऽपि अक्षयां स्थितिं दधानः विग्रह विशिष्ट वेषेण स्थितिं दधानः विषमेष्वपि देव-तिर्यक्-मनुष्यादि भेदभिन्नेष्वपि समत्वम् । समोऽहं सर्वभूतेषु न मे द्वेष्योऽस्ति न प्रिय इत्युक्त रागद्वेषरहित रूपेण साम्यं भावयन् कोऽपि सर्वविलक्षणः पुरुषः परमात्मा प्रजानां हृदि स्थितः दीपवद्यस्थितो हृदीति स्मृतिः । तस्याः शिखाया मध्ये परमात्मा व्यवस्थितः इति श्रुतिः । 7.12 ।
</details>

