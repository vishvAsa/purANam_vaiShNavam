+++
title = "09 नीतिमत्पद्धतिः"

+++


<details open><summary>मूलम्</summary>

विक्रमाक्रान्तभुवने समे षाड्गुण्यशालिनि ।
भजति स्थिरतां लक्ष्मीः कस्मिंश्चित् पुरुषोत्तमे ।। 9.1 ।।
</details>



<details><summary>टीका</summary>

विक्रमाक्रान्तभुवने पराक्रमव्याप्त लोके समे । अपि भ्राता सुतोऽर्घ्यो वा श्वशुरो मातुलोऽपि वा । नादण्ड्यो नाम राज्ञोऽस्ति धर्माद्विचलितः स्वकात् । द्वेष्योऽपि सम्मतः शिष्टस्तस्यार्तस्य यथौषधम् । त्याज्यो दुष्टः प्रियोऽप्यासीत् अङ्गली वोरगक्षता । इत्याद्युक्त रीत्या शरीरसम्बन्ध स्नेहद्वेषानादरेण गुणवत्यनुग्रहं दुर्गुणे निग्रहं च कुर्वन्ति इत्यर्थः । षाड्गुण्यशालिनि सन्धिविग्रहयानासन द्वैधीभाव समाश्रयाख्य गुणषट्क विशिष्टे आनृशंस्यम् अनुक्रोशः श्रुतं शीलं दमश्शमः । राघवं शोभयन्त्येते षड्गुणाः पुरुषोत्तमम् । इत्युक्त आनृशंस्यादि गुणषट्कयुक्तः इतीवार्थः । पुरुषोत्तमे पुरुषेषु श्रेष्ठि कस्मिंश्चित् राजनि लक्ष्मीः ऐश्वर्यं स्थिरतां भजति । न नश्यति । अर्थान्तरम् । विक्रमाक्रान्तभुवने त्रिभिर्विक्रमैः पदन्यासैः मितलोकत्रये समे । समोऽहं सर्वभूतेषु न मे द्वेष्योऽस्ति न प्रियः इत्युक्त स्नेहद्वेष विरहरूप साम्य विशिष्टे षाड्गुण्यशालिनि ज्ञान-शक्ति-बलैश्वर्य-तेजोरूप गुणषट्क विशिष्टे पुरुषोत्तमे नारायणे श्रीपतिः पुरुषोत्तम इत्यमरः । कस्मिंश्चित् एकस्मिन्नेव लक्ष्मीः पद्मा स्थिरताम् । नित्यैवेषा जगन्माता विष्णोः श्रीरनपायिनी इत्युक्तम् अनपायिनं सम्बन्धविशेषं भजते । 9.1 ।
</details>



<details open><summary>मूलम्</summary>

पार्थिवानां पदार्थानां स्वभूत्या चक्रवर्तिनाम् ।
सूचयत्यचिरात् भेदं छिद्रेण महतान्वयः ।। 9.2 ।।
</details>



<details><summary>टीका</summary>

पदार्थानां पदं त्राणं चक्रवर्तित्व संरक्षणमेव प्रयोजनं येषां तेषां स्वभूत्या निजैश्वर्येण चक्रवर्तिनां सर्वस्मिन्नपि भूचक्रे वर्तमानानां सर्वमपि भूचक्रं वर्तयतां वृत्तियुक्तं कुर्वताम् इति वार्थः । पार्थिवानां राज्ञां महवता बलवता छिद्रेण स्वजन विरोधेनान्य यः सम्बन्धः अचिरादेव भेदं तृतीयमुपायं कारणत्वेन सूचयति । ऐश्वर्य भ्रंशरूपम् अवस्थान्तरं वा स्वकार्यत्वेन सूचयति । अर्थान्तरम् । चक्रवर्तिनां कुलाल चक्रस्थितानां पार्थिवानां पदार्थानां कुल्यरामिति (मृदामिति) भावः । महता छिद्रेण विशालेन रन्ध्रेण अन्वयः सम्बन्धः अचिरात् स्वभूत्या स्वोत्पत्त्या घटशरावादि आकारापत्त्या प्रयुक्तं मृदन्त वैलक्षण्यं सूचयति । 9.2 ।
</details>



<details open><summary>मूलम्</summary>

सदसन्तौ विचिन्वानः समवर्ती शमप्रदः ।
अपि दण्डधरो नित्यं लोकपालः सदक्षिणः ।। 9.3 ।।
</details>



<details><summary>टीका</summary>

सदसन्तौ साध्वसाधू विचिन्वानः अनुग्रहाय निग्रहाय च मार्गमाणः समवर्ती प्रजासु पक्षपातं विना वर्तमानः । शमप्रदः परस्परविरोधं परिहरन् तस्करादि उपद्रवञ्च परिहरन् नित्यं दण्ड्येषु दण्डधरोऽपि यो लोकपालो भवति यो राजा जनरक्षको भवति स दक्षिणः समर्थः विपरीतस्त्वसमर्थः । अर्थान्तरम् । यो लोकपालः स्वर्गं नरकं च प्रापयितुं सदसन्तौ पुण्य-पापकृतौ विचिन्वानः समं वर्तत इति व्युत्पत्त्या समवर्तीसंज्ञः । शमप्रदः इन्द्रिय व्यापारविरतिश्शमः तत्प्रदः मारयन् इत्यर्थः । नित्यं दण्डधरोऽपि दण्डाख्यम् आयुधं दण्ड्येषु पापकृतां पापानुरूपं निग्रहं धारयति इति व्युत्पत्त्या दण्डधरसंज्ञश्च भवति । सदक्षिणः दक्षिणदिग्वर्ती । 9.3 ।
</details>



<details open><summary>मूलम्</summary>

यमेनोपक्रमे जानन् विश्वाधीशं व्यवस्थितम् ।
सामादिषु च तत्त्वज्ञः सनकस्सिद्धिम् अर्हति ।। 9.4 ।।
</details>



<details><summary>टीका</summary>

अहिंसा सत्यवचनं ब्रह्मचर्यम् अकल्कता । अस्तेयम् इति पञ्चैते यमाश्चैव व्रतानि च इति । यम शब्दार्थ उक्तः उपक्रमे ऐश्वर्यारम्भ दशायां यमेन अहिंसादिना व्यवस्थितम् एकरूपं पुरुषं विश्वाधीशं विश्वस्य भूमण्डलस्याधीशं प्रभुं जानन् अहिंसादि युक्त एव मण्डलाधिपतिः भविष्यति इति निश्चयवान् इत्यर्थः । सामादिषु साम-दान-भेद-दण्डेषु तत्त्वज्ञः यथार्थज्ञानवांश्च यो भवति सः तादृशः कः सिद्धिं नार्हति । एतादृशः सर्वोऽपि राजा सिद्धिम् इष्टार्थप्राप्तिम् अर्हति एव इत्यर्थः । अर्थान्तरम् । यं सनकं ब्रह्मकुमारम् एनोपक्रमे पापागमे जाते व्यवस्थिम् । परमात्मनि अवस्थितं विश्वाधीशं च विश्वेषाम् अधीशं मानसव्यधानाम् ईशम् अवश्यं च अजानन् महर्षयो ज्ञातवन्तः । सामादिषु ऋग्यजुस्सामाथर्वणेषु तत्त्वज्ञस्स सनकः सिद्धिमर्हत्येव । विः पक्षी परमात्मनोरिति भट्टबाणः । पुंस्याधिर्मानसी व्यधत्यमरः । अर्थान्तरम् । एनोपक्रमे पापागमे विश्वाधीशं प्रपञ्चप्रभुं व्यवस्थितं हंस स्थितिं च यं ब्रह्माणां जानन् सामादि तत्त्वज्ञः पुरुषो भवति स कः स ब्रह्मा सिद्धिं प्राप्यतां नार्हतीति । अर्थान्तरम् । सामादि तत्त्वज्ञः पुरुषः व्यवस्थितं गरुडस्थितं हरिं विश्वाधीशं चराचरपतिं जानन् भवति । एको नैकस्सवः कः किम् इति क संज्ञस्स हरिः सिद्धिम् अनवाप्तावाप्तव्य प्राप्तिं नार्हति । नानवाप्तम् अवाप्तम् इति स्मृतेः । 9.4 ।
</details>



<details open><summary>मूलम्</summary>

अङ्गयुक्तः कृतार्थश्च (कृतास्त्रश्च) कुर्वन् सम्यक् पुरोविधिम् ।
विजानन् सिद्धसाध्यादीन् वैरिमन्त्रैः न पीड्यते ।। 9.5 ।।
</details>



<details><summary>टीका</summary>

अङ्गयुक्तः स्वाम्यमात्यादिभिः सप्तभिः अङ्गैः युक्तः कृतार्थः साधितास्त्रः पुरः नगर्याः विधिं कर्तव्यं विधानं सम्यक् कुर्वन् सिद्ध्यसाध्यादीन् विजानन् असाध्यं त्याज्यं चादि शब्दार्थः । वैरिमन्त्रैः शत्रूणाम् आलोचनाभिः न पीड्यते । अर्थान्तरम् । हृदय शिरश्शिखा कवच नेत्रास्त्ररूपैः षड्भिरङ्गैः नेत्रवर्जितैः पञ्चभिर्वाङ्गैः युक्तः केषां चिन्मन्त्राणां पञ्चाङ्गान्युपदिष्टानि । तेषां चित् षडङ्गानि यथोपदेशं तत्तदङ्गैर्युक्त इत्यर्थः । कृतास्त्रः अस्त्रमन्त्रेण कृत दिग्बन्धन इत्यर्थः । अङ्गान्तर्भावेऽपि अस्त्रस्य पुनरुक्तिः । दिग्बन्धनार्था अनेनैवाफिप्रायेण गरुडपञ्चाशत् प्रथमश्लोकेऽपि अङ्गोक्ता सत्यामप्यस्त्रस्य पुनरुक्तिः । पुरोविधिं जप होम तर्पणाभिषेक विप्रभोजनात्मना पञ्चाङ्गां पुरश्चर्यां सम्यक् यथा शास्त्रं कुर्वन् सिद्धसाध्यादीन् विजानन् सिद्धसाध्य सुसिद्ध वैररूपांश्चतुर्विध मन्त्रान् विजानन् वैरिमन्त्रैः न पीड्यते । वैरिसंज्ञकैः मन्त्रैः न पीड्यति इत्यर्थः । मन्त्रचातुर्विध्यं पाद्मसंहीतायाम् उक्तम् । चतुष्पदं लिखित्वोऽर्व्यां तत्राकारादि निक्षिपेद् यस्मिन् पदे साधकस्य नामाद्यर्ण लिपिस्तथा तत्रैव चे भवेन मन्त्रस्याप्याद्यर्णम् अवस्थितम् । तत्सिद्धं स्याद्द्वितीये तु साध्यं विद्यादनन्तरे पदे तु सिद्धं तुर्ये तु वैपरीत्याय कल्पते । सिद्ध्येत् सिद्धं जपाद्यैस्तु साध्ये साध्यं सुसिद्धके । अधीत मात्रं महते फलाय भवतिर्ध्रुवम् । पदे तु वैणिस्याच्चेल्लपिरध्येत् प्रणाशनम् । आनुगुण्यं परीक्ष्याथ निमित्तानि परीक्ष्य च । साधकस्साधयेन्मन्त्रंदेवस्य कुटिलागतिम् । चतुर्षु मूलमन्त्रेषु नानुगुण्यं परीक्षयत् । तारमष्टाक्षरं चैव द्वादशाक्षरमेव च । विष्णुना यत्र्यापि तथा चत्वारः प्रथमे मता इति विजानन् सिद्धसाध्यादीन् इत्यत्र चातुर्विध्यज्ञानमात्रं स विवक्षितम् । किन्तु तत्कृतं ग्राह्याग्राह्यत्व ज्ञानं तत्फल भेद ज्ञानं केषु चिन्मन्त्रेषु वैरित्वानादरत्व ज्ञानं च उपसर्ग इमम् अर्थं सूचयति । तत्तन्मन्त्राज्ञानि तत्तन्मन्त्रप्रकरणे वेदितव्यानि । यदा अष्टाक्षराङ्गानि तत् प्रकरणे दर्शितानि । पाद्मे तन्त्रे अङ्गानि षट् । द्विषट्कस्य मन्त्रस्यैव विदुर्बुधा इति द्विषट्कशब्दो द्वादशाक्षरवाची द्वादशाक्षर मन्त्रस्यैव अस्यापि मन्त्रस्य ष़डङ्गानि । बुधा विदुः इत्यर्थः । द्वादशाक्षरस्य तु श्रद्धो महान्श्च वीरश्च द्वास्सहस्रश्च ते जपा । उल्कान्ताष्टदि मे शब्दाऋ चतुर्थ्यन्ता कुतान्नदाः इत्यङ्गान्युपदिष्टानि कुतान्त शब्दः स्वाहाकार वचनः । स्वाहाकारो कुतान्तस्यादिति संज्ञाकरणात् । क्रुद्धोल्काय स्वाहा । महोल्काय स्वाहा । वीरोल्काय स्वाहा । द्यूल्काय स्वाहा । सहस्रोल्काय स्वाहा । तेजोल्काय स्वाहा । इति षडङ्गमन्त्राः । बीज शक्त्यङ्गहीना ये मन्त्राः तेस्युः निरर्थकाः । तस्मात् साहं बिजयुक्तं शक्तियुक्तं फलप्रदमिति स्मरणात् अङ्गयुक्तम् इत्युक्तम् । एवं बहुप्रकारान् न्यासान् कृत्वा अन्ते दिग्बन्धनम् अस्त्रमन्त्रेण कर्तव्यं तत् उच्यते । कृतास्त्र इति क्रमदीपिकायां बहून् न्यासानुक्त्वा तदन्ते दिग्बन्धप्रकार उक्तः । प्रणवहृदोरवसाने ओन्नम इत्युच्चार्य तदन्ते सचतुर्थं सुदर्शन अस्त्रपदम् उक्त्वा षडन्तम् अमुना कलयेत् मनुना अस्त्रमुद्रया हरित इति हृदिति नमश्शब्दोच्यते । प्रणव हृदोरवसाने ओन्नम इत्युच्चार्य तदन्ते सचतुर्थं सुदर्शनमुक्त्वा सुदर्शनाय इत्युक्त्वा तथा अस्त्रपदं ष़डन्तमुक्त्वा तथा चतुर्थ्यन्तमस्त्राय षडित्युक्त्वेत्यर्थः । ओन्नमस्सुदर्शनाय अस्त्राय षडिति पुष्कलो मन्त्रः । अमुना मनुना अनेन मन्त्रेण अस्त्रमुद्रया च हरितः कलयेत् बध्नीयात् अस्त्रमुद्रालक्षणं पाद्मे अभिहितम् । तर्जन्यङ्गुष्ठ शिरसा स्फोटयेत् चक्रवत् स्मरन् । दिक्षु सर्वासु शेषाभिर्मुष्ठिं बद्ध्वा चतुर्मुख सैषास्त्रमुद्रा विज्ञेया इति क्रमदीपिकायाम् अपि । नारा च मुष्ठ्युद्धृत बाहुयुग्म साङ्गुष्ठ तर्जन्युदितोध्वनिस्तु । विष्वग्विषक्तः कथितास्त्र मुद्रेति । पुरश्चरणस्वरूपं गौतम तन्त्रेऽभिहितम् । जपहोमौ तर्पणं चस्सेको ब्राह्मण तर्पणम् । पञ्चाङ्गोपासनं लोके पुरश्चरणमुच्यत इति । जप-होम-तर्पणानां सङ्ख्या नियमः तत्तन्मन्त्र प्रकरणे द्रष्टव्यः । यदा अष्टाक्षरप्रकरणे जपो लक्षाष्टकं प्रोक्तं तदर्धं जलतर्पणम् । तदर्धं जुहुयादग्नौ ततस्सिद्ध्यति मन्त्रराडिति । जपार्धं तर्पणं तर्पणार्धं होम इत्यर्थः । परिभाषाप्रकरणे अन्यथा सङ्ख्योक्ता । द्वादशाष्टाक्षरमपि जपेदक्षरलक्षकम् । तदर्धं जुहुयादग्नौ । होमशीलाः प्रकल्पयेदिति । अस्मिन् पक्षे होमार्ध सङ्ख्यया तर्पणं कार्यम् । समान सङ्ख्यं वा एतदानुगुण्येन तदर्धं जुहुयादग्नौ ततस्सिद्ध्यति मन्त्रराडित्यत्रापि तच्छब्दो व्यवहितामपि जपसङ्ख्यां वदति न तर्पणसङ्ख्याम् । पूर्वश्लोके विरोधात् युगभेदेन सङ्ख्या नियमो भिद्यते । यावदुक्तं कृतयुगे मन्त्राभ्यसनमिष्यते । त्रेतादिषु त्रिषु प्रोक्तम् । द्विगुणं त्रिगुणं क्रमात् । चतुर्गुणं परं वापि ततो मन्त्रफलेप्सया इति वचनात् । सेकोऽभिषेकः स्नानं तत्तन्मन्त्रकरणकम् । यथा अष्टाक्षरं जपतः तन्मन्त्रकरणकं पाद्मे तन्त्रेऽभिहितम् । ततो मध्याह्नसमये स्नानं कुर्यात् यथाविधि न्यासम् अग्रे ष़डङ्गानां कृत्वादाय मृदङ्करे । सर्वे निधाय कृत्वा तां त्रिधा मूलाग्रमध्यतः मूले स्थितां मृदं पूर्वमभिमन्त्र्यार्थ विद्यथा विदिक्षु दिक्षुचोर्ध्वायां अधरायामपि क्षिपेत् । ततो मध्य स्थितां मृत्स्नात् उदके मूलविद्यया निक्षिप्य भागम् अग्रस्थं कराभ्यां करयोः द्वयोः विधाय पङ्कमम्भोभिः दर्शयित्वा च पूषणम् अस्त्रहीनाङ्गविद्याभिः आपादतलमस्तकम् आलिप्य देहम् अखिलम् अवगाह्य च वारिषु देवमावाह्य लक्ष्मीशंदद्यात् अर्घ्यादिकम् । ततः तत्पादकमलाम्बोभिः पाणिभ्यां कुम्भमुद्रया पावनैः शिरसि न्यस्तैरात्मानम् अभिषिच्य च वासुदेवम् अभिध्यायन् अघमर्षणम् आचरेदिति । यद्यपि इदं स्नानं पञ्चकालप्रकरणे अभिहितं न तु पुनश्चरणप्रकरणे तस्मान्न पुनश्चरणार्थता इति तथापि मन्त्रान्तरेषु तत्तन्मन्त्रप्रकरणक स्नानदर्शनादिदं स्वतन्त्रत्वेऽपि अष्टाक्षर पुरश्चरणकाले पुरश्चरणार्थमपि इति गम्यते । अत एव क्रमदीपिकायां द्वादशम् अष्टाक्षरं वा पुरश्चरन्तः तन्मन्त्रकरणकं स्नानमुक्तम् । कुर्वन् स्वात्मीयं कर्मवर्णाश्रमस्थं मन्त्रं जप्त्वा अद्भिस्नानकालेऽभिषिञ्चेत् इति । वर्णाश्रमधर्मार्थम् । यत् स्नानं चोदितं तदेव पुरश्चर्यमाण मन्त्रेण कर्तव्यम् । अनेन नित्य स्नानमन्त्रस्य अघमर्षण सूक्तादेः बाध एव न तु स्नानान्तरम् इत्यर्थः । जप-होम-तर्पण-स्नान-ब्राह्मणभोजनैः पञ्चभिरङ्गैर्युक्तं मन्त्रं प्रतिपाद्यदेवतायाः तेन मन्त्रेण आराधनं पुराणं पुरश्चरणं सम्यक् कुर्वन् इत्यत्र सम्यक्त्वं तादर्ध्येन प्रवृत्त शास्त्रार्थोपसंहारः । तत्र मन्त्रस्वरूप तदर्थज्ञान पुरश्चरण तदिति कर्तव्यता कलाप तत्प्रयोगविशेष तत्फलविशेषाणां गुरुवक्त्रात् अवगमः प्रथमः शास्त्रार्थः । पाद्मे तन्त्रे सर्वे मन्त्रास्सर्वफल गुरुवक्त्राद्यदिश्रुता इति प्रकारान्तरेण अवगमे फलाभावोऽनर्थश्च तत्रैवोक्तः । यदृच्छया श्रुतो मन्त्रः छन्नेनाथ च्छलेन वा पत्रेक्षितो वा व्यर्थः स्यात् प्रत्युतानर्थदो भवेदिति । गुरोकलाभे मातृका चक्रपूजका पूर्वकं मन्त्रोद्धारोऽभिहितः । पाद्मे तन्त्रे तादृश मन्त्राणां फलविशेष साधनता मात्रं न तु पुनः गुरूपदिष्टमन्त्रवत् सर्वफलसाधनत्वम् इत्यप्युक्तम् । तत्रैव प्रशस्ते निर्जने गुप्ते भूभागे शोधिते समे । हस्तद्वयेन विस्तीर्णं स्थण्डिलं चतुरश्रकम् । दर्पणोदरसङ्काशम् उन्नतं चतुरङ्गुलैः । मृद्भिर्विधाय सुषिरं गोमयेनानुलिप्य च । प्रोक्ष्य चक्रं विधातव्यं षोडशारं परिष्कृतम् । नाभि नेमि समायुक्तं चन्दन क्षोदरेखया । तन्मध्ये छन्दसामादिररभूषु स्वरान् तथा । स्पर्शाक्षरं नाभिमध्ये नेमिमध्ये च यादवः । एवं न्यस्तेषु वर्णेषु द्वादशाक्षरविद्यया । अर्घ्याद्यैः सकलैर्भोगैः वर्णात्मानं समर्चयेत् इति । चक्रपूजां विधाय वर्णानां संज्ञाभेदान् देवताभेदान्श्च अभिधाय वर्णानां चक्रनिष्ठानां नामान्यपि च देवताः यो वेत्ति तस्य फलदा मन्त्रिणः चतुराननेति । तत् ज्ञानस्यावश्यकताम् अभिधाय अक्षराणां नक्षत्रराश्यादिकम् उक्त्वा मन्त्रस्य साधकस्य च नरनार्योरिवानुकूल्य प्रातिकूल्य परीक्षा प्रकारम् उक्त्वा स्त्रीपुन्नपुंसकभेदेन मन्त्र त्रैविद्यमाह । स्त्रियन्तु मन्त्रास्स्वाहान्ताः नमोऽन्तास्तु नपुंसकाः शेषाः पुरुषमन्त्रास्युरिति त्रिविधम् ईरितम् इत्युच्छाटने षडन्तामारणाद्यर्थे शस्ता भूताद्युपद्रवे हुङ्कारान्ताः प्रशस्यन्ते नौ षडन्ता स्तुते पुनः । आप्यायने नियुज्यन्ते धर्मकामार्थमुक्तिषु । चतुर्थ्यन्ताः प्रशस्यन्ते ओमन्ता सर्वसिद्धिदा इति चक्रोधृत मन्त्राणां शेषां चित् क्वचिदानुगुण्यम् अभिधाय गुरूपदिष्टानां तु सर्वेषामपि सर्वार्थताम् आह । सर्वे मन्त्राः सर्व फलाः गुरुवक्त्राद्यदिश्रुताः इति अतो वैधर्म्यात् गम्यते । चक्रोद्धार गुरूपदेशाद्वौ पक्षापरस्पर निरपेक्षाविति यदि शब्दोपबन्धाच्च सर्वफलसाधनत्व अतिशयोपदेशात् अयं मुख्यः कल्पः । चक्रोद्धार इति गम्यते । अयं मन्त्रोद्धार प्रकारः तत्तन्मन्त्रप्रकरणे वेदितव्यः । यथा अष्टाक्षरप्रकरणे वर्णचक्रं समालिख्य भूमावर्घ्यादि साधनैः । अभ्यर्च्य च यथा न्यायं ततो वर्णान् समुद्धरेत् ।। उद्गीथम् आदौ विघ्नेशः प्रयोज्यः तदनन्तरम् । ब्रह्मसाधन संयुक्ते मन्दरः तदनन्तरम् ।। आदिदेवाव्रतो भद्रे बाहुः पश्चात् ---------तेः । वाहिर्गोपन समर्पितश्वसनो विष्णुशीर्षकः ।। वनमाली ततो योज्यो मधुसूदन संयुतः । प्रणवादि शिरावायुः इति वर्णक्रमो मति इति उद्गीथः प्रणवः । आदौ अकारात् पूर्वं विघ्नेशो नकारः प्रयोज्यः ब्रह्मसाधन संयुक्तो मन्दरः । ओकार संयुक्तो मकार इत्यर्थः । भद्र बाहुः नाकारः । आदिदेवव्रतः अकारव्रतः वह्निरेफः गोपनः आकारः श्वसनो यकारः विष्णुः अकारः वनमाली णकारः मधुसूदनः आकारः प्रणवादि रकारः वायुः यकारः । अनयोः अन्यतर मार्गेण मन्त्रस्वरूपं ज्ञातव्यम् । इदमेकं सम्यक्त्वम् । मन्त्रशब्दार्थो विज्ञातव्यः । मननं सर्व सत्त्वानां त्राणं संसारसागरात् । मननत्राण सम्योगात् मन्त्र इत्युच्यते बुधैः । मन्नित्ययं शब्दः मन्त्रार्थ चिन्तावाची । मननेन सर्वसत्त्वानि त्रायत इति मन्त्रः इत्यर्थः । अथवा गोपनीयत्वात् हेतोर्मन्त्रयतेः अयम् अप्रत्ययान्तः पुल्लिङ्गः । तथा वेदलोकयोः जपतः पुरुषस्य मन्त्रेण रक्षणीयत्वात् कर्तृसाधन अप्रत्ययान्तोऽयं मन्त्रयति धातूत्पन्नो मन्त्रशब्दः अप्रत्ययान्तत्वात् एव लोके वेदे च पुल्लिङ्ग प्रयोग उपपद्यते इत्यर्थः । रक्षाप्रकार उक्तः । मन्त्रेण स्थाप्यते देवो मन्त्रेणैव विसृज्यते । ज्ञानानां तत्परं ज्ञानं मन्त्रज्ञानं विदुर्बुधा इति । एवम् अप्रत्ययान्तत्वे चित इत्यन्तोदात्तता स्यात् । व्यत्ययो बहुळमित्याद्युक्तता निर्वाहः । एवं मन्त्रत्वज्ञानमपि सम्यक् पदेन विवक्षितम् । तत्तन्मन्त्रप्रकरणोक्त निरुक्तिपर्यालोचनया मन्त्रार्थो वेदितव्यः । यथा अष्टाक्षरनिरुक्तिः । निरुक्तम् अन्य मन्त्रस्य कथयामि यथा तथम् । आपः क्विबन्तो व्याप्त्यर्थः स्मर्यते कर्तृसाधनः । ओकारो वर्णव्यत्यासात् स्यादकारस्य पद्मजा । मकार वर्णव्यत्यासः पकारस्याप्ययन्त्विदम् । अन्तर्बहिश्च यत्सर्वं व्याप्नोति तदुदीरितम् । आपॢ व्याप्ताविति धातोः कर्तरि क्विप् । आकारपकारयो स्थाने वर्णव्यत्यासात् ओकारमकारौ कृत्वा प्रणवो निष्पाद्यते । अथवा तन्तु सन्तानाव्यतेर्ये इणोमदिष्यते । टेश्चरोपो वकारस्य प्रसारणमतः परम् । पूर्वक्त्वं चोपसर्गस्य स्यादाङ्गश्चाद्गुणः कृतः । यस्मिन्नोतमिदं सर्वं तदेवम् अभिधीयते । वेञ् तन्तु सन्ताने इति धातोर्मट् प्रत्ययः । प्रत्ययस्य टित्वादेव धातोष्टि लोपः । परिशिष्टस्य वकारस्य सम्प्रसारणम् आनन्दपूर्वत्वम् आद्गुण इति गुणः । अवते रक्षणार्थाद्वाम् ---------टिलोपे च वर्तते । वकारस्योपधायाश्च द्वयो रूढागमस्मृतः । गुणे च रूपं यत्सर्वं त्रायते तत्परं पदम् । अभिधेयमिति प्रोक्ता निरुक्तिः प्रणवस्य सा । सम्यतेदेव एकैकस्तेषाम् एकं परायणम् । नरोदेवः परस्स्रष्टा सर्गादौपाध सामदः । तस्मात् नाराणि पाथांसि तान्येवायनम् उच्यते । देवस्य हेतोश्चामुष्मान् नारायण समाह्वयः । नारावाय नमावासः पुरुषस्य मधुद्विषः । अण् प्रत्यय प्रकृत्यर्थे ततो वा तत्समाह्वयः । एतादृश निरुक्त्यानुगुण्ये न मन्त्रार्थोऽनुसन्धेयः । मूलमन्त्राधिकारा ----क मन्त्रार्थः । बहुश आचार्यैः विचारितः । एवं मन्त्रान्तरेष्वपि तत्तदर्थोऽनुसन्धेयः । पदमपरं सम्यक् कुर्वन् पुरोविधि ---- ऋषिच्छन्दो देवतादिकमपि स्मर्तव्यम् । छन्दो मन्त्राक्षरे यत्तादर्शनादृष्टिरुच्यते । दर्शनं च फलस्याहुः न पुनः दर्शदर्शनात् । देवता मन्त्र फलदा मन्त्रेण प्रतिपादिता । सम्यक् कुर्वन् पुरोविधिम् इत्यत्र सम्यक्त्वं विवक्षितम् । भल्लोदुम्बर बोध्यर्क वटपत्रेषु भोजनम् । वर्जयेत् साधको यत्नात् आलस्यं दीर्घचिन्तनम् । भवादनिद्रा निर्वेद निग्रहानुग्रहान्स्त्यजेत् । पद्माक्षमालां ग्रीवायां लम्बयेत् साधकश्शुचिः । धारयेद्रैमयं चक्रं सर्वविघ्नोपशान्तये । जपकालेऽथवा शङ्खचक्राकृति यथा तथा । शार्ङ्ग ख़ड्ग गदाकार लाञ्छनं लाञ्छयेत् सुधीः । बाह्वोश्च मूर्ध्नि हृत्पार्श्वे धार्यमेव चतुर्मुख । चक्रादि पञ्चाभिज्ञान लक्षिताङ्गं परीक्षितम् । पुरुषं दूरतो दृष्ट्वा भूताद्याभयविह्वलाः । विद्रवन्ति तथा घोराः पाप वीक्षण मात्रतः । विनश्यन्ति तथा पुण्य पुञ्जानि प्रविशन्ति च । प्रणमन्ति तथा देवा देवर्षि प्रवराः तथा । अकृत्यमपि कुर्वाणो भुञ्जानो वा इतस्ततः । पापैर्न लिप्यते देहि चक्राद्यायुध लाञ्छितः । अव्यं कव्यं च दातव्यं तस्मै तद्दानमक्षयम् । अपिधाय शिखाबन्धम् अकृत्वा तिलकं यदा । आधारयन् तथा दर्भान् सूत्रैः अनुपनीतयन् । कुर्वन् कर्माणि न फलं प्राप्नुयात् पुरुषाधमः । नग्नो मुक्त शिखाबन्धः वाससावावकुण्डितः । गच्छन् शयानः प्रलपन् न जपात् फलमश्नुते । जपेत् मौनं समास्थाय सह सम्भाषणादिकम् । प्रतिलोमादिभिः नीचैः न कुर्यात् मन्त्रवित्तमः । व्याहरेदपि कार्यार्थं नित्यं तद्गत मानसः इत्यादिकं समस्तम् इति कर्तव्यता जातं सम्यक् पदेन विवक्षितम् । सर्वेषां काय शुद्ध्यर्थम् आदौ चान्द्रायणं स्मृतम् । पादोदकं पञ्चगव्यं ब्रह्मकूर्च जलं तथा । पीत्वा कायविशुद्ध्यर्थं पुरश्चरणम् आचरेत् इति चान्द्रायणादिपूर्वकत्वं च सम्यक् पदेन विवक्षितम् । 9.5 ।
</details>



<details open><summary>मूलम्</summary>

कामाधिकरणग्राह्य मूलादि बलशालिनः ।
अहीनेऽपि नरेन्द्रस्य शक्तयः सिद्धिहेतवः ।। 9.6 ।।
</details>



<details><summary>टीका</summary>

अशनाच्छादनादि भोग्यवस्तुजातं कामः । तेन अधिकानि समृद्धानि रणग्राह्यानी शौर्यातिशयात् युद्धाय सङ्ग्राह्याणि यानि मूलादीनि षड्विधानि बलानि तद्वतो नरेन्द्रस्य राज्ञश्शक्तय इत्यत आह । प्रभुशक्तिः मन्त्रशक्तय अहीनेऽपि हानिरहितेऽपि प्रत्यर्थिनि सिद्धिहेतवः जयहेतवः । अर्थदान बहुमानादिभिः यदा सेना सन्तुष्यति तदानीमेव युद्धं कर्तव्यम् इति अत्राह मनुः । यदा मन्येत भावेन हृष्ट पुष्टं स्वकं बलम् । परस्य विपरीतं च तदायायात् रिपुं प्रतीति प्रायेण शत्रोः उपद्रव दशायामेव युद्धं कर्तव्यम् । स्वस्य बलाधिक्ये प्रकृतिस्थेनापि सहयोद्धव्यमित्याह मनुः । अन्येष्वपि च कालेषु यदा पश्येद्ध्रुवं जयम् तदा यायाद्विगृह्यैवन्यसने चोत्थिते पिरोपिरि । युद्धकाले बल स्वभावशुद्धि शौर्यातिशयं परीक्षेत इत्याह मनुः । संशोध्य त्रिविधं मार्गम् । षड्विधं च बलं स्वकम् । साम्परायिक कल्पेन यायादरिपुरं प्रतीति । अर्थान्तरमपि । कामानाम् औषधमणिमन्त्राणां धान्याधिकरणानि आरण्याकार मान्त्रिक रूपाणि तेभ्यो ग्राह्यम् । यन्मूलादि रूपं बलं तद्वतो नरेन्द्रस्य अहितुण्डिकस्य शक्तयः सामर्थ्यानि अहीनेऽपि सर्वश्रेष्ठेऽपि सिद्धिहेतवः । गृहदंश क्रिया प्रतिबन्धगति प्रतिबन्ध विषनिर्घातादीनि सिद्धिः । विषहरौषधि विशेष मूल मूलफलार्थः । आदि पदेन मणिमन्त्रयोः सङ्ग्रहः । ओषधि मूल मणिमन्त्राणां विषनाशकतया रक्षाहेतुत्वात् बलत्वोपचारः । अर्थान्तरमपि । कामः फलकामना अधिकरण देवयजनभूमिः । ग्राह्यं यज्ञार्थतया सम्पाद्य व्रीह्याज्य पशु सोमलता दक्षिणा द्रव्यादिकं मूलमदन्तीति मूलादि बलानि तद्वतो । अहीनेऽपि चिरकाल साध्यतया विघ्नबहुळे क्रतुविशेषेऽपि सिद्धिहेतवः निर्विघ्न समाप्ति कारणानि एवं वा कामाधिकरण ग्राह्यश्चासौ मूलादि बलशाली चेति विग्रहः । कामाधिकरणानि कामाधिकारः य एवं विद्वान् त्रिरात्रेण यजते सुवर्गमेव लोकमेतीत्यादि विधयः तद्ग्राह्यः तत्प्रवर्तनीयः । अन्यत् पूर्ववत् महर्षि सहायं विना कथमिव नरेन्द्रेण तत् कर्तुं क्षमते यत्सुरेन्द्रा अपि प्रतिबध्नाति इत्यभिप्रायेण नरेन्द्र शब्दो मूलादि शब्दश्च प्रयुक्तः अर्थान्तरम् । काम्यन्त इति कामाः । कल्याणगुणाः तेषाम् अधिकरणं कामाधिकरणं ग्राह्यं ज्ञेयं मूलानि कारणानि तेषामादि आदिमूलं प्रथमकारणम् इत्यर्थः । उक्त प्रकारेण कामाधिकरण शब्देन ग्राह्य शब्देन मूलादि शब्देन च परमात्मा अभिधीयते । स एव बलम् इष्टसाधनं तद्वतो नरेन्द्रस्य पुरुषश्रेष्ठस्य शक्तयः । ज्ञान भक्ति वैराग्यादि रूपाः अहीनेन अपकृष्टे पुरुषार्थे मोक्षलक्षणेऽपि सिद्धिहेतवः प्राप्तिहेतवः यश्च कामः रागः तेन   
कामक्रोधादिकम् उपलक्ष्यते । आधिर्मनः पीडाकरणम् इन्द्रियजातं ग्राह्यं विषयजातम् एतानि मूलानि ययोस्सुखदुःखयोः ते कामाधिकरणग्राह्यमूले सुखदुःखे पुण्यपापे वाते अदयति अनुभावयति नाशयति इती वा कामाधिकरण मूलादि शब्देन परमात्मोच्यते । अन्यत् पूर्ववत् । 9.6 ।
</details>



<details open><summary>मूलम्</summary>

प्रद्युम्नो ह्यनिरुद्धात्मानि स्वनाम्ना मानसोदयः ।
वीरः कश्चिद्विजानीते स्त्रीप्रायम् अखिलं जगत् ।। 9.7 ।।
</details>



<details><summary>टीका</summary>

प्रकृष्टं द्युम्नं द्रविणं यस्य सः प्रद्युम्नः । हिरण्यं द्रविणं द्युम्नं अर्थरैर्विभवा अपि इत्यमरः । अनिरुद्धः अप्रतिरहतः आत्माधृतिर्यत्तश्च यस्य सः अनिरुद्धात्मा । आत्मा देह मनो ब्रह्म स्वभाव श्रुति बुद्धिषु प्रयत्ने चापीति विश्वः । स्थिर स्वभाव इति चार्थः । स्वनाम्ना ज्ञातेन मानसोदयः परेषां मानसे उदयः प्रादुर्भावः यस्य सः मानसोदयः । स्वनाम्ना स्मारित इत्यर्थः । धीरः शूरः बलाधिकः कश्चिदिति दुर्लभता सूच्यते । अखिलजगत् स्त्रीप्रायं विजानीते निर्मितत्वेन स्त्रीवत् स्ववशं जानीते । अर्जुन हनुमदाद्यभिप्रायेण इदमुच्यते । न धैर्य शौर्यातिशये न नामस्मरणमात्रेण त्रस्तलोकः पुरुषो दुर्लभः इत्यर्थः । अर्थान्तरम् । स्वनाम्ना प्रद्युम्नः प्रद्युम्न शब्दरूपेण स्वनाम्ना प्रसिद्ध इत्यर्थः । लोक व्युत्पत्तेः विचित्रत्वात् स्वनाम्ना मानसोदयः । मानसोदय शब्दरूपेण स्वनाम्ना प्रसिद्ध इत्यर्थः । अनिरुद्धात्मा अनिरुद्धसंज्ञः पुत्रः पुत्रत्वादेव आत्मशब्दवाच्यो यस्य सः । आत्मा वै पुत्रनामासि इति श्रुतिः । वीरः जेतुम् अशक्यः कश्चित् एक एव मन्मथः अखिलं जगत् स्त्रीप्रायं विजानीते कुरुत इत्यर्थः । स्त्री बहुळं करोतीत्यर्थः । गाढाभिलाषा स्वदत्तेन सर्वोऽपि लोकः स्त्रीबाहुळ्यं सम्पादयति इत्यर्थः । अर्थान्तरम् । प्रद्युम्नसंज्ञः व्यूहावतारवान् अनिरुद्धशरीरकः स्वयमेव भवति इति व्युत्पन्नेन स्वभूप्रभृति शब्देन स्वनाम्ना मानसोदयत्वेन ख्यापितः । मानसेन स्वसङ्कल्पेनैव उदयः प्रादुर्भावो यस्येति मानसोदयत्वं स्व सङ्कल्पायत्त शरीरकत्वं विं पक्षिणं गरुडम् ईरयति प्रेरयति इति । वीरः कः नित्यसुखः एकोनैकस्स वः कः किम् इति नामसहस्रे चिज्ज्ञानरूपः अखिलं जगत् स्त्रीप्रायं विजानीते स्त्रीवत् स्ववश्यं जानीते । पुरुषशब्द निर्वचने यमर्थ स्मर्यते स एव वासुदेवोऽयं पुरुषः प्रोच्यते बुधैः । स्त्रीप्रायम् इतरत् सर्वं जगत् स्थावरजङ्गमम् इति । स्वनाम्ना सङ्कीर्तितेन मानसे उदयः सम्यक् परिस्फुरणं यस्य स इति वा अर्थः । 9.7 ।
</details>



<details open><summary>मूलम्</summary>

तमिस्राचारिणां रोद्धा विजिताक्षो मरुत्प्रियः ।
कपिकृतैरपि स्थाने भाति वेलातिलङ्घिभिः ।। 9.8 ।।
</details>



<details><summary>टीका</summary>

तमिस्रम् अन्धकारः । तमिस्रं तिमिरं तम इत्यमरः । तेन च भ्रमो लक्ष्यते । यथार्थ ज्ञानोत्पत्ति प्रतिबन्धकत्व साम्यात् तमिस्रम् आचरन्ति इति तमिस्राचारिणः व्यामोहकारणः । तेषां रोद्धा निवर्तकः तत्कृतं धर्माधर्म भ्रमं निरस्यन्नित्यर्थः । विजिताक्षो जितेन्द्रियः । अग्निहोत्रादि अनुष्ठानेन मरुतां देवानां प्रियः पुरुषः चन्द्र विश्वामित्रादिः । वेलातिलङ्घिभिः अतिमात्रैः कपिकृत्यैः चपरकृत्यैरपि बृहस्पतिदार वसिष्ठ धेन्वपहरणादिभिः अपि भात्वेव स्थाने युक्तम् । निमित्तस्य गुरुदार हरणस्य निन्दितत्वेऽपि तत्कृतस्य सर्वदेवता विरोधाचरणस्य इतरा साध्यत्वात् । भासहेतुत्वम् एवं मुनिधेनु हरणस्य निन्दितत्वेऽपि त्रिशङ्कु स्वर्गारोपणादेः इतरासाध्यत्वात् । अर्थान्तरम् । तमिस्राचारिणां रोद्धा निशाचराणां हन्ता । तमिस्रा तामसी रात्रिः इत्यमरः । विजिताक्षः अक्षकुमारजेता मरुत्प्रियः वायोरिष्टः हनुमान् वेलातिलङ्घिभि अतिक्रान्त समुद्रतीरैः कपिकृत्यैरपि उत्प्लवनैरपि भाति । 9.8 ।
</details>



<details open><summary>मूलम्</summary>

प्रयुक्तं मन्त्रिभिः काले भक्तिभेद पुरस्कृतम् ।
अपि ज्वलनवक्त्राणां साम संवननं परम् ।। 9.9 ।।
</details>



<details><summary>टीका</summary>

काले मन्त्रिभिः प्रयुक्तं प्रातिकूल्याभिवृद्धेः प्रागेवामात्यैः कृतं भक्तिभेदेन पुरस्कृतं पूजितं साम समीचीन वचनं ज्वलनवक्त्राणाम् अपि क्रोधातिशयेन ज्वलनसदृश मुखानाम् अपि परं संवननं श्रेष्ठं वशीकरणसाधनं वशीक्रिया संवननं इत्यमरः । अर्थान्तरम् । काले बहिष्पवमानादि प्रयोगकाले मन्त्रिभिः सामगैः ऋग्यजुस्सामानि मन्त्राः तद्विदः मन्त्रिणः अहेर्बुध्न्य मन्त्रं मे गोपाय यमृषयस्त्रेविदाविदुः । ऋचस्सामानि यजूंषि । सा हि श्रीरमृता सताम् इति श्रुतेः प्रयुक्तं गीतं भक्तिभेदेन हि काराख्येन भक्ति विशेषेण पुरस्कृतं पूर्वभागे कृतं हिङ्कारस्य सामानवयवत्वेऽपि सप्तभक्तं सामोपासीतेति श्रुत्या स्तोत्रां गत्वेन च भक्ति शब्दः प्रस्तावस्य सामावयवत्वेऽपि साम पुरस्कारकत्वं न सम्भवति । उद्गीथाद्येशदेश पुरस्कारकत्वात् ज्वलनवक्त्राणाम् अपि अग्निमुखानां देवानामपि सामगीति विशेषः परं संवननम् इति । यद्वा भक्तिभेदैः प्रस्तावोद्गीथ प्रतिहारोपद्रव निधनाख्यैः विभाग विशेषैः पूजितमिति । 9.9 ।
</details>



<details open><summary>मूलम्</summary>

विधौ लब्धधृतिः शक्या विनतानन्दनो द्विजः ।
नियम्यमानैः स्थानेषु भुजङ्गैरपि भूष्यते ।। 9.10 ।।
</details>



<details><summary>टीका</summary>

नीत्या जैमिनि मुनि प्रणीता न्यायकलापेन विधौ शास्त्रार्थे लब्धधृतिः निर्भयः क्रियमाणे कर्मणि अन्यथावशङ्का हि दुरितोत्पत्ति शङ्काजननद्वार भीतिम् उत्पादयति । न्याय जनितो निर्णयस्तां शङ्कां वारयति । विनतानन्दनः आनतानाम्य द्विजां दक्षिणाभिः आनन्दोत्पादकः । द्विजै त्रैवर्णिकः स्थानेषु नियम्यमानैः भुजङ्गैरपि भूष्यते । संज्ञापनविशसनादिषु नियुज्यमानैः कुपितैरपि स्तूयते । अर्थान्तरम् । नीत्या इष्टदेश प्रापणेन तदर्थम् इत्यर्थः । विधौ विष्णालब्धधृतिः प्राप्तधारणः विनतानन्दः द्विजः वैनतेयः पक्षि स्थानेषु शिरः कर्ण भुज वक्षः कटि पादेषु नियम्यमानैः बध्यमानैः भुजङ्गैः सर्पैरपि भूष्यति अलङ्क्रियते । 9.10 ।
</details>



<details open><summary>मूलम्</summary>

नीतिः सती त्वयि परं परपुष्टधातुः
पुत्रिकृतोऽसि बलपुष्ट कुलैर्यतस्त्वम् ।
दूरी कृतश्च पुरुषैः तत एव काले
कर्णे यदेष तव पञ्चममुच्चकार ।। 9.11 ।।
</details>



<details><summary>टीका</summary>

व्यवहारासमर्थस्य कोकिलस्य शैशवे शरीर रक्षार्थ काक कुलान्तर्भावोपेक्षितः । साध्यनिष्पत्त्युत्तरकालं विजातीय सहवासस्य दुःखावहत्वेन सजातीय सहवासस्य हृद्यत्वेन काककुल बहिर्भावोपेक्षितः । एतरुभयं काकैरेव घटयतो विधेः साजात्य वैजात्य बुद्ध्युत्पादनरूप सामर्थ्य प्रशंसया परैरेव स्वार्थं घटयतः । पुरुष विशेषस्य सामर्थ्य प्रशंसा व्यनक्ति । हे परपुष्ट कोकिल यतो नीतेस्त्वं बलपुष्टकुलैः काककुलैः पुत्रीकृतोऽसि एष विधिः तव कर्णे यदा पञ्चममुच्चकार उद्गीर्णवान् विभक्तवान् ततः काले तस्मिन् काले परुषैस्तेरेव यतो नीतेः दूरीकृतश्चासि । त्वयि धातुस्सानीतिः साजात्य वैजात्य बुद्ध्युत्पादनरूपा परं सती अत्यन्तं श्लाघ्या । 9.11 ।
</details>



<details open><summary>मूलम्</summary>

विबुधमहिते मेरावैरावणः करटी मुहुः 
कषयतु कटं कण्डूलं स्वं क्षरन् मदकर्दमम् ।
भजतु च तटक्रीडां पीडाभिसन्धिरसौ दृढं
न तु मलिनता नापि क्षोभः क्षमाभृति सम्भृतः ।। 9.12 ।।
</details>



<details><summary>टीका</summary>

अल्पशक्तिभिः महाशक्तौ स्वगत दोषारोपणे कृतेऽपि तटस्थानां तत्र दुष्टता भ्रमः । पीडाकरणेऽपि न काचित् क्षतिः अतः क्षुद्रैः पीड्यमानानाम् अपि महतां क्षमैव युक्तेत्ययमर्थो दृष्टान्तेन स्फुटी क्रियते । ऐरावणः करटी विबुधमहिते मेरा कण्डूलं स्वं करटं मुहुः कषतु । काके भगण्डौ करटौवित्यमरः । तावता क्षमाभृति न तु   
मलिनता सम्भृता अत्यल्प प्रदेश मालिन्येऽपि सुमहति पर्वते मलिनोऽयं पर्वत इति बुध्यनुपादात् । यत्रापि मालिन्यं तत्रापि न एतत् मालिन्यं गिरे स्वाभाविकं किन्तु करट कषण सङ्क्रान्तमिति विशिष्य बुध्यनुमानैः विबुधैः निर्मलत्वेन महीतत्वात् च असावैरावणः पीडाभिसन्धिस्सन् दृढं तटक्रीडां भजतु च । गिरेः पीडाभवत्विति अभिसन्धीर्यस्य सः पीडाभिसन्धिः । तावता क्षमाभृति क्षोभोऽपि न सम्भृतः । चलनमात्रमपि न कृतम् । तस्मात् अल्पशक्तीनाम् अतिमात्रशक्तिषु निष्फलत्वात् विरोधाचरणमयुक्तं तदिदमुच्यते । न विरोधो बलवता क्षमो रावण तेन ते इति यावत् । व्रणं क्षणेऽपि न किञ्चिदपि मालिन्यमिति सूचनाय कण्डूल शब्दः कण्डूल शब्देन कण्डूति निवर्तकत्वेन क्षणं क्रियत इत्युच्यते । क्रीडाभिसन्धि शब्देन पर्वत दुःखोत्पादनार्थं तटक्रीडा क्रियत इत्युच्यते । तेन नान्तरीयकं साक्षादुद्देश्यमपि द्रोहाचरणं बलवत्सु निष्फलमेवेति प्रतीयते । 9.12 ।
</details>

