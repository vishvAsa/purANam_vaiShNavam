+++
title = "दिव्यदेशमङ्गलाशासनानि"
+++

श्रीः  

श्रीमान् वेङ्कटनाथार्यः कवितार्किककेसरी ।  
वेदान्ताचार्यवर्यो मे सन्निधत्तां सदा हृदि ॥  

## सारसारम् -  (श्रीरङ्गम्)

<details open><summary>विश्वास-प्रस्तुतिः</summary>

विधि-विहित-सपर्यां वीत-दोषानुषङ्गां   
उपचित-धन-धान्याम् उत्सवैः स्त्यान-हर्षाम् ।  
स्वयम् **उपचिनु** नित्यं रङ्ग-धामन्  स्व-रक्षां  
शमित-विमत-पक्षां शाश्वतीं रङ्ग-लक्ष्मीम् ॥  
</details>

<details><summary>मूलम्</summary>

विधिविहितसपर्यां वीतदोषानुषङ्गां   
उपचितधनधान्यामुत्सवैः स्त्यानहर्षाम् ।  
स्वयमुपचिनु नित्यं रङ्गधामन्  स्वरक्षां  
शमितविमतपक्षां शाश्वतीं रङ्गलक्ष्मीम् ॥  
</details>



## रहस्यनवनीतम् - (वेङ्कटाद्रिः)
<details open><summary>विश्वास-प्रस्तुतिः</summary>

प्रशमित-कलि-दोषां प्राज्य-भोगानुबन्धां  
समुदित-गुण-जातां सम्यग्-आचार-युक्ताम् ।  
श्रित-जन-बहु-मान्यां श्रेयसीं वेङ्कटाद्रौ  
श्रियम् **उपचिनु** नित्यं श्रीनिवास त्वम् एव ॥  
</details>

<details><summary>मूलम्</summary>

प्रशमितकलिदोषां प्राज्यभोगानुबन्धां  
समुदितगुणजातां सम्यगाचारयुक्ताम् ।  
श्रितजनबहुमान्यां श्रेयसीं वेङ्कटाद्रौ  
श्रियमुपचिनु नित्यं श्रीनिवास त्वमेव ॥  
</details>


##  तत्वनवनीतम् - ( काञ्चीपुरम् )  

<details open><summary>विश्वास-प्रस्तुतिः</summary>

वरद **विरचय** त्वं वारिताशेष-दोषां    
पुनर्-उपचित-पुण्यां भूषितां पुण्य-कोट्या ।  
सितम् उदित-मनोभिस्, तावकैर् नित्य-सेव्यां  
हत-रिपु-जन-योगां हस्ति-धाम्नस् समृद्धिम् ॥  
</details>

<details><summary>मूलम्</summary>

वरद विरचय त्वं वारिताशेषदोषां    
पुनरुपचितपुण्यां भूषितां पुण्यकोट्या ।  
सितमुदितमनोभिस्तावकैर्नित्यसेव्यां  
हतरिपुजनयोगां हस्तिधाम्नस्समृद्धिम् ॥  
</details>


## तिरुनारायणपुरम्
<details open><summary>विश्वास-प्रस्तुतिः</summary>

नव-नव-बहु-भोगां नाथ नारायण त्वं  
**विरचय** दुरितौघैस् ताम् **अन्-आघ्रात**-गन्धाम् ।  
सहज--सु-लभ--दास्यैस् सद्भिर् **अभ्यर्थनीयां**  
यति-परिवृढ-हृद्यां यादवाद्रेस् समृद्धिम् ॥  
</details>

<details><summary>मूलम्</summary>

नवनवबहुभोगां नाथ नारायण त्वं  
विरचय दुरितौघैस्तामनाघ्रातगन्धाम् ।  
सहजसुलभदास्यैस्सद्भिरभ्यर्थनीयां  
यतिपरिवृढहृद्यां यादवाद्रेस्समृद्धिम् ॥  
</details>



##  (रहस्यपदवी)

<details open><summary>विश्वास-प्रस्तुतिः</summary>

श्रीरङ्ग--द्वि-रद--वृषाद्रि-पूर्वकेषु  
स्थानेषु स्थिर-विभवा भवत्-सपर्या ।  
आकल्पं वरद विधूत-वैरि-पक्षा  
भूयस्या भवद्-अनुकम्पयैव **भूयात्** ॥  
</details>

<details><summary>मूलम्</summary>

श्रीरङ्गद्विरदवृषाद्रिपूर्वकेषु  
स्थानेषु स्थिरविभवा भवत्सपर्या ।  
आकल्पं वरद विधूतवैरिपक्षा  
भूयस्या भवदनुकम्पयैव भूयात् ॥  
</details>


  

इति श्रीमन्निगमान्तमहादेशिकविरचिताः   
दिव्यदेशमङ्गलाशासनश्लोकाः ।  

कवितार्किकसिंहाय कल्याणगुणशालिने ।  
श्रीमते वेङ्कटेशाय वेदान्तगुरवे नमः ॥  


Encoded and proofread by Pallasena Narayanaswami ppnswami at gmail.com  


