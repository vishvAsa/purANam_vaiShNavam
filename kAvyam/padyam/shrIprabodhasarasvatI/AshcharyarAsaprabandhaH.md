+++
title = "आश्चर्यरासप्रबन्धः"
author = "श्रीप्रबोधसरस्वती"
domain = "साहित्यम्"
sub-domain = "पद्यम्"
language = "संस्कृतम्"
"books contributor" = "राष्ट्रियसंस्कृतविश्वविद्यालयः, तिरुपतिः"
"serial no." = "Ebharati-3158"
source_url = "https://www.ebharatisampat.in/readbook3.php?bookid=Njc2ODY1MzMxNjUxMzAz&pageno=MjI0MjQyNjk5NTk="

+++
[[आश्चर्यरासप्रबन्धः	Source: [EB](https://www.ebharatisampat.in/readbook3.php?bookid=Njc2ODY1MzMxNjUxMzAz&pageno=MjI0MjQyNjk5NTk=)]]

\[



आश्चर्यरासप्रबन्धः





जयति जयति राधापाङ्गसङ्गीभुजङ्गी

कवलित ऊरुबाधामूर्च्छितोऽनन्यसाध्यः ।

तदधरसुधयोच्चैर्जीवितः श्यामधामा

तदतिविषविषङ्गेनैव कश्चित्किशोरः ॥१॥



जयति जयति वृन्दारण्यचन्द्रोऽतिचित्रोन्

मदरसमयरासोल्लाससम्भ्रान्तमूर्तिः ।

प्रमदमदनलीलामोहनः श्यामधामा

निरुपमसुखसीमाभीररामाभिरामः ॥२॥



अस्ति महाद्भुतवृन्दारण्यं

सन्ततवाहिमहारसवन्यम् ।

परममनोहरपरमसुपुण्यं

रसमयसकलधाममूर्धन्यम् ॥३॥



सकलगुणानां स्फुरदतिभूमि

प्रोज्ज्वलचिन्तामणि मयभूमि ।

श्रुतिदुर्गमतृणमात्रविभूति

स्फीतमहासुखसिन्ध्वनुभूति ॥४॥



प्रकृतिपरे परिपूर्णानन्दे

महसि महाद्भुतहरिरसकन्दे ।

भ्राजमानमखिलोज्ज्वलरम्यं

मधुरविशदहरिभावसुगम्यम् ॥५॥



मुख्यरसात्मकपरमाकारं

विमलमनोजबीजरुचिसारम् ।

मायाविद्यापारमपारं

राधामाधवनित्यविहारम् ॥६॥



राधामधुपतिचारुपदाङ्कैर्

अङ्कितमतुलसुधारसपङ्कैः ।

स्वच्छसुशीतलमृदुलसुवासं

बिभ्रदवनितलमद्भुतभासम् ॥७॥



क्वचन परागपुञ्जकमनीयं

क्वच मकरन्दपूररमणीयम् ।

क्वचन गलितकुसुमैः कृतशोभं

क्व च मणिकर्पूररजरुचिराभम् ॥८॥



सन्ततफलकुसुमादिविचित्रैः

कोटिमहासुरपादपजैत्रैः ।

गुल्मलतातरुभिः सुपवित्रैर्

मण्डितमीशजुषामपि चित्रैः ॥९॥



कुसुमितपल्लवितद्रुमवल्लि

स्फुटितकदम्बककिंशुकमल्लि ।

स्मेरकुमुदकरवीरविराजि

प्रहसितकेतकचम्पकराजि ॥१०॥



विकसितकुटजकुन्दमन्दारं

सुफलितपनसपूगसहकारम् ।

हरिचरणप्रियतुलसीविपिनैः

शोभमानमूरुपरिमलमसृणैः ॥११॥



विलसज्जातीयूथिकमतुलं

विकचस्थलपङ्कजबकवञ्जुलम् ।

सन्ततसन्तानकसन्तानं

वरहरिचन्दन चन्दनविपिनम् ॥१२॥



पारिजातवनपरमामोदं

राधाकृष्णजनितबहुमोदम् ।

कुरुवकमरुवकमाधविकाभिर्

दमनकदाडिममालतिकाभिः ॥१३॥



शेफलिकया नवमालिकया

शोभितमपि बहुविधझिण्टिकया ।

ललितलवङ्गवनैरतिमधुरं

नवपुन्नागनागरुचिरुचिरम् ॥१४॥



स्तवकितनवकाशोकवनालि

स्मेरशिरीषपरिस्फुटपाण्टलि ।

बन्धुरमभिनवबन्धुकविपिनैः

शोभितमभितस्तिलकम्लानैः ॥१५॥



निजनिजविभवैः प्रतिपदं

अधिकं विलसदनन्तजातितरुलतिकम् ।

निरवधिवर्धिमधुरगुणसिन्धु

सुविचिरनिन्दितकोटिरबिन्दु ॥१६॥



वापीकूपतडागैर्ललितं

मणिमयकेलिमहीधरमहितम् ।

रासोचितमणिकुट्टिमराजं

रञ्जयदेकविमलरसराजम् ॥१७॥



रक्तकनककर्पूरपरागं

बिभ्रद्रविजापुलिनसुभागम् ।

राधामाधवकेलिनिकुञ्जं

दधदतिमञ्जुरगुञ्जदलिपुञ्जम् ॥१८॥



मदकलकोकिलपञ्चमरागं

स्थिरचरनिकरमूर्च्छदनुरागम् ।

मदशिखण्डिकृतताण्डवरङ्गं

चकितचकितपरिलोलकुरङ्गम् ॥१९॥



परमविचित्रतराकृतिर्रावैः

खगपशुभिर्बहुभिर्बहुभावैः ।

शोभितमपि प्चुकसारीनिचयैर्

वरदम्पत्योः स्वपदविनेयैः ॥२०॥



अत्यद्भुततमऋतुषट्कश्रि

श्रंसितनैः श्रेयसि विपिनश्रि ।

मन्दसुगन्धसुशीतलमरुता

जुष्टममृतयमुनाम्भसि विशता ॥२१॥



आद्यविशुद्धमहारसरूपं

खेलदेकवरमन्मथभूपम् ।

सान्द्रानन्दपरमरसकाष्ठं

राधानागरभावगरिष्ठम् ॥२२॥



अधिललितादिकसुललितभावं

प्रकटितसहजरसवदनुभावम् ।

निखिलनिगमगणदुर्गममहिम

प्रेमानन्दचमत्कृतिसीम ॥२३॥



शारदचन्द्रकरखचितं

स्फीतरसाम्बुधिवीचीनिचितम् ।

अधिरजननीमुखमुज्ज्वलवेशः

कोऽपि किशोरस्तत्र प्रविवेश ॥२४॥



महाचमत्कारनिधानरूप

विलासभूषादिभिरत्यपूर्वः ।

रासोत्सवाय प्रविशन्प्रदोषे

वृन्दावनं नन्दति कृष्णचन्द्रः ॥२५॥



रसमयलीलः कुवलयनीलः

सकलयुवतिमोहनगुणशीलः ।

कुञ्चितकेशसकलकलेशः

पीतपटाञ्चितपृथुकटिदेशः ॥२६॥



मकराकृतिमणिकुण्डलदोलः

स्फुरदतिरुचिकल्लोलकपोलः ।

मुक्तारत्नविचित्रनिचोलः

स्मररसमधुरविलोचनखेलः ॥२७॥



रत्नतिलकरुचिरञ्जितभालः

स्निग्धचपलकुटिलालकजालः ।

कलितललिततरबहुविधमालः

केलिकलारभसातिरसालः ॥२८॥



प्रमुदितवदनमनोहरहासः

कम्बुकण्ठतटपदकविलासः ।

विरचितयुवतिविमोहनचूडश्

चित्रमाल्यकृतबर्हापीडः ॥२९॥



पीनोरसि लसदुरुमणिहारः

स्फुटदङ्गदकङ्कणधारः ।

सुभगनितम्बरणन्मणिरसनः

परिहितरासोचितवरवसनः ॥३०॥



मणिमञ्जीरमञ्जुरुतचरणः

प्रसृमरपादोङ्गदमणिकिरणः ।

श्रवणविराजितरत्नवतंसः

करधृतमणिमयमोहनवंशः ॥३१॥



राधानुस्मृतिमुहुरुत्पुलकः

सकलरसिकवरनागरतिलकः ।

प्रत्यङ्गाद्भुतसुषमासिन्धुः

प्रतिपदवर्धितवर्धिमदनरससिन्धुः ॥३२॥



प्रोद्वेलाद्भुतमधुरिमसिन्धुः

प्रकटमहारसमयगुणसिन्धुः ।

मत्तमतङ्गजलङ्गिमगमनः

परमरसैकनिमज्जितभुवनः ।

काश्मीरागुरुचन्दनलिप्तः

श्यामतनुर्मणिभूषणदीप्तः ॥३३॥



त्रिभङ्गीविन्यासस्थिततनुकदम्बद्रुमतले

यदा राधानामाङ्कितमधुरसङ्केतमुरलीम् ।

निधाय श्रीबिम्बाधरवरपुटे नागरगुरुर्

जगौ गोप्योऽधावन्नभिकमभि तर्ह्येव विवशाः ॥३४॥



अथ नीपकल्पतरुमूलगतः

कलिल्तत्रिभङ्गललिताङ्गयुतः ।

अरुणाधरे निहितवेणुवरः

कलमुज्जगौ स रसिकप्रवरः ॥३५॥



श्रुत्वा माधवमुरलीनिनादं

तत्क्षणमुज्झितगुरुजनवादम् ।

ध्वन्यभिमुखमनुधावितवत्यः

प्रतिदिशमभिनवगोपयुवत्यः ॥३६॥



काश्चिद्व्यत्यस्ताम्बरभरणाः

काश्चन नूपुरैकयुतचरणाः ।

अपरा अञ्जितैकवरनयनाः

का अपि परिहृतनिजपतिशयनाः ॥३७॥



स्नानमथोद्वर्तनमनुलेपं

नीविनिबन्धनमार्जनलेपम् ।

कुर्वत्योतिजवाद्ययुरपराः

काश्चिदथार्धप्रसाधितचिकुराः ॥३८॥



काश्चिद्गुर्वादिषु भुञ्जानेष्व्

अपि पर्विवेषं हित्वा याने ।

चक्रुर्मतिमतिखण्डितलज्जाः

केवलवांशिकसङ्गमसज्जाः ॥३९॥



काश्चन हारग्रथने सक्ताः

सूत्रकरःअ ययुरत्यनुरक्ताः ।

मुग्धा दुग्धावर्तननिरता

ययुरपरा अपि हरिरसभरिताः ॥४०॥



लोकवेदविधिकृतसमुपेक्षा

दूरदलितगृहदेहापेक्षाः ।

प्रेममहाग्रहगाढगृहीता

हरिमभिसस्रुर्व्रजपुरवनिताः ॥४१॥



गण्डलोलमणिकुण्डलसुषमाः

मुक्तकवरभरविगलितकुसुमाः ।

विपुलनितम्बस्तनभरविकलास्

तनुरुचिप्रकटीकृतबहुचपलाः ॥४२॥



उपरि विनिर्मितशतशतचन्द्रमा

मध्यरचितचलहेमगिरीन्द्राः ।

भुवि विहितस्थलपङ्कजवलना

रेजुर्दिशि दिशि ता व्रजललनाः ॥४३॥



नूपुरकाञ्चीवलयघटानां

झङ्कृतमुखरितसकलदिशानाम् ।

जङ्गमकलकलतायितवपुषां

रेजे राजिः सा व्रजसुदृशाम् ॥४४॥



युवतिषु या निजपतिसम्भुक्ता

दैवादन्तर्गृहयातास्ताः ।

गोपैर्दृढतरपिहिते द्वारे

प्रतिहतगतयः पेतुरगारे ॥४५॥



अशुभं पुरुषान्तरसङ्गकृतं

कृत्वा हरिविरहार्त्या निहतम् ।

परममहामङ्गलसुनिदानं

चक्रुर्मधुपतिमधुरध्यानम् ॥४६॥



शुद्धमहारसचिद्घनदेहा

हरिपरबहिरन्तरसकलेहाः ।

सपदि प्राप्ताः प्रेष्ठपदान्तं

ताश्च तदा रुचिरास्तु नितान्तम् ॥४७॥



एवं व्रजवरयुवतीवृन्दैः

श्यामकिशोरः प्रेममदान्धैः ।

हरिगतिरिन्दिरयापि न दृष्टा

प्रापि मदनरसमात्रनिविष्टाः ॥४८॥



न लोकवेदव्यवहारमात्रं

न गेहदेहद्रविणात्मजादि ।

यत्राविदंस्ता न पथोऽपथो वा

स कोऽपि जीयादिह कृष्णभावः ॥४९॥



श्रीवृषभानोर्निष्कुटयाता

तद्दुहिता त्रिभुवनविख्याता ।

राधेत्यनुपमरसमयमहिमा

शुद्धमहारतिमधुरिमसीमा ॥५०॥



स्वस्वविभवसुचमत्कृततनुभिः

पुरुषोत्तमशक्तिभिरमिताभिः ।

दूरतरादपि कृतदास्याशा

सकलपरमसुखकृतपरिहासा ॥५१॥



आशैशवमतिमुग्धप्राया

श्यामिकादिकलनाकुलकाया ।

सहजमहाद्भुतहर्यनुरागा

संव्यवहारमात्रसविरागा ॥५२॥



स्वप्नेक्षितरमणात्मसमाधिः

प्रलपितसञ्जनितात्युपलब्धिः ।

क्षणमतिकम्पा क्षणमतिपुलका

जडवत्क्षणमाश्रितसख्यका ॥५३॥



विलसति नवघन आगतमूर्च्छा

सभयसभयवीक्षितशिखिपुच्छा ।

क्षणमत्यार्त्या सुस्वररुदिता

क्षणमपि बहुशः क्षितितललुठिता ॥५४॥



क्षणमुत्सृजति सकलाभरणं

क्षणमति गृह्णत्यालीचरणम् ।

क्षणमभिधाय यामि यमुनामिति

निगदति वाच्योऽसौ मम नम इति ॥५५॥



क्षणमुल्लसिता सहसोरुहसिता

विततभुजोच्छायाश्लेषरता ।

क्षणमभिदधती कृतकाकुनतिर्

धृष्टोपालि न लज्जय मेति ॥५६॥



माधवनामरूपगुणगानैश्

चित्रपटादिष्वाकृतिलिखनैः ।

प्रतिमुहुरपि चाश्वासवचोभिः

कथमपि यापितसमयालीभिः ॥५७॥



सा श्रुतिगतहरिमुरलीसुकला

विकला धावदुपेक्षितसकला ।

श्याममिलनरससम्भ्रमवलिता

प्रतिमुहुरुद्यत्पुलकैर्निचिता ॥५८॥



रसगरिमोज्ज्वलगौरवरक्षा

कारणविरचितबहुतरशिक्षा ।

वारितवत्यपि मन्मथविवशाम्

आलिस्तां धृतपाणिः सहसा ॥५९॥



तासु सकलगोकुलवनितासु

प्रणयमहासम्भ्रममिलितासु ।

प्रेक्ष्य न जीवौषधनिजकान्तां

प्राप हरिर्विरहातुलचिन्ताम् ॥६०॥



श्रुत्वापि वेणुनिनादं स्वसखीजनेन

सम्मानरक्षणकृते बहुदत्तशिक्षा ।

राधा समागतवती न यदा तदेक

प्राणस्तदा हरिरभूदुरुदुःखचिन्तः ॥६१॥



दर्शितलोकवेदबहुभीतिः

प्रियविनिवर्तितयुवतीविततिः ।

समवददत्यनुरागरसान्धा

हरिपदकृतदृढजीवनिबद्धा ॥६२॥



विषमिव सकलविषयमपहाय

त्वत्पदमाश्रितमतुलसुखाय ।

प्रेष्ण्ठतमाखिलमर्मकृपाशीं

मा वद मा वद निष्ठुरवाणीम् ॥६३॥



सकलेन्द्रियमनसामनिवृत्तिः

प्रिय भवतैव हृताखिलवृत्तिः ।

को न्विह लोकः कः परलोकः

क्व तदा स्मरणं क्व नु वा करणम् ॥६४॥



यद्यनिवृत्तिं प्रविशति लोकः

परमासह्यनरकनिकरौकः ।

कोऽपि तदपि किमु तव चरणाशां

प्रत्यपि कुरुते हन्त जिहासाम् ॥६५॥



त्वच्चरणाम्बुजमकरन्दाशा

यद्धृदि समभूत्सहजविलासा ।

दर्शय परममहाभयलोभान्

अहह स्वात्मनि भवति विशोभा ॥६६॥



पतिसुतगेहस्वजनधनाद्यं

त्यक्तं वान्तवदखिलमवद्यम् ।

पुनरपि दुःसहमपि तत्स्मरणं

तव यदि न कृपा वरमिह मारणम् ॥६७॥



त्वत्पदपङ्कजरजसा धन्ये

त्यक्त्वा तनुमिह वृन्दारण्ये ।

प्राप्स्यामस्त्वां ध्रुवमभिरामं

त्यज दुरवग्रह नागर कामम् ॥६८॥



प्रेमोत्कण्ठ्यसगद्गदमित्थं

व्रजतरुणीमुखचन्द्रसमुत्थम् ।

पीत्वा वचनसुधारससारं

राधापतिरिदमवददुदारम् ॥६९॥



चन्द्रावलीप्रभृतिसर्वविदग्धगोपी

वृन्देऽपि संमिलितवत्यतिमन्मथान्धे ।

श्रीराधिकाविरहदीन उपेक्ष्य पूर्वं

पश्चादनन्यविषया न्ययुनक्प्रियार्थे ॥७०॥



अतिनिर्भरतरमद्भाववतीर्

नाहमुपेक्षे कथमपि भवतीः ।

किन्तु विना मम जीवनराधां

कृन्तति किमपि च नान्तरबाधाम् ॥७१॥



तद्दयिता रचयत बहुयत्नं

सा मम कण्ठविभूषणरत्नम् ।

मिलति यथा न चिरेण भवत्यः

साधु तथा विदधत्वतिमत्यः ॥७२॥



अथ स विचार्य व्रजवनिताभिः

कापि निपुणमतिरतिमुदिताभिः ।

प्रहिता द्रुतमुपवनगतराधं

समुपेत्याह वलत्स्मरबाधाम् ॥७३॥



श्रीवृषभानुभवनमणिमञ्जरि

राधे जननयनामृतलहरि ।

क्वापि न लोके क्वापि तुला ते

व्रजजनभाग्यात्परमिह जाते ॥७४॥



अयि मयि कृपयापाङ्गमुदञ्चय

सेश्वरविश्वं मद्वशतां नय ।

सेन्हावेशगलज्जलनयने

क्षणमवधानं कुरु मम वचने ॥७५॥



परमरसे तव यदपि निमग्नं

क्वचिदपि भवति मनो नहि लग्नम् ।

तदपि महाकरुणार्द्रप्रकृते

श्रवणं देहि मनाङ्मम गदिते ॥७६॥



एकः श्यामलदिव्यकिशोरः

श्रीशप्रमुखमनोमणिचोरः ।

अस्ति व्रजवृन्दावनसेवी

तं लभते कापि न देवी ॥७७॥



कमलादिकवरतरुणीवृन्दैः

सततविमृग्यः कृतनिरबद्धैः ।

स तव पदाम्बुजपरिमललुब्धः

षट्पद इव विभ्राम्यति मुग्धः ॥७८॥



राधे तस्य तु तत्त्वरहस्यं

त्वच्छ्रुतिमूले शंस्यमवश्यम् ।

यत्केनापि कदापि मनागपि

नादृश्यत पराभवदृशापि ॥७९॥



केवलकामरसात्मक एष

केवलमधुरकिशोरकवेषः ।

केवलगोपयुवतिरतितृष्णः

परमधुरिम्णा नाम्ना कृष्णः ॥८०॥



कामपि गोपीमपि कामयते

न खलु रमाद्या रमणीर्मनुते ।

गोकुलमखिलमसौ दिनरजनीर्

विचिनोति क्व नु का नवरमणी ॥८१॥



वलतश्छलतोऽन्यैरपि योगैः

साधितगोपवधूसम्भोगैः ।

निरवधि कामाम्बोधेः पारं

गच्छन्नस्ति कश्च एवारम् ॥८२॥



तत्र तु स्निग्धजनानुग्रहतस्

तस्याकारान्तरमपि दधतः ।

प्राप्य रहसि नवतरुणीनिकटं

तन्निजरूपमुदैक्षि प्रकटम् ॥८३॥



किं बहुना बहुनागररीतेस्

तस्याप्यैक्षि शिशुत्वानुकृतेः ।

गोप्योत्सङ्गेऽधररसलौल्यं

कुचकोरकमनु करचाञ्चल्यम् ॥८४॥



स हि नवकिशोरीदर्शं

व्रजवीथ्यादिष्वकृतविमर्शम् ।

लुञ्चितकञ्चुककुचयुगमर्दः

श्लिष्यति चुम्बति सहसा मत्तः ॥८५॥



सुतया मिलति मिलत्यपि वध्वा

मिलति भगिन्याप्यथ पथि रुद्धा ।

तदपि महामोहनवदनेक्षा

स्थगितास्तस्थुर्वल्लवमुख्याः ॥८६॥



काश्चिद्वशयति कामकलाभिः

का अपि नृत्यगीतविद्याभिः ।

काश्चन तरलीकुरुते मुरली

वादनखुरलीभिर्वनमाली ॥८७॥



काश्चन तत्पतिवेशविनोदैः

काश्चिद्ग्रहभीत्याद्यपनोदैः ।

काश्चन दूतिकया बहुमानैः

काश्चिद्वंशीहारणधरणैः ॥८८॥



काश्चित्स्वयमनुनयनैर्धन्या

द्यूतजितास्तत्पतितस्त्वन्याः ।

आकर्षति काश्चन मन्त्राद्यैः

काश्चन चीरहारहरणाद्यैः ॥८९॥



वमभुवि पुष्पावचयनसक्ताः

काश्चन चौर्यारोपाद्भुक्ताः ।

अन्याश्चित्रेक्षणकुतुकेन

भीषणजन्तुरूपभजनेन ॥९०॥



देवनटीरूपचरणेन

मोहयतीन्द्रजालरचनेन ।

अन्या स नयन्यमुनापारं

रतिमेवातरमात्तोदारम् ॥९१॥



गोकुलकुलजवधूटिकया सह

न कया सङ्गतिरस्य बभूव ह ।

उन्मदमदनरसैकप्रकृतेस्

तदपि मनोऽस्य न निर्वृतिमयते ॥९२॥



स कदाचिन्नववृन्दाविपिनं

प्राविशदेकः स्मररससदनम् ।

क्वापि कदम्बतले स्मरखिन्नः

सुप्तस्तत्प्रशमननिर्विण्णः ॥९३॥



स्वप्ने दर्शनमस्य त्वमगा

लीलाखेलपराद्भुतरसदा ।

किमपि च लज्जानतवदना

सा गदितवती मधुरं सविलासा ॥९४॥



किं कथये त्वां जीवितनाथ

राधा त्वत्प्रेमैव ननाथ ।

त्वं तु व्रजयुवतीभिर्विहरसि

मां निजकान्तां नैव स्मरसि ॥९५॥



इत्याकर्ण्य परमरससारं

त्वद्वचनामृतमसमोदारम् ।

यावत्प्ररुदन्पदयोः पतति

तावज्जागरितो भुवि लुठति ॥९६॥



तदवधि परमाविष्टः स युवा

व्रजमथ वृन्दावनमन्यद्वा ।

राधा राधेत्यविरतजापः

प्राटति राधाध्यायुरुतापः ॥९७॥



प्रथमोद्देशं तव सुसखीतः

श्रुत्वा तद्भावं च प्रतीतः ।

अन्योपायैर्मिलनमपश्यन्

वेणुरवैस्त्वाह्वयदतिहृष्यन॥९८॥



तं तु महामोहनमुरलीध्वनिम्

आकर्ण्यैव लोकनिगमाध्वनि ।

दृढतरहेयधियो व्रजवनिता

आययुरस्यान्तिकमपि न मताः ॥९९॥



अपि न कटाक्षनिरीक्षणमासु

त्वत्प्रणयी कुरुतेऽनुरतासु ।

अनिशम्यैवाद्भुतरसभावं

खिन्नस्त्वत्पदनूपुररावम् ॥१००॥



पश्यन्नपि स न पश्यति किञ्चित्

शृण्वन्नपि न शृणोति स किञ्चित।

त्वामनु चिन्तयते व्रजनाथः

सन्ततविहितत्वद्गुणगाथः ॥१०१॥



क्वासि प्रेयसि हा हा राधे

मय्यनुकम्पां कुरु पुरुबाधे ।

स्मृत्वा मामुपयाहि त्वरितं

वृन्दाविपिनं कुरु सुखभरितम् ॥१०२॥



अथवा सहजसुवत्सलहृदये

नायास्यसि कथमनुगतसदये ।

तिष्ठसि कुञ्जे क्वापि निलीना

रीतिरियंतव सुरसधुरीणा ॥१०३॥



एवं प्रलपति बहुधा कृष्णस्

त्वत्सङ्गमरसमात्रसतृष्णः ।

त्वामुपनीय ध्यानात्पुरतः

स भवति रसमयचेष्टानिरतः ॥१०४॥



चन्द्रावल्याद्यखिलमनोज्ञ

व्रजवररामा अपि स रसज्ञः ।

कृतचाटूक्तीः पश्यति न दृशा

श्वसिति परं तव रतिरससतृषा ॥१०५॥



नान्यतरुण्या वार्ताः कुरुते

नान्यादत्तं पिबति न भुङ्क्ते ।

अन्यास्पर्शनदर्शनविरुचिस्

त्वत्परतायामास्ते स शुचिः ॥१०६॥



विलसत्यतिकरुणं तव बन्धुर्

धृतबाष्पौघो युवति मुखेन्दुः ।

स्थिरचरसत्त्वान्यपि चक्रन्दुर्

वृन्दाविपिनमश्रुजलसिन्धुः ॥१०७॥



शोषं नेष्यति हरिवपुरुष्मा

तव वृन्दावनमथ रुचिराश्मा ।

केलिगिरिस्ते द्रवतां यायात्

प्लावितमखिलं वाश्रैर्भूयात॥१०८॥



सकलं श्रीमद्वृन्दाविपिनं

सकलं गोकुलमपि च व्यसनम् ।

परमदुरन्तमद्य समुपैति

सकलप्राणधने परिषीदति ॥१०९॥



तदुरुनितम्बे न कुरु विलम्बं

चल सखि कृतमत्पाण्यवलम्बम् ।

मदकलकादम्बकनिकुरम्बं

तव गतिभङ्ग्या भजतु विडम्बम् ॥११०॥



अथ दुर्धरतरमन्मथबाधा

किमपि गदितुमशकन्नहि राधा ।

तद्दयितालिर्बहुरसवलिता

गिरमतिललितामवदल्ललिता ॥१११॥



चल सुन्दरि किं बहुवचनेन

वयमतितृप्ताः कृष्णगुणेन ।

यैरनुभूतंतस्य न चरितं

तच्छ्रवणं कुरु तद्गुणभरितम् ॥११२॥



वक्रिमशालिश्यामलवपुषः

कावस्था ऋजुशुचितायां मनसः ।

कृत्रिम एव प्रेमविकारस्

तस्य मृषा वा त्वद्व्याहारः ॥११३॥



पश्य दूति बहुवल्लभ एष

व्रजपुरतरुणीमोहनवेशः ।

वेणुध्वनिहृतगोपीवृन्दः

कथमिह सख्या मम सुखगन्धः ॥११४॥



मनुते यदि दयितागणमुख्यां

स मम सखीं निजपरमाभिख्याम् ।

तत्कथमादौ न तया मिलितं

प्राप्तानुज्ञोऽन्याभिर्न युतः ॥११५॥



तदलमलं कपटैकपरेण

प्रकटितमिथ्याप्रेमभरेण ।

तेन दिनद्वयमेकीभवता

पुनरथ परमौदास्यं भजता ॥११६॥



किं चास्माकं कण्ठगतेषु

प्राणेष्वन्यां व्रजवरतनुषु ।

राधाभर्ता कथमिव शयनं

नेष्यति धन्यमपि कृतकरुणम् ॥११७॥



लक्ष्मीतत्पतिमोहन्यपि का

व्रजभुव्यस्मत्सख्यनुचरिका ।

भवितुं योग्या सह तत्पतिना

या निर्लज्जा कृतरतिकलना ॥११८॥



गत्वा सर्वमिदं त्वं वर्णय

कामुकमुकुटमणिं सखि सुखय ।

स सुखं विहरतु सहबहुरामस्

तादृशनिकटं न वयं यामः ॥११९॥



क्रीडति स बहुकपटनाटिकया

मुग्धव्रजपुरयुवतीघटया ।

सुमुखि वयं तनुरागमनन्यं

बिभ्रतमेव भजामो धन्यम् ॥१२०॥



राधैकान्तिकभावो न भवेत्

स यदि तदा स्यां सङ्गतिविभवे ।

अस्तु निराशो मम तु सखीयं

तादृशरतिहृद्गमयतु समयम् ॥१२१॥



तत आगत्य तया परिकथिते

सकले राधालीजनलपिते ।

गोपीवेशस्थगितसमाजः

स्वयमचलच्छ्रीव्रजयुवराजः ॥१२२॥



दूतीगिरापि च यदा वृषभानुपुत्री

नैवागता रसविलासविधौ विदग्धा ।

गत्वा तदा स्वयमसौ युवतीसुवेशस्

तां प्रेमविह्वलतनुं हरिरानिनाय ॥१२३॥



द्रुतमिव स गतो राधारामः

तद्गुणचरितैः परमाभिरामः ।

शिरसि निहिततच्चरणपरागः

प्राह ललितमतिवलदनुरागः ॥१२४॥



अहह महाद्भुतभाग्यविपाके

तव पदमतिदुर्लभमपि नाके ।

अद्य दृशातितृषा परिदृष्टं

स्पृष्टं जनिफलमखिलं जुष्टम् ॥१२५॥



तव पदपङ्कजनखमणिचन्द्र

ज्योतिःप्रसराद्दिशि दिशि सान्द्रः ।

स्स्वानन्दामृतसिन्धुरपारः

स्यन्दत एवाद्भुतरससारः ॥१२६॥



आश्चर्या ते रूपचमत्कृतिर्

आश्चर्या ते रुचिरुच्छलति ।

आश्चर्या ते मधुरवयःश्रीर्

लास्यैर्हरिरपि मूर्च्छति सश्रीः ॥१२७॥



जन्मनि जन्मनि दास्या अपि ते

दास्यपदाशां का न हि कुरुते ।

आस्तामपरं श्यामरसोऽपि

त्वत्पदकमले लभ्यः कोऽपि ॥१२८॥



क्O,

यमहो मम भाग्यविशेषः

फलितो गलितस्तर्कोऽशेषः ।

यदिह मया गतया हरिकार्ये

प्रापि परश्चिन्तामणिरार्ये ॥१२९॥



रमयाप्यतिदुर्लभपदरजसां

मृग्यो निरवधि गोकुलसुदृशाम् ।

वृन्दावनविधुरपि तव दासी

भाग्यकलायाश्चिरमभिलाषी ॥१३०॥



नापेक्षा मम मोहनराजे

तद्धितहेतोः कृतिमपि न भजे ।

यन्मे त्वत्सङ्गादन्यदकाम्यं

तदपि तदुक्तं कथये रम्यम् ॥१३१॥



अयि वरसुन्दरि नागरि राधे

कुरु हरिवचने हृदयमबाधे ।

यन्मम मुखतः श्रवणपुटेन

स्वदितं त्वां वशयेत रसेन ॥१३२॥



पयस इव द्रवभावः सहजः

प्रणयमहौघस्तव मयि सुनिजः ।

सुमुखि तदद्य किमेवमसारं

मयि कुरुषे गुणदोषविचारम् ॥१३३॥



तव रसपुष्टिकृते व्रजरामा

मुरलिरवेण हृता अभिरामाः ।

तत्र वृथा किमुद्घटय दोषं

भवतु प्राणेश्वरि भज तोषम् ॥१३४॥



गोपकिशोर्यस्त्वद्भ्रमभुक्ताः

काश्चन थुत्कृत्याथ त्यक्ताः ।

श्रुत्वा काश्चिदनुत्तमरूपास्

त्यक्ता अनुभूयानुरूपाः ॥१३५॥



अन्या दशपञ्चैकीभूय

क्षिप्तह्रियो मां रह आनीय ।

पाणौ पीतपटे वा धृत्वा

मत्ताः सकृदधरमधु पीत्वा ॥१३६॥



एका कापि तवास्ते योग्या

व्रज इति दूतीजनवाग्भङ्ग्या ।

काचन काचन भुक्त्वा त्यक्ता

साम्प्रतमत्र वयं सुविरक्ताः ॥१३७॥



हरि हरि काममहाम्बुधिपारं

का वा नेष्यति मां सविकारम् ।

स्थितवानेवमहर्निशमन्तश्

चिन्ताततिममिलन्निजकान्तः ॥१३८॥



त्वद्वनमध्यसुप्तमतिविधुरं

त्वं मा बोधितवत्यसि मधुरम् ।

स्वात्मानं श्रीराधानाम्नीं

प्रकटितमच्चिन्तातिगधाम्नीम् ॥१३९॥



स्वप्ने जागरणे वा प्रेयसि

पूर्वमपि त्वं हृदि मे स्फुरसि ।

बहिरिदमनुपलभ्य तव रूपं

बम्भ्रमीमि कृतमिथ्यारोपम् ॥१४०॥



सहजादेव तु दिव्या मुरली

स्वयमधिगायति नामगुणालीः ।

तव परमाद्भुतमधुरिमभरिता

दिननिशि न मया क्षणमपि रहिता ॥१४१॥



गायति मुरली मम किमपूर्वं

सन्ततमिति विस्मितधीरभवम् ।

अहह पुरा करुणामयि सम्प्रति

धन्यतमां स्तौम्यनिशममुं प्रति ॥१४२॥



अनया सहजत्वद्गुणरसयाप्य्

अद्य कृतास्त्वयि काकुप्रचयाः ।

दुस्तरकामकदनदलनाय

प्रेयसि कथमपि तव मिलनाय ॥१४३॥



त्वन्नामैकपरा मम मुरली

स्वयमायन्मुग्धा कुलटाली ।

तत्र न कुरु मयि दोषारोपं

ननु रसरूपमपि त्यज कोपम् ॥१४४॥



त्वत्सङ्गमरसनिरसज्जीवः

प्रणयिनि शङ्कारहितोऽतीव ।

दीनदयार्तः कुतुकितहृदयः

खेलाम्याहृतगोपीनिचयः ॥१४५॥



सुप्रसन्नवदनां न निरीक्षे

त्वां यदि कृतमज्जीवनरक्षे ।

को नु तदा मम कौतुककामः

कायादेरपि वृत्तिविरामः ॥१४६॥



क्षान्तिस्नेहकृपामयप्रकृते

निजभृत्ये मयि दीने प्रणते ।

कर्णजापमपि कुर्वत्याली

निकरे नेष्याप्यागःपटली ॥१४७॥



अथ हतभाग्यतमे मयि राधे

नाशु प्रसीदस्यमदपराधे ।

त्वत्पदकाङ्कितवृन्दाविपिने

कापि दशा स्यान्मम मृगनयने ॥१४८॥



श्रुत्वैवं हरिवाक्यकदम्बा

नेष्यसि यदि चल तिष्ठ सुखं वा ।

मम तु भवत्याः श्रीपदकमलाद्

इतरपदे धीस्तनुरपि न चला ॥१४९॥



साश्रु सगद्गदमिति निगदन्तं

कान्तावेशधरं निजकान्तम् ।

विस्मयमूकास्वालिषु राधा

प्राह सरसमिदमनुरागाद्धा ॥१५०॥



श्यामलगोपकिशोरि त्वयि मे

कृष्ण इवात्मा प्रीतिं चकमे ।

क्व स्थितवयसि कालमियन्तं

पुण्यैस्तव मुखमैक्षि सुकान्तम् ॥१५१॥



प्रायस्तीव्रतरानुध्यातः

कृष्णस्त्वं मम सुसखीभूतः ।

इदमतिभद्रतरं यदशङ्कं

साधु निधास्ये प्रियतममङ्कम् ॥१५२॥



यदि मम कथमपि तादृशवेशः

स्मृतिपथमेयान्निजहृदयेशः ।

बर्होत्तंसा वादितवंशा

सुखयिष्यसि मां त्वं तद्वेशा ॥१५३॥



यदपि परार्धान्हरिरपराधान्

अकृत तथापि क्षमते राधा ।

यत्ते वदनचन्द्रसौन्दर्यं

स्वमपि ममाक्रीणादाश्चर्यम् ॥१५४॥



एह्येहि स्फुटनीलसरोरुह

सुकुमाराङ्गि सखीमुपगूह ।

स्नेहोत्तरले मां हरिविरह

प्रभवः शाम्यतु बत तनुदाहः ॥१५५॥



इत्युक्त्वासीद्वृषभानुसुता

सपदि विवृद्धप्रणयावशता ।

प्राणपतिं पुलकाञ्चितगात्रा

परिरभ्यास्ते मुकुलितनेत्रा ॥१५६॥



अथ परिरभ्य हरिः परिचुम्बन्

मुखमरसयदपि चाधरबिम्बम् ।

कुचमुकुले नखराङ्कुरदायी

कृष्णोऽभूत्पुनरिति वा कुस्मायी ॥१५७॥



ज्ञातं ज्ञातमहो रसभरितं

धूर्तमणे तव स्कलं चरितम् ।

इति सहसितराधेरितहृष्टः

कुञ्जगृहान्तः सपदि प्रविष्टः ॥१५८॥



कलितयुवतिवेशो मानिनीमेत्य राधां

हरिरनुनयकाकुव्याकुलोक्तिप्रपञ्चैः ।

सपदि सहजवृद्धप्रीतिदत्ताङ्गसङ्गां

स जयति परिहृष्यन्गाढमालिङ्ग्य कान्ताम् ॥१५९॥



अथ सहजोज्ज्वलभावोज्जृम्भः

प्रियया लम्भितभुजपरिरम्भः ।

प्रकटतनुः स श्यामकिशोरस्

तन्मिलितश्चलितो रतिचोरः ॥१६०॥



तौ रसमूर्ती राधाकृष्णौ

श्रीवृन्दावनराससतृष्णौ ।

अतिशुशुभाते मोहनवेशौ

प्रतिपदविरचितकेलिविशेषौ ॥१६१॥



गौरश्यामलमोहनमूर्ती

निरवधिवर्धिमदनरसपूर्ती ।

निरुपमनवतारुण्यप्रवेशौ

रासविलासोचितवरवेशौ ॥१६२॥



वेणीचूडारचितसुकेशौ

मिथ उद्भवदतिमदनावेशौ ।

अरुणपीतपटवरपरिधानौ

दिशि दिशि विसरद्दीप्तिवितानौ ॥१६३॥



रतिरतिनायककोटिविलासौ

मधुरविलोकपरस्परहासौ ।

मिथ आश्लेषितनिजतनुदेशौ

पुलकमुकुलकुलसततोन्मेषौ ॥१६४॥



मिथ उरुविधकृतनर्मालापौ

नवनवनिर्मितकेलिकलापौ ।

विविधभङ्गिगतिविजितमरालौ

नूपुररसनाक्वणितरसालौ ॥१६५॥



रुचिरान्दोलनसुभुजमृणालौ

गलदोलायमानवरमालौ ।

मिथ उत्पुलकभुजाकलितांसौ

सव्यतदन्यभुजाम्बुजवंशौ ॥१६६॥



मिथ ईक्षितमुखचन्द्रसहासौ

श्रुतपूरनिरतेरितवंशौ ।

द्रुतकाञ्चनमरकतरुचिचौरौ

सर्वाद्भुततमदिव्यकिशोरौ ॥१६७॥



नित्यमधुरवृन्दावनकेली

शुद्धमहारसपूर्णगुणाली ।

कलितमुरजवरतालसुवीणैर्

नृत्यगीतवरवाद्यप्रवीणैः ।

राधाकृष्णरसैकप्रथनैः

सहितौ सुरसोल्लसितालिजनैः ॥१६८॥



मणिमयपेटिकान्तरुपनिहितं

रासविलासोपकरणजातम् ।

आदायातिहर्षभरभरितास्

तत्सेवैकपरा अनुयाताः ॥१६९॥



शुद्धोज्ज्वलप्रेमरसैकशक्ति

तद्वत्स्वरूपौ सुखसारराशी ।

तौ नः किशोरौ गौरनीलौ

खेलायतां चित्रमनोजलीलौ ॥१७०॥



गत्वा तावथ वृन्दारण्यं

स्वगतिपुरस्तादुत्सवशून्यम् ।

परिचरणोल्लसितव्रजयुवती

मध्ये रेजतुरद्भुतदीप्ती ॥१७१॥



काश्चन चक्रुः पदसंवाहं

काश्चन भेजुः सुरतोत्साहम् ।

काश्चन गन्धैर्व्यालपन्नपराः

कण्ठे निदधुर्माला रुचिराः ॥१७२॥



चक्रुरथैका भृकुटिविलासं

विदधुः काश्चन रतिपरिहासम् ।

काश्चन मृदु मृदु विदधुर्व्यजनं

का अपि चक्रुर्भूषारचनम् ॥१७३॥



नागवल्लिदलमुज्ज्वलचन्द्रं

दत्तवती काप्यधिमुखचन्द्रम् ।

नवनवकामकलाविर्भावं

व्यञ्जितवत्यः काश्चन भावम् ॥१७४॥



मृदु मृदु वीणाद्यतिनिरवद्यं

वादितवत्यः काश्चन वाद्यम् ।

काश्चन सञ्जगू रसानुरागा

मधुरमुदञ्चितपञ्चमरागाः ॥१७५॥



बहुविधहस्तकगतिलीलाभिः

काश्चन वलिता नृत्यकलाभिः ।

प्रिययोरुपरि सुपुच्छच्छत्रं

काश्चन जगृहुः परमविचित्रम् ॥१७६॥



वरनागरिकावरनागरयोर्

उन्मदमदनरसप्रहसितयोः ।

प्राप्य तयोः करपद्मात्प्रमदाः

कमपि प्रसादं व्यलसन्प्रमुदाः ॥१७७॥



छित्त्वा छित्त्वा वीटकभेदान्

ललितलवङ्गक्रमुकच्छेदान।

रसिकमिथुनमुपयोजितवत्यः

काश्चन काश्च पतद्ग्रहवत्यः ॥१७८॥



कर्पूरादिसुवासितशीतं

भृङारेण सलिलमुपनीतम् ।

कृत्वा प्रियमिथुनेन निपीतं

स्वं विदधुः काश्चन सुप्रीतम् ॥१७९॥



आपुः काश्चन कण्ठगमालाः

स्वाभरणानि च का अपि बालाः ।

वरताम्बूलसुवीटकमन्याश्

चर्वितमेव तु काश्चन धन्याः ॥१८०॥



एकाः स्निग्धालिङ्गनमापुः

करधृत्यैव काश्च पर्यापुः ।

काश्चन कर्णकथाभिर्मुदिताः

काश्चित्क्वचन श्लाघनमहिताः ॥१८१॥



अथ सुरतोत्सुकरामावृन्दं

दुर्धरकामार्तिभिरत्यन्धम् ।

दृष्ट्वात्युत्कटभावविकारं

राधा निजपतिमवददुदारम् ॥१८२॥



अबलाः प्रिय विषमस्मरबाधास्

तां तु न दित्सेत्त्रुटिमपि राधा ।

तच्छृणु कथयाम्येकमुपायं

रमयसि येन युवतिसमुदायम् ॥१८३॥



कान्त कदाचिन्मम संकल्पः

समभूदकृतविचारोऽनल्पः ।

बहुरूपं त्वां रमयितुमुरुभिर्

बहुभी रूपैर्बहुविधरतिभिः ॥१८४॥



अत्युत्कण्ठाभरभावनतस्

त्वन्मद्रूपस्तोमोदयतः ।

केलय उरुवैदग्ध्या विहिता

मानसपूर्तिः काप्यत उदिताः ॥१८५॥



प्रियसखि किं नु करोषीत्युक्त्वा

गात्रे मम करघातं कृत्वा ।

सख्या भग्नसमाधिर्नयने

उन्मील्याहसमखिलाकलने ॥१८६॥



सम्प्रत्यपि च मुहूर्तं ध्यात्वा

कुर्वे बहुरूपं रसयित्वा ।

रूपैस्तैरभिरूपैर्नागर

गोकुलयुवतिगणैस्त्वं विहर ॥१८७॥



शैशव इष्टयोगमायादान्

मम सङ्कल्पसिद्धिमतिरसदा ।

त्वमनन्यानुरागपतिरभवस्

तदस्तु सुखसीमानुभवः ॥१८८॥



अथ चित्रेक्षणकुतुकिनि रमणे

स्मयवति चाथ रहस्यालिगणे ।

किञ्चित्स्मितरुचि मोहनवदनं

दध्यौ राधा मुकुलितनयनम् ॥१८९॥



प्रकटाः प्रियतममूर्तीर्मधुरा

दृष्टा लोभादतिकामधुरा ।

कृत्वा स्वमपि च सा तावन्तं

व्यसृजच्चुम्बितपरिरब्धं तम् ॥१९०॥



अथ कलितप्रियपाणिसरोजा

राधातीवविवृद्धमनोजा ।

मञ्जुलकुञ्जविलोकनकपटाद्

गहनवनं सहसैव प्रविष्टा ॥१९१॥



स बहुरूपहरिररमत ताभिः

प्रथमोज्ज्वलरसरभसयुताभिः ।

रसिकशिरोमणिरतिरसिकाभिर्

मधुरिमराशिरधिकमधुराभिः ॥१९२॥



प्रथमसमागमह्रीभयवलिता

दूरात्तूष्णीमास्थितविनताः ।

काश्चन निन्ये शयनमुदारः

सानुनयं कृतबाहुप्रसारः ॥१९३॥



किमपि करोमि न ते भज शयनं

स्वजने किमिदमहो सङ्कुचनम् ।

पायय किमपि वचोऽमृतमतुलं

स्वीकुरु गन्धमाल्यताम्बुलम् ॥१९४॥



कामपि धन्यामित्यनुनीय

स्मितरुचिरुचिरां सहसानीय ।

शयनं नेति सगद्गदवचनाम्

अलमाश्लिष्याचुम्बत्प्रमनाः ॥१९५॥



निद्राव्याजविमुद्रितनयानं

वदनं चुम्बितमन्याः शयनम् ।

प्राप्ताः स्वस्य हसन्नुरुपुलकः

पर्यरभत नवनागरतिलकः ॥१९६॥



नेतिवचनरचना अपि चान्याः

करकमले धृतवानतिधन्याः ।

आनीयाङ्कमसौ कुसुमालीम्

अरचयदलकचये वनमाली ॥१९७॥



काश्चन हारलतार्पणकपटाद्

उन्मदकरमृदितस्तनसुघटाः ।

सुखमपि दुःखमिवाभिनयन्तीर्

वीक्ष्य हरिः स जहास लसन्तीः ॥१९८॥



कुचमुकुलादौ कृतनखलिखनः

पीताधरदलकृतरददलनः ।

तासामुत्तम्भितपुरुमदनः

स हरिरखेलच्चुम्बितवदनः ॥१९९॥



सहसा नीवीबन्धनमिलितं

सम्भ्रमयुतयुवतीकरविधृतम् ।

अतिदुर्धरमदनात्युत्तरालं

तदतिविरेजे हरिकरकमलम् ॥२००॥



रेमे मधुपतिरथ ललनाभिर्

बहुविधसुरतबद्धरचनाभिः ।

रतिरसरभसोल्लसिततदूरुः

स्पर्शनबहुपर्पाटीचारुः ॥२०१॥



उच्छृङ्खलरतिखेलाश्रान्तः

प्रोन्मदरतिरभसोद्यतकान्तः ।

तन्मुखवीक्षणकृतपरिहासः

स्मेरमुखोऽमोदत सविलासः ॥२०२॥



इत्थं विहरति राधारमणे

वलदभिमाने युवतिविताने ।

तानि पिधाय सकरूपानि

कापि विजह्रे राधाजानिः ॥२०३॥



आनीय गोपतरुणीर्मुरलीरवेण

राधामपि प्रचुरकाकुभिरागमय्य ।

तासां स्वक्ÿ

प्तरतिसन्ततिजाभिमान

शान्त्यै कृपानिधिरथ प्रिययैक आसीत॥२०४॥



कृष्णमदृष्ट्वा गोप्योऽनवधौ

सपदि निमग्नाः शोकपयोधौ ।

हा नाथेति व्याकुलवचनाश्

चेरुः परितो विह्वलकरणाः ॥२०५॥



चिन्मयमन्तरुदितहरिरूपं

मूर्तमिवाच्युतसुरतसरूपम् ।

वृन्दाविपिनलतातरुवृन्दं

ताः पप्रच्छुर्निजसुखकन्दम् ॥२०६॥



भो अश्वत्थप्लक्षवटा वः

किं दृष्टो हरिरानतभावः ।

स हि नश्चोरितहृदयो यातः

प्रेमहसितदृकशरसङ्घातः ॥२०७॥



भो भोश्चम्पककेशरनाग

प्रियकाशोकबकुलपुन्नाग ।

जम्बूकुरवकपनसरसाल

क्रमुककूतजबकतालतमाल ॥२०८॥



अहह महान्तो यूयं सदया

वयमपि विरहव्याकुलहृदयाः ।

कथयत मानवतीहृतमान

स्मितवदनस्य हरेः पदवीं नः ॥२०९॥



अयि सखि माधवि मालति मल्लि

जाति यूथि नीलिनि शेफालि ।

मा गोपयत गोपकुलतिलकं

कृतकरसंस्पर्शं किल रसिकम् ॥२१०॥



अयि कल्याणि तुलसि हरिचरणा

म्बुजदयिते त्वं कुरु वः करुणाम् ।

क्वास्ते वद नो जीवितबन्धुः

सकलकलानिधिरतिरससिन्धुः ॥२११॥



अथ काश्चन हरिलीलाललिता

अनुकृतवत्यो मिथ आवलिताः ।

अत्यावेशाद्विस्मृतदेहाः

काश्चन भेजुर्मधुरतदीहाः ॥२१२॥



द्रुमलतिकाः पुनरपि पृच्छन्त्यह्

कुञ्जं कुञ्जं मुहुरभियान्त्यः ।

ददृशुः क्व च पदपङ्क्तिं ललितां

ध्वजवज्राङ्कुशपद्मादियुताम् ॥२१३॥



ज्ञात्वा हरिपदचिह्नं रामा

मृगयन्त्यस्तैरत्यभिरामाः ।

अन्या अपि पदलक्ष्मश्रेणीर्

ददृशुरिवाद्भुतमधुरिमवेणीः ॥२१४॥



श्रीराधाया इति निर्धारं

कृत्वा बहुविधविहितविचारम् ।

ऊचुस्तत्पङ्कजयुगले

वलदतिभावा रसभरवहले ॥२१५॥



अन्तर्हिते दयितया सह कृष्णचन्द्रे

गोप्यो महानिविडशोकतमोभिरन्धाः ।

पृष्ट्वा मुहुर्द्रुमलता अनुकृत्य लीलां

दृष्ट्वा पदानि तु तयोः समवर्णयंस्ताः ॥२१६॥



कृष्णपदाङ्कं पश्यत कामं

राधापदलक्ष्म्याप्यभिरामम् ।

सख्य इदं खलु दर्शितमनया

दीनतमास्वतिनिर्भरकृपया ॥२१७॥



प्रेष्ठतमांसार्पितभुजवल्लिः

परमोज्ज्वलरसकल्पकवल्लिः ।

राधा ध्रुवमिह लीलागतिभिश्

चलिता मृदु मृदु नूपुररुतिभिः ॥२१८॥



गन्तुमशक्तामत्र तु कान्तां

स्कन्धे कृत्वा चपलदृगन्ताम् ।

उदवहदतिपुलकितसर्वाङ्गः

प्रोज्जृम्भितरतिरङ्गतरङ्गः ॥२१९॥



स्कन्धादवरोप्यात्र तु कान्तां

प्रार्थितपुष्पां चलदलकान्ताम् ।

प्रेयस्यर्थे हरिरुल्लसितः

कुसुमान्यवचितवानथ परितः ॥२२०॥



उपविश्याथ स उत्पुलकोरु

द्वयमध्यगदयितामतिचारुः ।

गुम्फितवान्कुसुमैर्वरवेणीश्

चक्रे चान्याभरणश्रेणीः ॥२२१॥



सख्यः पश्यत मञ्जुलकुञ्जे

ध्रुवमिह गुञ्जन्मधुकरपुञ्जे ।

प्राविशतां तौ सुरतसतृष्णौ

मदकलमूर्ती राधाकृष्णौ ॥२२२॥



पश्यत पश्यत किशलयशयनं

सफलीकुरुताद्यैव च नयनम् ।

सुरतविमर्दाद्विलुइतमीक्ष्यं

त्रुटितकुसुमकञ्चुकशिखिपक्षम् ॥२२३॥



इत्थं परममहारसधाम्नोर्

बहुविधपदकैर्बहुमधुरिम्णोः ।

ताः समलङ्कृतसुस्थलजातं

वीक्ष्य वीक्ष्य सुखमापुरमातम् ॥२२४॥



श्रीराधापि स्वपदैकरसा

बुध्वा ता अतिकरुणाविवशा ।

रुष्टेवाह प्रियमतिकृपणं

त्वं चल नहि मे शक्यं चलनम् ॥२२५॥



भीतभीत इव मृदु मृदु वदति

स्कन्धं मम चिरमारोहेति ।

आक्षिपदेव रचितबहुलीलं

सा निजपतिमपि सत्वरशीलम् ॥२२६॥



स चतुरचूडामणिरालक्ष्य

प्रेयस्या हृद्गतमविलक्ष्यः ।

तत्क्षणमभवत्सा तु तदैव

प्राप्तवती खलु मूर्च्छनमेव ॥२२७॥



हरिरपि प्रकटः पुलकयुताभ्यां

तामुत्थाप्यालिङ्ग्य भुजाभ्याम् ।

अकृत तदुक्तः पुनरन्तर्धिं

व्हिहिततदङ्गस्पर्शिसमृद्धिम् ॥२२८॥



दृष्ट्वा तामथ निजजीवातुं

दीनतमामिव पृष्ट्वा हेतुम् ।

श्रुत्वा तन्मुखतः स्वहितार्था

वाचस्ता अभवंस्तु कृतार्थाः ॥२२९॥



स्वस्वामिन्या पुनरपि सहिताः

कालिन्दीये पुलिने याताः ।

द्रष्टुं राधा सहितविहारं

संजगुरार्ताः कृष्णमुदारम् ॥२३०॥



श्रुत्वा बहुविधकातरवचनं

तासां राधाप्रणयारचनम् ।

आविरास हरिरतुलविलासः

प्रमदासदसि सुधारसहासः ॥२३१॥



राधया सहजवत्सलात्मना

स्वीकृते व्रजविलासिनीगणे ।

स्वात्मभावकृतभाववैभवैः

प्रादुरास रसिकेन्द्रशेखरः ॥२३२॥



काचित्सुवलितललितप्रकाण्डं

स्वांसे न्यधित कृष्णभुजदण्डम् ।

काचन भुवि पतितातिप्रणयाश्

चरणमवृत निजवेणीलतया ॥२३३॥



तप्ता हरिपदपङ्कजयुगलं

काचन निदधावधिकुचमुकुलम् ।

अन्या निमिषितनेत्रयुगेण

प्रियमुखमपिबत्तर्षभरेण ॥२३४॥



अपरा पुनरपगमनाद्भीता

करयुगलेन प्रणयपरीता ।

श्रीहस्ताम्बुजमतिशयरुचिरं

समधृत नागरमौलेः सुचिरम् ॥२३५॥



कापि विलोचनरन्ध्रेणालं

कृत्वा हृदि परिरभ्य रसालम् ।

योगीवास्ते परमानन्दा

मृतह्रदमग्ना चिरमस्पन्दा ॥२३६॥



श्रीराधारसपोषणनिरतास्

तत्सुखसिन्धुनिमज्जनमुदिताः ।

प्रिययोर्लीलां गोपयुवताश्

चित्रतरामवतारितवत्यः ॥२३७॥



स हरिर्व्रजनवयुवतिसमाजे

तदुरुनिचोलोपरि संरेजे ।

साङ्गसङ्गनिजकान्तासहितस्

तासामास सपर्यामुदितः ॥२३८॥



बहुवाग्भङ्ग्या व्रजनवसुदृशां

सहजप्रेमविवेचकमनसाम् ।

प्रीतः स्वारसिकं निजभावं

प्रकटितवानथ विरहाभावम् ॥२३९॥



व्रजाङ्गनाभिर्मिलितः स कृष्णः

श्रीराधयातीव विराजमानः ।

तासामुरुप्रेमकथाभितृप्तो

रासोत्सवयोल्लासितो बभूव ॥२४०॥



अथ कर्पूरपूररुचिरुचिरे

यमुनालहरीशीकरशिशिरे ।

उन्मदमधुकरकोकिलकीरे

वहदतिपरिमलमलयसमीरे ॥२४१॥



परितः स्फुटनवकैरवनलिने

विपुलकलिन्दसुतावरपुलिने ।

अद्भुतकल्पतरुभिरतिसुभगे

केलिसुसाधनवर्षिभिरनघे ॥२४२॥



बहुदीपिनि दिवि शारदचन्द्रे

पररसभाजि चराचरवृन्दे ।

द्राघीयसि तद्रजनीयामे

धुन्वति दह्नुरद्भुतनवकामे ॥२४३॥



सुरनरकिन्नरगन्धर्वाद्यैर्

वलिते निर्मितगीतसुवाद्यैः ।

नभसि रचित पुरुचित्रविताने

विलसति बहुविधदिव्यविमाने ॥२४४॥



सङ्गीतकपरपारगताभिर्

बहुविधनृत्यकलातुलिताभिः ।

गौरतनुच्छविभरितहरिद्भिः

कृष्णसुधाब्धिप्रीतिसरिद्भिः ॥२४५॥



नाट्योचितभूषणवसनाभिः

कटितटबद्धरसनाभिः ।

हर्षोत्पुलकिततनुलतिकाभिः

चित्रारुणनवकञ्चुलिकाभिः ॥२४६॥



जघनान्दोलितवेणिलताभिः

रत्नतिलकरञ्जितभालाभिः ।

समणिकनकमौक्तिकनासाभिः

मृदुलकपोलविचलदलकाभिः ॥२४७॥



मुक्तापङ्क्तिद्युतिदशनाभिः

सुरुचिरचिबुकदन्तवसनाभिः ।

मुष्टिमेयकृशतरमध्याभिः

स्मरनृपसिंहासनजघनाभिः ॥२४८॥



बद्धपरस्परचारुकराभिः

कङ्कणगणझङ्कृतिरुचिराभिः ।

भ्राजद्ग्रैवेयकहाराभिश्

चरणरणितमणिमञ्जीराभिः ॥२४९॥



व्रजनगरोज्ज्वलवरतरुणीभिर्

निर्मलरसमणिवरखनिभिः

।

युगयुगमध्ये

स्मरसंरम्भि

श्रीमन्नागरकण्ठधृताभिः

॥२५०॥



रचितेऽत्यद्भुतमण्डलराजे

वर्षति

कुसुमं

सिद्धसमाजे

।

राधाकृष्णोन्मदरसभासः

प्रादुरास

परमाद्भुतरासः

॥२५१॥



रतिरसपरसीमश्रीतनो

राधिकायाश्

चरणकमललब्धप्रौढतादात्म्यभावैः

।

व्यरचि

रुचिररासश्चित्रतत्तत्कलौघैर्

व्रजनवतरुणीनां

मण्डलैर्माधवेन

॥२५२॥



अथ

संववृधे

सोऽद्भुतरासः

प्रोन्मदमदनकोटिकृतहासः

।

उन्मदराधिक उन्मदकृष्णः

प्रोन्मदयुवतिगणोन्मदतृष्णः ॥२५३॥



सकलनिगमगणसुचमत्कारः

सकलेश्वरगणरचितविचारः ।

परमाश्चर्यप्रेमविकारः

परमानन्दमहोत्सवसारः ॥२५४॥



कृष्णरसैकस्फुरदुल्लासः

परमाकाशगतध्वनिभासः ।

दशदिक्प्रसृमरवरपटवासः

परममहापरिमलभरिताशः ॥२५५॥



भूषणवसनतनुच्छविवर्ष

प्रोल्लसदखिलभुवनरतिहर्षः ।

केलिचमत्कृतिपरमोत्कर्षः

सकलपुमर्थप्रथितनिकर्षः

॥२५६॥



सरभसचक्रभ्रमणविलासः

स्मरवशयुवतिपरस्परहासः

।

प्रकटोन्मदनवमन्मथकोटिः

प्रकटमहाद्भुतरतिपरिपाटिः

॥२५७॥



किङ्किणिनूपुरवलयघटानां

वीणावेणुतालमुरजानाम्

।

प्रेमोत्तारमधुरतरगान

प्रणयिसमुत्थिततुमुलस्वानः

॥२५८॥



गगनस्थगितसगणशरदिन्दुः

स्तम्भितसुरसुतादिकसिन्धुः

।

सुखविह्वलखगमृगपशुजातिः

पुलकवलिततरुवल्लीविततिः

॥२५९॥



द्रवमयविगलद्गिरिपाषाणः

सुरसपवनकृतसख्यभिमानः

।

मूर्च्छितमुक्तनीविसुरवनितः

खचरवृष्टकुसुमोघैर्निचितः ॥२६०॥



प्रोच्छलदतुलमहारसजलधिर्

भग्नमुनीश्वरपरमसमाधिः ।

केलिकलोत्सवपरमप्रथिमा

कृष्णप्रेमसमुन्नतिसीमा ॥२६१॥



स्मरोन्मदैर्गोकुलसुन्दरीगणैः

समुत्थितो रासविलाससम्भ्रमः ।

सीमा परा प्रेमचमत्कृतीनां

स कोऽपि राधारसिकस्य जीयात॥२६२॥



तासां रासरभसवशमनसां

विपुलपुलकपरिपूरितवपुषाम् ।

प्रियपरिरम्भोन्मदमदनानां

किमपि

न

संवृतकुचवसनानाम्

॥२६३॥



मुक्तवेणिविगलत्कुसुमानां

तरलितमुक्तावलिरसनानाम्

।

प्रचलितकुण्डलगण्डतटानां

विश्लथनीविप्रकटजघनानाम्

॥२६४॥



त्रुटितचारुकुचकञ्चुलिकानां

छिन्नमाल्यमणिहारसराणाम् ।

श्रमजलपूरितसकलतनूनां

म्लिष्टविलेपाञ्जनतिलकानाम् ॥२६५॥



प्रियतमपरिचुम्बितवदनानां

प्रियतमनखरोल्लिखितकुचानाम् ।

प्रियतमभुजयुगकलितगलानां

प्रियतममृष्टश्रमसलिलानाम् ॥२६६॥



राधासन्धितकञ्चुलिकानां

राधाग्रथितरुचिरनीवीनाम् ।

राधास्नेहैकात्म्यधनानां

शतगुणवर्धिपरमसुषमाणाम् ॥२६७॥



माधवमधुराधरमधुपानां

मुहुरतिदुर्धरमदनमदानाम्

।

परकाष्ठां

गत

उन्मदललितः

कोऽपि

सुखाम्भोनिधिरुच्छलितः

॥२६८॥



गायन्तीनां

दयितमिथुनं

सानुरागैः

सुरागैर्

नृत्यन्तीनां प्रमदमदनोद्दामलीलाकलाभिः ।

श्रीराधायाश्चरणकमलस्नेहतादात्म्यभाजां

रासक्रीडासुखमनुपमं वल्लवीनां बभूव ॥२६९॥



तत्र यदा सुरतैकसतृष्णौ

मण्डलमध्ये राधाकृष्णौ ।

मिलितौ ननृततुरथवा क्रमशः

कोऽपि तदासीद्रासे सुरसः ॥२७०॥



वाद्यगीतपरयुवतीवृन्दे

पूर्णचमत्कृतिपरमानन्दे ।

तददर्शयत सुनागरमिथुनं

स्वस्वसुशिक्षा अधिरसनटनम् ॥२७१॥



राधातत्प्रिययोरभवंस्ता

एकैकाङ्गेऽद्भुतरसवलिताः

।

चलनविभङ्गीरतिसुविचित्रा

वीक्ष्य

वीक्ष्य

चिरमनुकृतचित्राः

॥२७२॥



सङ्गीतकबहुभङ्गीसारं

कमपि

विहारं

परमोदारम्

।

राधातन्नागरयोर्मधुरं

दृष्ट्वा

मूर्च्छद्वनमपि

सुचिरम्

॥२७३॥



रसमयनृत्यकलाद्भुतसङ्गी

तुङ्गितनवरतिरङ्गतरङ्गी

।

राधामाधवयो

रतिललितं

कोऽपि

विलासः

समभःदुदितम्

॥२७४॥



अलकचिबुककुचकरसंस्पर्शी

नीविधरणमधुरामृतकर्षी ।

परमचित्रपरिरम्भणचुम्बं

शुशुभे तल्ललितं रसजृम्भम् ॥२७५॥



मूर्च्छितमलुठद्गोपीवृन्दं

मूर्च्छितमपतत्खगपशुवृन्दम् ।

मूर्च्छामाप लतातरुवृन्दं

सर्वममूर्च्छत्तत्र रसान्धम् ॥२७६॥



अथ रसिकेन्द्रः श्रितनिजकान्तः

सुतुमुलरासक्रीडाश्रान्तः ।

अविशद्वारि सगोपीवृन्दः

करिणीगणवृत इव कलभेन्द्रः ॥२७७॥



तत्र रचितपरमाद्भुतकेलि

ः

शुशुभे स रसिकमण्डलमौलिः ।

राधापक्षव्रजयुवतीभिः

पर्युक्षित उद्वसितमुखीभिः ॥२७८॥



क्रीडित्वा बहु सलिलोत्तीर्णः

पुनरन्याम्बरभूषणपूर्णः ।

कुङ्कुमलिप्तः प्रियया दीप्तः

कुञ्जशयनमधि स सुखं सुप्तः ॥२७९॥



एवमपारं शारदरजनीर्

अखिला एव व्रजनवतरुणीः ।

आनीयारचि राधापतिना रासो

नवनवरतिवशमतिना ॥२८०॥



परमरससमुद्रोज्जृम्भणस्यातिकाष्ठा

परमपुरुषलीलारूपशोभातिकाष्ठा ।

परमविलसदाद्यप्रेमसौभाग्यभूमा

जयति परपुमर्थोत्कर्षसीमा स रासः ॥२८१॥



शुद्धभावस्पृहावत्या मत्या कृष्णैकदत्तया ।

अद्भुतोऽयं मया रासप्रबन्धः प्रकटीकृतः ॥२८२॥

यथास्फूर्ति मया रासविलासो राधिकापतेः ।

वर्णितः स्वमुदे तेन मुदिताः सन्तु साधवः ॥२८३॥



इति श्रीप्रबोधसरस्वती विरचितः आश्चर्यरासप्रबन्धः ।



इमं रासप्रबन्धं यो गायेत्कृष्णानुरक्तधीः ।

लुठन्ति तत्पदतले पुमर्थाः सर्व उत्तमाः ॥२८४॥




\]
