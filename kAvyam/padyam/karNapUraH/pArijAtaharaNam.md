+++
title = "पारिजातहरणम्"
author = "कर्णपूरः"
domain = "साहित्यम्"
sub-domain = "पद्यम्"
"books contributor" = "राष्ट्रियसंस्कृतविश्वविद्यालयः, तिरुपतिः"
"serial no." = "Ebharati-3086"
source_url = "https://www.ebharatisampat.in/read_chapter.php?bookid=MjkyNDExNDA0NDQyNjky"

+++
[[पारिजातहरणम्	Source: [EB](https://www.ebharatisampat.in/read_chapter.php?bookid=MjkyNDExNDA0NDQyNjky)]]

\[

**    कविकर्णपूरविरचितं**  

**  ॥ पारिजातहरणम् ॥**  

**      \[ प्रथमः सर्गः \]**

\[कa\]............... (1)निनिन्दुरिन्दीवरबान्धवं न के ॥ 1.1 ॥  
F.N.  
(1.a few folia are lost in the beginning.)  
समन्ततो हीरकहर्म्यभित्तिषु प्रतायमानप्रतिबिम्बसंपदम् ।  
नितम्बिनीं स्वामपि केलिकौतुकी विवेद विद्वानपि यत्र न प्रियः ॥ 1.2 ॥  
हरिन्मणिश्यामलमन्दिरे \[स्फुरन्मृदङ्गधीरध्व\] निभिर्विनोदितैः ।  
सदैव(2) यत्राविरकारि कौतुकात् शिखण्डिभिस्ताण्डवडम्बरोत्सवः ॥ 1.3॥  
F.N.  
(2.यत्राधि ms.)  
समुल्लसत्फेनसमानकान्तिभिस्तरङ्गितैर्धीरसमीरसङ्गमात् ।  
\[अवापि\] यत्रोपरि वेश्मचामरैः सुरापगातुङ्गतरङ्गभङ्गिमा ॥1.4॥  
सदा शिवावस्थितिसौख्यशालिनी कुमारसंचारविराजितद्युतिः ।  
मुदा सदा नन्दिगणैर्विभूषिता पुरी पु\[रारेरिव\]या बभौ भुवि ॥1.5॥  
अतिस्फुटस्फाटिककुट्टिमोपरि प्रकामविन्यस्तसमस्तवस्तुभिः ।  
यदापणैश्चेतसि मौक्तिकार्थिनामकारि काचैरपि मौक्तिकभ्रमः ॥1.6॥  
वणिग्वधूनां मधुराधरस्फुरन्मनो\[हरेष्वी\]\[कb\]क्षितभाषितादिषु ।  
दृढं समुत्कण्टितचित्तवृत्तयो विदुर्जना यत्र न कृत्यमात्मनः ॥1.7॥  
महामहार्घानतिरम्यरूपिणो मणीननेकान् विनिधाय संहितान् ।  
विलोकयन्तो वणिजो यदापणे \[चिरेण रत्नाकर\] मोहमूहिरे ॥1.8॥  
सुधोपमप्राज्यनवाज्यसौरभैर्घरट्टसंघट्टनघोषणैरपि ।  
क्षुधाभृतामध्वनि रुद्धचेतसां यया समाश्वासितमास मानसम् ॥1.9॥  
विचित्रचामीकर \[चारुश्रृङ्गकैर्\]विराजमानैर्भवनैर्बलत्त्विषः ।  
अवापि न क्वापि यदीयसम्पदस्तुला\[नु\] लापोऽपि सुवर्णभूभृता ॥1.10॥  
जगत्त्रयीभूषणतामुपागतां विधातुमुत्को भुवि यां स \[लोककृत्\] ।  
\[चका\]र पूर्वं निजशिल्पकल्पनाविलोकनायेव सुरेन्द्रपत्तनम् ॥1.11॥  
शिरोविभूषा भुवनस्य सम्पदां निधानमुद्दामनिकेतनं श्रियः ।  
यशो नवं शिल्पकलासु वेधसो विलोक्य या\[ऽमन्यत विज्ञ(खa)मान\]वैः ॥1.12॥  
समुल्लसल्लोचनचारुषट्पदाः पदारविन्दाश्रितचित्रहंसकाः ।  
श्रियं दधुः केशकलापशैवलाः सरोजिनीनामपि यन्मृगीदृशः ॥1.13॥  
कुतूहलं तन्न बभूव कुत्रचिद् यदाविरासी\[न्नगरे मधु\]द्विषः ।  
न सम्पदस्ता जगतीतलेऽभवन् विलोकितास्तत्र \[तु\]या गृहे गृहे ॥1.14॥  
यदिन्द्रनीलामलमन्दिरोदरे विराजमाना वरकाञ्चनत्विषः ।  
(1)विडम्बयामासुरजस्त्रमङ्गना घनावलीसक्ततडिल्लताशतम् ॥1.15॥  
F.N.  
(1.विलम्ब......Ms.)  
सुवर्णसोपानशतेन सङ्गतैर्विराजितैः सारसहंसकूजितैः ।  
सरोरुहोद्भासितचारुवारिभिः सरोवरैर्दूरितवै\[कृता च या\]॥1.16॥  
द्विषन्मनोनिर्भरभीतिवर्धनैः स्फुरत्प्रतापैरिव शार्ङ्गधन्वनः ।  
विराजमानैर्वरणैः समावृता चिरादजेया किल या सुरैरपि ॥1.17॥  
सदोन्मदाभिः प्रमदाभि \[रञ्जसा(खb)सुविभ्रमैरा\]हृतचित्तवृत्तयः ।  
गुणानुरुद्धा इव यत्र नागरा विषेहिरे जातु न हातुमन्तिकम् ॥1.18॥  
न(2)गन्धवत्या न पुरा पुरद्विषो न राजधान्या सुरभूपतेरपि ।  
अकारि यत्साम्यकथा\[कथं भवेत् क्षितौ पुनर्यत्तुलनाऽपि\] कर्हिचित् ॥1.19॥  
F.N.  
(2.वरुणपुर्यां।)  
मुदा विनिर्माय जगत्रयीमिमामुदारचेताः सरसीरुहासनः ।  
अशेषसौन्दर्यविशेषशालिनीं शिरोविभूषामिव यामकल्पयत्॥1.20॥  
    आदिकुलकम् ।  
\[वसन् पुराऽसाविह\]पार्वतीपतिप्रभः प्रभावातिशयैर्महायशाः ।  
निहत्य दैत्यान् लघयन् धराभरानकल्पयद्देवकुलं निराकुलम् ॥1.21॥  
प्रसह्य भूपालगणान् रणाङ्गणे विजित्य \[वीरो लघु विष्ट\]रश्रवाः ।  
अवाप पूर्णेन्दुमुखीं प्रियामसौ विदर्भजामम्बुधिनन्दिनीमिव ॥1.22॥  
श्रियेव विष्णुः शिवयेव शंकरः पतिः पुलोमात्मजयेव नाकिनाम् ।  
समं तया केलिकलासु कौतु\[कात्(गa)सदाऽनु\]कूलानि सुखानि लब्धवान् ॥1.23॥  
मनस्विनीमम्बुजलोललोचनामुदारशीतद्युतिसन्निभाननाम् ।  
सुखेन सत्राजितराजनन्दिनीमथोपयेमे जगतामधीश्वरः ॥1.24॥  
परस्परालोकनकेलिकौतुके निमेषलेशोऽपि बभूव यस्तदा ।  
अनल्पकल्पायिततत्क्षणस्तयोः स एव जातो विरहो \[ऽतिदुः सहः\]॥1.25॥  
तृणीकृतारातिगणो\[रणाङ्गणे मनां\]सि दैत्यद्विषतां विनोदयन् ।  
प्रभुः प्रभूणामपि नाकवासिनां विभूतये भूतलमध्युवासः सः॥1.26॥  
अथारविन्दाक्षमुखेन्दुमीक्षितुं समुत्सुकान्तःकरणेन \[सर्वदा\]।  
चकोरवत्संचरता विहायसा सुरर्षिणा प्रापि मुरद्विषः \[पुरम्\]॥1.27॥  
ततस्तमाकर्ण्य निकेतमागतं महामतिः सत्वरमुत्कमानसः ।  
तदोदतिष्ठद् वरकाञ्चनासना\[न्मुनिं मु\]कुन्दो विनयात् कृतार्थयन्॥1.28॥  
\[ससम्भ्रमः फुल्लविलोचनाम्बुजः प्रहृष्टलोमा मुकुलीकृताञ्जलिः ।  
हरिस्तदा\]तस्य पपात पादयो\[र्गुरौ\]प्रणामो हि शिवाय जायते ॥1.29॥  
मुकुन्दमुत्थाप्य करेण सादरं विधाय वेदोदितमङ्गलाशिषः ।  
निमज्जयन् मोदमहोदधौ वपुर्भुजोपपीडं परिषस्वजे मुनिः ॥1.30॥  
प्रमोदबाष्पा\[ञ्चितचारु(गb)लोचनो मनोज्ञहासोल्लसदाननो मुनिम्।  
पथः प्रतीहार इव स्वयं दिशन् प्रवेशयामास निवेशमात्मनः ॥1.31॥  
समं महिष्या सहसाथ शार्ङ्गिणा स्वयं समानीय मुदा निवेदिते ।  
\[अथोप\]विष्टो वरकाञ्चनासने रराज राजेव स मेरुमूर्धनि ॥1.32॥  
प्रणुद्य पाद्यादिभिरध्वनः श्रमाननामयं पुण्यमपृच्छि तेन सः।  
अथातिथेयं मधुपर्कपूर्वकं महर्षये\[हर्षवशो\]न्यवेदयत् ॥1.33॥  
अथाभिरामस्मितभासिताननः समुल्लमद्बाष्पकलाविलेक्षणः ।  
प्रमोदयन् मानसमञ्जसा मुनेर्मुदा तदानीमिदमाह माधवः ॥1.34॥  
भवाम्बुधौ\[घोर\]तरे निमज्जतामिदं जगत्यामवलम्बनं महत् ।  
महामुने!यद् भवनेषु सज्जते भवत्पदाम्भोजरजोऽपि किञ्चन ॥1.35॥  
अहं तु सर्वार्थकृतार्थताश्रयः कृतस्त्वयोदारदयोदयेन यत्।  
\[मुने! महामोहमलीमसं मनो विभासितं साम्प्रतमेव दर्शनात्\]॥1.36॥(1)  
F.N.  
(1.some slokas of the concluding portion of canto i and the whole of canto ii are lost.)

--------------------------------------------------------------------------------------

.

  ॥ ***तृतीयः सर्गः*** ॥

(2).......\विलो\[^1]क्यते वत जीवव्ययतोऽपि किं शुचा ॥3.1॥  
F.N.  
(2.some slokas in the beginning of canto 111 are lost.)  
नलिन\[ाक्षि!शुचा नि\]पीडिता वत सीदन्ति सदैव दुर्धियः ।  
अ\[विवेकमपास्य भुञ्जते सुधियो मोदमनन्तरं पुनः\]॥3.2॥  
रमणी सुभगाशिरोमणिः प्रथिता बुद्धिविवेकवैभवैः ।  
इदमम्ब!कदापि नोचितं यदविज्ञेव चिरं विषीदसि ॥3.3.॥  
भव भ\[ाविनि!धैर्यधारिणी त्वरितं रोषमपास्य निष्फलम् ।  
कुरु यत्नमभीष्टसिद्धये मतमार्ये!\]मम बुद्धिवैभवैः ॥3.4॥  
विजहीहि रुषं न हीदृशो भविता कोपपरिश्रमः फली ।  
\[अपथेन चिरप्रधावनैरपि लभ्यं किमभीप्सितं स्थलम् ॥3.5॥  
दनुजापनयादु\] पागतां भुवमालोक्य दयार्द्रमानसः ।  
नरवेशधरः परः पुमानवतीर्णो वसुदेवसद्मनि ॥3.6॥  
विहरत्ययमात्तविग्रहो भवतीभिः स\[ह निर्गुणः प्रभुः ।  
अनुरागिजनेषु (16b)सर्वथा विदिता वत्सलता न किं\]हरेः ॥3.7॥  
रचितेऽपि तनुव्यये त्वया परिपूर्णस्य किमस्य हीयते।  
समुदेति समुद्धृते पयःपृषते शोषविधिः किमम्बुधेः ॥3.8॥  
त\[नुशोषणकारिणा भृशं व्यवसायेन दुरन्तदायिना ।  
वत सङ्कट\]मम्बुजानने! किमनेनैव तवापसर्पति ॥3.9॥  
तदिमं व्यवसायमञ्जसा सरसाम्भोजदलाक्षि! दूरय।  
न हि\[साहसमीहितप्रदं महिलानां नयविद्भिरीरितम् ॥3.10॥  
कृतवत्यपराधमुल्बणं दयिते दो\]षदृशां मृगीदृशाम् ।  
मृदुभाषिणि!नान्यदीक्ष्यते खलु मानान्निजसिद्धिसाधकम् ॥3.11॥  
\[अवधृत्य विधेयमात्मनः कुरु मानं हितसाधकं शुभे!  
दयितस्य वृथावमानना ललनानां न\]शिवाय जायते॥3.12॥  
अनुनेष्यति दूनमानसो \[भवतीं\]मानवतीं शुभे!हरिः।  
अथ तत्र वशत्वमाग\[ते न किमप्यस्ति मृगाक्षि! दुर्लभम्\]॥3.13॥  
(17a)\[ललनासु हरेर्विमोहिनी प्रणयेनाहितमौलि\] रुच्चकैः।  
कुलशीलवयः कलावती भवतीवास्ति किमम्ब!काचन ॥3.14॥  
\[भवतीम\]नुनेतुमागतो न च वाच्यः किमपि त्वया हरिः ।  
मृदुभाषिणि!मानशाखिना\[मवलम्बः खलु\]मौनमुच्यते ॥3.15॥  
तव मौनमुदीक्ष्य माधवो भविता काकुवचःपरायणः ।  
कमलाक्षि! तदैव सस्पृहं दयितं प्रार्थय कल्पपादपम् ॥3.16॥  
अनुरागरसार्द्रमानसो\[भव\]दुक्तं प्रतिपत्स्यते हरिः ।  
प्रतिपन्नमतौ जगत्पतौ सुरशाखी भवनाग्र एव ते ॥3.17॥  
भविता न हरेरपि क्वचित् सुरवृक्षाहरणे परिश्रमः।  
अधिगत्य तदीयमीप्सितं \[मघवा\]तं स्वयमेव दास्यति॥3.18॥  
सुरपुष्पभवापमाननामियतैव त्वमपाकुरु द्रुतम् ।  
स्फुरति प्रखरे दिवाकरे क्रियते किं तमसा पदं क्वचित् ॥3.19॥  
घनमानतरङ्गिणीपयःप्रकरैः क्रोधपयोदवर्धितैः ।  
(17b)\अव\[^2]माननपङ्कदूषितां सुमुखि!क्षालय कीर्तिमात्मनः ॥3.20॥  
F.N.  
(1.मानसपङ्कभूषितां Ms.)  
अयमम्ब!मया निवेदितो भवदानन्दविधायको नयः।  
हृदयं विनिधेहि सिद्धये तव सिध्यन्तु शुभे! मनोरथाः ॥3.21॥  
वियदङ्गनमध्यमाश्रितस्तप\[से देव\]नदीं व्रजाम्यहम् ।  
समुदीर्य तदेति सादरं तरसा तत्र तिरोहितो मुनिः ॥3.22॥  
वलितः स्वयमेव तद्रुषः प्रथिमानं मुनिभाषितैर्ययुः ।  
प्रबलेन नभस्वता भृशं भजते भीषणतां\[हुताशनः\]॥3.23॥  
अथ सा सहसा मनस्विनी सकलां हन्त मनस्वितां जहौ ।  
प्रबलाधिविधूतचेतसो न भवेत् क्वापि कदापि निर्वृतिः ॥3.24॥  
अपहृत्य मनस्विनी तदा शयनीयं शरदिन्दुसु\[न्दरम् ।  
परिहीणविभूषणा रुषा\]निषसाद प्रसभं महीतले ॥3.25॥  
अतिकोपपरीतचेतसो दलदम्भोज\[दृशो\]मुखेन्दुना ।  
उदितारुणरोचिरूर्जिता विजिता शोणसरोरुहद्युतिः ॥3.26॥  
अधरेण (18a)तदा मृगीदृशो वत नि\[ः\]श्वासविशेषकम्पि\[ना\]।  
समलम्भि तुलानिलाहतिः स्फुरता चारुदलेन वीरुधाम् ॥3.27॥  
\[अथ यत्र\]विलोललोचना निदधे सा सहसा दृगञ्चलम् ।  
ग्रथिता इव तत्र रेजिरे परितः\[शोण\]सरोजराजयः ॥3.28॥  
अतिनिर्भरमन्तरुल्लसद्गुरुकोपानलताप्यमानया ।  
विहिताः श्वसितानिलोर्मिभिर्घनधूमोत्करधूसरा दिशः ॥3.29॥  
क्वचिदुद्धततापतापिता क्वचिदासादितमोहमूर्च्छिता ।  
विषवेगवशीकृतेव सा सहसा संस्मृतिमाप च क्वचित् ॥3.30॥  
अधिकं कृशतामुपागतां शशिलेखामिव तामनिन्दिताम् ।  
सहसा स्वगताः सम\[न्ततः\]सहचर्यः सहसा इव द्विषः ॥3.31॥  
प्रतिकारपरायणास्तदा हृदि दाहोपशमाय सुभ्रुवः ।  
घनचन्दनसङ्गशीतलं नलिनीकोमलपल्लवं दधुः ॥3.32॥  
कदलीदलचारुमारुतैर्नलिनीपल्लवसं\[चयै(18b)\]रपि ।  
न शशाम तथा मृगीदृशः परिपूर्णः परितापपावकः ॥3.33॥  
गुरुकोपभरारुणाकृतिः परितापेन मुहुः प्रसर्पता।  
अबलाभिरमानि मानिनी(1)ज्वलमानेव शिखा शिखावतः ॥3.34॥  
F.N.  
(1.ताच्छील्ये चानश।)  
परि\[ता\]पभरो वरोष्मणा कुपितं लोहितलोचनत्विषा ।  
सुदृशश्चतुरैः सखीशतैः श्वसितेनानुमितं च जीवितम् ॥3.35॥  
रुजमब्जदृशो व्यपोहितुं नियतिं दैवविनिर्मिता\[मि\]व ।  
अशकन्न तदा सखीगणा घटमाना इव हन्त नीतयः ॥3.36॥  
 आलीभिः सरसं सरोरुहदलं हृद्यर्पितं सुभ्रुवः  
  सन्तापेन समुद्धतेन तरसा तद् भस्मसान्निर्मितम् ।  
 \[तद्\]भस्म\[श्व\]सितोर्मिभिर्वरतनोर्दूरीकृतं तत्क्षणात्  
  किन्त्वेतस्य विचार एव सुदृशां बाधामगाधामधात् ॥3.37॥  
 इति विविधविधानव्यापृतानां तदानीं  
  सरसिजनयनानां वा\[ग्\]भिरत्याकुलाभिः।  
 रुदित(19a)\[मधुरधीरास्तत्र सख्यः समस्ता  
  व्यथ\]यति नहि कं वा सज्जनानां विपत्तिः ॥3.38॥  
 स्वान्तध्वान्तविधूननं प्रणमतां दीर्घादरं ध्यायता  
  धन्यं किञ्चन हृद्गतं नवजवासिन्दूरसान्द्रं महः ।  
 धीरश्रीकविकर्णपूरकृतिना\[कौतुहलान्\]निर्मिते  
  काव्ये चारुणि पारिजातहरणे सर्गस्तृतीयो ययौ ॥3.39॥

[^1]: 16a

[^2]: 1

-----------------------------------------------------------------------------------------

.

  \[ ***चतुर्थः सर्गः*** \]  

तामिन्दुसुन्दरमुखीमतिखिन्नरूपां  
  दावार्दितामिव लतामवलोकयन्त्यः ।  
 बाष्पाम्बुपूर्णनयनाः सुदृशस्तदानीं  
  शोकाम्बुधौ निरवधौ सहसा ममज्जुः ॥4.1॥  
 कर्पूरपूरपरिपूर्णमुदारयत्ने-  
  नानीय वक्षसि निवेशितमम्बुजाक्ष्याः ।  
 देहोष्मभिर्द्रुतम\[वाप्य\]करीषभावं  
  श्रीखण्डपङ्कमपि तापमदात्तदानीम् ॥4.2॥  
 तेने तुषारघनसारकरम्बितेन  
  पाथोजिनीनवदलेन शनैः समीरः ।  
 तेनापि नाप तनुतापभरः प्रशान्तिं  
  सिध्यन्ति दैवविरसा\[नि न चेष्टि(19b)\]तानि ॥4.3॥  
 काचिद्ददौ वपुषि कोमलपल्लवानि  
  काचिन्मृणालवलयावलिमाबबन्ध ।  
 काचिच्चकार तरसा घनसारसार-  
  धूलीभरेण परिपूरितमङ्गमस्याः ॥4.4॥  
 धारागृहेषु नलिनीदलसंस्तरेषु  
  सा\[न्द्रेषु चन्दन\]रसेषु सुधासरस्सु ।  
 कुत्रापि निर्वृतिमवाप न सत्यभामा  
  कामानिव प्रबलदैवपरो दरिद्रः ॥4.5॥  
 एवंविधे विपुलतापशते तदानीं  
  तस्याः सरोरुहदृशो भृशमुज्जि\[हाने।  
 वक्तुं द्रुतं\]तदविलम्बितमुत्कचित्ता  
  काचित् सखी भुरभिधः सविधं प्रतस्थे ॥4.6॥  
 माणिक्यमेदुरितमन्दिरमध्यदेश-  
  संसक्तचारुशयनीयसुखोपविष्टम्।  
 त्रैलोक्यमोहन\[मनङ्गदुरापरूपं  
  निघ्नंस्तभः प्रसृत\]कान्तिभरैरुदारैः ॥4.7॥  
 आकुञ्चितेक्षणदले दरहासभासि  
  स्विद्यत्कपोलफलके चलितालकान्ते।  
 कस्याश्चिदाननसुधाकिरणेऽनुरागा-  
  दानन्दकन्दलितमक्षि(20a)निवेशयन्तम् ॥4.8॥  
 आलोक्य तं नवतमालविशालभासं  
  विभ्राजमानशतपत्रसमाननेत्रम् ।  
 साष्टाङ्गपातमवनौ प्रणिपत्य वक्तु-  
  माचक्रमे किमपि सा वचसामभिज्ञा ॥4.9॥  
 या मौलिभूषणमशेषनितम्बिनीनां  
  निर्माणकर्मणि विधेरपि कीर्तिलक्ष्मीः ।  
 संमोहनायुधमुदारमपि स्मरस्य  
  सा नः सखी बत विषीदति देव! किं स्यात्॥4.10॥  
 आहर्तुमस्त्रमुचितं रतिनायकस्य  
  सौन्दर्यसारसरसीं परिशोषितुं वा।  
 आलोकितुं भुवनमुज्झितभूषणं वा  
  संचेष्टतेऽद्य सहसा विधिरुग्ररूपः ॥4.11॥  
 सद्यस्तुषारघनसारपटीरपङ्कै-  
  रासेविता सततमेव सखीसमूहैः ।  
 सा दुर्निवारविषवेगवशीकृतेव  
  न क्वापि निर्वृतिमुरीकुरुते कृशाङ्गी ॥4.12॥  
 आकर्ण्य तत्सहचरीसमुदीरितानि  
  गाढानुरागरससङ्गतचित्तवृत्तिः ।  
 श्रीमानुदारशयनीयतलान्मुकुन्दो  
  गन्तुं प्रियास(20b)विधमाशु तदोदतिष्ठत् ॥4.13॥  
 आकर्णिते खलु तदीयदशाविशेषे  
  शोकाभिभूतमनसो मधुसूदनस्य  
 यः संभ्रमोऽभवदुदारतरः स एव  
  सर्वोपरि प्रणयमाशु शशंस तस्य॥4.14॥  
 सद्यः श्रुतप्रियतमापरमाहितेन  
  तेनाथ संभ्रमभरातिवशीकृतेन ।  
 तद्वेश्मनः स्मृतिविधौ पदवी तदानीं  
  ज्ञाता मुहुः परिचितापि चिरेण चिह्नैः ॥4.15॥  
 आपादपद्मवलिताम्बरवैजयन्ती-  
  मुद्दामधारितविबोधितया तदानीम् ।  
 अंसे निवेशयति शार्ङ्गिणि शीर्णसूत्र-  
  स्तस्थौ चिरं क्षितितले किल कौस्तुभोऽपि ॥4.16॥  
 ल्किश्यत्पदं गलदशेषविभूषमुच्चैः  
  स्विद्यत्कपोलदलमुद्यदुदारवेगम् ।  
 तुष्यन्मुखाम्बुजमथ स्रवदीक्षणान्तं  
  तत्राततान गतमाकुलितं मुकुन्दः ॥4.17॥  
 दूरावलोकितसखीगणसंविधान-  
  संसूचितप्रियतमापरमाभितापम् ।  
 सोत्कण्ठमुल्लसितनेत्रसरोजपत्रः  
  स(21a)प्रेयसीसदनमाशु समाससाद ॥4.18॥  
 आसाद्य तत्सदनमुत्कमनास्तदानीं  
  श्रीमानलक्षित इव प्रसभं विवेश ।  
 ऊचे तथा सहचरीर्निभृतं मुकुन्दो  
  नास्यै कदापि भवतीभिरहं निवेद्यः ॥4.19॥  
 \[लावण्यनिर्मलविकास\]विशेषशेषां  
  संबिभ्रतीं तनुलतां ललितां कथञ्चित्  
 रज्यन्मनोरमकपोलदलाभिराम-  
  सौन्दर्यनिर्जितनवोद्गतचन्द्रलक्ष्मीम् ॥4.20॥  
 उज्जृम्भमाणघनकोपसमुद्भवेन  
  कम्पेन वेपितपयोधरभूधरेण।  
 शोणेन लोचनयुगेन च सूचयन्ती-  
  माकस्मिकं कमपि दुर्विनयं मुरारेः ॥4.21॥  
 आकुञ्चिताङ्गुलिदलेन पदाम्बुजस्य  
  भूमीतले किमपि निर्भरमालिखन्तीम् ।  
 तामुद्गतश्वसितनिर्भरधूमधारा-  
  सम्भारशुष्यदधरां मुरजिद्ददर्श ॥4.22॥  
     कुलकम् ।  
 निर्णीयमानमनुमानपरम्पराभि(21b)-  
  र्लावण्यशेषमपि वीक्ष्य वपुः प्रियायाः ।  
 दोधूयमानमनसा मधुसूदनेन  
  दध्रे भयं करुणया स्वगतं तदानीम् ॥4.23॥  
 पश्चादुपेत्य निभृतं व्यजनं तदानी-  
  मानीय तत्सहचरीकरतः कथञ्चित् ।  
 तत्राततान तनुतापशमाय तस्याः  
  स्वैरं समीरणमुदारमना मुकुन्दः ॥4.24॥  
 अत्रान्तरे रुचिरदेवतरुप्रसून-  
  संसर्गवासिततनोर्मधुसूदनस्य ।  
 तत्राध्युवास नवनिर्भरसौरभश्रीः  
  कीर्तिर्मनोरमगुणादिव सज्जनस्य ॥4.25॥  
 आमोदमुद्गतममानुषमत्युदारं  
  संसारसारमुपलभ्य सरोरुहाक्षी ।  
 चित्तेन निर्वृतिमवाप मना\[क् त\]दानी-  
  मालम्बते जगति को न मुदं गुणेन ॥4.26॥  
 सौरभ्यमेतदुदियाय कुतः समन्ता-  
  दित्यादरात् सहचरीगणमन्वपृच्छत् ।  
 ऊचुर्न किञ्चिदपि वामदृशस्तदानीं  
  भ्रूभङ्गिभिर्मुरभिदा बहुधा निषिद्धाः ॥4.27॥  
 मौनावलम्बिनि सखीनिवहेऽम्बुजाक्षी  
  वीक्षां चकार परितो हरितोऽनुवेलम् ।  
 मन्दायमान\[मनसि प्रणयोपसन्ने  
  सद्यः पपात वनमालिनि\]दृष्टिरस्याः ॥4.28॥  
 आलोकिते मुररिपौ नयनं तदानी-  
  मेणीदृशो द्विगुणशोणिमसान्द्रमासीत् ।  
 प्रायोऽपराधिषु विलोचनगोचरेषु  
  तेजस्विनामतिघना हि रुषो\[भवन्ति\]॥4.29॥  
 \[प्रेयोऽपमानघ\]नकोपपरीतचित्ता  
  निःश्वासशोषितवराधरपल्लवश्रीः ।  
 व्यावर्त्य तद्वदनतो नयनारविन्दं  
  नम्रानना सततमेव भुवं लिलेख ॥4.30॥  
 मानातिरेककलुषायित\[चित्तवृत्ति-  
  मालोक्य शोणनयनां\]दयितां मुकुन्दः।  
 निस्यन्दमानमकरन्दसुधासमान-  
  मानन्दनं वचनमिन्दुमुखो जगाद ॥4.31॥  
 तल्पं सुकोमलदुकूलमनोऽनुकूल-  
  मुद्दामशारदसुधा\[करसन्निकाशम्\]।  
 \[उत्सृज्य सून\]सुकुमारशरीरवल्लि!  
  भूमीतले बत निषीदसि कस्य हेतोः ॥4.32॥  
 यस्याभिरामतमधामजितः कलङ्क-  
  मङ्केन सुन्दरतरोऽपि विधुर्दधाति ।  
 सौन्दर्यसारसदनं वदनं भवत्या-  
  \[स्तच्चाधुना बत(22b)रुषाकलुषं विभा\]ति॥4.33॥  
 इन्दीवरद्युतिविलोलविलोकितेन  
  यत् सौख्यसागरमुदारतरं ततान।  
 शोणायमानमधुनाक्षियुगं तदेव  
  कान्ते!कथं मम दुनोति मनोऽनुवेलम् ॥4.34॥  
 आन\[न्दनद्युतिसुधानिधिरप्यकाण्डे  
  कान्ते! भवद्वदन\]पार्वणशर्वरीशः  
 धत्ते तुलां तुहिनसङ्गमदूषितस्य  
  किं देवि!संप्रति सरोरुहकोरकस्य ॥4.35॥  
 यत्संगमादयि समिद्धसुधासमुद्र-  
  स\[न्द्रावगाहनसुखानि ममोल्ल\]सन्ति।  
 तत्रैव सर्पति तनौ तव तन्वि! तापो  
  वामस्य किं बत विधेरविधेयमस्ति ॥4.36॥  
 संसूचयन्निव निरन्तरसंभृतानि  
  कल्याणवाणि! घनकोपविजम्भि\[तानि\]।  
 \[मध्यं शिरीषमृदुलाङ्गि\]कृशं कथं ते  
  कम्पः पयोधरमहीधरयोर्दधाति ॥4.37॥  
 प्राणाधिकप्रियतमे!न हि तावकीनं  
  स्वप्नेऽपि विप्रियमकारि मया कदापि ।  
 तत् किं शुभे! शशकशोणितशोणिमान-  
  (23a)मालम्बते सपदि ते नयनारविन्दम् ॥4.38॥  
 दासोऽहमब्जनयने! निबिडानुराग-  
  मुल्लासय स्मितसुधामधुरं मुखेन्दुम् ।  
 आनन्दवारिधिरुदेतु चिरं समन्ता-  
  दालोकवान् भवतु भाविनि! जीवलोकः ॥4.39॥  
 सद्यो निवेदय दयामयि! किं निमित्त-  
  मुज्जृम्भते सपदि तापभरो भवत्याः ।  
 त्वामीदृशीं यदवलोकयतोऽनुवेल-  
  मुद्वेल्लिता मदसवः सततं भवन्ति॥4.40॥  
 एवंविधानि विविधानि निशम्य पत्यु-  
  र्मूग्धानि वाग्विलसितानि विनिःश्वसन्ती।  
 नम्नानना निबिडबाष्पभरं निरुध्य  
  तन्वी चिरादिदमुवाच वचस्तदानीम् ॥4.41॥  
 शीलोच्चयेन विमलेन निवैश्चरित्रै-  
  र्मान्याः समस्तभुवनेषु भवन्त एव।  
 श्रीवत्सलाञ्छन! कदापि भवादृशेष्व-  
  विज्ञा किमाचरति कोपविजृम्भितानि ॥4.42॥  
 गोपीपते!प्रबलदैववशाद् भवन्त-  
  भासादयन्ति दयितं खलु वामनेत्राः ।  
 शीलं मनोज्ञमवलोक्य च ते न यु(23b)क्तं  
  मानाभिधानमपि हन्त मनस्विनीनाम् ॥4.43॥  
 हे नन्दनन्दन! न कोपकषायिताहं  
  नाथानुनाथनशतेन वृथा प्रयासः ।  
 मद्दैववैभवमिदं त्वयि जीवनाथे  
  यज्जायते वत मनागपि चित्तखेदः ॥4.44॥  
 इत्थं निशम्य सुदृशः समुदीरितानि  
  श्रीमन्मुरारिरपि खिन्नमना बभूव।  
 आगत्य नीतिनिपुणाथ सखी तदीया  
  काचित्तदा सपदि माधवमाबभाषे ॥4.45॥  
 एणीदृशः कुपितकारणमत्युदारं  
  नाथावधेहि निभृतं विनिवेदयामि ।  
 अज्ञातहेतुगहना हि नृणां विकाराः  
  प्रायः प्रभो! दुरुपचर्यतमा भवन्ति॥4.46॥  
 गीर्वाणसंसदि सुपर्वपतेः प्रसाद-  
  मासाद्य हृद्यतरदेवतरुप्रसूनम् ।  
 \[आगत्य\]भक्तिभरभावितमानसेन  
  दत्तं मुकुन्द!भवते खलु नारदेन ॥4.47॥  
 तद्देव! देवकुसुमं सविधस्थितायै  
  दत्तं तदैव भवतापि विदर्भजायै।  
 प्रायः प्रसादमधिकं हि महानुभावाः  
  सेव्याः सदा सविधवर्तिषु वर्तयन्ति॥4.48॥  
 तन्नाथ! कल्पविटपिप्रसवप्रदानं  
  श्रुत्वा समुन्नतिविधायि विदर्भजायाः ।  
 सद्यः समुल्लसदसीममनोभिताप-  
  वारांनिधौ निरवधौ सुमुखी ममज्ज ॥4.49॥  
 (1)तन्नाकनायकमिदं त्वनुना\[थ्य मन्युः\]  
  शक्योऽपनेतुमरविन्ददृशः कदापि।  
 वक्रायितं हृदयमब्जदृशां प्रविश्य  
  किं नाथ!निःसरति रोषरसः सुखेन ॥4.50॥  
F.N.  
(1)तन्नाय नायक Ms.  
 काकूक्तिभिः समनुनीय भृशं कृशाङ्गी-  
  मङ्गीकुरु त्वमिह कल्पतरुप्र\[दानम्\]।  
 एतावता प्रमुदिता भविता सखी मे  
  नो चेन्मुकुन्द!भवितात्र महाननर्थः ॥4.51॥  
 अत्यादरादिदमुदीर्य हरेः पुरस्ता-  
  न्मौनं सरोरुहमुखी चिरमाबभार ।  
 श्रद्धासमृद्धहृ\[दयाभिहितं तदीयं  
  मेने विशिष्य बहु\]चेतसि केशवोऽपि ॥4.52॥  
 श्रीमानथ स्मितमनोज्ञमुखारविन्द-  
  विद्योतमानदरदन्तमनोहरश्रीः ।  
 मानापनोदनमुदारमनास्तदानी-  
  मानन्दनं वचनमिन्दुमुखीमुवाच ॥4.53॥  
 (24b)\[क्षान्तास्त्वया कति न कारुणिकप्रवृत्त्या  
  कान्ते!मया\] विरचिता विविधापराधाः ।  
 दीर्घादरं यदि न पश्यसि पङ्कजाक्षि!  
  प्रागेव तन्मदसवः खलु निःसरन्ति ॥4.54॥  
 गत्वाथ पङ्कजसरःसविधं कथञ्चि-  
  दाकुञ्चितस्तिमितशोणि\[तलोचनायाः\]।  
 दोधूयमानशतपत्रसमानशोभं  
  जग्राह पाणिमनुरागपरो मुकुन्दः ॥4.55॥  
 साशङ्कमङ्कमधिरोप्य हरिस्तदानीं  
   सद्यस्तदीयवदनं चतुरश्चुचुम्ब ।  
 आलिङ्ग्य तामथ मनोज्ञरुचिर्नताङ्गी-  
  मङ्गीचकार सुरराजतरुप्रदानम् ॥4.56॥  
 विद्राव्य देवनिवहानवहेलयैव  
  निर्जित्य शौर्यविभवेन सुराधिराजम् ।  
 यद्यानयामि न नितम्बिनि! पारिजातं  
  भूयास्तदा सुमुखि!मे विमुखी त्वमेव ॥4.57॥         
 एवं गिरा रुचिरया शपथैरनेकै-  
  र्माने घने मुरभिदा सुदृशोऽपनीते ।  
 सन्ध्यारुणाम्बरमनोहरकान्तिरुच्चै-  
  राविर्बभूव वलदिन्दुमुखी सखीव ॥4.58॥  
 एणीदृशः सपदि लोच\[न\].................  
   .............................॥4.59॥(1)  
F.N.  
(1.ff 25-3i covering a portion of canto iv and almost the whole of canto v are lost.)

-----------------------------------------------------------------------------------------

.

  \[ ***चतुर्थः सर्गः*** \]  

तामिन्दुसुन्दरमुखीमतिखिन्नरूपां  
  दावार्दितामिव लतामवलोकयन्त्यः ।  
 बाष्पाम्बुपूर्णनयनाः सुदृशस्तदानीं  
  शोकाम्बुधौ निरवधौ सहसा ममज्जुः ॥4.1॥  
 कर्पूरपूरपरिपूर्णमुदारयत्ने-  
  नानीय वक्षसि निवेशितमम्बुजाक्ष्याः ।  
 देहोष्मभिर्द्रुतम\[वाप्य\]करीषभावं  
  श्रीखण्डपङ्कमपि तापमदात्तदानीम् ॥4.2॥  
 तेने तुषारघनसारकरम्बितेन  
  पाथोजिनीनवदलेन शनैः समीरः ।  
 तेनापि नाप तनुतापभरः प्रशान्तिं  
  सिध्यन्ति दैवविरसा\[नि न चेष्टि(19b)\]तानि ॥4.3॥  
 काचिद्ददौ वपुषि कोमलपल्लवानि  
  काचिन्मृणालवलयावलिमाबबन्ध ।  
 काचिच्चकार तरसा घनसारसार-  
  धूलीभरेण परिपूरितमङ्गमस्याः ॥4.4॥  
 धारागृहेषु नलिनीदलसंस्तरेषु  
  सा\[न्द्रेषु चन्दन\]रसेषु सुधासरस्सु ।  
 कुत्रापि निर्वृतिमवाप न सत्यभामा  
  कामानिव प्रबलदैवपरो दरिद्रः ॥4.5॥  
 एवंविधे विपुलतापशते तदानीं  
  तस्याः सरोरुहदृशो भृशमुज्जि\[हाने।  
 वक्तुं द्रुतं\]तदविलम्बितमुत्कचित्ता  
  काचित् सखी भुरभिधः सविधं प्रतस्थे ॥4.6॥  
 माणिक्यमेदुरितमन्दिरमध्यदेश-  
  संसक्तचारुशयनीयसुखोपविष्टम्।  
 त्रैलोक्यमोहन\[मनङ्गदुरापरूपं  
  निघ्नंस्तभः प्रसृत\]कान्तिभरैरुदारैः ॥4.7॥  
 आकुञ्चितेक्षणदले दरहासभासि  
  स्विद्यत्कपोलफलके चलितालकान्ते।  
 कस्याश्चिदाननसुधाकिरणेऽनुरागा-  
  दानन्दकन्दलितमक्षि(20a)निवेशयन्तम् ॥4.8॥  
 आलोक्य तं नवतमालविशालभासं  
  विभ्राजमानशतपत्रसमाननेत्रम् ।  
 साष्टाङ्गपातमवनौ प्रणिपत्य वक्तु-  
  माचक्रमे किमपि सा वचसामभिज्ञा ॥4.9॥  
 या मौलिभूषणमशेषनितम्बिनीनां  
  निर्माणकर्मणि विधेरपि कीर्तिलक्ष्मीः ।  
 संमोहनायुधमुदारमपि स्मरस्य  
  सा नः सखी बत विषीदति देव! किं स्यात्॥4.10॥  
 आहर्तुमस्त्रमुचितं रतिनायकस्य  
  सौन्दर्यसारसरसीं परिशोषितुं वा।  
 आलोकितुं भुवनमुज्झितभूषणं वा  
  संचेष्टतेऽद्य सहसा विधिरुग्ररूपः ॥4.11॥  
 सद्यस्तुषारघनसारपटीरपङ्कै-  
  रासेविता सततमेव सखीसमूहैः ।  
 सा दुर्निवारविषवेगवशीकृतेव  
  न क्वापि निर्वृतिमुरीकुरुते कृशाङ्गी ॥4.12॥  
 आकर्ण्य तत्सहचरीसमुदीरितानि  
  गाढानुरागरससङ्गतचित्तवृत्तिः ।  
 श्रीमानुदारशयनीयतलान्मुकुन्दो  
  गन्तुं प्रियास(20b)विधमाशु तदोदतिष्ठत् ॥4.13॥  
 आकर्णिते खलु तदीयदशाविशेषे  
  शोकाभिभूतमनसो मधुसूदनस्य  
 यः संभ्रमोऽभवदुदारतरः स एव  
  सर्वोपरि प्रणयमाशु शशंस तस्य॥4.14॥  
 सद्यः श्रुतप्रियतमापरमाहितेन  
  तेनाथ संभ्रमभरातिवशीकृतेन ।  
 तद्वेश्मनः स्मृतिविधौ पदवी तदानीं  
  ज्ञाता मुहुः परिचितापि चिरेण चिह्नैः ॥4.15॥  
 आपादपद्मवलिताम्बरवैजयन्ती-  
  मुद्दामधारितविबोधितया तदानीम् ।  
 अंसे निवेशयति शार्ङ्गिणि शीर्णसूत्र-  
  स्तस्थौ चिरं क्षितितले किल कौस्तुभोऽपि ॥4.16॥  
 ल्किश्यत्पदं गलदशेषविभूषमुच्चैः  
  स्विद्यत्कपोलदलमुद्यदुदारवेगम् ।  
 तुष्यन्मुखाम्बुजमथ स्रवदीक्षणान्तं  
  तत्राततान गतमाकुलितं मुकुन्दः ॥4.17॥  
 दूरावलोकितसखीगणसंविधान-  
  संसूचितप्रियतमापरमाभितापम् ।  
 सोत्कण्ठमुल्लसितनेत्रसरोजपत्रः  
  स(21a)प्रेयसीसदनमाशु समाससाद ॥4.18॥  
 आसाद्य तत्सदनमुत्कमनास्तदानीं  
  श्रीमानलक्षित इव प्रसभं विवेश ।  
 ऊचे तथा सहचरीर्निभृतं मुकुन्दो  
  नास्यै कदापि भवतीभिरहं निवेद्यः ॥4.19॥  
 \[लावण्यनिर्मलविकास\]विशेषशेषां  
  संबिभ्रतीं तनुलतां ललितां कथञ्चित्  
 रज्यन्मनोरमकपोलदलाभिराम-  
  सौन्दर्यनिर्जितनवोद्गतचन्द्रलक्ष्मीम् ॥4.20॥  
 उज्जृम्भमाणघनकोपसमुद्भवेन  
  कम्पेन वेपितपयोधरभूधरेण।  
 शोणेन लोचनयुगेन च सूचयन्ती-  
  माकस्मिकं कमपि दुर्विनयं मुरारेः ॥4.21॥  
 आकुञ्चिताङ्गुलिदलेन पदाम्बुजस्य  
  भूमीतले किमपि निर्भरमालिखन्तीम् ।  
 तामुद्गतश्वसितनिर्भरधूमधारा-  
  सम्भारशुष्यदधरां मुरजिद्ददर्श ॥4.22॥  
     कुलकम् ।  
 निर्णीयमानमनुमानपरम्पराभि(21b)-  
  र्लावण्यशेषमपि वीक्ष्य वपुः प्रियायाः ।  
 दोधूयमानमनसा मधुसूदनेन  
  दध्रे भयं करुणया स्वगतं तदानीम् ॥4.23॥  
 पश्चादुपेत्य निभृतं व्यजनं तदानी-  
  मानीय तत्सहचरीकरतः कथञ्चित् ।  
 तत्राततान तनुतापशमाय तस्याः  
  स्वैरं समीरणमुदारमना मुकुन्दः ॥4.24॥  
 अत्रान्तरे रुचिरदेवतरुप्रसून-  
  संसर्गवासिततनोर्मधुसूदनस्य ।  
 तत्राध्युवास नवनिर्भरसौरभश्रीः  
  कीर्तिर्मनोरमगुणादिव सज्जनस्य ॥4.25॥  
 आमोदमुद्गतममानुषमत्युदारं  
  संसारसारमुपलभ्य सरोरुहाक्षी ।  
 चित्तेन निर्वृतिमवाप मना\[क् त\]दानी-  
  मालम्बते जगति को न मुदं गुणेन ॥4.26॥  
 सौरभ्यमेतदुदियाय कुतः समन्ता-  
  दित्यादरात् सहचरीगणमन्वपृच्छत् ।  
 ऊचुर्न किञ्चिदपि वामदृशस्तदानीं  
  भ्रूभङ्गिभिर्मुरभिदा बहुधा निषिद्धाः ॥4.27॥  
 मौनावलम्बिनि सखीनिवहेऽम्बुजाक्षी  
  वीक्षां चकार परितो हरितोऽनुवेलम् ।  
 मन्दायमान\[मनसि प्रणयोपसन्ने  
  सद्यः पपात वनमालिनि\]दृष्टिरस्याः ॥4.28॥  
 आलोकिते मुररिपौ नयनं तदानी-  
  मेणीदृशो द्विगुणशोणिमसान्द्रमासीत् ।  
 प्रायोऽपराधिषु विलोचनगोचरेषु  
  तेजस्विनामतिघना हि रुषो\[भवन्ति\]॥4.29॥  
 \[प्रेयोऽपमानघ\]नकोपपरीतचित्ता  
  निःश्वासशोषितवराधरपल्लवश्रीः ।  
 व्यावर्त्य तद्वदनतो नयनारविन्दं  
  नम्रानना सततमेव भुवं लिलेख ॥4.30॥  
 मानातिरेककलुषायित\[चित्तवृत्ति-  
  मालोक्य शोणनयनां\]दयितां मुकुन्दः।  
 निस्यन्दमानमकरन्दसुधासमान-  
  मानन्दनं वचनमिन्दुमुखो जगाद ॥4.31॥  
 तल्पं सुकोमलदुकूलमनोऽनुकूल-  
  मुद्दामशारदसुधा\[करसन्निकाशम्\]।  
 \[उत्सृज्य सून\]सुकुमारशरीरवल्लि!  
  भूमीतले बत निषीदसि कस्य हेतोः ॥4.32॥  
 यस्याभिरामतमधामजितः कलङ्क-  
  मङ्केन सुन्दरतरोऽपि विधुर्दधाति ।  
 सौन्दर्यसारसदनं वदनं भवत्या-  
  \[स्तच्चाधुना बत(22b)रुषाकलुषं विभा\]ति॥4.33॥  
 इन्दीवरद्युतिविलोलविलोकितेन  
  यत् सौख्यसागरमुदारतरं ततान।  
 शोणायमानमधुनाक्षियुगं तदेव  
  कान्ते!कथं मम दुनोति मनोऽनुवेलम् ॥4.34॥  
 आन\[न्दनद्युतिसुधानिधिरप्यकाण्डे  
  कान्ते! भवद्वदन\]पार्वणशर्वरीशः  
 धत्ते तुलां तुहिनसङ्गमदूषितस्य  
  किं देवि!संप्रति सरोरुहकोरकस्य ॥4.35॥  
 यत्संगमादयि समिद्धसुधासमुद्र-  
  स\[न्द्रावगाहनसुखानि ममोल्ल\]सन्ति।  
 तत्रैव सर्पति तनौ तव तन्वि! तापो  
  वामस्य किं बत विधेरविधेयमस्ति ॥4.36॥  
 संसूचयन्निव निरन्तरसंभृतानि  
  कल्याणवाणि! घनकोपविजम्भि\[तानि\]।  
 \[मध्यं शिरीषमृदुलाङ्गि\]कृशं कथं ते  
  कम्पः पयोधरमहीधरयोर्दधाति ॥4.37॥  
 प्राणाधिकप्रियतमे!न हि तावकीनं  
  स्वप्नेऽपि विप्रियमकारि मया कदापि ।  
 तत् किं शुभे! शशकशोणितशोणिमान-  
  (23a)मालम्बते सपदि ते नयनारविन्दम् ॥4.38॥  
 दासोऽहमब्जनयने! निबिडानुराग-  
  मुल्लासय स्मितसुधामधुरं मुखेन्दुम् ।  
 आनन्दवारिधिरुदेतु चिरं समन्ता-  
  दालोकवान् भवतु भाविनि! जीवलोकः ॥4.39॥  
 सद्यो निवेदय दयामयि! किं निमित्त-  
  मुज्जृम्भते सपदि तापभरो भवत्याः ।  
 त्वामीदृशीं यदवलोकयतोऽनुवेल-  
  मुद्वेल्लिता मदसवः सततं भवन्ति॥4.40॥  
 एवंविधानि विविधानि निशम्य पत्यु-  
  र्मूग्धानि वाग्विलसितानि विनिःश्वसन्ती।  
 नम्नानना निबिडबाष्पभरं निरुध्य  
  तन्वी चिरादिदमुवाच वचस्तदानीम् ॥4.41॥  
 शीलोच्चयेन विमलेन निवैश्चरित्रै-  
  र्मान्याः समस्तभुवनेषु भवन्त एव।  
 श्रीवत्सलाञ्छन! कदापि भवादृशेष्व-  
  विज्ञा किमाचरति कोपविजृम्भितानि ॥4.42॥  
 गोपीपते!प्रबलदैववशाद् भवन्त-  
  भासादयन्ति दयितं खलु वामनेत्राः ।  
 शीलं मनोज्ञमवलोक्य च ते न यु(23b)क्तं  
  मानाभिधानमपि हन्त मनस्विनीनाम् ॥4.43॥  
 हे नन्दनन्दन! न कोपकषायिताहं  
  नाथानुनाथनशतेन वृथा प्रयासः ।  
 मद्दैववैभवमिदं त्वयि जीवनाथे  
  यज्जायते वत मनागपि चित्तखेदः ॥4.44॥  
 इत्थं निशम्य सुदृशः समुदीरितानि  
  श्रीमन्मुरारिरपि खिन्नमना बभूव।  
 आगत्य नीतिनिपुणाथ सखी तदीया  
  काचित्तदा सपदि माधवमाबभाषे ॥4.45॥  
 एणीदृशः कुपितकारणमत्युदारं  
  नाथावधेहि निभृतं विनिवेदयामि ।  
 अज्ञातहेतुगहना हि नृणां विकाराः  
  प्रायः प्रभो! दुरुपचर्यतमा भवन्ति॥4.46॥  
 गीर्वाणसंसदि सुपर्वपतेः प्रसाद-  
  मासाद्य हृद्यतरदेवतरुप्रसूनम् ।  
 \[आगत्य\]भक्तिभरभावितमानसेन  
  दत्तं मुकुन्द!भवते खलु नारदेन ॥4.47॥  
 तद्देव! देवकुसुमं सविधस्थितायै  
  दत्तं तदैव भवतापि विदर्भजायै।  
 प्रायः प्रसादमधिकं हि महानुभावाः  
  सेव्याः सदा सविधवर्तिषु वर्तयन्ति॥4.48॥  
 तन्नाथ! कल्पविटपिप्रसवप्रदानं  
  श्रुत्वा समुन्नतिविधायि विदर्भजायाः ।  
 सद्यः समुल्लसदसीममनोभिताप-  
  वारांनिधौ निरवधौ सुमुखी ममज्ज ॥4.49॥  
 (1)तन्नाकनायकमिदं त्वनुना\[थ्य मन्युः\]  
  शक्योऽपनेतुमरविन्ददृशः कदापि।  
 वक्रायितं हृदयमब्जदृशां प्रविश्य  
  किं नाथ!निःसरति रोषरसः सुखेन ॥4.50॥  
F.N.  
(1)तन्नाय नायक Ms.  
 काकूक्तिभिः समनुनीय भृशं कृशाङ्गी-  
  मङ्गीकुरु त्वमिह कल्पतरुप्र\[दानम्\]।  
 एतावता प्रमुदिता भविता सखी मे  
  नो चेन्मुकुन्द!भवितात्र महाननर्थः ॥4.51॥  
 अत्यादरादिदमुदीर्य हरेः पुरस्ता-  
  न्मौनं सरोरुहमुखी चिरमाबभार ।  
 श्रद्धासमृद्धहृ\[दयाभिहितं तदीयं  
  मेने विशिष्य बहु\]चेतसि केशवोऽपि ॥4.52॥  
 श्रीमानथ स्मितमनोज्ञमुखारविन्द-  
  विद्योतमानदरदन्तमनोहरश्रीः ।  
 मानापनोदनमुदारमनास्तदानी-  
  मानन्दनं वचनमिन्दुमुखीमुवाच ॥4.53॥  
 (24b)\[क्षान्तास्त्वया कति न कारुणिकप्रवृत्त्या  
  कान्ते!मया\] विरचिता विविधापराधाः ।  
 दीर्घादरं यदि न पश्यसि पङ्कजाक्षि!  
  प्रागेव तन्मदसवः खलु निःसरन्ति ॥4.54॥  
 गत्वाथ पङ्कजसरःसविधं कथञ्चि-  
  दाकुञ्चितस्तिमितशोणि\[तलोचनायाः\]।  
 दोधूयमानशतपत्रसमानशोभं  
  जग्राह पाणिमनुरागपरो मुकुन्दः ॥4.55॥  
 साशङ्कमङ्कमधिरोप्य हरिस्तदानीं  
   सद्यस्तदीयवदनं चतुरश्चुचुम्ब ।  
 आलिङ्ग्य तामथ मनोज्ञरुचिर्नताङ्गी-  
  मङ्गीचकार सुरराजतरुप्रदानम् ॥4.56॥  
 विद्राव्य देवनिवहानवहेलयैव  
  निर्जित्य शौर्यविभवेन सुराधिराजम् ।  
 यद्यानयामि न नितम्बिनि! पारिजातं  
  भूयास्तदा सुमुखि!मे विमुखी त्वमेव ॥4.57॥         
 एवं गिरा रुचिरया शपथैरनेकै-  
  र्माने घने मुरभिदा सुदृशोऽपनीते ।  
 सन्ध्यारुणाम्बरमनोहरकान्तिरुच्चै-  
  राविर्बभूव वलदिन्दुमुखी सखीव ॥4.58॥  
 एणीदृशः सपदि लोच\[न\].................  
   .............................॥4.59॥(1)  
F.N.  
(1.ff 25-3i covering a portion of canto iv and almost the whole of canto v are lost.)

-----------------------------------------------------------------------------------------

.

  \[ ***पञ्चमः सर्गः*** \]  
(32a)............नैः समानैरपि ।  
 सन्तोषं गमयन् मनः खलु नृणामापात्रमापामरं  
  स्मेरास्यो विससर्ज संसदमतिप्राप्तोत्सवः केशवः ॥5.1॥  
 स्वान्तध्वान्तवधूननं प्रणमतां दीर्घादरं ध्यायता  
  धन्यं किञ्चन हृद्गतं नवजवासिन्दूरसान्द्रं महः।  
 धीरश्रीकविकर्णपूरकृतिना कौतूहलान्निर्मिते  
  काव्ये चारुणि पारिजातहरणे सर्गो ययौ पञ्चमः ॥5.2॥

--------------------------------------------------------------------

.

           \[ ***षष्ठः सर्गः*** \]

 नारदं नयदयाविशारदं शारदं विधुमिवातिसुन्दरम् ।  
 आजहार मनसा नवादराद्बादरायणिसमानमच्युतः ॥6.1॥  
 सोऽधिगत्य हृदयं जगद्गरोराजगाम सहसा महामुनिः ।  
 ज्ञातनाथमनसो विलम्बितुं नालमुज्ज्वलधियः कथञ्चन ॥6.2॥  
 द्रष्टुमुत्सुकमना मुखं हरे राजहंस इव मानसं सरः ।  
 संचरन्नभसि निर्मलद्युतिर्लोकलोचनमनन्दयन्मुनिः ॥6.3॥  
 शीतदीधितिकराभिरामया भासमानतनुकान्तिधा(32b)रया।  
 स्वर्णदीमभिनवामिवोच्चकैराततान गगनाङ्गने मुनिः ॥6.4॥  
 चारुचन्दनतुषारसुन्दरं कायकान्तिभरभासिताम्बरम् ।  
 लोकलोचनविनोदिनं जना मेनिरे तमखिलाः कलानिधि\[म्\]॥6.5॥  
 कामिनीललितभाषिताधिकं रामणीयकमुदारमागतैः ।  
 उद्गिरन्निव सुधारसानसौ वल्लकीयनिनदैर्व्यराजत ॥6.6॥  
 सन्ततस्मितमयूखमेदुरैः शान्तभाववलितैर्द्दगञ्चलैः ।  
 अम्बुजासनसुतो नभस्तलं पुण्डरीकमयमाततान सः ॥6.7॥  
 उन्नतानि मनसोऽपि मानिनां स व्यतीत्य भुवनानि नाकिनाम् ।  
 आससाद सविधं जगद्गुरोः किं करोति न समाचितं तपः ॥6.8॥  
 वीक्षितो वलितनेत्रमासनादुत्थितेन सगणेन शार्ङ्गिणा ।  
 पर्वतेन सहितस्तदादराम्बरादवततार नारदः ॥6.9॥  
 संनिवेद्य कनकासनं ततः स्वागतं च परिपृच्छ्य सर्वतः ।  
 (33a)पर्वतेन सहितं विधेः सुतं पर्यतूतुषदसौ सपर्यया ॥6.10॥  
 अर्चितो भगवता सपर्वतः सर्वतः स खलु संमदं दधौ ।  
 स्वामिना हि सदयेन सत्कृताः प्राप्नुवन्ति सुधियः कृतार्थताम् ॥6.11॥  
 सादरेण हरिणा विनिर्मितां प्राप्य सत्कृतिमतीव हर्षितः ।  
 नारदः सविनयो नयोज्ज्वलां निर्मलां सपदि वाचमाददे ॥6.12॥  
 अद्य मे मनसि संमदो महानद्य मे नयनयोः कृतार्थता ।  
 अद्य मे जनुरभून्महोज्ज्वलं यद्व्यलोकि पदपङ्कजं तव ॥6.13॥  
 किं न सन्ति भुवने महर्षयः किं न ते भवति भक्तिभाविताः ।  
 यत्तथापि मयि तेऽधिका दया तत्कृपाभरविजृम्भितं तव ॥6.14॥  
 श्रीप\[ते!\]समुदिता प्रसन्नता यादृगुल्लसति सन्निधौ तव ।  
 स्यन्दमानकिरणे हिमद्युतौ तादृशी किमु कदापि जायते ॥6.15॥  
 अम्बुजाक्ष!जगतो मुहुर्मुहुर्निर्मितिस्थितिविनाशकारकः ।  
 तावकीनमहि(33b)मा महामते! पारमेति न गिरां कदाचन ॥6.16॥  
 संस्मृतिर्भगवता कृताऽद्य या सा मदीयसुकृतैर्विनिर्मिता ।  
 चापलात् सहजतस्तथापि मे तत्र कारणमुदीक्षते मनः ॥6.17॥  
 जातिमात्रविहितादरादहो मादृशाद्यदुपते! द्विजन्मनः ।  
 जायते यदि विधेयमीश!ते तत्तवैव महिमा महाद्भुतः ॥6.18॥  
 एतदप्यनुचितं निवेदितं तावकीनपुरतो जगत्पते ।  
 यद्भवच्चरणपद्मसेविना क्वापि नाञ्चति जगत्यसाध्यता ॥6.19॥  
 तन्निदेशय निदेशकारिणं मां मुकुन्द! करवाणि किं तव ।  
 ज्ञातनाथहृदयोऽपि सेवकः कृत्यवस्तुनि निदेशमी\[क्ष\]ते ॥6.20॥  
 किं व्रजामि सविधं महेशितुः किं विरिञ्चिपुरमुत्पतामि वा ।  
 माधव! ज्वलनसारथेरिव क्वापि नापि मम कुण्ठिता गतिः ॥6.21॥  
 देव! तावकमुदे मुदा निधिं देवराजतरुमानयामि किम् ।  
 त्वत्प्रसादपरिपूर्णमुच्चकैः पश्य नाथ!(34a)तपसो बलं मम ॥6.22॥  
 न प्रमाणमसमीहितार्पकं कोमलाङ्गुलिदलामलद्युति ।  
 ध्यायतस्तव पदाम्बुजद्वयं क्वापि नैव मम कुण्ठितं मनः ॥6.23॥  
 एवमुक्तवति नारदे मुहुः पर्वतोऽपि विकसन्मुखाम्बुजः ।  
 मौलिचालनमुदीरयन् परं गौरवं विनिदधे तदुक्तिषु ॥6.24॥  
 हृद्यकानि मकरन्दसारतो निर्मलानि मनसः सतामपि ।  
 नारदेन गदितानि सादरं सोऽधिगत्य मुमुदेतरां हरिः ॥6.25॥  
 उल्लसन्नयनपत्रशोभिना भासितेन वलितस्मितश्रिया ।  
 आननेन लघयन् सरोरुहं म\[ा\]धवो मधुरया गिरावदत् ॥6.26॥  
 दुर्निमित्तविनिवृत्तिकारकं तावकं पदमपश्यतो मम ।  
 भानुमन्तमिव वारिजन्मनः क्वापि न व्रजति सम्मदं मनः ॥6.27॥  
 सुप्रसन्नहृदये त्वयि प्रभो! वाञ्छितं जगति किं न लभ्यते ।  
 उ\[द्ग\]ते शशिनि संभृतद्युतौ दुर्लभाः किमिति शीतला रुचः ॥6.28॥  
 हंसयान(34b)सुत! मादृशामिदं श्रूयतामुपचितं निवेदितम् ।  
 त्वय्यशेषविषयोपदेशके नाथ! किं न कथनीयमस्तिः नः ॥6.29॥  
 नाकनाथमनुनाथ्य मत्कृते पारिजातकुसुमं समाहृतम् ।  
 अर्पितं च भवता मयि द्रुतं तद्विदर्भनृपनन्दिनीपुरः ॥6.30॥  
 पारिजातकुसुमं तदा मुने! मामयाचत विदर्भनन्दिनी ।  
 निर्भरप्रणयभङ्गभीरुणा तन्मयापि सुदृशे समर्पितम् ॥6.31॥  
 तत्कृतोऽपि बत दुर्जनाननात् संश्रुतं सपदि सत्यभामया ।  
 मोदमेति हि मनः सदा सुहृद्भेदवस्तुनि मलीमसात्मनाम् ॥6.32॥  
 तद्विदर्भतनयोन्नतिप्रदं संनिशम्य कुसुमार्पणं तदा ।  
 द्रागनु\[न्न\]यनिविष्टमानसा मानसागरजले ममज्ज सा ॥6.33॥  
 तत्सखीपरिकरैरुदीरितं दुर्विधेयमधिगत्य सुभ्रुवः ।  
 तद्गताधिशतविद्धचेतसा यातमाशु च मया तदन्तिकम् ॥6.34॥  
 विभ्रतीं च रुचिशेषमङ्गकं(35a)षोडशीमिव कलां कलानिधेः ।  
 पश्यतः प्रणयिनीं म\[मो\]च्चकैः शङ्कयाऽऽकुलितमास मानसम् ॥6.35॥  
 सत्वरं विरस\[भाव\]सादितः किं करोमि भवदीप्सितं प्रिये ।  
 एवमुक्तवति मय्ययाचत द्रागसौ सुरमहीरुहं तदा ॥6.36॥  
 स्वीकृतं बत भयापि तन्मुदे पारिजाततरुदानमञ्जसा ।  
 निर्भयप्रणयमन्द्रितात्मनः किं विचारमवगाहते मनः ॥6.37॥  
 याचितुं सुरतरुं तदञ्जसा देवराजनगरी गरीयसी ।  
 अम्बुजासनतनूज!गम्यतां गम्यता न तव कुत्र जृम्भते ॥6.38॥  
 आशिषः स्वयमुदीर्य सादरं मादृशामथ नतिर्निवेद्यताम् ।  
 देवराजमनुपृच्छ्य मङ्गलं मामकीनकुशलं च कथ्यताम् ॥6.39॥  
 सर्वमेतदुचितादनुक्रमात् स्वीकृतं खलु निवेद्य मामकम् ।  
 उच्यतां मम गिरा चिरादिदं नारद!प्रसभमेव वासवः ॥40॥  
 कारणादुपचितान्महामतिर्याचते सुरतरुं तवानुजः ।  
 (35b)तत्त्वदीयकरुणा विजृम्भतां दीयतां विबुधनाथ!स द्रुमः ॥6.41॥  
 संस्मृतोऽपि भगवन्! समीहितं पूरयत्यविरतं भवान् नृणाम् ।  
 माधवाय सततं नतात्मने भूरुहः खलु कथं न दीयताम् ॥6.42॥  
 सर्वदाखिलनिदेशकारिणे लालनीयमनसेऽनुजन्मने ।  
 भूरुहोऽपि यदि नैव दीयते तत्कमञ्चतु विचारचातुरी ॥6.43॥  
 इत्थमर्थिवदुदारचेतसा याचितोऽपि भवता सुरद्रुमम् ।  
 यद्यसौ नहि ददाति दुर्मदस्तन्निगद्यमिद\[मू\]र्जितं वचः ॥6.44॥  
 त्वां मुरारिरपि गौरवादहो याचतेऽतुलयशाः शचीपते! ।  
 चेत् तथापि न तनोषि मार्दवं तद्वयं सपदि वीतदूषणाः ॥6.45॥  
 याचितो यदि मयापि पादवं देवराज! न ददासि दर्पितः ।  
 तन्निधेहि विबुधाङ्गनावलत्पत्र\[लोपि\]नि करे निजायुधम् ॥6.46॥  
 मामकीनगदया विदारिते वारणेन्द्रगुरुगण्डमण्डले ।  
 वास\[रे\]ऽपि निखिलै(36a)र्विलोक्यतां तारकोत्करकरम्बितं नभः ॥6.47॥  
 एतदेव समुदीरितं मया यत्त्वया निखिलमेव \[वि\]द्यते ।  
 आर्यकार्यविदुषां भवादृशां नोपदेशदिशमीक्षते मनः ॥6.48॥  
 तन्मभाभिमतसिद्धयेऽधुना साधयन्तु सहसा भवादृशः ।  
 वर्ततां भवदभङ्गमङ्गलं शीघ्रमस्तु च पुनः समागमः ॥6.49॥  
 इत्युदीर्य नयवीर्यसम्पदः सूचकं वचनमूर्जितं तदा ।  
 आननं सपदि मौनमुद्रया संयुयोज जगतामधीश्वरः ॥6.50॥  
 भाषिताभृतरसं मधुद्विषः सन्निपीय परिपूर्णमानसः ।  
 सादरः सरसिजासनात्मजो वाचमुज्ज्वल\[म\]तिस्तदावदत् ॥6.51॥  
 श्रीपते!तव निदेशलाभतो मानसं मम मुदा समावृतम् ।  
 यत्तथापि विनिवेदयाम्यहं सर्वथा तदवधेयमेव हि ॥6.52॥  
 याचितो न कतिधा भवत्कृते स्वर्द्रुमं प्रति मयैव वासवः ।  
 सन्ददौ तदपि दर्पमाश्रितस्तत्प्र(36b)सूनमपि नैव कर्हिचित् ॥6.53॥  
 सर्वलोकहृदयाधिवासिनः श्रीपते!विदितमेव तेऽखिलम्।  
 मन्यसे तदपि याचितं हितं वेद कोऽपि न तवेश!मानसम् ॥6.54॥  
 निर्भरैर्भ्रुजभुजङ्गविक्रमैराक्रमे त्रिजगतोऽपि शक्तिमान् ।  
 त्वादृशोऽपि यदि याचते परं तत्प्रयातु कमयाचितव्रतम् ॥6.55॥  
 याचितोऽपि मधवा मयोच्चकैर्दास्यति क्षितिरुहं न कर्हिचित ।  
 गम्यते तदपि देव! न प्रभोर्भाषितं समुचितं हि लङ्घितुम् ॥6.56॥  
 स्वस्ति तेऽस्तु सुखमास्यतां विभो! तन्नभोगहनमुत्पताम्यहम् ।  
 सज्जतां नररथेभवाहिनी वाहिनी यदुपते! तवोच्चकैः ॥6.57॥  
 इत्युदीर्यवचनं महामना माधवाय वितरञ्छुभाशिषः ।  
 अम्बुजासनतनूद्भवस्तदा गन्तुमुत्सुकमतिर्मुदाऽभवत् ॥6.58॥  
 सन्निवार्य शपथैरुदारधीरम्बुजाक्षमनुयान्तमादरात् ।  
 मानसं मुनिरुवाह दुःखितं कः सतां विरहतो(37a)न दूयते ॥6.59॥  
 श्रीपतेर्गुणगणानुवादिनीमादरेण परिवादिनीं मुहुः ।  
 वादयन्मुदितमानसो मुनिः पर्वतेन सहितोऽथ निर्ययौ ॥6.60॥  
 उल्लसन्मणिमयूखधारिणीं हारिनीरजविलोललोचनाम् ।  
 बिभ्रतीं कनककुम्भमम्भसां पूरितं पथि ददर्श नारदः ॥6.61॥  
 स्पन्दमानमधिगम्य दक्षिणं लोचनं स्वकमकारणादपि ।  
 आशशंस विधिसम्भवस्तदा सन्निकृष्टगमभीष्टमात्मनः ॥6.62॥  
 अर्चितो नगरवासिभिर्जनैरादरान्नयनपङ्कजस्रजा ।  
 कौतुकोत्तरलितः शनैः शनैर्नारदो नगरतोऽथ निर्ययौ ॥6.63॥  
 गच्छतो विधिसुतस्य दूरतोऽप्यागतानि पतिताः प्रदक्षिणम् ।  
 मङ्गलानि श\[कुना\]नि सर्वतः कूजितैः शकुनयो वितेनिरे ॥6.64॥  
 उल्लसत्फलभरानताश्चलच्चारुमारुतविलोलपल्लवाः ।  
 आदरादिव महीरुहास्तदा तं प्रसूननिकरैरवाकिरन् ॥6.65॥  
 पल्वलेषु परिपीय पङ्कजस्यन्दमा\[नमकरन्दमादरात्\]।  
 मन्दमन्दगतिना नभस्वता सेवितो मुनिरवाप संमदम् ॥6.66॥  
 सारसारवविराजिताश्च सच्चक्रवाकचयचारुतां गताः ।  
 उल्लसन्न\[लिन\]रेणुरञ्जिता\[ः\]सन्निरीक्ष्य सरसीः स हर्षितः ॥6.67॥  
 क्वापि माधवगुणान्मनोरमान् पर्वताय सुहृदे निवेदयन् ।  
 वर्त्म दूरमपि लङ्घितं जवान्मोदवान्नहि विवेद नारदः ॥6.68॥  
 देवराजनगरीं गरीयसीं नन्दनन्दननि\[दे\]शतो व्रजन् ।  
 काननाचलसरस्तरङ्गिणीरुत्ततार तरसा स नारदः ॥6.69॥  
 क्वाप्यभ्रंलिहसौधशेखरमहीमध्यास्य विश्रान्तये  
  क्वाप्यारुह्य रथानिवातिविततानम्भोधरानुच्चकैः ।  
 \[रा\]जन् क्वापि च भानुमानिव \[निरा\]लम्बे वियन्मण्डले  
  देवाधीशपुरं प्रति प्रमुदितो धातुस्तनूजो ययौ ॥6.70॥  
 विविधनगरदेशग्रामशैलस्रवन्ती-  
  र्द्रुतमथ समतीत्य स्वीयसिद्धिप्रभावात् ।  
 कमलबवतनूजः पर्वतेनानुयातः  
  सपदि तुहिनशैलाभ्याससाद ॥6.71॥  
 (38a)स्वान्तध्वान्तविधूननं प्रणमतां दीर्घादरं ध्यायता  
  धन्यं किञ्चन हृद्गतं नवजवासिन्दूरसान्द्रं महः ।  
 धीरश्रीकविकर्ण पूरकृतिना कौतूहलान्निर्मिते  
  काव्ये चारुणि पारिजातहरणे सर्गस्तु षष्ठो ययौ ॥6.72॥

-----------------------------------------------------------------------------------------

.

  \[ ***सप्तमः सर्गः*** \]

अथ कान्तिशतेन शोभमानं विधिसूनुस्तुहिनाचलं विलोक्य ।  
हृदि मोदमुदारमादधानो विबुधाधीशपुरीं प्रति प्रतस्थे ॥7.1॥  
क्वाचिदुल्लसदिन्द्रनीलकान्त्या वलितानां वरहीरकावलीनाम् ।  
स निरीक्ष्य रुचिं सुरस्रवन्तीयमुनासङ्गममोहमाबभार ॥7.2॥  
क्वचिदिद्धसुधाकरानुकारा रुचिधारा शिखारात् समुल्लसन्ती ।  
सममानि मुनीश्वरेण सद्यः सुरगङ्गेव नभोङ्गनात्पतन्ती ॥7.3॥  
क्वचिदुच्चरवैर्निनाद्यमानाः सरसैः सारसहंसचक्रवाकैः ।  
सरसीः सरसीरुहाभिरामा मुनिरालोक्य मुदं तदा ततान ॥7.4॥  
विलसद्वनराजिराजितानां रुचिमालोक्य मनोज्ञमेखलानाम् ।  
अवलेपमधान्मु(38b)निस्तदानीमतिमात्रं नवनीरदोत्करेऽरि ॥7.5॥  
अतिनूतनमालतीलतानां कुसुमान्युच्छ्रितभृङ्गसङग्तानि ।  
कमलासनसम्भवोऽवलोक्य स्फुटतारानिकरभ्रमं बभार ॥7.6॥  
क्वचिदाकुलितान्मृगेन्द्रनादैर्भयविभ्रान्तविलोचनान्मुनीन्द्रः ।  
हरिणानवलोक्य धावमानान् करुणाकोमलचित्तवृत्तिरासीत् ॥7.7॥  
सरसीषु सरोरुहावलीनां मकरन्दासवमुच्चकैर्निपीय ।  
मृदुना पवनेन सेव्यमानो मुदमुद्दामतमां मुनिः प्रपेदे ॥7.8॥  
नखदारितदाडिमीफलोद्यद्द्रवलोभेन मुहुः करं लहिन्तः ।  
कपयो वलदङ्गभङ्गिभाजो विधिसूनोर्मुदमुत्तमां वितेनुः ॥7.9॥  
सविकासपलाशभूरुहस्य स्तवकस्तेन तदा मुदा व्यलोकि ।  
दहनाय मुहुर्वियोगभाजामुदितः कामशिखीव काननेषु ॥7.10॥  
नवकेसरकानने विकीर्णां कुसुमालीमवलोकयाञ्चकार ।  
विषदीग्धमुखीमुदार(39a)मालां शरधारामिव मन्मतस्य राज्ञः ॥7.11॥  
विलसिद्वमलेन्द्रीनीलकान्तीञ्जलदानत्यनुरागमालकय्य ।  
मदमेदुरमानसा मुनीन्द्रं शिखिनस्तं खलु तोषयाम्बभूवुः ॥7.12॥  
दधतोऽपि महोन्नतिं समन्तात् पवनान्दोलनलोलचारुशाखाः ।  
कुसुमैस्तमवाकिरन्नशोका वलते कुत्र न मानमुन्नतानाम् ॥7.13॥  
विहगारवरम्यव\[ा\]ग्विलासो विलसत्पल्लवकल्पिताञ्जलिश्रीः ।  
गिरिरानतवृक्षमौलिरुच्चैर्विधिसूनुं प्रणयादिव प्रणेमे ॥7.14॥  
क्वचिदुज्ज्वलितं हुतैर्हुताशै रुचिरं चारुतरोटजावलीभिः ।  
मुमुदेऽतितरां विरिञ्चिसूनुर्यमिनामाश्रममण्डलं विलोक्य ॥7.15॥  
अतिनूतनभूरुहाननेकान् स्नपयन्तीः कलशाम्भसां समूहैः ।  
नववल्कलवाससः समन्तान्मुनिकन्याः स विलोक्य हर्षितोऽभूत् ॥7.16॥  
गुरुकार्यपरोऽपि पुण्यचित्तैर्विहितातिथ्यविधिस्तपोधनौधैः ।  
क्षणमाश्रममण्डले स तस्थौ न महान्तो(39b)हि कदापि लङ्घनीयाः ॥7.17॥  
मरुतापहृता नभोऽन्तराले ददृशे तेन सरोजरेणुराजी ।  
घनमानविमर्दनाय यूनोर्मदनस्येव चमूसमूहरेणुः ॥7.18॥  
अपि कौतुकलक्षमीक्षमाणो न विलम्बं विधिसूनुराललम्बे ।  
अकृतार्थितभर्तृशासनानां वलते क्वापि न धीमतां प्रमोदः ॥7.19॥  
गततृष्ण इवोच्चकैर्ममत्वं द्रुतमुत्तीर्य हिमाचलं विशालम् ।  
कृतयोग इवाशु मोक्षलक्ष्मीं विधिसूनुर्दिविषत्पुरीमवाप ॥7.20॥  
अथ लोचनगोचरस्तदानीमभवद्देवपुरी विरिञ्चिसूनोः ।  
अतिनिर्मलमुग्धसौधमालाविलसत्कान्तितरङ्गसङ्तश्रीः ॥7.21॥  
द्युतिभिर्यदुदारमन्दिराणां परमालोक्य मयूखमेदुराणाम् ।  
अरुणत्वमवाप यद् विविस्वानरुणस्तेन जनैर्निगद्यतेऽसौ ॥7.22॥  
किरणैर्वरहीरनिर्मितानां भवनानामनुवेलमुल्लसद्भिः ।  
रुचिरत्वम\[धा\]दुदारकान्तिर्विहसन्तीव निरन्तरं जगन्ति ॥7.23॥  
वरहारलता(40a)वदातदेहैः स्फुटतारेव वराप्सरः समूहैः ।  
रुचिवञ्चितवारिजातगर्वैर्बहुचन्द्रेव मुखैर्विलासिनीनाम् ॥7.24॥  
    कुलकम् ।  
अथ देवपुरीमुदाररूपां तरसोत्कण्ठितमानसो विलोक्य ।  
कमलासनसम्भवस्तदानीमिदमूचेऽनुगतेन पर्वतेन ॥7.25॥  
निजशिल्पकलाविलोकनोत्को भुवनान्यम्बुजसम्भवः ससर्ज ।  
तदुपर्युचितां यशःपताकामिव देवेन्द्रपुरीमिमामकार्षीत् ॥7.26॥  
इह सौधशते निवेशितानां विशदानां शशिकान्तधोरणीनाम् ।  
अधियामिनि कान्तयः समन्तादपि गङ्गाभ्रममावहन्ति नित्यम् ॥7.27॥  
अवलम्ब्य चिराय नर्महर्म्ये त्रिदशाः पार्वणशर्वरीशबिम्बम् ।  
समतां दयितास्यमम्डलानामिह कौतूहलतो विलोकयन्ति ॥7.28॥  
पवनाः परितोऽपि कल्पवल्लीप्रसवामोदमुदारमुत्किरन्तः ।  
श्लथयन्ति सदैव गाढबद्धामपि नीवीमिह कामिनीजनानाम् ॥7.29॥  
इह पश्य वयस्य!कौ(40b)तुकानि स्फुटमालोक्य मुखं मृगेक्षणानाम् ।  
रचयन्ति चिराय झङ्कृतानि प्रथयन्तो मुदमुत्तमां चकोराः ॥7.30॥  
मदमेदुरवारणेन्द्रदानप्रसरत्सौरभमुग्धमानसानाम् ।  
पटलान्यलिनां नभोवकाशे ददते जङ्गमकुञ्जपुञ्जशङ्काम् ॥7.31॥  
परितः पुरवासिनो दिगीशा विपटी कल्पतरुः सरिच्च गङ्गा ।  
अधिपः खलु यत्र वृत्रहन्ता कथमेषा वचसां च गोचरः स्यात् ॥7.32॥  
नियमैर्बहुभिस्तपोभिरुग्रैर्वसुसङ्घैरसुभिश्च मुच्यमानैः ।  
यतते यदवाप्तुमात्र लोकस्तदिदं पत्तनमैन्द्रमुज्जिहीते ॥7.33॥  
स्मितमञ्जुमुखैः सखीसमूहैः सह केलीविपिनेषु सञ्चरन्ती ।  
गजराजगतिर्विलोकितेन व्यथमानं युवचित्तमातनोति ॥7.34॥  
विलसद्वनमालयातिरम्यं कलितश्रि द्विजराजिसेव्यमानम् ।  
दनुजारिशरीरवद्विनोदं तनुते नन्दनकाननं मदक्ष्णोः ॥7.35॥  
(41a)इति वादिनि पर्वते समन्तात् कुतुकोत्फुल्लविलोचनो मुनीन्द्रः ।  
दुरवापमनर्जितोरुपुण्यैस्रिदशाधीशसदः समाससाद ॥7.36॥  
अव\[ग\]त्य समागतं मुनीन्द्रं वलदानन्दपयःप्रवाहपूरैः ।  
जलयन्त्रनिभानि सन्दधानो नयनानि द्रुतमागमन्महेन्द्रः ॥7.37॥  
उपसृत्य विधेयकोविदोऽसौ प्रणनाम प्रसभं मुनिं महेन्द्रः ।  
अथ तं च शुभाशिषां समूहैः स समन्तादभिनन्दयाम्बभूव ॥7.38॥  
अथ कारणमागमस्य वेत्तुं विधिसूनुः समवादि वासवेन ।  
द्रुतमप्युपचक्रमे स वक्तुं नहि जल्पावसरे हिताय मौनम् ॥7.39॥  
विबुधेश! निदेशहा\[रका\]णां परुषं चेदपि जायतेऽभिधानम् ।  
क्षमणीयमिदं तदा महद्भिर्न हि सन्देशहरा मृषा वदन्ति ॥7.40॥  
चतुरश्चतुरब्धिमेखलायाः पतिरुर्व्याः प्रसरद्भुजप्रतापः ।  
यदुवाच मुरान्तको (41b)\[भवन्तं\]तदुदन्तं श्रृणु शक्र!सावधानः ॥7.41॥  
घनमानपिनद्धमानसायाः प्रणयिन्याः प्रसभं विनोदनाय ।  
अचिरेण सुरद्रुमं प्रदातुं स्फुटभङ्गीकृतवानहं सभायाम् ॥7.42॥  
तदुदारमते!नतैकचित्ते मयि देवेश!दयोदयस्तवास्ताम् ।  
यशसे सुकृतात्मनां प्रभूणां प्रणतेषु प्रणयादृते न पन्थाः ॥7.43॥  
किमदेयमुदेति पण्डितानां त्रिजगत्यामपि याचकाय जिष्णो!।  
निजमस्थिचयं च याच्यमानो न दधीचिः किमदान्मुदा भवद्भ्यः ॥7.44॥  
किमवेक्ष्य फलं पयोधराली परितो यच्छति जीवनानि भूयः ।  
परमानसपूरणाय नित्यं सरसानामघृणा हि हृद्विलासाः ॥7.45॥  
त्वयि निर्मलमानसेऽग्रजन्मन्यमराधी\[श!परि\] स्फुरत्प्रतापे ।  
न ममापि समीहितं यदि स्यात् कथमन्ये स्पृहयन्तु बान्धवेभ्यः ॥7.46॥  
(42a)विबुधेन्द्र!विलोक्य लोकवृत्तं विशदं वीक्ष्य यशस्तथात्मनीनम् ।  
करुणावरुणालयैर्भवद्भिर्विनिधेयो मयि पादपप्रसादः ॥7.47॥  
इदमाह मुरारिरत्युदारो विबुधाधीश!भवन्तमादरेण ।  
अथ यच्च भुजप्रतापदर्पादयमूचे तदपि स्फुटं वदामि ॥7.48॥  
विनयेन मयापि याच्यमानो यदि दर्पान्न ददासि पारिजातम् ।  
असुरेन्द्रविमर्ददृष्टसारा तदुदाराशनिरर्प्यतां स्वपाणौ ॥7.49॥  
मखभङ्गभवापमाननायां यदभूः कोपकषायितस्त्वमुच्चैः ।  
विदितो न जनैस्तदैव किं ते भुजयोरुग्रतरः पुरः प्रतापः ॥7.50॥  
विनयोज्ज्वलमुज्ज्वलं प्रतापैरिदमूचे सुरराज!मां मुरारिः ।  
निखिलं च मया निवेदितं ते सुमते!कृत्यविधौ भवान् प्रमाणम् ॥7.51॥  
इति वादिनि हंसयानसूनौ प्रसरत्कोपभरारुणाननेन्दुः ।  
(42b)घनशोणिमसम्मृतं तदानीमवहल्लोचनपद्मवृन्दमिन्द्रः ॥7.52॥  
अथ कोपमनर्गलं कथञ्चिन्मदमत्तेभमिव क्षणं निगृह्य ।  
वसृणिनेव नयेन गर्वगर्भं विबुधेशो विधिसूनुमाबभाषे ॥7.53॥  
विनयोल्लसितापि वाङ् मुरारेः परुषत्वं समुपैत्यहङ्कतेन ।  
विशदाम्बुरपि स्फुटं स्रवन्ती भजते भीषणतां हि नक्रचक्रैः ॥7.54॥  
प्रणयेन यदाह मां मुकुन्दस्तदशेषं खलु मे विधेयमेव ।  
परमस्य वचोभिरत्युदग्रैः कठिनत्वं समुपैति मानसं नः ॥7.55॥  
प्रथयन् बहिरार्जवं समन्तान्मलिनं सन्ततमन्तरादधानः ।  
मधुदिग्धमुखो विषावसक्तः पिशुनः कुम्भ इवानिशं विशङ्क्यः ॥7.56॥  
प्रणयाद्यदि याचते मुकुन्दस्तदलं तस्य समुद्धतैर्वचोभिः ।  
अथ शक्तिरुदेति चेत्तदानीं विफलं याचनयानयाच्युतस्य ॥7.57॥  
उदयं समवाप्य मूढचेता महतां न्यक्कृतिमु(43a)च्चकैः करोति ।  
स्पृशति प्रसभं समुज्जिहानो निजपादैरपि कं न वा मृगाङ्कः ॥7.58॥  
गिरिराजसुतापि यत्प्रसूनं लभते याचनया चिरात्कथञ्चित् ।  
तमसौ तरुमीहतेऽपहर्तुं किमसाध्यं समुदेति धृष्टतायाः ॥7.59॥  
तनुते निजगौरवं मुकुन्दो विविधानुग्रहलालितो मयैव ।  
बत विस्मरति स्म तुच्छचेताः श्रियमासाद्य नितान्तमात्मनोऽपि ॥7.60॥  
वद नारद!मद्गिरा मुरारिं स्वयमायातु स योद्धुमुद्धतश्रीः ।  
ज्वलिते मम वज्रवाडवाग्नौ नरवीराः शलभा भवन्तु सर्वे ॥7.61॥  
 आगत्याभिमुखं कथञ्चिदपि मे सन्नद्धसैन्यो भयात्  
  त्वं गन्तासि न चेन्ममाशनिघनज्वालावलोकालुकः ।  
 सन्दास्यन्ति तदासुरेभदलनव्यापारप़ञ्चानना  
  गर्वाखर्वसुपर्वयोधनिवहाः कोदण्डदण्डे दृशः ॥7.62॥  
 निगदितमनुरुपं शौर्यधैर्योच्चलक्ष्म्याः  
  स(43b)पदि कुलिशपाणेः सम्मदादाकलय्य ।  
 समुचितमिदमुच्चैस्त्वादृशस्येति जल्प-  
  न्मुनिरपि बहु मेने मौलिनान्दोलितेन ॥7.63॥  
 अथ कथमपि रम्यैर्वाग्विलासैस्तदानीं  
  सुरपतिमनुयान्तं सन्निवार्योरु\[शातः\]।  
 अतनुतनुमयूखैर्द्यौतयन् दिग्विभागा-  
  नलभत विधिसूनुः सन्निधिं माधवस्य ॥7.64॥  
 युद्धालोकरसा\[त्\]परस्परमहादुर्वारवैरानलं  
  वाग्व्यापारसमीरणैरुरुतरैरुद्दाममुद्दीपयन् ।  
 ऊचे सर्वमनुक्रमेण स मुनिः कंसद्विषः सन्निधौ  
  को वात्मीयसमीहितोदयविधौ नानन्दमाविन्दति ॥7.65॥  
 स्वान्तध्वान्तविधूननं प्रणमतां दीर्घादरं ध्यायता  
  धन्यं किञ्चन हृद्गतं नवजवासिन्दूरसान्द्रं महः ।  
 धीरश्रीकविकर्णपूरकृतिना कौतुहलान्निर्मिते  
  काव्ये चारुणि पारिजातहरणे सर्गोऽगमत्सप्तमः ॥7.66॥

------------------------------------------------------------------------------------------

.

  \[ ***अष्टमः सर्गः*** \]

 आकर्ण्य कर्णविरसानि विरिञ्चिसूनो-  
  रास्यान्मुहुर्निगदितानि पुर(44a)न्दरस्य ।  
 रोषारुणास्रिदशराजतरुं हठेन  
  हर्तुं तदा मतिमधान्मधुसूदनोऽ\[पि\]॥8.1॥  
 संमन्त्र्य मन्त्रनिपुणैरथ मन्त्रिमुख्यैः  
  कार्यं विचार्य च मुहुर्मुहुरात्मबुद्ध्या ।  
 सम्पूर्णशक्तिरनुरक्तसमस्तलोकः  
  प्रस्थानमेव मुरजिद्विजयाय मेने ॥8.2॥  
 गम्या सुराधिपपुरी वियति प्रचारो  
  हार्यस्तरुर्दिविषदां बलभिद्विजेयः ।  
 सोल्लासमास तदपीह मनो मुरारेः  
  पारे गिरां जयति साहसिनां हि तेजः ॥8.3॥  
 उद्दीप्तचारुकनकासनसन्नविष्टो  
  हृष्टो वलन्मधुरहासलन्मुखेन्दुः ।  
 गन्तुं सुराधिपपुरीं परिपूर्णकामो  
  दामोदरो निजबलानि समादिदेश ॥8.4॥  
 आज्ञामवाप्य महतीं मदुसूदनस्य  
  सेनापतिर्मधुरवाक् प्रसरत्प्रतापः ।  
 आनन्दतुन्दिलमनाः पृतनां तदैव  
  सज्जीचकार नरनागरथाश्वपूर्णाम् ॥8.5॥  
 आकर्ण्मय दुन्दुभिरवं तरसा मुरारे-  
  र्यावन्निदेशयति सैन्यपतिः समन्तात् ।  
 उद्धेलितोदधिसमः किल तावदेव  
  संव्यानशे दश दिशोऽपि चमूसमूहः ॥8.6॥  
 रिङ्गात्तुरङ्गचयचारुचलत्पदाति  
  गर्जद्गजावलि वलद्रथयूथमुच्चैः ।  
 आलोक(44b)यन् बलमनर्गलमुद्गतश्री-  
  र्मेने हरिः करगतं किल पारिजातम् ॥8.7॥  
 उद्गासितः स्फुरदमन्दतमुप्रभाभि-  
  रालोकितस्मितरसैरमृतोपमानैः ।  
 तां वाहिनीं कुमुदिनीमिव रम्यरूपा-  
  माह्रादयन् हरिरमानि जनैः कलावान् ॥8.8॥  
 अत्रान्तरे चतुरगैस्तुरगैरुपेतः  
  केतुस्फुरद्विहगराजिविराजमानः ।  
 सज्जो जगद्धिजयसिद्धिरिव न्यवेदि  
  कंसद्विषे रथवरः किल दारुकेण ॥8.9॥  
 उन्मीलदिन्दुकरचारुशरीरशोभै-  
  र्वेगाधरीकृतसमीररयैरुदारैः ।  
 \[गर्ज\]द्भिरभ्रवनसङ्गरसेन सम्यग्  
  विभ्राजमानमतितुङ्गतरैस्तुरङ्गै ॥8.10॥  
 दीर्घादरादधिगतेन शिखण्डिवर्गैः  
  कल्पान्तमेघवरकोटिसमुत्कटेन ।  
 उद्दामचक्रनिनदेन विदीर्यमाण-  
  मन्तः सदा विरचयन्तमरिव्रजानाम् ॥8.11॥  
 वित्रासितारिनिवहेन महोग्रवेग-  
  प्राग्भारकम्पितसमस्तकुलाचलेन ।  
 उज्जृम्भमाणरुचिरध्वजवंशमुच्चै-  
  प्विभ्राजमानमहसा पतगाधिपेन ॥8.12॥  
 रिङ्गत्तुरङ्गनिखिलाङ्गनिवेशितस्य  
  श्रीमन्महामणिगणस्य\महोच्च\[^3]भासः ।  
 अत्यन्तमुल्लसितकान्तिशतैः समन्ता-  
  न्मार्तण्डमण्डलमिवोज्ज्वलमुज्जिहानम् ॥8.13॥  
 दर्पं सविग्रहमिवोरुतरैस्तुरङ्गै-  
  र्मूर्तं जगज्जयमिवायुधधोरणीभिः ।  
 आलोक्य तं रथमतिस्फुरदाननेन्दु-  
  रानन्दतुन्दिलमना मधुसूदनोऽभूत् ॥8.14॥  
     कुलकम् ।  
 आबद्धतीक्ष्णतरवारिरुदग्ररूपः  
  श्रीमान् महोज्ज्वलशरसनमादधानः ।  
 विन्यस्य दारुककरे करमेकमुच्चैः  
  सोल्लासमाशु मुरजिद्रथमारुरोह ॥8.15॥  
 आरोहति प्रसभमेव रथं रथाङ्ग-  
  पाणौ वलद्विनयनम्रशरीरभाजः ।  
 ह्रेषारवैर्मुदिरेदुरनादसान्द्रै-  
  र्वाहा महाविजयमङ्गलामाश\[शं\]सुः ॥8.16॥  
 आरुह्य निर्मलमणिव्रजराजमान-  
  मत्युच्छ्रितं रथमुदारमपारतेजाः ।  
 चामीकराचलशिरः समुपाश्रितस्य  
  चण्डद्युतेरपि निनिन्द रुचं मुकुन्दः ॥8.17॥  
 आकृष्टरश्मिरपि \[मांसलवेगदर्पाद्  
  वलात्खुरे\]क्षणमनुक्षणमाव्रज\[न्ती\]।  
 हर्षोदयादिव सुरेशजयाय तेने  
   वाहावली मुरहरस्य पुरः प्रयाणम् ॥8.18॥  
 आत्तायुधान् प्रमनसः प्रसरत्प्रतापा-  
  नुग्रत्विषः प्रबलवीर(45b)\[वरान् विधेयान्।  
 आरोहणाय धुरि सज्जितवाहनानां\]  
  भ्रूसंज्ञया मुररिपुः स्फुटमादिदेश ॥8.19॥  
 उद्यन्मनोरममणिव्ररजराजमाना-  
  नत्युच्छ्रितान् प्रबलदर्पभृतः प्रवीराः ।  
 पञ्चाननाः क्षितिधरानिव साव\[धाना  
  दन्तावलान्\]त्वरितमारुरुहुः प्लुतेन ॥8.20॥  
 वल्गायुतान् सरसभं विनिधाय हस्तान्  
  ग्रीवासु गाढमतिचञ्चलतामुपेतान् ।  
 शान्तान् कथञ्चिदनुलालनया तुरङ्गान्  
  सोल्लासमारुरुहुरुग्ररुचोऽश्ववाराः ॥8.21॥  
 आरोहणावसर एव कृतप्लुतोऽपि  
  वाहस्तदा झटिति केनचिदध्यरोहि ।  
 तत्कौशलं सपदि संप्रशशंसुरन्ये  
  मन्ये गुणे महति नैव यशो दुरापम् ॥8.22॥  
 संवेशितोऽपि चिरलालनया कथञ्चि-  
  न्निस्पन्दकर्णयुगलः समुदग्रमौलिः ।  
 वेगादुपेत्य पदघातभिया प्लुतेन  
  दुष्टो गजः सपदि केनचिदध्यरोहि ॥8.23॥  
 आरुह्य कश्चन करेणुमथ प्लुतेन  
  द्रागारुरोह मदमत्तमपि द्विपेन्द्रम् ।  
 हीनः स्वशक्तिविभवैरपि सत्सहाय-  
  मासाद्य साधयति को न सुखादभीष्टम् ॥8.24॥  
 प्रासोल्लसत्करलताः स्फुरदुग्रभास-  
  स्तुङ्गा(1)..........॥8.25॥  
 F.N.  
 (1.folios 46-48 covering portions of cantos 8and9 are lost.)

[^3]: 45a

----------------------------------------------------------------------------------------

.

  \[ ***नवमः सर्गः*** \]

 (49a)\[अथाश्लथोत्साहचलद्वरूथिनी-  
  गजाश्वपत्तिध्वनिभि\]र्निनादितः ।  
 व्यलोकि लोकत्रितयैकमण्डनं  
  मुरारिणा वर्त्मनि काञ्चनाचलः ॥9.1॥  
 रणोद्धुरासु ध्वजिनीषु शार्ङ्गिणो  
  निशम्य माद्यद्गजगर्जमूर्जितम् ।  
 द्रुतं समुन्मुच्य निजान् गुहागृहा-  
  नखर्वगर्वा हरयो विदुद्रुवुः ॥9.2॥  
 क्वचिन्महापादपपल्लवावली-  
  निषक्तहसत्तान् समुदञ्चिताननान् ।  
 निहत्य गाढं सृणिभिर्निषादिन-  
  श्चिरेण निन्यु\[र्न\]दतो मतङ्गजान् ॥9.3॥  
 वनद्विपानां मदगन्धमुल्बणं  
  हठादुपालभ्य रुषा प्रधावतः ।  
 शिताङ्कुशाघातशतैर्महागजान्  
  निषादिनः संरुरुधुः कथञ्चन ॥9.4॥  
 खुरैरुदारैर्दलितापि वाजिनां  
  गिरेर्विरेजे वरविद्रुमस्थली ।  
 स एव धन्यः सहजो गुणो न यः  
  पराभिभूतोऽपि बिभर्ति विक्रियाम् ॥9.5॥  
 समुच्छितं सानुगणं महागिरे -  
  रुदञ्चितोर्ध्वाङ्गभृतश्चलाननाः ।  
 विना समुत्तेजनमप्यधीशितु-  
  र्द्रुतं जवादारुरुहुस्तुरङ्गमाः ॥9.6॥  
 पदातिपादाभिहतस्य यद्रजो  
   गिरेस्तदा गौरिकरक्तमुत्थितम् ।  
 विलिप्तदेहः किल तेन भानुमान्  
  सदैव लोकैररुणो निगद्यते ॥9.7॥  
 क्विचिन्महोच्चानि शिरांसि भूभृतो  
  द्रुतं\[व्रज\]न्ती हयराजिरुज्ज्वला ।  
 अमानि सिद्धैरधिकादरा(49b)दसौ  
  नभःपतन्तीव नदी दिवौकसः ॥9.8॥  
 महीभृतः श्रृङ्गशतन्युपेयुषां  
  मुहुर्भटानां मुकुटालिमुज्ज्वलाम् ।  
 विलोक्य साशङ्कमुदञ्चितेक्षणै-  
  रधारि तारामतिरञ्जसा जनैः ॥9.9॥  
 प्रतिप्रसूनप्रसरन्मधुद्रवा  
  विहाय वल्लिरपि चारुसौरभाः ।  
 निपेतुरानन्दभृतो मधुव्रताः  
  कटेषु सन्नद्धमदेषु दन्तिनाम् ॥9.10॥  
 क्वचिल्लतानां कुसुमैर्विभूषितो  
  महागजः पेचकमेचकच्छविः ।  
 उदारतारानिकरैः करम्बितो  
  रराज जीमूत इवोत्तमद्युतिः ॥9.11॥  
 भरं वहन्तोऽपि महान्तमुच्चकै-  
  र्जवेन जग्मुर्बलदर्पिणो वृषाः ।  
 समुत्कटे कार्यविधावपि स्फुटं  
  न कुण्ठितं मानसमुग्रतेजसाम् ॥9.12॥  
 श्रमोल्लसत्फेनमुखेषु निर्भर-  
  प्रवृद्धनिःश्वासविशुष्कतालुषु ।  
 गतेषु मान्द्यं महिषेषु वर्त्मनि  
  त्वरावरोधाश्चुकुपुर्भृशं जनाः ॥9.13॥  
 विदूरिताशेषनरे समन्ततः  
  पथि व्रजन्त्यः करिणीरधिश्रिताः ।  
 विलोकयन्त्यो रुचिरं महीधरं  
  नरेन्द्रदारा\[मु\]दुमुत्तमां दधुः ॥9.14॥  
 निवार्यमाणोऽपि रुषारुणेक्षणैः  
  कशाकरैः कञ्चुकिभिर्जनव्रजः ।  
 पलायमानोऽपि विवर्तिता(50a)ननं  
  विलोकयामास मुहुर्नृपाङ्गनाः ॥9.15॥  
 नृपाङ्गनाग्रेसरकञ्चुकिव्रज-  
  प्रहारभीत्या द्रुतगामिनो जनाः ।  
 विलोकयन्तोऽथ पुरो मदद्विपं  
  विहाय वर्त्मापि वनान्तराविशन् ॥9.16॥  
 क्वचित्समुन्मूलितपाद\[पो द्वि\]पैः  
  क्वचित्समारुढशिराः पदातिभिः ।  
 क्वचित् समाकृष्टमणिव्रजो जनै-  
  र्द्विषद्दशामाप हरैर्बलाद्गिरिः ॥9.17॥  
 अधिष्ठितः केशवसैन्यराजिभि-  
  र्भयादिव व्याकुलपत्रिनादवान् ।  
 समुन्नयन्निर्झरघर्ममुच्चकै-  
  र्मुहुर्मुहुः कम्पमवाप पर्वतः ॥9.18॥  
 पदातिपादाहति\[मर्दितौ\]षधी-  
  रसप्रवाहानवहन्महीधरः ।  
 मुरारिमातङ्गभराभिघातज-  
  व्रणव्यथाशान्तिमुपानयन्निव ॥9.19॥  
 दलावनद्धाञ्जलयो मुहुर्मुहुः  
  प्रसूनवर्षं रचयन्त उच्चकैः ।  
 समीरणासङ्गविनम्रमौलयः  
  प्रणेमुरेनं प्रणयादिव द्रुमाः ॥9.20॥  
 उदश्रुरुद्भासितनिर्झराम्भसा  
  समुल्लसन्निर्मलकाशहासभृत्।  
 समन्ततश्चारुविहङ्गभाषितै-  
  र्मुदेव पप्रच्छ हरिं महीधरः ॥9.21॥  
 रणोद्धुराभिर्ध्वजिनीभिरन्वितः  
  परिस्फुरद्दर्पहरः सुरद्विषाम् ।  
 प्रकाशयन् भानुरिव (50a)स्वतेजसा  
  सुवर्णशैलं मुदमाप माधवः ॥9.22॥  
 अथामृतोद्यद्द्रवदीर्घिकादृशो-  
  र्जगन्मनस्तोषणसिद्धिरुद्धता ।  
 स्फुरन्महापातकपादपाशनि-  
  र्व्यलोकि लोकैर्दिविषत्तरङ्गिणी ॥9.23॥  
 निषेव्यमाणा विमलैर्द्धिजव्रजै-  
  र्विशुद्धवर्णा शमिनी महैनसाम् ।  
 पवित्रयन्ती सततं जगत्त्रयीं  
  त्रयीव पुण्या द्रवतामुपागता ॥9.24॥  
 पयोभिरुद्भासिसुधारसोपमै-  
  र्विवर्द्धयन्ती सततं जगत्त्रयीम् ।  
 अनन्तसन्तापसमृद्धिनाशिनी  
  महोदयं या जननीव यच्छति ॥9.25॥  
 तिमिङ्गिलास्फालसमुत्थितैर्मुहु-  
  र्विभूषिता नित्यमुदारशीकरैः ।  
 समर्च्यमानेव सुरैर्द्दढादरा-  
  द्दिवश्च्युतैर्निर्मलमल्लिकाशतैः ॥9.26॥  
 निजेन नैर्मल्यमदेन निर्भरं  
  प्रकाशयन्ती मुखपङ्कजं मुहुः ।   
 समुल्लसत्फेनपरंपरामिषात्  
  सदा हस्नतीव शरत्सुधा\[निधिम्\]॥9.27।  
 परिस्फुरच्चारुदलान्तरुसल्लस-  
  त्प्रवालवल्लीनिकरच्छलान्मुहुः ।  
 अजस्रसञ्चारनिकारशान्तये  
  निषेव्यमा\[णे\] व सहस्रभानुना ॥9.28॥  
 क्वचिन्मनोहारिहरिन्म(51a)णिव्रज-  
  स्फुरन्मरीचिप्रकरैः करम्बिता ।  
 निरीक्ष\[माणे\]क्षणसौख्यदायिनी  
  दिवाकरस्यात्मजयेव सङ्गता ॥9.29॥  
 समुद्यदिन्दीवरचारुसौरभे-  
  र्मनोरमैर्विद्रुमदीपमण्डलैः ।  
 तटोल्लसन्निर्मलकाशचामरै-  
  रुपास्यमानेव दिवानिशं द्विजैः ॥9.30॥  
 वियन्मनोहारिमरालमण्डली  
  महीमहामण्डलमौक्तिकावली ।  
 भुजङ्गमावासविलासदीर्घिका  
  जगन्महामोहतमः प्रदीपिका ॥9.31॥  
 पयोभिरुद्यद्विषवेगसम्भृतै-  
  रुदारफूत्कारपराहतैरपि ।  
 निवेदयन्ती भुजगं जलस्थितं  
  कुचेष्टितेनेव मलीमसं मनः ॥9.32॥  
 समीरसंसर्गविशेषस़ञ्चर-  
  त्पयःपरूवर्तविवर्तिताम्बुजा ।  
 विलोकितुं माधवमुद्गतद्युतिं  
  मुहुः परावृत्तमुखीव कौतुकात् ॥9.33॥  
 उदारवर्णा सुगुणैरलंकृता  
  महोज्ज्वलोदाररसेन रञ्जिता ।  
 विनोदयन्ती हृदयं वलद्ध्वनि-  
  र्महाकवेर्भव्यतरेव भारती ॥9.34॥  
    कुलकम् ।  
 मनोनुकूलामतिनिर्मलोदकां  
  विरासिभिः पद्मवनैर्विराजिताम् ।  
 विलोक्य तां नेत्रमनोविनोदिनीं  
  द्रुतं स संमोदमुदारमाप्तवान् ॥9.35॥  
 (51b)स्फुरन्मनोहारिसरोरुहावली-  
  र्वि\[धून\]यञ्छीकरसङ्गशीतलः ।  
 सुरस्रवन्त्येव मुदोपढौकितः  
  प्रभञ्जनः स्वान्तमतोषयद्\[भृशम्\]॥9.36॥  
 अथावतीर्याशु रथाद्विदूरतो  
  विवर्धमानाधिकभक्तिभावितः ।  
 ननाम लोकत्रितयैकपावनीं  
  विनीतमूर्तिर्मुरजित् सुरापगाम् ॥9.37॥  
 समागता शीघ्रतया वलद्ध्वनि-  
  र्महोग्रवेगापि मुरारिवाहिनी ।  
 बभार मान्द्यं त्रिदशापगान्तिके  
  कराः खरांशोरिव विन्ध्यमूर्द्धनि ॥9.38॥  
 मुहुः कशाघातशतैस्तुरङ्गमान्  
  प्रवर्तयन्तः सलुलेषु सादिनः ।  
 द्रुतं समुत्तेरुरुदाररंहसो  
  महौजसां क्वापि न कुण्ठितं मनः ॥9.39॥  
 नियोजितोऽपि प्रबलेन सादिना  
  मुहुर्मुहुस्तीरमगात्तुरङ्गमः ।  
 विनीयमानोऽपि खलः सुबुद्धिना  
  जहाति न क्वापि कदापि वक्रताम् ॥9.40॥  
 दृढामुदारां गुणराजिराजितां  
  समाश्रिताः केचन नावमञ्जसा ।  
 कृपामिवासाद्य विभोर्भवार्णवं  
  सुखेन तेरुर्दिविषत्तरङ्गिणीम् ॥9.41॥  
 स्फुरन्महादुर्वहदेहभारतो  
  निमज्जतो वारिणि वेगवत्तरे ।  
 प्रवृद्धफूत्कारकरैः करैर्गजा-  
  नलक्षयन् सन्तरतस्तट(52a)स्थिताः ॥9.42॥  
 सुरापगावारिणि वेगभङ्गुरे  
  समुत्प्लवन्तो वृषभाः सहस्रशः ।  
 सुनीतिभाजो विपदीव भूभुजः  
  कथञ्चिदुत्थानमवापुराकुलाः ॥9.43॥  
 अधिष्ठिताः प्राणसमैः प्रियाजनै-  
  र्न यावदापुस्तटस्थलीम् ।  
 उदञ्चिताक्षः किल तावदुच्चकै-  
  र्दधार शङ्कां सुजनो निरन्तरम् ॥9.44॥  
 निषिद्ध्यमानोऽपि करेण सन्तर-  
  ञ्छ्रमोदयाद्धारिणि कोऽपि संश्लथः ।  
 समुद्ध्रतोऽपि \[स्वजनैः कृतत्वरै-  
  रुदञ्चयामास भृशानतं शिरः ॥9.45॥  
  मुरद्विषस्तुह्गतुरङ्गधोरणी-  
  मदान्धगन्धद्विपसङ्घसंग\[ता\]।  
 सुरापगा धीरतरङ्गकम्पिनी  
  भियेव भेजे कलुषत्वमुच्चकैः ॥9.46॥  
 अनीकिनीभिः \[परि\]वारितोऽभितो  
  द्रुतं समुत्तीर्य तरङ्गिणीं दिवः ।  
 मनोरमे मेरुशिरस्युदारधी-  
  र्बलं निवासाय दिदेश केशवः ॥9.47॥  
 अभीप्सितां वासमहीमनुत्तमां  
  जवादहंपूर्विकया प्रधावताम् ।  
 हरेर्भटानां परमोत्कटत्विषां  
  त्वराविरासीन्महती समन्ततः ॥9.48॥  
 हिरण्मयस्तम्भशतेषु सम्भृता-  
  श्चिरं विरेजुः पटमन्दिरव्रजाः ।  
 समुद्गता मेरुशिरःसु शा(52b)रदाः  
  सितांशुबिम्बा इव निर्मलत्विषः ॥9.49॥  
 वितन्यमानैः पटमन्दिरव्रजै-  
  र्नियम्यमानैस्तुरगैर्गजैरपि ।  
 प्रसार्यमाणैर्विविधापणोत्करै-  
  र्मुरद्विषः सा शुशुभे वरूथिनी ॥9.50॥  
 अथोपवेश्य प्रसभं करेणुकां  
  करावलम्बैरवतार्य सादरम्।  
 विदूरयन्तोऽथ नरान् स्वमन्दिरा-  
  नजीगमन् कञ्चकिनो नृपाङ्गनाः ॥9.51॥  
    
 विहाय तल्पान्यपि संस्थिताः सुखा-  
  दुदारदूर्वादलकोमलस्थले ।  
 उदञ्चयन्त्यः पटवेश्म सस्पृहं  
  समीरणासङ्गमवापुरङ्गनाः ॥9.52॥  
 बलेन विद्राव्य हरीन् मदोद्धतान्  
  प्रसक्तमुक्ताफलपूरपूरिताः ।  
 मनोरमोद्दामलतासमावृता  
  \[गिरेर्\]गुहा भूमिभुजः समाश्रिताः ॥9.53॥  
 विषेव्य शीतं सलिलं समुत्थितान्  
  मुहुस्तटाघातसुखोपबृंहितान् ।  
 वितर्प्य दीर्घद्रुमसंगतान् गजान्  
  सदन्नपानैस्तुतुषुर्निषादिनः ॥9.54॥  
 निवासहेतोरपि कल्पितं स्थलं  
  ददुर्भटा विश्रमणाय वाजिनाम् ।  
 विलोकयन्ति स्वशरीरतोऽधिकं  
  यशस्करं साधनमेव साधवः ॥9.55॥  
 अथोपवेश्याशु विमोचयन् गुणा-  
  न्बिभर्ति गोणीं न हि यावदीशिता ।  
 \[दुरु\]त्थि(53a)तस्तावदधावदुष्ट्रको  
  दधाति किं स्थैर्यगुणं गुणोज्झितः ॥9.56॥  
 क्वचित् समाकल्पितपाकमुच्चकैः  
  क्वचित् समारब्धमनोज्ञताण्डवम् ।  
 क्वचित् समासादिततल्पकल्पनं  
  चिरं विरेजे बलमुद्धतं हरेः ॥9.57॥  
 फलैर्विशालैरतिनिर्मलैर्जलैः  
  समुल्लसत्पल्लवसंस्थितैरपि ।  
 स्फुरन्मनोहारिमणिप्रदीपकै-  
  र्महीभृतातिथ्यमकारि सर्वतः ॥9.58॥  
 वृक्षावसक्तवरभूषणभूषितेन  
  श्रृङ्गार्पितप्रचुरवस्त्रगृहोज्ज्वलेन ।  
 अभ्यागते मुररिपावचलेन लक्ष्मी-  
  रुच्चैरवापि किमुदेति न सत्सकाशात् ॥9.59॥  
 मत्तेभव्रजगर्जितैरुपचितैर्ह्रेषारवैर्वाजिना-  
  मुद्यन्मङ्गलसन्मृदङ्गनिनदैरुष्ट्रावलीनर्दितैः ।  
 गङ्गावारिविराजिताश्रुरकरोदाक्रन्दमत्युच्चकैः  
  श्रीभर्तुर्बलभारभङ्गुरतनुर्दुःखादिव क्ष्माधरः ॥9.60॥  
 श्रीरु\[द्दा\]तमा मनोरमहारत्नप्रदीपावली  
  पीयूषद्रवदर्पहारि सलिलं लोला लतामण्डपाः ।  
 आया\[ते\]ऽन्तिकमुज्ज्वले यदुपतौ जग्मुर्गिरेः सार्थतां  
  यत्राभ्येति महाजनस्त्रिभुवने तद्धन्यमन्यद् वृथा ॥9.61॥  
 स्वान्तध्वान्तविधूननं प्रणमतां दीर्घादरं ध्यायता  
  (53b)धन्यं किञ्चन हृद्गतं नवजवासिन्दूरसान्द्रं महः ।  
 धीरश्रीकविकर्णपूरकृतिना कौतूहलान्निर्मिते  
  काव्ये चारुणि पारिजातहरणे सर्गोऽङ्कसंख्यो गतः ॥9.62॥

-----------------------------------------------------------------------------------------

.

  \[ ***दशमः सर्गः*** \] 

 अथ हरिः परितः परिवारितः  
  सहचरैरमरैरिव वासवः ।  
 कनकशैलमुदै\[क्ष\]त कौतुकी  
  सुरुचिरं रुचिरञ्जितपादपम् ॥10.1॥  
 नवतमालविशालतरत्विषां  
  ललितनिर्मलनीलमहात्मनाम् ।  
 स्फुरितकान्तिकदम्बकडम्बरैः  
  सतमसं तमसंख्यलतावृतम् ॥10.2॥  
 नखविदारणकारगतोऽभितो  
  भयमुदारतरं दधुरुच्चकैः ।  
 प्रतिदिनं खलु यत्र मृगेन्द्रतो  
  मदयुतादयुतान्यपि दन्तिनाम् ॥10.3॥  
 सुरतकेलिषु यत्र समुल्लस-  
  द्गुरुपरिश्रमखिन्नहृदां सदा ।  
 अपहृता पवनेन लतागृहे  
  विलसताऽलसता सुरसुभ्रुवाम् ॥10.4॥  
 नवहरिन्मणिमेदुरकान्तिम-  
  द्घनदलावलिसंपिहिताम्बरैः ।  
 सततमेव लतानिकरैर्वरै-  
  र्ललितनीलितनीपवनावृतम् ॥10.5॥  
 निबिडपल्लवराजितिरोहित-  
  द्युमणितापमुदार\[ल\]ताशतम् ।  
 दधतमुद्धतपुष्पभरैर्मनो-  
  हरतमं रतमन्दिरसन्निभम् ॥10.6॥  
 अति\विजृम्भितपी\[^4]नमणिव्रज-  
  स्फुरितकान्तिभरेण विसर्पता ।  
 भवति वासर एव चिराय यो  
  घनतमोनतमोहविवर्धनः ॥10.7॥  
 शशिकराचितशीतकरोपल-  
  द्रवमन्दपयःस्नपिता सदा।  
 वहति यत्र कदाचिदपि स्फुर-  
  द्वनलता\[ऽनलताप\]कथामपि ॥10.8॥  
 रुचिरहीरकराजिविराजिते  
  शिरसि यस्य महोज्ज्वलतां ग\[ते\]।  
 समुदितोऽपि विधुर्न विभाव्यते  
  सकलया कलयापि समन्वितः ॥10.9॥  
 सुरभिसुन्दरकुन्दलतावल-  
  त्कुसुमसङ्गतभृङ्गनिनादितम् ।  
 चकितचारुचमूरुचयाचितं  
  सुविपिनं विपिनद्धमहीरुहम् ॥10.10॥  
 शिखिगणेन मनोरमकेकया  
  मदयता हृदयान्यपि योगिनाम् ।  
 प्रतिपलं किल यत्र विषेव्यते  
  धनवनी नवनीरदमेघया ॥10.11॥  
 सुरभिशीततमेन नभस्वता  
  मृदुलयापि च पल्लवशय्यया ।  
 वपुषि येन चिराय निधीयते  
  रुचिरता चिरतापभृतामपि ॥10.12॥  
 दलितमत्तमतङ्गजशोणित-  
  प्रकरपूर्णमृगेन्द्रनखद्युतिः ।  
 दिशति यत्र पलाशमहीरुहां  
  मुकुलताऽऽकुलतां जगमानसे ॥10.13॥  
 मसृणमञ्जुहरिन्मणिमेदुर-  
  स्थलपरिस्खलदंघ्रिचयान् मृगान् ।  
 (54b)दधति यत्र सुखेन तरक्षवो  
  द्रुततया ततयापि समुन्नतान् ॥10.14॥  
    आदिकुलप  
 अथ पृथातनयो विनयोज्ज्वलो  
  नगविलोकिनमाह मुरद्विषम् ।  
 विमलयन् गगनं हसितामृतो-  
  ल्लसितया सितया दशनश्रिया ॥10.15॥  
 इह नवोद्गतशोणमणित्विषां  
  ततिषु संवलिताः खलु भास्वतः ।  
 दधति निष्कलतां रुचिराजयो  
  हरिपुरो रिपुरोषचया इव ॥10.16॥  
 ललितपल्लविताखिलपादपे  
  मृदुचलन्मलयानिलशोभिनि ।  
 सततमत्र समुद्यति माधवे  
  वलति का लतिका न घनद्युतिः ॥10.17॥  
 इममुदारतरं मुदमुत्तमां  
  विरचयन्तमवाप्य महीधरम् ।  
 अभिलषन्ति कदापि हृदाप्यहो  
  न विबुधा विबुधालयसंस्थितिम् ॥10.18॥  
 ललितगीतिषु तालविलासत-  
  श्चलितबाहुमृणालसमुद्गतैः ।  
 इह पतत्त्रिकुलानि चलीकृता-  
  न्यबलया वलयावलिशिञ्जितैः ॥10.19॥  
 ज्वलदमन्ददिनेशमणिद्युति-  
  स्नपितशाखमेवक्ष्य महीरुहम् ।  
 इह वहन्ति भयानि पतत्त्रिणों  
  भुजगराजगरानलशङ्कया ॥10.20॥  
 इति विलोकय कौतुकमुच्चकै-  
  रनुसरञ्छनकैरिह शौनिकः ।  
 समधिगत्य वना(55a)न्तलतान्तरे  
  शशवरं शबरः समुदीक्षते ॥10.21॥  
 मृदुमनोज्ञलतावरमन्दिरे  
  मलयमारुतसङ्गमशीतले ।  
 प्रणयिनीमिह मानविनोदिनीं  
  सविनयं विनयन्ति विलासिनः ॥10.22॥  
 सुरतकेलिकलासु कलावती  
  ललितहासरसादिभिरुच्चकैः ।  
 मुदमुदञ्चयतीह सदा स्मरो-  
  द्धुरतरा रतरागिणि वल्लभे ॥10.23॥  
 अयमुदारतरो गिरिरुच्चकैः  
  सरससारसनादितयानिशम् ।  
 वहति मेखलया द्युतिमुत्तमां  
  घनवितानवितायितशोभया ॥10.24॥  
 हरिमिवोल्लसितं वनमालया  
  हरमिवोदितभूतिविभूषितम् ।  
 श्रयति सौख्यममुं जनता श्रिता  
  विकलिता कलितापशतैरपि ॥10.25॥  
 दयितयानुगतेन विलासिना  
  ललितरङ्गतरङ्गवतानिशम् ।  
 सुरगणेन मुदैष निषेव्यते  
  समदनो मदनोदितचेतसा ॥10.26॥  
 मृगदृशामपराधपरायणे  
  प्रिय\[त\]मे बत कोपकथामपि ।  
 अपनयन्ति रुतैरिह कोकिलाः  
  किल रसालरसादनदर्पिताः॥10.27॥  
 इह समुच्छ्रितश्रृङ्गपरम्परा  
  विकटसङ्कटकोटिषु भास्वतः ।  
 वहन्ति हन्त रथं कथमप्यसौ  
  चतुरगा तुरगावलिरन्वहम् ॥10.28॥  
 विहरदम्भसि पल्वलसम्भवे  
  चलदपि स्थलनिर्मल(55b)वल्लिषु ।  
 चपलचिल्लकपातविशङ्कितं  
  विकुलमाकुलमाशु निलीयते ॥10.29॥  
 द्युमणितत्पतनुः करशीकरैः  
  सततमेव शिशुं परिषिञ्चती ।  
 गजवधूरिह वारिणि वीक्ष्यते  
  सकलभा कलभाषिणि सारसे ॥10.30॥  
 मुखरकिङ्किणिकारवबोधित-  
  श्चकितचारुविलोलविलोचनः ।  
 रुचिमयं रथमाकुलमीक्षते  
  मृगगणो गगनोदरगं रवेः ॥10.31॥  
 नवहरिन्मणिकान्तिकरम्बिते  
  निवसतां वरकन्दरसीमनि ।  
 समुदितोऽपि चच पेचकपक्षिणां  
  दिनकरो न करोति मनोभयम् ॥10.32॥  
 इह मनोज्ञतमेन नभस्वता  
  शबरराजबधूरनुरञ्ज्यते ।  
 विशदवंशवनानि शनैः शनै-  
  र्ध्वनयता\[नयताऽऽननविश्रमम्\]॥10.33॥  
 इह लताभवनेऽतिसुशीतले  
  मणिशिलातलतल्पनिषादिनी ।  
 स्वपिति कामवती श्रममन्थरा  
  विगतरागतराधरपल्लवा ॥10.34॥  
 इह विकासितकिंशुकपादपो  
  ललितकोकिलनादविनोदवान् ।  
 सततमेव वनानि विभूषयन्  
  सुमधुरा मधुरातनुते लताः ॥10.35॥  
 भ्रमति चारु करोति कलध्वनिं  
  विशति पत्रचये द्रुतमञ्चति ।  
 इति निजप्रियया सह संचर(56a)-  
  न्निविरलं विरलंकुरुते लताः ॥10.36॥  
 मुदितमत्तमधुव्रतमण्डली  
  मधुरकाकलिकाभिरलंकृता।  
 इह सदैव विभाति लतावली  
  सकुसुमा कुसुमाकरसङ्गमात् ॥10.37॥  
 नवविकस्वरनिर्मलमल्लिका-  
  कुसुमसौरभसेव्यसमीरणः ।  
 इह तपर्तुरुदञ्चिततारकं  
  सुखमयं खमयं कुरुते सदा ॥10.38॥  
 निविडपल्लवभाजि लतागृहे  
  दयितया सह केलिपराः सुराः ।  
 अपि तपर्तुदिने न विदन्त्यमी  
  सुखरताः खरतास्तपनत्विषः ॥10.39॥  
 सुरभिधीरसमीरतरङ्गिते  
  विकसदम्बुजराजिविराजिते ।  
 इह विहारसुखं दयितासखः  
  सरसि को रसिको न विगाहते ॥10.40॥  
 व्यपगतालसतास्तुहिनोदया-  
  दतिसुशीतलहैमनमारुतैः ।  
 प्रमुदिताः परिरभ्य चिरं स्मरो-  
  द्धुरजनी रजनीषु विलासिनः ॥10.41॥  
 स्फुरति कुन्दलता कुसुमान्विता  
  वहति शीततमश्च समीरणः ।  
 शिशिरसङ्गमतोऽत्र सदा गिरौ  
  रसमयः समयः समुदञ्चति ॥10.42॥  
 विशदकाशविकासिदुकूलिनी  
  समदहंसवतंसविभूषिता ।  
 विकसदब्जमुखीह विलासिनां  
  रसमुदे समुदेति शरद्वधूः ॥10.43॥  
 अतिसमुच्छ्रितश्रृङ्गस(56b)मुद्गत-  
  त्रिदशराजवधूमुखवीक्षणात् ।  
 इह दिनेऽपि विधूदयशङ्किनी  
  कमलिनी मलिनीभवति क्षणम् ॥10.44॥  
 मृगपतावपि विश्रुतविक्रमे  
  मदभरादवलेपपरा द्विपाः ।  
 अनुभवन्ति सुखं सकरेणवः  
  समकरा मकराकुलितेऽम्भसि ॥10.45॥  
 वलितलोहितलोचनभीषणा  
  विपुलश्रृङ्गधरा वनसैरिभाः ।  
 दधति भीतिमुदारतरां सदा  
  रणरवेण रवेरपि वाजिनाम् ॥10.46॥  
 निबिडपङ्ककदम्बकरम्बिता  
  जलदजालसमानतनुत्विषः ।  
 विरचयन्ति च दुर्दिनदुर्दशा-  
  मिह वराहवरा वनसीमनि ॥10.47॥  
 अयमुपैति रुचिं धरणीधरो  
  विलसता निकरेण महीरुहाम् ।  
 सुरभिशीतसमीरणसङ्गतेः  
  प्रचलता च लतामृगशालिना ॥10.48॥  
 विशदशीतलवारिविराजिताः  
  सरससारसहंसनिनादिताः ।  
 इह सदा विलसन्ति सरोवराः  
  कमलकोमलकोकनदान्विताः ॥10.49॥  
 सततमस्य गिरीन्द्रशिरोमणे-  
  र्मसृणमञ्जुमणिव्रजकान्तयः ।  
 शिखरतः प्रसरन्ति सहस्रशो  
  मदपरादपराधगणा इव ॥10.50॥  
 निवसता नलिनोदरमन्दिरे  
  मृदुमृणाललतादलमोदिना ।  
 (57a)विशदहंसगणेन निधीयते  
  सरसता रसता सरसामिह ॥10.51॥  
 हुतुहुताशनधूमपरम्परा-  
  सुरभिताखिलकाननराजयः ।  
 इह वसन्ति सदैव तपस्विनो  
  जपरताः परतापपराङ्मुखाः ॥10.52॥  
 विकसितं किरणैरमृतद्युतेः  
  कुमुदकाननमुद्गतसौरभम् ।  
 विहरतीह समं दयिताशतै-  
  रलिनि केलिनिकेतमिहेक्ष्यते ॥10.53॥  
 किरणभिन्नदरीतमसः सदा  
  वलदमन्दमहौषधिवल्लयः ।  
 इह रुचिप्रकरेण समन्विता  
  रुरुचिरे रुचिरेण दिवानिशम् ॥10.54॥  
 विधुरिवातिमनोरमतां गतो  
  ललितकान्तिकलः कनकाचलः ।  
 सुमनसामयमातनुतेतरां  
  चिरमुदारमुदानुगतं मनः ॥10.55॥  
 प्रबलमत्तमतङ्गजसेवितो  
  वहति भूधरराजपदं सदा ।  
 कनकभूभृदसौ परिषेवित-  
  श्चमरचामरचारुसमीरणैः ॥10.56॥  
 तरलतारलतावरमन्दिरे  
  सरससारससान्द्रनिनादिते ।  
 विहरतीह रतीश इवानिशं  
  सरमणी रमणीयगुणो जनः ॥10.57॥  
 कामिनीमिह सुचारुहारिणीं  
  हारिणीं मदनतापसंपदाम् ।  
 (1)कामयन्त्यनुगता विभा\[व\]रीं  
  भावरीतिचतुरा विलासिनः ॥10.58॥  
 F.N.  
 (1.कामयमानं प्रेरयन्ति।)  
 (57b)स्वेदबिन्दुनिचयाद् घनालका  
  सालकाननतिरोहितातते ।  
 अत्र संचरति सार्वकामिके  
  कामिकेलिनिपुणा सुराङ्गना ॥10.59॥  
 सदुज्ज्वलश्रीरयमिन्दुसुन्दरो  
  बिभर्ति मेरुः शिखरैरनुत्तमैः ।  
 विलासिनः कुण्डलिनः सुभोगिनो  
  विलासिनः कुण्डलिनः सुभोगिनः ॥10.60॥  
 हरिचरणविराजमानमौलिं  
  बहुवयसानुगतं सुवंशजातम् ।  
 अमुमृषिमुपमानयन्ति लोका  
  बहुवयसानुगतं सुवंशजातम् ॥10.61॥  
 इति निगदति पार्थे वीक्ष्य मेरुं नमेरु-  
  व्रजरुचिरमुदारं स्फीतमालैस्तमालैः ।  
 मुररिपुरपि मोदं प्राप दुष्प्रापमुच्चै-  
  र्दधति मुदमुदारां कौ तु के कौतुके न ॥10.62॥  
 स्वान्तध्वान्तविधूननं प्रणमतां दीर्घादरं ध्यायता  
  धन्यं किञ्चन हृद्गतं नवजवासिन्दूरसान्द्रं महः ।  
 धीरश्रीकविकर्णपूरकृतिना कौतूहलान्निर्मिते  
  काव्ये चारुणि पारिजातहरणे सर्गोऽगमद्दिक्समः ॥10.63॥

[^4]: 54a

---------------------------------------------------------------------------------------

.

         \[ ***एकादशः सर्गः*** \]

अथ वीक्ष्य सुवर्णभूधरं रुचिरं दिव्यमुदारसम्पदा ।  
नववारिविहारकौतुके तरसा चित्तमधात्ततो हरिः ॥11.1॥  
रुचिरा रुचिरूर्जि\[तं यशो\]विमलं यौवनमुन्नतं मनः ।  
अनुरागपरा मृगीदृशो न किमुद्दीपनकारणं हरेः ॥11.2॥  
कृतभूरिविभूषणाः समं हरिणा(58a)केलिकलाविलासिना ।  
करिणीरधिरुह्य सादरं ललनाः काननमुज्ज्वलं ययुः ॥11.3॥  
शरदिन्दुसमाननत्विषां नवकौसुम्भमनोज्ञवाससाम् ।  
सुदृशां तनुकान्तिधारया रुचिराकारमकारि काननम् ॥11.4॥  
धृतकञ्चुकिपाणयः शनैरवतीर्याथ करेणुसंघतः ।  
सह केलिविदा मुरद्विषा विविशुः काननमम्बुजेक्षणाः ॥11.5॥  
घटमानकटाक्षसायका कुटिलभ्रूघनुरुल्लसद्गुणा ।  
शुशुभे ललनावली तदा मदनस्येव घना वरूथिनी ॥11.6॥  
दयिताभिरुदारमानसे विशति श्रीमति काननं हरौ ।  
ऋतवो निजसम्पदूर्जिता युगपत्काननमासिषेविरे ॥11.7॥  
विकसत्सहकारपल्लवैर्ललितैः कोलिलकूजितैरपि ।  
मधुना समकारि कानने रुचिरा काचन कान्तिरुच्चकैः ॥11.8॥  
श्रमखेदहरः समीरणो ललितं कोलिलकाकलीशतम् ।  
विकसत्कुसुमानता लताः सुरभिः किं न चकार तन्मुदे ॥11.9॥  
स्तवकेषु विरेजुरुच्चकैरलयः सम्यगशोकशाखिनाम् ।  
जगदुन्मथितुं हुतास्तिला मधुनाग्नाविव कामसाधकाः ॥11.10॥  
अतिनिर्मल(58b)मल्लिकावलत्कुसुमामोदमुदारमुद्गिरन् ।  
मरुदुष्मणि मानसे हरेर्मुदमुद्दामतमामकल्पयत् ॥11.11॥  
विचकास कदम्बडम्बरो व्यनदन् प्रावृषि मत्तबर्हिणः ।  
त्रिजगन्मथनाय निर्भरं समनह्यन् मुदितोऽथ मन्मथः ॥11.12॥  
नवव\[ा\]रिदगर्जमूर्जितं निनदं कौतुकिनां च केकिनाम् ।  
उपलभ्य न का नितम्बिनी कृतकोपापि ययौ प्रीयान्तिकम् ॥11.13॥  
विमलं वियदुज्ज्वलः शशी विशदं वारि विकासि पङ्कजम् ।  
समदाः परितः पतत्त्रिणः शरदाकारि जगन्मुदावृतम्॥11.14॥  
मदमांसलहंसनादिता विकसत्पङ्कजरेणुरञ्जिताः ।  
रुचिरा वनराजयस्तदा मदयन्ति स्म मनो विनोदिनाम् ॥11.15॥  
हिमसङ्गमशीतमारुतो विकसत्कुन्दमरन्दमोदुरः ।  
रचयन् परिणाहिनीर्निशाः शिशिरः सौख्यमधान्मुरद्विषः ॥11.16॥  
शरदिन्दुमुखीशतैः समं रममाणस्य हरेः परिश्रमम् ।  
शमयन्ननिशं शनैः शनैर्विववौ हैमनमारुतस्तदा ॥11.17॥  
परपुष्टकुटुम्बिनीरुतैः सहिता मत्तमयूरनिःस्वनाः ।  
अधिकं रुचिरत्वमूहिरे गुणयोगो हि गुणा(59a)य भूयसे ॥11.18॥  
अधिकोकिलकेलिकूजितं रमणीनामपि चारुभाषितम् ।  
उदियाय समन्ततस्तदा तुमुलो नाद इव स्मराहवे ॥11.19॥  
अथ मन्मथकोटिसुन्दरे सविधं श्रीदयिते समीयुषि ।  
प्रमदासु तदा समुद्गताः प्रसभं भावतरङ्गराजयः ॥11.20॥  
प्रियमानसमोहनेच्छया स्फुटयन्ती कुचकाञ्चनाचलौ ।  
परिवृत्तमुखी मुहुर्मुहुः कबरीमुद्गतबाहुरस्पृशत् ॥11.21॥  
अवलम्ब्य करेण नीविकां घमघर्मस्तिमितस्तनाम्बरा ।  
मुरजिद्वदनार्पितेक्षणा ललना काचन मोहभूरभूत् ॥11.22॥  
कुपितेव जवादुपागता भ्रमयन्ती नवनीपकोरकम् ।  
हरिहासविलासमोहिता तरुणी चित्रगतेव काप्यभूत् ॥11.23॥  
अतिनिश्चललोचना वलद्घनघर्मप्रकरैः करम्बिता ।  
अवलम्ब्य सखीं स्थिता चिरं शरविद्धेव दृढं मनोभुवा ॥11.24॥  
मुरजिद्वदनावलोकिनी तरुणी काचन चञ्चलेक्षणा ।  
स्खलति स्तनशैलतोऽम्बरे कबरीमेव मुहुः परामृशत् ॥11.25॥  
इति मुग्धमना नितम्बिनीनिकरः कौतुकभाजि कानने ।  
वनमालिमयं समन्ततो जगदेव प्रसभं व्यलोकयत् ॥11.26॥  
(59b)रमणीगणचित्तपूर्तये रुचिरश्रीरनुरागकर्षितः ।  
भगवानपि योगमायया शतशः स्वीयतनूरकल्पयत् ॥11.27॥  
चतुरैर्दयिताशतैः समं रममाणे मुदिते रमापतौ ।  
कुसुमेषुरजस्रमर्जयन् निजसाम्राज्यभरानजृम्भत ॥11.28॥  
कुसुमानि निजैः कराम्बुजैर्मुहुरादाय जवादुपागताः ।  
कुतुकेन मुरारिमस्तके व्यकिरन् सादरमब्जलोचनाः ॥11.29॥  
सुदृशः कुसुमानि कौतुका\[द्\]द्रुतमादातुमुदीर्णबाहवः ।  
रचिताः स्तनवस्त्रहारिणा हरिणा कोपवलत्त्रपालसाः ॥11.30॥  
कनकाभकदम्बकोरकै\[र्गुलिका\]स्त्रैरिव कामधऱन्विनः ।  
विदधुः कपटाहवं तदा कुतुकोत्फुल्लविलोचनाः स्त्रियः ॥11.31॥  
अधरं\[भ्रमरेण खण्डितं\]दयित!द्रागवशोच्यतामिह ।  
गदितः प्रययेति सादरं हरिरालिङ्ग्य चिरं चुचुम्ब ताम् ॥11.32॥  
दयितो नवपल्लवभ्रमात् प्रणयिन्याः करमग्रहीन्मुहुः ।  
हसितोऽपि चिरं सखीजनैर्घनघर्माम्बुभिरेव बोधितः ॥11.33॥  
दयितेन भृशं कुतूहलात् स्थलपद्माहतया मृगीदृशा ।  
तरसा यदकारि सीत्कृतं मदनस्तेन कृतार्थतामगात् ॥11.34॥  
घनघर्मकरम्बिताम्बरे(60a)कुचशैले स्फुटतामुपेयुषि ।  
सुदृशा नवकेसरावलीरजसाकारि चिरं निगूहनम् ॥11.35॥  
अवधूय रसालमञ्जरीर्घनमादाय परागमञ्जसा ।  
व्यकिरन् कुतुकात् परस्परं निभृतं नेत्रदलेषु सुभ्रुवः ॥11.36॥  
नवनीपपरागशङ्कया प्रणयिन्या नयने निमीलिते ।  
दयितोऽथ चुचुम्ब सादरं चतुरश्चारुतरं तदाननम् ॥11.37॥  
अतिकोमलमल्लिमालया दयितेन प्रसभं समाहता ।  
कुपितेव शनैरताडयत् सुमुखी तं च पलाशपल्लवैः ॥11.38॥  
कुसुमप्रकरैः करम्बितां कबरीमब्जदृशो निभालयन् ।  
अवलेपमधात्तदा\[भृशं\]रसिकः केलि\[कि?\]कलापकेष्वपि ॥11.39॥  
निभृतं कुतुकेन कामिनं निवसन्तं गहने लतागृहे ।  
अवलोक्य चिरान्मृगीदृशः करतालोत्तरलं मुदाहसन् ॥11.40॥  
रुचिराणि सुचारुसौरभैरधरोदारमधूर्जितानि च ।  
मुखवारिरुहा\[णि\]सुभ्रुवां भ्रमरा निर्भरमासिषेविरे ॥11.41॥  
प्रमदातनुविच्युतैर्वनं रुचिराकारमभूद्विभूषणैः ।  
हरिकेलिविलोकनोत्सवाद्वरतारानिकरैरिवा\[चि\]तम्॥11.42॥  
स्खलिता कबरी च्युताः स्रजो गलितं पत्रमभूषणा तनुः ।  
(60b)पुपुषुस्तदपि श्रियं परां प्रमदाः किं रुचिरस्य भूषणैः ॥11.43॥  
घनघर्मकरम्बिता तनुर्विततश्वासविशुष्कमाननम् ।  
सुदृशां स्तनभारमन्थरा गतिरासीदलसं च मानसम् ॥11.44॥  
हृतचम्पकचारुसौरभो विकसत्कुन्दमरन्दतुन्दिलः ।  
श्रमवारि विहारसम्भवं ललनानां मृदुमारुतोऽहरत् ॥11.45॥  
घनचन्दनसेकसङ्गिना व्यजनानामनिलेन वीजिताः ।  
विजहुः श्रममम्बुजेक्षणा नवताम्बूलनिषेवणादिभिः ॥11.46॥  
विहरन्नपि कानने घने दयिताभिः सममब्जलोचनः ।  
जलकेलिषु चित्तमादधे विविधेष्टं हि मनो विनोदिनाम् ॥11.47॥  
करिणीभिरिवोन्मदद्विपाः सुरनारीभिरिवेश्वरा दिशाम् ।  
सहिता दयिताभिरादराद्यदुवीरा दिविषन्नदीं ययुः ॥11.48॥  
वरसारसहंसनिःस्वनैर्विकसच्चारुसरोरुहानना ।  
द्युनदी जगदीशमाह्वयत् प्रणयेनेव तरङ्गपाणिभिः ॥11.49॥  
मृदुशीकरिभिः समीरणैर्वलदम्भोरुहचारुसौरभैः ।  
सुरराजनदी\[मृ\]गीदृशां मुदमुद्दामतमामकल्पयत् ॥11.50॥  
अथ वारिविहारकौतुकप्रसरन्निर्भरमोदमेदुराः ।  
सलिलं विविशुर्मृगीदृशो(61a)द्रुतमन्योन्यकरावलम्बितैः ॥11.51॥  
परिपीनपयोधराचलैर्निहता, सर्वत एव सुभ्रुवाम् ।  
सभया इव वारिभङगयस्तरसैवापरतीरमाश्रिताः ॥11.52॥  
पुलिनानि रनितम्बडम्बरैः स्फुरदम्भोजकुलानि लोचनैः ।  
अलिकेलिरुतानि भाषितैर्विजितानि प्रमदाभिरञ्जसा ॥11.53॥  
कृतकोप इवाम्बुना मुहुर्दयितेनाभिहता मनस्विनी ।  
कुचशैलयुगेन कामिनी कुटिलभ्रुर्द्दढमाजघान तम् ॥11.54॥  
कुतुकोल्लसिता मृगीदृशः प्रसरत्कोपकषायिता इव ।  
सिषिचुः सलिलैः परस्परं वलयध्वानमनोहरैः करैः ॥11.55॥  
सुदृशः परिवार्य सर्वतः सिषिचुः कामपि केलिगर्विताम् ।  
अथ सापि सि\[षेच\]तास्तदा नतवक्त्रैव भिया न निर्ययौ ॥11.56॥  
नवनीरजकानने घने निवसन्त्याः कुतुकान्मृगीदृशः ।  
मुखमब्जिधिया परामृशन् हसितः कश्चन कामिनीगणैः ॥11.57॥  
जलसिक्तमुखी यदञ्जसा ललना चारु चकार सीत्कृतम् ।  
अतनोरपि तत्तदाभवत् त्रिजगन्मोहनसिद्धिरुद्धता ॥11.58॥  
अतिगर्ववशादुपागता तरुणी कापि समीपमञ्जसा ।  
वरबाहुयुगेन निदयं दयि(61b)तेन द्रुतमेव सस्वजे ॥11.59॥  
चलितोऽपि जवेन\[व\]ल्लभो द्रुतमादाय सनालमम्बुजम् ।  
अथ वीक्ष्य मुखं मृगीदृशो हृतचेता इव तस्थिवांश्चिरम् ॥11.60॥  
कुतुकोत्तरलेन केनचित् कुचशैलादपसारितेऽम्बरे ।  
अरुणानतलोचना तदा चिरमाकण्ठममज्जदम्भसि ॥11.61॥  
जलकेलिपराङ्मुखीं रुषा तरुणीं कामपि चीरचारिणीम् ।  
उपगृह्य तदानयद्बलादबला वारि गभीरमञ्जसा ॥11.62॥  
परितः परिवार्य सुभ्रुवः प्रणयक्रोधभरारुणाननाः ।  
करवारिजवारिशीकरैः सिषिचुर्माधवमानताननम् ॥11.63॥  
अध\[रश्च्यु\]तरागभूषणोऽरुणमक्षिद्वयमाकुलाः कचाः ।  
मुखमुच्चमुदारसीत्कृतं सुदृशां नीरनिषेवणादभूत् ॥11.64॥  
सभयेव निमज्जती जले कपटात् काचन चञ्चलेक्षणा ।  
सविधेऽपि समस्तसुभ्रुवां प्रियकण्ठग्रहसौख्यमन्वभूत् ॥11.65।  
निभृतं समुपेत्य कौतुकात् कुचशैलेऽर्पयति प्रिये करम् ।  
चकितानतभङ्गुरभ्रुवा सुदृशाकारि भृशानतं शिरः ॥11.66॥  
प्रमदा मदमेदुरान्तरा रुचिरोदारविहारमन्त\[रा\]।  
अतिकम्पकरम्बिता गिरः प्रवदन्त्यो युवचित्तमा\[हरन्\]॥11.67॥  
हरतापि विभूषणश्रियं घनकम्पप्रसरप्रदायिना ।  
अधिकः समकारि वारिणा रमणीनां रमणीयतामदः ॥11.68॥  
दवदब्जदृशां चकाशिरे कुचशैलेषु नखक्षतस्रजः ।  
त्रिजगद्विजयोर्जितौजसो मदनस्येव यशःप्रशस्तयः ॥11.69॥  
घमकम्पभृतो मृगीदृशामधरा वागमृतैः करम्बिताः ।  
तुहिनस्तिमितैर्दधुस्तुलामनिलान्दोलितवल्लिपल्लवैः ॥11.70॥  
कुचकुङ्कुमकर्दमोत्करैर्नवकौसुम्भरसैश्च वाससाम् ।  
अनुरागवतीव माधवे द्युनदी द्रागरुणां रुचिं दधौ ॥11.71॥  
हरिवारिविहारकौतुकं ललितं वीक्षितुमुत्कचित्तया ।  
सुदृशेव घनाम्बराशया विचकाशेऽम्बरसीम्नि सन्ध्यया ॥11.72॥  
चरमाचलबन्धुजीवकस्तबकस्तोमरुचौ दिवाकरे ।  
हृदयानि रथाङ्गपक्षिणामामदुनोद् भाविवियोगवेदना ॥11.73॥  
ददता करम्बरान्तरे स्फुरदस्ताचलकुञ्जचारिणा ।  
दयितेव चिरानुरागिणा चरमाचुम्बि दिगुष्णभानुना ॥11.74॥  
वियदङ्गनविद्रुमस्थली दिवसाशोकविलोलपल्लवम् ।  
चरमाचलकुम्बिकम्बलो विमलोऽलक्ष्यत भा(62b)नुमण्डलः ॥11.75॥  
नयनं जगतामधीशितुर्विमलानामवलम्बनं रुचाम् ।  
निपपात तथापि भास्करो विधियोगः किल केन वार्यताम् ॥11.76॥  
मिहिरेऽस्तगते निमीलिता नलिनी विष्णुपदं मलीमसम् ।  
विरहाकुलिता च चक्रिणी तनुते किं न विपन्महौजसाम् ॥1.77॥  
अथ धीरतरः समीरणः कुसुमामोदमुदारमुद्गिरन् ।  
हिमशीकरसङ्गशीतलो मदयामास मनो विनोदिनाम् ॥11.78॥  
 अथ वदनविसारिसीत्कृताभि-  
  र्घनतरकम्पतरङ्गितस्तनीभिः ।  
 सममखिलकलाविलासिनीभिः  
  प्रभुरपि तीरमगात्तदाम्बुनद्याः ॥11.79॥  
 \[ल\]सन्नितम्बस्तनभारमन्थरै-  
  र्विमुच्यमानं प्रमदाकदम्बकैः ।  
 वियोगदुःखादिव लोलतां गतं  
  सुरापगावारितटान्तमुद्ययौ ॥11.80॥  
 मुकुलितनलिनानि प्रोल्लसत्कैरवाणि  
  प्रसृमरतिभिराणि ध्वस्तसूर्यातपानि ।  
 मदमुदितचकोरीनादसान्द्राणि कामं  
  दधुरधिकमनोज्ञां कान्तिमाशामुखानि ॥11.81॥  
 प्रत्यङ्गसङ्गतकुरङ्गमदं मनोज्ञं  
  वैदूर्यहारमपि नीलनिचोलमुच्चैः ।  
 एणीदृशां रमणवेश्मविनिःसृताना-  
  मुक्तार्थ(63a)यन्निव रराज घनान्धकारः ॥11.82॥  
 आलिम्पन्निव निर्भरं दशदिशः कालागुरूणां रसै-  
  रातन्वन्निव भूषणं त्रिजगतां सान्द्रेन्द्रनीलोत्पलैः ।  
 तल्पं संपरिकल्पयन्निव दिवस्तापिच्छवल्लीदलैः  
  प्रत्याशं च समुल्ललास तरसा गाढान्धकारोत्करः ॥11.83॥  
 स्वान्तध्वान्तविधूननं प्रणमतां दीर्घादरं ध्यायता  
  धन्यं किञ्चन हृद्गतं नवजवासिन्दूरसान्द्रं महः ।  
 पूर्णः श्रीकविकर्णपूरकृतिना कौतूहलान्निर्मिते  
  काव्ये चारुणि पारिजातहरणे सर्गोऽयमेकादशः ॥11.84॥

-------------------------------------------------------------------------------------------

.

  \[ ***द्वादशः सर्गः*** \]

 उद्भासयन्नथ नभः कनकावदातै-  
  स्तेजोभि\[र\]ज्बविनिमीलनसिद्धमन्त्रः ।  
 आनन्दयन् कुमुदकाननमुद्धतश्रीः  
  शीतद्युतिः कनकशैलमलंचकार ॥12.1॥  
 उज्जृम्भमानघनभासि तुषारभानौ  
  स्फीता दिशो दश विनोदपराश्चकोराः ।  
 आनन्दिनी कुमुदिनी विमलं विहायः  
  को वा बिभर्ति न सतामुदयेन मोदम् ॥12.2॥  
 सञ्चारयन् मृदु\[करान्\]परितः प्रजाना-  
  मासञ्जयन् मुदमुदारतराननश्रीः ।  
 स्फीताम्बरप्रचुरकान्तिभराभिरामो  
  राजा जगद्वलयमुज्ज्वलयांचकार ॥12.3॥  
 (63b)चामीकराचलशिरोविशदातपत्रं  
  पौरन्दरोज्ज्वलहरिद्वदनारविन्दम् ।  
 व्योमाङ्गनारुचिरदर्पणबिम्बमारात्  
  सौधाकरं सपदि मण्डलमुल्ललास ॥12.4॥  
 आरोपितो वियदनर्गलवेदिकायां  
  पीयूषपूरहविरुद्गतकान्तिबिन्दुः ।  
 चेतोऽनिशं वशयितुं रसिकस्य काल-  
  होत्रा हुतो मदनवह्निरिवाविरासीत् ॥12.5॥  
 उद्यत्तमालदलभासिनभोवकाशे  
  रेजुर्निशाकरकरप्रकरास्तदानीम् ।  
 विस्तारिता इव हरिन्मणिवेदिकाया-  
  मुद्दामकुङ्कुमरसाः कुसुमायुधेन ॥12.6॥  
 शोणाम्बुजैरिव वियद्वरुणालयस्य  
  रक्तांशुकैरिव निशामणिमेखलायाः ।  
 काश्मीरपङ्कनिकरैरिव दिग्वधूना-  
  मुद्भासितं भुवनमिन्दुमहःप्रतानैः ॥12.7॥  
 ताराभिरामगजमौक्तिकपंक्तिहार-  
  हृद्येन निर्मलगुणोत्करगुम्फितेन ।  
 वक्षःस्थले ललितभासि निशारमण्या  
  मणिक्यनायकदशापि सुधाकरेण ॥12.8॥  
 विभ्राजमानघनकान्तिसमुज्जिहान-  
  ज्वालाशतो वितततीव्रकलङ्कधूमः ।  
 आदीपयन् वियदुदारवनीमनेकां  
  दावानलो विधुरमानि वियोगिनीभिः ॥12.9॥  
 सङ्गार्थिनी ललितमन्मथव(64a)ल्लभस्य  
  रात्रिर्वियद्विमलतल्पतले निषण्णा ।  
 संवीक्षितुं मुखमुदारतरं दधार  
  प्रोद्दामदर्पणमिषेण शशाङ्कबिम्बम् ॥12.10॥  
 विभ्राजमानवदनानि हरिद्वधूना-  
  मामोदयन् कुमुदकाननसौरभेण ।  
 शीतो मुहुस्तुहिननीरनिषेवणेन  
  सायन्तनो हृदि मुद पवनस्ततान ॥12.11॥  
 तिग्मद्युतौ विरतिभाजि यदन्धकार-  
  वारांनिधौ निरवधौ जगदाममज्ज ।  
 द्रागुद्यता तदुदधारि करोत्करेण  
  शीतांशुना किमुरुधामभृतामशक्यम् ॥12.12॥  
 शीतद्युतिद्युतिनिरस्तसमसस्तशोभा-  
  सर्वस्वमब्जुजवनं तरसा विहाय ।  
 श्रीरध्युवास कुमुदेषु मुदा तदानीं  
  निःस्वेषु कः प्रणयमर्हितमादधाति ॥12.13॥  
 पीयूषनिर्मलजलप्रकरेण पूर्णः  
  कान्तिप्रवालपटलं सकलं दधानः ।  
 कन्दर्पमङ्गलमहाकलशः सितांशु-  
  रुद्यन्नभःस्थलमलङ्कतमाततान ॥12.14॥  
 श्रीमान् वियद्विपिनसीम्नि यथायथाव-  
  त्तारापतिः करमुदारतरं ततान ।  
 दिक्चक्रवालभुजगप्रकरस्थथैव  
  यद्यो जरत्तिमिरकञ्चुकमुन्मुमोच ॥12.15॥  
 स्फीताम्बरा चलचकोरविशालनेत्रा  
  तारोल्लसद्विमलभूषणसंहितश्रीः ।  
 चन्द्रानना कुमुदसौरभसम्भृताङ्गी  
  सं(64b)मोदमाशु रजनीरमणी वितेने ॥12.16॥  
 आलम्ब्य निर्मलकरैः स्फुरदम्बरान्तं  
  कान्ते मुदान्तिकमुपेयुषि शीतभानौ ।  
 ध्वान्तांशुकं तुहिनघर्मकरम्बिताया  
  द्रागापपात रजनीनलिनेक्षणायाः ॥12.17॥  
 शुभ्रे निशाकरकरैर्गगनेऽतिमन्द-  
  मावाति कैरववनीपवनेऽतिशीते ।  
 आनन्दितैर्यदुगणैः सह कामिनीभि-  
  रारेभिरे सपदि कामकलाविलासाः ॥12.18॥  
 संकेतकेतकनिकुञ्जगतागताभ्या-  
  माकल्पतल्पपरिकल्पनया च भूयः ।  
 दौत्यैः परस्परकृतैरनुरागभाजां  
  सा यामिनी पदमभूत्कमनीयतायाः ॥12.19॥  
 उत्फुल्लकैरववनीकमनीयसान्द्र-  
  सौरभ्यसारसुभगेन समीरणेन ।  
 स्वैरं चकोरचरितैरपि मानिनीनां  
  मानापनोदनविधिं विधुराततान ॥12.20॥  
 उद्दामकामहिमधाभसमीरणादि-  
  संतप्यमानमनसः सुचिरं युवानः ।  
 एणीदृशां चरितचारुसुधासमुद्र-  
  संगाहनान्मुदमुदारतरामवापुः ॥12.21॥  
 केचित् समुत्सुकहृदो निबिडानुरागा  
  द्रागागता ललितकेलिनिकुञ्जगेहम् ।  
 तत्रासमीक्ष्य दयितामतितापभाज-  
  स्तद्वर्त्मदत्तनयना मु(65a)मुहुर्युवानः ॥12.22॥  
 अङ्गेषु चन्दनरसं मृगनाभिबुद्ध्या  
  वासः सितं मलिनचोलधियार्पयन्ती ।  
 संप्रस्थितै रमणवेश्म मुदा तदानीं  
  काचिद् न्यषेधि सहसैव सखीजनेन ॥12.23॥  
 संप्रस्थिता तमसि सान्द्रमसीसमाने  
  स्वैरं सरीसृपपरीतपथा कथञ्चित् ।  
 काचित्तदा कुलकलङ्कभयप्रदत्त-  
  तोयाञ्जलिः प्रणयमुज्ज्वलयांचकार ॥12.24॥  
 दूतीकरार्पितकरा दलदिन्द्रनील-  
  सान्द्रद्युतौ तमसि काश्चन मोहवत्यः ।  
 एणीदृशः फणिफणमणिरश्मिजालै-  
  रालोक्य केलिवनवर्त्म दधुः प्रमोदम् ॥12.25॥  
 \[शू\]न्या दिशो दश विषं विषयाभिलाषः  
  कामो यमस्तुबिनभानुरसौ कृशानुः ।  
 प्राणैः शपे सुमुखि! संप्रति संप्रतीहि  
  जीवोऽपि मे खलु दुनोति मनोऽनुवेलम् ॥12.26॥  
 इत्यादिवाग्विलसितैरनुमीयमान-  
  मानातिरेकवलितापि चिरं प्रियेण ।  
 अश्रूणि काचन तदा प्रमदा मुमोच  
  तन्नास्ति यच्चतुरचारुगिरामसाध्यम् ॥12.27॥  
     कुलकम् ।  
 कामोपमाः सुरतकेलिविलासभाजो  
  राजोचितप्रचुरभूषणभूषिताङगाः ।  
 सार्धं प्रियाभिरनुरागरसार्द्रचित्ताः  
  स्वैरं पपुर्मधु मनोज्ञगुणं युवानः ॥12.28॥  
 एणीदृशां वदन(65b)वारिरुहाणि रेजु-  
  रुज्जम्भमाणमधुकाञ्चनभाजनेषु ।  
 आसेवितुं हृदयमाशु विलासभाजा-  
  मभ्यागता इव विमोहकरा विकाराः ॥12.29॥  
 आपीय सीधु मधुरं सुचिरं विमूढा  
  शोणाननाम्बुजरुचिस्तरसालसाङ्गी ।  
 व्याघूर्णमाननयना मदनानुविद्धा  
  सुष्वाप कापि रसिकोरसि कोपनापि ॥12.30॥  
 सद्योऽधरद्युतिरहारि हठादपूरि  
  लीलागतिर्द्रुतमकारि विकारि चेतः ।  
 एणीदृशस्तदपि सीधुनि सानुरागाः  
  को वेद वामनयनाहृदयं द्रढीयः ॥12.31॥  
 कान्तैः समं सुरतकेलिरसोऽनुवेल-  
  मेणीदृशां गलितलज्जसमज्जदुच्चैः ।  
 आसेविते मधुनि मुग्धदृशामुदार-  
  व्याघूर्णमाननयनाम्बुजशोणभासाम् ॥12.32॥  
 स्वेदाम्बुहारिणि मनोहरवारुणीना-  
  मामोदमुद्गिरति धीरतरे समीरे ।  
 दीर्घादरं सुरतरङ्गविधौ तदानी-  
  मेणीदृशो नवनवत्वमियाय चेतः ॥12.33॥  
 दीर्घादरं मधुमदारुणलोचनाभि-  
  र्विस्तारिते घनदृगन्तशते तदानीम्।  
 साम्राज्यमूर्जितमवाप्य मनोभवेन  
  नारोपितः किल करोऽपि धनुर्ललतायाम्॥12.34॥  
 स्वेदाम्बुसंवलितमुद्गतलोमहर्षं  
  पीयूषपूरघनसारतुषारशीतम्।  
 कामी करं हृदि(66a)\[निधाय सुलोचनाया-\]  
  स्तत्याज शम्बररिपोरपि बाणभीतिम् ॥12.35॥  
 आलिभ्गति द्रुतमतिप्रणयेन कान्ते  
  सद्यःस्फुरद्विपुलकम्पकरम्बितायाः ।  
 आलीव धर्मपयसा घनतामुपेता  
  काञ्ची कथञ्चन निचोलमुवाह तन्व्याः ॥12.36॥  
 कान्तेन कौतुकसमाहृतमानसेन  
  किञ्चिन्मुदा गदितया परिहासपूर्वम् ।  
 सान्तःस्मितं ललनया यदवादि सद्य-  
  स्तत्कस्य वा वचनगोचरतामुपैतु ॥12.37॥  
 स्वेदाम्बुसंवलितचारुकुचामुदार-  
  कम्पालसां रतपरिश्रमनिःसहाङ्गीम् ।  
 कान्तामसीममदमेदुरलोचनान्ता-  
  मालिङ्ग्य कामपि युवा मुदमाततान ॥12.38॥  
 स्वैरं समर्पयति कामिनि कौतुकेन  
  पाणिं पयोधरमहीधरयोर्नताङ्ग्याः।  
 सञ्जीवयन्निव मनोभवमञ्जसैव  
  मुग्धो न कामिनिकरः स्फुटमुल्ललास ॥12.39॥  
 लोलालकं चलकुचाचलयुग्ममुच्चैः  
  शिञ्जानकिङ्किणि रणद्घनघर्मजालम् ।  
 विस्तार्य चारु पुरुषायितमायताक्षी  
  यूनो मनोमुदमुदारतरां वितेने ॥12.40॥  
 ग्रस्तो महान्धतमसा सहसा सुधांशु-  
  रुच्चैर्मुहुर्मुहुरकम्पि कुलाचलाभ्याम्।  
 तारावली प्रसभमेल पपा (66b)त सद्यः  
  को वा\[दशां वदतु\]काममहीधरस्य ॥12.41॥  
 आस्यानि चञ्चदलकानि विलासिनीनां  
  स्वेदाम्बुभिः परिवृतानि चिरं निनिन्दुः।  
 निस्यन्दमानकरन्दरसालसानि  
  शैवालजालजटिलानि सरोरुहाणि॥12.42॥  
 \[उद्दाम\]कामकुतुकाहृतमानसाना-  
  मेणीदृशां रतपरिश्रमनिःसहानाम्।  
 आलिङ्ग्य तुङ्गकुचशैलतटीं पटीर-  
  पङ्काङिकताः प्रतिपलं मुदिता युवानः॥12.43॥  
 अतिलकमलकं च्युताधरश्री-  
  र्नखरनखक्षतदन्तुरौ स्तनाद्री।  
 तदपि मृगदृशो रतेऽनुरक्ताः  
  शिव शिव किं न मनोऊवस्तनोति ॥12.44॥  
 अलिभिरधिकमाद्यन्मानसैः सेव्यमानो  
  लुलितकुसुमतल्पामोदसम्भारगर्भः ।  
 श्रमजलबमलमानामा चचाम प्रकामं  
  रजनिविरतिशङ्काधीरधीरः समीरः ॥12.45॥  
 प्रियकण्ठनिषक्तबाहुमूलाः  
  प्रबलप्रेमभृतो विलासवत्यः ।  
 अधिगत्य निशावसानमुच्चैः  
  सहसोद्वेगमहोदधो ममज्जुः ॥12.46॥  
 निद्रालसामेव शनैस्तदानी-  
  मानीय वक्षः प्रिय आदरेण।  
 आलिङ्ग्य कश्चिद् दयितां विलासी  
  दीर्घं मुहुर्निःश्वसितं ततान ॥12.47॥  
 चिरेण हित्वा बत बाहुबन्ध-  
  मन्योऽन्यमा\[लिङ्‌ग्य दृढं च शश्वत्\]।  
 \उद्वेल्ल\[^5]तोर्निःश्वसतोस्तदानीं  
  यूनोर्मनो मन्थरमाविरासीत् ॥12.48॥  
 बिभ्राणाः श्लथमंशुकं मधुमदाद्भूयःस्खलन्त्यो वलद्-  
  घर्माम्भःस्नपिताः सखीकरतटीविन्यस्त\[हस्ताम्बुजाः\]।  
 उद्यज्जागररागमेदुरदृशः प्रातः शनैर्निर्ययुः  
  केलीमन्दिर\[तो\]रतोत्सवभरायासालसाः सुभ्रुवः ॥12.49॥  
 उपचितदशनक्षताधरौष्ठं  
  वलदलकाकुलमुद्गतश्रमाम्भः।  
 मदमुदितदृशो मुखारविन्दं  
  मनसि न कस्य महोत्सवं ततान ॥12.50॥  
 स्वान्तध्वान्तविधूननं प्रणमतां दीर्घादरं ध्यायता  
  धन्यं किञ्चन हृद्गतं नवजवासिन्दूरसान्द्रं महः ।  
 धीरश्रीकविकर्णपूरकृतिना कौतुहलान्निमिते  
  काव्ये चारुणि पारिजातहरणे सर्गोऽगमद् द्वादशः ॥12.51॥

[^5]: 67a

----------------------------------------------------------------------------------------

.

     \[ ***त्रयोदशः सर्गः*** \]

अथ निर्भरभूभारहारिणा नरकारिणा।  
प्रेषितः प्राप तरसा सात्यकिः सुरपत्तनम् ॥13.1॥  
आसाद्य त्रिदशाधीशसंमद शिनिपुङ्गवः ।  
उवाच तरसाखर्वगर्वगर्भाः पुरो गिरः ॥13.2॥  
विक्रमाक्रान्तदिक्चक्रचञ्चत्कीर्त्तिहिमद्युतेः ।  
दूतोऽहं यदुवीरस्य सात्यकिस्त्वामुपस्थितः ॥13.3॥  
चतुरश्चतुरम्भो(67b)धिमेखलाक्षितिनायकः ।  
यदुवाच मुरारातिः सुराधीशावधेहि तत् ॥13.4॥  
याचितः कतिधा नैव भवान देवद्रुमं मया।  
न तथापि त्वयाकारि मयि सानुग्रहं मनः ॥13.5॥  
तदायतोऽस्मि रभसादद्याहमतिथिस्तव।  
समालोच्य समं स्वीयैरत्र युक्तं विधीयताम् ॥13.6॥  
आवयोः सदृशी तृष्णा जिष्णो! देवद्रुमं प्रति ।  
विना पौरुषमेतस्य कोऽपि नातः परं प्रभुः ॥13.7॥  
इत्यालोच्य वचोऽस्माकं स्मृत्वा स्वीयं च भाषितम्।  
संग्रामाङ्गणसीमानमलंकुरु बलान्तक!॥13.8॥  
मद्दोर्दण्डमहोद्दण्डशरधारापराजितः ।  
स्वां दिशं च न वेत्स्यन्ति कान्दिशीका दिवौकसः॥13.9॥  
विद्राव्य भवदुद्दामवाहिनीगणमोजसा ।  
यदकारि न केनापि तद्विधातामहाहवे ॥13.10॥  
मदुद्दामगदाघातविदलद्गण्डमण्डलः ।  
मदोन्म\[ा\]दोऽपि ते हस्ती न स्थिरीभावमेष्यति ॥13.11॥  
स्वर्गिणां जीवनं सद्यः कृत्वाहिविशिखानने ।  
मयाशयाम्बुजक्रोडे कृतं देवद्रुमः फलम् ॥13.12॥  
कुण्डलीकृतकोदण्डो यमदण्डोपमैः शरैः ।  
अद्य सद्यो विधास्यामि निर्दैवतमिदं जगत् ॥13.13॥  
मद्वाहिनीगणान्दो(67b)\[लालोलचेतास्तदप्रियम् ।  
वि\]दधातु विधातापि कथमत्यन्तशङ्कितः॥13.14॥  
मयि बिभ्रति कोदण्डे के वराका दिवौकसः ।  
किमुदेति तमः क्वापि प्रखरे भाति भास्करे ॥13.15॥  
अञ्जसा शिञ्जिनीं शार्ङ्गे यावदासञ्जयाम्यहम् ।  
विलासः सुरनारीभिस्तावदेवानुभूयताम् ॥13.16॥  
\[आकर्णयन्ती सेनायाः सिंहनादं ममोर्जितम्\] ।  
सुपर्ववाहिनी नूनं मूकतामेष्यति क्षणात्॥13.17॥  
स्थितोऽसि यदि संग्रामे वीरव्रतमनुस्मरन् ।  
तद् द्रक्ष्यसि मुदद्दण्डदोर्दण्डद्वयजृम्भितम् ॥13.18॥  
देहि देवद्रुमं शक्र! वक्रता मयि का तव ।  
प्रणयो वर्धतामुच्चैरावयोरावयोरिव ॥13.19॥  
इत्यवेत्यामराधीश! मयि देहि सुरद्रुमम् ।  
सीमन्तेषु सुरस्त्रीणां सन्तु सिन्दूरबिन्दवः ॥13.20॥  
इति व्याख्यातमखिलं भाषितं दनुजद्विषः ।  
अथ यच्च मयेदानीमुच्यते तन्निशम्यताम् ॥13.21॥  
कः सहेत जगज्जैत्रं तेजो दनुजविद्विषः ।  
वेगं विहगराजस्य किं रुणाद्धि सरीसृपः ॥13.22॥  
दूरादपि समाकर्ण्य धनुर्ध्वानं मधुद्विषः ।  
कस्तथास्ति महावीपो यो धीरो भवति क्षणम् ॥13.23॥  
लीलया छिन्दतानेन बाणाबाहुमहावनम्।  
रणे न गणिता रुद्राः केऽन्ये क्षुद्रा दिवौकसः ॥13.24॥  
अस्ति कस्तादृशो लोके श्रीमानुग्रपराक्रमः ।  
युधिः यः स्पर्धतामद्धा शार्ङ्गिणा रणरङ्गिणा ॥13.25॥  
तज्जहीहि रणारम्भदम्भसम्भारमञ्जसा  
भ\वेदे\[^6]व तथा वह्नौ शलभस्येव ते गतिः॥13.26॥  
बलफाल्गुनकामाद्याः सन्तु वीरा मधुद्विषः ।  
अहमेव क्षमो हर्तुमेकः सुरमहीरुहम् ॥13.27॥  
इत्युच्यमाने वचने मुहुः सत्यकसूनुना ।  
तरसैव सुरेशस्य शोणत्वं दधिरे दृशः ॥13.28॥  
पराहतोऽपि दूतोक्तैस्तरङ्गैरिव वारिधेः ।  
तत्याज न हरिः स्थैर्यं शिलोच्चय इवोच्चकैः ॥13.29॥  
अथ रोषारुणीभूतलोललोचनरोचिषा ।  
शोणयन् संसदागारमवदत्पाकशासनः ॥13.30॥  
पुरैव श्रुतमस्माभिर्नारदात्तदुदीरितम् ।  
शैनेय! नाधिकं किञ्चित् त्वयाद्य विनिवेद्यते ॥13.31॥  
परं तु यदि संग्रामकामस्ते यदुनन्दनः ।  
तदायातु समं स्वीयैरशनेरस्य संमुखम् ॥13.32॥  
गाढाहङ्कारझङ्कारक्रूरा यदुपतेर्गिरः ।  
यास्यन्ति व्यर्थतां सद्यः शरद्घनरवा इव ॥13.33॥  
मौनमाश्रयते सूर्यस्त्रिलोकीं तापयन्नपि ।  
न प्रायः\[शक्तिमन्तो हि वृथावाग्जाल\] वल्गिनः ॥13.34॥  
लालितोऽपि मया कृष्णः प्रकाशयति वक्रताम् ।  
सुधासिक्तोऽपि सन्तापमातनोति हुताशनः ॥13.35॥  
वर्धितस्तापयत्युच्चैर्दहत्याशु स्वमाश्रयम् ।  
स्वभावः(69a)कोऽपि दुर्ज्ञेयः खलस्य ज्वलनस्य च ॥13.36॥  
स्नेहैः संवर्ध्यमानोऽपि मालिन्यं तनुतेऽधिकम् ।  
न मुञ्चति त कौटिल्यं पिशुनः केशपाशवत् ॥13.37॥  
समुदेति प्रदोषेषु न तेजः सहते क्वचित् ।  
अन्धकार इव क्रूरः सदा जगति दुर्जनः ॥13.38॥  
तिरस्करोति गर्वान्धो गुरूनपि गतत्रपः ।  
आन्दोलयति किं मेरुशिखरं चञ्चलोऽनिलः ॥13.39॥  
यदवादि मुकुन्देन निजवीर्यमदोष्मणा ।  
तद् युक्तमेव वीराणां यदि स्थाता स सङ्गरे ॥13.40॥  
क्व तेजः सुरवीराणां जगद्विजयजाङ्घिकम् ।  
क्व मानवगणैर्युद्धं विदधाति न किं विधिः ॥13.41॥  
मन्महाशनिसम्भूतज्वालाजालमहानलः ।  
भूलोकं भस्मसात् कर्ता \[वीक्षमाणे\]मधुद्विषि ॥13.42॥  
क्षान्तमेव मया सर्वं यदवादि मधुद्विषा।  
दूषणेऽपि यदज्ञानामज्ञतैव समर्थनम् ॥13.43॥  
यातु सत्वरमद्यापि निवृत्य यदुनन्दनः ।  
न सन्तु यदुवीराणां दारा हारावकर्षिताः ॥13.44॥  
इतिवादिनि सक्रोधं पुरुहूते मुहुर्मुहुः ।  
प्रत्युवाच शनेर्नप्ता सप्तार्चिरिव संज्वलन्॥13.45॥  
उक्तमुक्तं हरेरद्य तवापि श्रुतिमीरितम् ।  
कलहे युवयोरिन्द्र!भद्रं नाकलयाम्यहम् ॥13.46॥  
परं त्वहमिदं मन्ये दृष्टतद्वीर्यवैभवः ।  
हस्त एवास्ति विन्यस्तः कंसारेर्दैवतद्रुमः ॥13.47॥  
विक्रमाक्रान्तदिक्चक्रे धृतचक्रे मुरद्विषि ।  
पुरुहूतादयो देवाः के वा सङ्गरसीमनि ॥13.48॥  
तदुपेहि सगीर्वाणगणो मानोन्नतो रणम्।  
केसरीव करीन्द्रं त्वां लक्ष्मीशश्चिरमीक्षते ॥13.49॥  
इति सात्यकिरत्युग्रगर्वगर्भमुदीरयन् ।  
जगाम तदनुज्ञातः सविधं मधुवैरिणः ॥13.50॥  
प्रयातेऽथ मुकुन्दस्य दूते रोषारुणेक्षणे ।  
चकार स्वबलं सज्जमूर्जितश्रीः पुरन्दरः ॥13.51॥  
तर्जयन् जगतीमुच्चैरूर्जितैर्गजगर्जितैः ।  
प्रतस्थे समरारम्भदम्भो दम्भोलिभृत्स्वयम् ॥13.52॥  
अथैरावणमुद्दाममारोहति पुरन्दरे ।  
द्रुतमारुहुहुर्देवाः स्वानि यानानि सर्वतः॥13.53॥  
समीक्ष्य समरोद्योगमपर्वणि सुपर्वणाम्।  
असुरत्राससंमूढा मुमुहुः सुरसुभ्रुवः ॥13.54॥  
सम्भाव्यविरहव्याधिमुग्धा यदमरस्त्रियः।  
व्रजतां सुरसङ्घानां तदेवासीदमङ्गलम् ॥13.55॥  
उद्धतध्वजिनीनादैर्धनुर्ध्वानैश्च सर्वतः ।  
नादयन्तो दिशः सर्वाः सुपर्वाणः प्रतस्थिरे ॥13.56॥  
विभूषणगणोद्द्योतविद्योतितनभस्थलाः ।  
ध्वजि(70a)नीं भूषयामासुः कुञ्जरा मदमेदुराः ॥13.57॥  
दन्तिदन्तसमोद्दामबाहुमण्डलमण्डिताः ।  
ययुः समरसंरम्भदम्भपूर्णाः पदातयः ॥13.58॥  
नर्तयन्तस्तुरङ्गालीः प्रासोल्लासितपाणयः ।  
अश्ववारवराश्चेरुर्दर्पा इव शरीरिणः ॥13.59॥  
अन्वीयमानस्तरसा सुपर्वभिरखर्बधीः ।  
जगाम समरारम्भदम्भो दम्भोलिभृत् स्वयम् ॥13.60॥  
धूमधूम्रच्छवीः कुर्वन् परितो हरितोऽनिशम् ।  
उद्धतं प्रययौ यौद्धुं प्रज्वलन् ज्वलनः स्वयम् ॥13.61॥  
महोद्दण्डेन दण्डेन ब्रह्माण्डं दण्डयन्निव ।  
प्रययौ शमनः शीघ्रमरातिशमनाशया ॥13.62॥  
प्रज्वलज्जलनाकारा महोदारास्त्रपाणयः ।  
लक्षशो राक्षसा जग्मुर्योद्धुमुद्धतचेतसः ॥13.63॥  
कल्पयन् प्रलयाशङ्कामकालेऽपि जलोत्करैः ।  
जगाम समराशंसी पाशी पाशयितुं द्विषः ॥13.64॥  
कम्पयन् प्रबलैर्वेगैः सर्वतः कुलपर्वतान् ।  
आन्दोलयामास महीमञ्जसैव प्रभञ्जनः ॥13.65॥  
गलहालाहलज्वालाजटालैर्लोचनानिलैः ।  
रुद्रा विद्रावयामासुर्दिशामाशु प्रसन्नताम् ॥13.66॥  
उद्दामसमरारम्भदम्भसम्भारसम्भृतः ।  
गदापाणिरुदारश्रीर्यक्षेशोऽपि क्षणाद् ययौ ॥13.67॥  
आजगाम न यच्छेषः प्रत्यात्यपि दिवस्पतौ ।  
(70b)तेनैव प्राप स प्रौढां पीडां भुवि भरार्दितः ॥13.68॥  
किरणैः क्रोधपूर्णानामचिरेण सुपर्वणाम् ।  
कोटिसूर्योर्जितद्योतिविद्योतितमभून्नभः॥13.69॥  
निनदेन महोद्दामवरूथिन्या बलद्विषः ।  
भुवनानि महोत्पातवातेनेव चकम्पिरे ॥13.70॥  
हरिरैरावतस्कन्धनिषण्णः क्षितिमण्डले ।  
अर्पयामास दर्पेण दृशः कोपकषायिताः ॥13.71॥  
कलयन्निव संग्रामे सुरराजपराजयम् ।  
बलधूलीभरव्याजान्मन्दतापाम भानुमान् ॥13.72॥  
सर्पतां परितः प्रौढगजानामूर्जितत्विषाम् ।  
निपेतुर्मुशलाकारा मदधारा महीतले ॥13.73॥  
आपवन्ती जवाद् वाजिराजिरत्युज्ज्वल\[ा\]कृतिः ।  
व्यलोकि कुतुकोत्फल्लैः सुरगङ्गेव गां गतैः ॥13.74॥  
वैमानिकविमानौघज्योतिर्मण्डलमण्डिते ।  
व्योम्नि व्याजृम्भमाणोऽपि दिदीपे दिवाकरः ॥13.75॥  
यावदाकर्णयन्नादमुत्पश्यति वियज्जनः ।  
तावदेव सुराधीशध्वजिनी मेदिनीमगात् ॥13.76॥  
अथ देवबलोद्दामवेगवायुपराहता ।  
चकम्पे मृदुशम्पेव मेरोः शिखरसंहतिः ॥13.77॥  
तुरङ्गमरवैरुग्रैरूर्जितैर्गजगर्जितैः ।  
वसुधा ब(71a)हुधा कम्पमाबभार भयादिव ॥13.78॥  
नलिनान्दोलिना चारुशीकरोत्करशालिना ।  
रचिता विहितायासाः समीरेण दिवौकसः ॥13.79॥  
अथ विविधविनोदानादधानो निकामं  
 रुचिरकनकशैलाभ्यासमासाद्य सद्यः ।  
द्रुविणमिव दरिद्रः काङ्क्षमाणो मुकुन्दं  
 सुरपतिरमितश्रीर्यामिनीं तामनैषीत् ॥13.80॥  
स्वान्तध्वान्तविधूननं प्रणमतां दीर्घादरं ध्यायता  
 धन्यं किञ्चन हृद्गतं नवजवासिन्दूरसान्द्रं महः ।  
पूर्णः श्रीकविकर्णपूरकृतिना कौतूहलान्निर्मिते  
 काव्ये चारुणि पारिजातहरणे सर्गोऽग्निचन्द्राङ्कितः ॥13.81॥

[^6]: 68a

---------------------------------------------------------------------

.

  \[ ***चतुर्दशः सर्गः*** \]

अथोद्धतैर्देवपतेर्वचोभिर्निवेद्यमानैः शिनिपुङ्गवेन ।  
समीरवेगैरिव रोहिताश्वो हरिस्तदानीमधिकं दिदीपे ॥14.1॥  
अखर्वगर्वं बहलं बालेर्यथा यथा सात्यकिराशशंस ।  
तथा तथा कोपकषायितश्रीर्ददौ दृशं चक्रधरः स्वचक्रे ॥14.2॥  
अथोग्ररोषारुभीषणश्रीर्ललाटबद्धभ्रुकुटीतरङ्गः ।  
निर्यातुमत्यूर्जितबाहुवूर्यो बलानुजः स्वं बलमादिदेश ॥14.3॥  
गुणान्ममोज्ञादिव कीर्तिधारास्त्रिनेत्रनेत्रादिव वह्निभासः ।  
अपामधीशा(71b)दिव भङ्गसङ्घा गिरेर्निरीयुर्मुरजिद्घ्वजिन्यः ॥14.4॥  
उदग्रवेगातुलदर्पभाजस्तुरङ्गमानध्वनि नर्तयन्तः ।  
सुवर्णसन्नाहभृतोऽश्ववाराः प्रासोल्लसत्पाणितला निरीयुः ॥14.5॥  
आयोघनारम्भघृतोरुदम्भाः सम्भावयन्तो विजितं महेन्द्रम् ।  
वीराः परामर्दनवर्धमानरुषो हृदा मोदमुदारमापुः ॥14.6॥  
प्रचण्डतुण्डाः समुदग्रशुण्डा हिरण्मयोद्दामकुथावनद्धाः ।  
ययुर्जवैर्जङ्गमशैलकल्पाः कल्पान्तपाथोदसमाः करीन्द्राः ॥14.7॥  
स्फुरन्महोत्तुङ्गतुरङ्गनादमुद्दामचक्राकमितारिचक्रम् ।  
सुवर्णसन्नाहभृदुग्रमानी रथाङ्गपाणी रथमारुरोह॥14.8॥  
अथान्तकं वैरिमहीपतीनां प्रयान्तमुद्वीक्ष्य रथाङ्गपाणिम् ।  
सर्वे सुपर्वेशमहेशतुल्यास्तमन्वधावन् बफलाग्लुनाद्याः ॥14.9.॥  
धनाभिलाषीव वदान्युमुच्चैरुच्चैः श्रवः स्वामिनमीक्षमाणः ।  
अतिष्ठदाकृष्टसुरारिमानोऽनुगम्यमानो ध्वजिनीभिरीशः ॥14.10॥  
अथोद्धतैर्माधवसैनिकानामुद्दण्डकोदण्डरैरतीव ।  
फणीव पादाहतिभिस्तदानीं महोग्रमानी हरिराप रोषम् ॥14.11॥  
सुपर्वसङ्घैः परितः परीतो मुदोपनीतोज्जवलमङ्गलश्रीः ।  
(72a)\[दम्भोलिपाणिः प्रखर\]प्रतापसन्तापितारिः समरं जगाम॥14.12॥  
ततः प्रवृद्धोद्धतयुद्धरङ्गी प्रतापतुङ्गीकृतबाहुवीर्यः ।  
सुपर्वसैन्यैः परितः परीतः पुरन्दरः प्राप हरेः समीपम् ॥14.13॥  
जवात्पतन्तावतिवीर्यवन्तौ तरङ्गसंघाविव सागरस्य।  
समीयतुः सङ्गरभूभिभागानुपेन्द्रदेवेन्द्रचमूसमूहौ ॥14.14॥  
अनल्पकल्पान्तसमीरसङ्गात् समुत्पतन्ताविव वारिवाहौ ।  
बलोत्करावेत्य तयोः समन्ताद्वितेनतुर्द्रागतिसान्द्रनादान् ॥14.15॥  
पदातिपादोद्धतधूतिजालमहान्धकारे ग्रसति त्रिलोकीम् ।  
मुहुर्मुहावीरपरम्पराणां तनुप्रभैवोद्भटभानुभासः ॥14.16॥  
निजप्रभोर्नाम समुद्गिरन्तो रणोग्र\[विक्रान्ति\]पराः प्रवीराः ।  
मिथः शरानुग्रतरान् वितेनुः पयःप्रवाहानिव वारिवाहाः ॥14.17॥  
यशो हिमांशुप्रतिमं स\[म\]न्तादसुव्ययेनापि समीहमानाः ।  
परस्परस्पर्द्धितया तदानीमस्त्रप्रहारान्विदधुः प्रवीराः ॥14.18॥  
समित्समारम्भधृतोरुदम्भाः सम्भावयन्तो विजयं स्वकीयम् ।  
निपातयामासुरपारसाराः प्रहारधारावलिभिर्विपक्षान् ॥14.19॥  
ललाटबद्धभ्रुकुटीतरङ्गाः सगर्वमागत्य पदाति(72b)संघाः ।  
निपातयामासुरसिप्रहारैरुदग्रदन्तावलदन्तकुन्तान्॥14.20॥  
मुहुर्मुहोत्साहनियोज्यमानैरथाशु दूनैर्द्विषदाशुगेन ।  
समीहितार्थैरिव दुर्णयानां शिलीमुखैरर्द्धपथे निपेते ॥14.21॥  
अपि प्र\[कामा\]र्जितवीर्यभाजामसून् हरन्तस्तरसानुवेलम् ।  
तदान्तकस्येव कटाक्षधारा महोग्रसारा विशिखा निपेतुः ॥14.22॥  
विभिन्नवक्षाः क्षतजोक्षिताङ्गो रेजे तुरङगोपरि कोऽपि वीरः ।  
रणश्रिया दीर्घतरानुरागं सभाजितः शोणमणिस्त्रजेव ॥14.23॥  
मुहुर्मुहुः स्वामिसमर्प्यमाणसम्मानदानप्रणयादिकानाम् ।  
विधातुमानृण्यमिवेहमाना महोग्रमाना युयुधुर्युवानः ॥14.24॥  
निषूदिताधोरणयोर्विपक्षेर्द्विपेन्द्रयोरुन्मदयोस्तदानीम् ।  
महोग्रसंग्रामविलोकानोत्कैरकारि वीरैः क्षणमाजिमान्द्यम् ॥14.25॥  
सुचारुचामीकरपूर्णपुंखैः पतद्भिरुद्भासितपत्रिपक्षैः ।  
\[अमृ\]ष्यतां बाणगणैरनेकैर्विकीर्यमाणं वियदाबभासे ॥14.26॥  
भुहुर्महावीरगणैर्विभिन्नमहोग्रकुम्भाः समराजिरेषु ।  
युगान्तवातैरिव पात्यमाना महीधरा दन्तिवरा निपेतुः ॥14.27॥  
समीर(73a)वेगाविव वावदूकवचःप्रपञ्चाविव चाव्यवस्थम् ।  
मुहुर्मुहुर्भङ्गजयौ तदानीं समापतुर्माधवेवसैन्ये ॥14.28॥  
संभिद्यमानेषु निजाङ्गकेषु विच्छिद्यमानेष्वपि वाहनेषु ।  
द्विषत्प्रवाहस्फुरदुग्ररोषैरकारि वीरैर्न मनोऽपि दूनम् ॥14.29॥  
उदञ्चयन्तश्चलचामराणि चर्माणि चारूणि पदातिसङ्घाः ।  
प्ररोहयामासुरसिप्रहारैरुषर्बुधं वारणदन्तकुन्तात् ॥14.30॥  
वीरप्रहारोत्करमूर्च्छितानां महागजानां रुधिरप्रवाहाः ।  
उद्दामभूमीधरनिर्झराणामवापुरुग्रां रुचिमाहवेषु ॥14.31॥  
विभूतिभारैरिव रोहिताश्वो मदैरुदारैरिव सद्गुणौघः ।  
विनिर्जितो माधववीरवर्गैश्चमूसमूहो न हरेर्विरेजे ॥14.32॥  
विलोकयन्तः स्वबलं दिगिन्द्रा विद्रावितं माधववाहिनीभिः ।  
विस्तारयन्तः शितशस्त्रधारा रणाङ्गणं रोपपराः समीयुः ॥14.33॥  
उषर्बुधः कोपभरैः परीतः समुज्ज्वलन्तीं तनुमादधानः ।  
धृतायुधः प्रोद्धतयुद्धरङ्गी ज्वालाजटालः स्फुटमाविरासीत् ॥14.34॥  
प्रकम्पयन्तं श्वसितेन शैलानुदग्र\[श्रृङ्ग\]ज्ञतभानुबिम्बम् ।  
अधिष्ठितः कासरमुग्ररूपं ययौ यमो योद्धुमथोद्धतश्रीः ॥14.35॥  
(73b)धृतायुधैर्विग्रहवद्भिरुग्रैः पाथोधिभिर्द्राक् परितः परीतः ।  
जगाम संग्राममहीमहीनतेजाः प्रजानामधिपः प्रचेताः ॥14.36॥  
महीधराणामपि श्रृङ्गसंघानान्दोलयन् वेगभरैरुदारैः ।  
उद्वेल्लयन् वारिधिवारिपूरान् प्रभञ्जनोऽहयुरथ प्रतस्थे ॥14.37॥  
स पुष्पकं कामगमं विमानमारुह्य यज्ञैरनुगम्यमानः ।  
दधद्गदामुग्रमदारुणश्रीर्धनाधिनाथस्त्वरितः प्रतस्थे ॥14.38॥  
विभ्राजमानः स्वमहोभिरुच्चैरुच्चैःश्रवःपृष्ठगतो गरिष्ठः।  
अवार्यवीर्यः\[ः\]प्रययौ जयन्तो विस्तारयंस्तोषभरं मघोनः ॥14.39॥  
द्रुतं समारुह्य निजानि यानान्युदीरयन्तोऽथ गिरः सगर्वाः ।  
सर्वे सुपर्वेशनिदेशभीता दिवौकसः सङ्गरभूमिमीयुः ॥14.40॥  
सुपर्वणां दुर्विषहैर्महोभिरापूर्यमाणेषु हरिन्मुखेषु ।  
बलं बलाद्यैरभिपाल्यमानं विभीषिताप्रायमभून्मुरारेः ॥14.41॥  
भयाकुलं स्वं बलमीज्ञमाणा महोग्रमानाधिकदर्पभाजः ।  
बलादयः प्रौढभुजप्रतापाः संग्रामसीमानमथाभिजग्मुः ॥14.42॥  
यमं बलः पाशकरं किरीटी गदोऽनिलं सात्यकिरग्निमुग्रम् ।  
मुदा(74a)\[श्रयं तं च जवाज्जयन्तं जगाम कामः स\]मराभिरामः ॥14.43॥  
बिभ्रद्गदामुग्रमदारुणश्रीः क्रोधोद्धतो युद्धमहीमुपेतः ।  
विलोकितो निर्भरभीतलोकैर्यमो यमस्यापि स सीरपाणिः ॥14.44॥  
रणाङ्गणे नि\[स्तुललाङ्गलास्त्रैः कालं वि\]निर्जित्य जगर्ज भूयः ।  
करीव वल्लीमथ कामपालो विलोकयामास सुपर्वसेनाम् ॥14.45॥  
अथागतः प्रौढबलैरुपेतः क्रोधोद्धतः पाशयितुं विपक्षान् ।  
निरुद्धवेगः शरवर्षपाशैरकारि पाशी किल फाल्गुनेन ॥14.46॥  
विद्येव दारिद्य्रर्भरैरुदाररैस्तुषारपूरैरिव पङ्कजश्रीः ।  
पराहतः फाल्गुनबाणवर्षैरपां पतिर्निष्प्रभतामुवाह॥14.47॥  
गदोग्रबाणव्रजदीर्यमाणो यदाप मान्द्यं समरे समीरः ।  
वसन्नपि श्रीमति चन्दनाद्रौ जहाति नाद्यापि तदेव नूनम् ॥14.48॥  
अनल्पकल्पान्तहुताशनश्रीः समुज्ज्वलज्वालटालदेहः ।  
दहन् दवप्रायमरातिसैन्यमग्निर्ययौ सात्यकिमत्युदग्रः ॥14.49॥  
विनिर्दहन्तं ध्वजिनीं मुरारेः स्पृशन्तमुद्दामशिखाभिरग्र्यान् ।  
उपर्बुधं वारुणबाणवर्षैः शिनिप्रवी(74b)रः शमयांबभूव ॥14.50॥  
अथाकिरन् बाणतरङ्गसङ्घान् ययौ जयन्तो जलधिप्रकाशः।  
असह्यतेजाः किल तं विषह्य बभौ तदा सह्य इवाशु कामः ॥14.51॥  
\[क्रमेण\]बाणग्रहणेन योगेनाकर्षणेनैव विमोक्षणेन ।  
अलिक्षि शिक्षावशतस्तदानीं तयोः करः क्वापि युधि प्रवीरः ॥14.52॥  
महेन्द्रसूनुस्तरसा शरोघैर्जघान् वाहान् युधि शंबरारेः ।  
छित्त्वा स तूणं च धनुस्तदानीमथोर्जितश्रीः प्रसभं जगर्ज ॥14.53॥  
अमृष्यमाणः किल तस्य नादान् फणीव पादाहतिमुग्रवीर्यः ।  
गदामुपादाय ललाटपट्टे जयन्तवाहस्य जघान कामः ॥14.54॥  
तरङ्गराजस्तदुरुप्रहारमासाद्य सद्यो विकलीकृताङ्गः ।  
विषादयन्निन्द्रमनस्तदानीमुदारनादान् सुचिरं मुमोच ॥14.55॥  
आकृष्य रश्मीनतियत्नभाजा निवारितोऽपीन्द्रसुतेन गाढम् ।  
उवाह वाहः स्थिरतां न किं वा चला\[चलत्वं न भयार्दितानाम्\]॥14.56॥  
महोग्रवेगैर्घनबाणवर्षैर्यदुप्रवीरैरभिहन्यमानाः ।  
अकर्णधारेव तरिस्तदानीं बभ्राम देवध्वजिनी निकामम् ॥14.57॥  
अथोत्तरङ्गः स्फुरदुग्रकुम्भीकुम्भीरभीमः समरः प्र(74a)वीरः ।  
\[उदीर्णशस्त्राहिरपूर्वभा\]भिरवाप कल्पान्तपयोधिलक्ष्मीम् ॥14.58॥  
करीन्द्रदन्तार्पितकर्णभूषाः कृतास्त्रहाराः श्रतजाङ्गरागाः ।  
मदोन्मदाः शोणितसीधुधाराः कपालपात्रैरपिवन् पिशाच्यः॥14.59॥  
\[क्षतक्षरद्वीरशरीर\]मुच्चैरादाय दर्पात् परिचर्चयन्तः ।  
उत्तालतालोत्तरलं तदानीं पिशाचसंघा ननृतुः समन्तात् ॥14.60॥  
शिवारवैर्भूरितरैर्गभीरैर्महोग्ननादैरपि कौणपानाम् ।  
विदीर्यमाणेव शरैरुदारैर्मही महाक्रन्दितमाततान॥14.61॥  
शूलेन विद्धः कुपितेन यन्त्रा संचूर्ण्यमानोऽपि पदा गजेन ।  
सहैव संरम्भमहोग्रदम्भैर्मुमोच कश्चिद् युधि जीवितानि ॥14.62॥  
 धन्यं विमानमधिरुह्य सुराङ्गनानां  
  स्वीयं वपुः समरसीम्नि समीक्षसाणाः ।  
 आनन्दतुन्दिलहृदः स्फुटमाशशंसु-  
  र्वीरान्वये निजजनुर्जननान्तरेऽपि ॥14.63॥  
मार्तण्डः कुमुदोत्करानिव गु(75b)णग्रामानिवोच्चैर्मदः  
 कालः प्राणिगणानिव स्फुरदनभ्यासोऽथ विद्यामिव ।  
दौर्जन्यं प्रणयानिव स्फुटशिखो वह्निर्वनालीमिव  
 श्रीमानुग्रपराक्रमो रिपुचमूर्द्रागाममर्दाच्युतः ॥14.64॥  
स्वान्तध्वान्तविधूननं प्रणमतां दीर्घादरं ध्यायता  
 धन्यं किञ्चन हृद्गतं नवजवासिन्दूरसान्द्रं महः ।  
पूर्णः श्रीकविकर्णपूरकृतिना कौतूहलान्निर्मिते  
 काव्ये चारुणि पारिजातहरणे सर्गोऽब्धिचन्द्राङ्कितः ॥14.65॥

-----------------------------------------------------------------------------------------

.

         \[ ***पञ्चदशः सर्गः*** \]

देवसैन्यमथ दैन्यमुपेतं वीक्ष्य कोपभरभङ्गुरितभ्रूः ।  
व्याकिरन्निशितसायकधारामाजगाम समरं सुरराजः ॥15.1॥  
क्रोधविद्धहृदयस्य बला\[रेः शोण\]लोचनसहस्त्रमयूखैः।  
उल्लसच्छिखिशिखाभिरिवोच्चैः शोणिमानमवहन् घनमाशाः ॥15.2॥  
उग्रकान्तिरधिरुढकरीन्द्रः सङ्गरे सुरपतिः स विरेजे ।  
मेरुमूर्ध्नि घनरोचिरुदग्रो(76a)\[भानुमानिव निदाघसमृद्धः\]॥15.3॥  
\[वीक्ष्य\]कोपकलितैर्नरवीरैर्हन्यमानमपि दैवतसैन्यम् ।  
अर्पयन्नपि करं शरपुङ्खेः लज्जते स्म बलवृत्रनिहन्ता ॥15.4॥  
गण्डमण्डलगलन्मदधारानिर्झरेषु दनुजारिगजेषु ।  
\[पर्वतेष्विव पुरा परमौजाः सं\] मुमोच मघवा निजमस्त्रम् ॥15.5॥  
भज्यमानहृदयत्रिकपृष्ठा भिन्ननेत्रकरकर्णललाटाः ।  
पीडिता मघवता शरजालैर्जीवितानि मुमुचुर्युधि वीराः॥15.6॥  
बाहुभिर्निपतितैस्तरुणानामुल्लसन्मणिमयूखविचित्रैः ।  
रेजिरे रणभुवः सुखसुप्तैर्दीप्तमूर्धभिरिवोरगराजैः ॥15.7॥  
बिभ्रत्कोदण्डमुग्रं कुपितयममहोद्दण्डदण्डायमानैः  
 काण्‍डव्रातैः प्रचण्डैः समिति विचरतां खण्डयन् मुण्डखण्डान् ।  
क्रोधज्वालाजटालां नयनदशशतीमुद्गतामादधानो  
 मानोद्दामः सुरेन्द्रोऽनल इव निखिलैर्वीरलोकैर्व्यलोकि॥15.8॥  
कुण्डलीकृतशररासनो मनोजा(76b)ग्रदुग्रतरकोपपावकः ।  
वीरनीरनिधिमन्थरमन्दरः संचचार परितः पुरन्दरः ॥15.9॥  
केसरीव करजैः करिङ्घान् सायकैर्युधि निहत्य नृवीरान् ।  
मौक्तिकैरिव यशोभिरुदारैराततान विशदां हरिरुर्वीम् ॥15.10॥  
अथाकुलं स्वं बलमीक्षमाणो मानोन्नतो दर्पहरो रिपूणाम् ।  
मुहुः प्रसन्नाननपुण्डरीको जगाम योद्धुं जगतामधीशः ॥15.11॥  
 धन्यं धनुर्जयधुरन्धरमादधानो  
  दानोन्नतद्विरदराजसहस्त्रदर्पः ष।  
 सन्नाहवान् समरसीम्नि हरिस्तदानीं  
  वीरो रसः स्फुट इव त्रिदशैरमानि ॥15.12॥  
आकृष्य मौर्वीं भुजगेन्द्रगुर्वीं सदा रणोर्वीवलदुग्रगर्वः ।  
स तीक्ष्णबाणैरशनिप्रमाणैः सन्तापयामास सुप\[र्वसंघान्\]॥15.13॥  
\[प्रसह्य विद्धाः\]समरे सरोषं शरैरुदारैर्मधुसूदनेन ।  
चक्राभिघातैरिव शैलकूटाः समन्ततो देवभटा निपोतुः ॥15.14॥  
वितत्य कोदण्डमखण्डधामा कामाभिरामोऽपि यशायमानः ।  
स कोटिमेको(77a)दशवेगकोट्या शरैस्तदैकं रिपुमाजघान ॥15.15॥  
 शिक्षादक्षतया तदा मुररिपोरालोकितः कैरपि  
  ज्याबन्धेन शरः शरेणम च करस्तत्रापि न स्पन्दनम् ।  
 किं त्वेतद् घटमानकारणशरासारैर्ययौ दृक्पथं  
  न द्यौर्नैव नभो न वा वसुमती नापि द्विषन्मण्डलम् ॥15.16॥  
 दैत्यारयः स्फुरतरोषभरारुणाभि-  
  र्वाग्भिर्द्दशामरुणतामवतारयन्तः ।  
 नीहारनीरनिकरैरिव पर्वतेन्द्रं  
  श्रीमन्मुकुन्दमकिरन्नुरुशस्त्रसंघैः ।15.17॥  
 सगर्वमुरुविक्रमैर्दितिजवैरिवीरोत्करै-  
  र्विमुञ्चति समन्ततो निशितशस्त्रसंघान्मुहुः ।  
 अदीपि न दिवाकरो न विरराज दिङ्मण्डलं  
  व्यलोकि न नभस्तलं न गतिमाप्तवान् मारुतः ॥15.18॥  
निवारयन् वैरिसमीहितार्थान् सुधीरिवोद्दामनयप्रयोगान् ।  
विनाशयन् दैवतबाणवर्षं वायव्यमस्त्रं मुरजिन्मुमोच ॥15.19॥  
 उन्मूलयन् गुरुतरानपि भूधरौघा-  
  नान्दोलय\[न्न\]पि शिरांसि कुलाचलानाम्।  
 निर्द्धूय तत् त्रिदशबाणमहास्त्रवर्षं  
  विश्वं प्रकाशमयमाशु मरुच्चकार ॥15.20॥  
शरान्धकारे स्तिमिते जगत्यामादित्यबिम्बे च विराजमाने ।  
सन्तापयामास शरैर्विपक्षानुद्दण्डको\[दण्डधरो\]मुरारिः ॥15.21॥  
जवादहंपूर्विकया प्रधावतां सुपर्वणां वाहखुराभिघातजैः ।  
समुद्यदुद्दाभरजोभिरूर्जितैरकारि कासां न दिशां विवर्णता ॥15.22॥  
दर्पादाह्वयकां(1)मिथः प्रसरतां\[वीर\]व्रजानां मुहुः  
 शस्त्राशस्त्रिः कचाकचि प्रविलसद्दोर्दण्डचण्डद्विषाम् ।  
संरम्भादभिधावतां मदवतामत्यूर्जितं गर्जतां  
 दन्तादन्ति च दन्तिनामपि महत्यासीदमीषां समित् ॥15.23॥  
(F.N.)1.आत्मनेपदमुचितमू।  
 निपातयन्तः सदसिप्रहारै-  
  ररातिवीरानवहेलयैव ।  
 अलातचक्रप्रतिमाः समन्तात्  
  तुरङ्गिणः संगरसीम्नि चेरुः ॥15.24॥  
 (2)संयुध्यतां समरसीमनि वैरिवीर-  
  प्रौढप्रहारभरनिर्भरमूर्च्छितानाम् ।  
 संजीवनौषधम(78a)\[भूद्धरिदृष्टिवृष्टि-  
  रिष्टार्थकृत्सति\]विधौ सदये न को वा ॥15.25॥  
F.N.(2)क्यजन्तमिदम् ।  
 मुरद्विषद्बाणविभिद्यमान-  
  सुपर्वसेनागणशोणितानाम् ।  
 सहस्रशः सङ्गरसीम्नि धारा  
  नदानुकाराः ससृपुः समन्तात् ॥15.26॥  
 निजबलमवलोक्य\[भीतिभुग्नं  
  क्षतमभितो बत\]दह्यमानचेताः ।  
 अथ समरमहीमहीनवीर्यो  
  हरिमभि दैवतनायकः प्रतस्थे ॥15.27॥  
 महोद्दामसंग्रामसंभाव्यदम्भा  
  जयं भावयन्तो निजं तोषवन्तः ।  
 बलद्वर्णसौवर्णसन्नाहनद्धा  
  ययुर्योद्धुमद्धा समृद्धाः सुरेन्द्राः ॥15.28॥  
 ततः प्रेर्यमाणो मघोनानुवेलं  
  मुदा माद्यदैरावणः संगरेषु ।  
 समुद्दण्डशुण्डाप्रचण्डातिपातै-  
  रपारोग्रसारान् ममर्दारिवीरान् ॥15.29॥  
 मदोन्मादिना तेन गाढं गजेन  
  प्रवृद्धान् युद्धाङ्गणे सैनिकानि।  
 वनानीव कल्पान्तवाताभिघाता-  
  च्चलच्छेलराजेन चूर्णीकृतानि ॥15.30॥  
 गजं वीक्ष्य संख्योद्धतं पङ्कजाक्षो  
  ब(78b)लक्षोभमत्युद्भटं भावयित्वा ।  
 करे कार्मुकं बाणसन्धानबद्धं  
  तदोल्लासफुल्लाननश्रीश्चकार॥15.31॥  
 जवादापतन्तं बलं मर्दयन्तं  
  करीन्द्रं तमुद्दामदर्पान्नदन्तम् ।  
 बलद्दानदम्भे महोदारकुम्भे  
  शरेणोरुसारेण शौरिर्जधान ॥15.32॥  
 अपारसारेण शरेण शौरेः  
  पराहतो मर्मणि वारणेन्द्रः।  
 धुन्वन् मुहुर्मौलिमुदीर्णनादो  
  न्यषेधि शक्रेण पलायमानः॥15.33॥  
 मान्थर्यं गतवति वारणे समन्ता-  
  दत्यन्तप्रसरदुदारकोपपूर्णः।  
 सन्नद्धैः सुरनिकरैः समं समस्तै-  
  शस्त्राणि त्रिदशपतिस्तदा मुमोच ॥15.34॥  
 विमुञ्चतोर्बाणमहास्त्रसङ्घा-  
  नुदारदर्पान्नदतोः\[प्रकामम्\]।  
 क\[ल्पान्तमे\]घप्रभयोस्तदानीं  
  युद्धं तयोरेव तयोरिवाभूत् ॥15.35॥  
 इत्थं तयोर्वीर्यवतोस्तदानीं  
  प्रवर्तमानेषु महाहवेषु।  
 व्यलोकि लोकैर्विततेऽस्त्रवर्षे  
  न द्यौर्नभो नै(79a)वा\[नवा ध\]रित्री ॥15.36॥  
 अथोद्यत्तदुद्द्योतविद्योतमाना  
  महोद्दाममानाः क्रुधा युध्यमानाः ।  
 निजानस्त्रपूरानपारोग्रसारान्  
  सुराः सङ्गरे शार्ङ्गिणि द्राग् वितेनुः ॥15.37॥  
 मरुद\[नलपरेतराजवास्तो-  
  ष्पतिसुतपा\]शिविशालशस्त्रशङ्घे ।  
 ग्रसति निजबलं बलानुजन्मा  
  स्मितपरिपूर्णमुखो धनुर्दधार ॥15.38॥  
 शरैः प्रतीकारपरैस्तदानीं  
  निहत्य तद्दैव\[त\]शस्त्रसंघान् ।  
 संपीडयन्निर्भयमुग्रतेजाः  
  संमोहयामास सुरान् मुरारिः ॥15.39॥  
 संमुग्धेषु सुरेषु शौरिविशिखैः सैन्ये च विद्राविते  
  मान्थर्यं गमिते च वारणपतौ वीरेषु गर्जत्सु च ।  
 वैरान्तं तरसा विधातुमधिकक्रोधोद्धतस्तत्क्षणाद्  
  वज्रं जर्जरितारिपञ्जरमघात् पाणौ पतिर्नाकिनाम् ॥15.40॥  
उद्यज्ज्वालाजटालः सपदि दश दिशो धूमधूम्रा वितन्वन्  
 कुर्वन् गर्वोद्धतानां समिति विचरतां मानसं मानशून्यम् ।  
स्वैरारावैस्त्रिलो(79b)कीं सपदि(1)बधिरतामानयन्नुग्ररूपो  
 दम्भोलिर्दम्भभाजां त्रि(2)दशपतिकरे प्रौढदीप्तिर्दीदिपे ॥15.41॥  
F.N.(1)Ms विविधताम्।  
F.N.(2)Ms भाजस्त्रि ।  
 कल्पान्तसंततपयोधरघोरनाद-  
  मुद्धीक्ष्य वज्रममरेशकरे मुरारिः ।  
 उद्दामदानवदवानलमुज्जिहान-  
  ज्वालावितानघनमाशु दधार चक्रम् ॥15.42॥  
 निजैर्ज्वालाजालैः कवलयति दिक्चक्रमुदिते  
  महाचक्रे कोटिस्फुरदुरुखरांशुप्रतिनिधौ ।  
 चकम्पे शम्पेव त्रिभुवनमभूद् व्यग्रमरुणं  
  जजागार स्फारो मुरहरजयश्रीपरिकरः ॥15.43॥  
 उद्भ्रामयन् पाणितलेन यावत्  
  स्वचक्रमुन्मुञ्चति चक्रपाणिः ।  
 शिवाय शक्रस्य तु तावदेव  
  ब्रह्मादयो देवगणाः समीयुः ॥15.44॥  
 मुदा नमन्मौलिरुदारचेताः  
  कृताञ्जलिः स्तोत्रशतं तदानीम् ।  
 स्वरेण धीरेण हरेः पुरस्तात्  
  प्रपञ्चयामास चिरं विरिञ्चिः ॥15.45॥  
 यस्येहया जगदिदं समुदेति सद्यो  
  यद् योगिनो विगतरागभया भजन्ते ।  
 वेदान्तवेद्य(80a)मनवद्यगुणाभिरामं  
  तद्धाम संविदवलम्बितमाश्रयामः ॥15.46॥  
 यद्भ्रूविलासवलितेषु जगत्सु नित्यं  
  लोकेशकेशवमहेशमुखा मखेशाः ।  
 निर्माणपालनविनाशकृताधिकारा-  
  स्तस्मै पुराणपुरुषाय नमो नमस्ते ॥15.47॥  
 करुणावरुणालयाय नित्यं  
  दलदिन्दीवरदामसुन्दराय।  
 अनवद्यगुणैकमन्दिराय  
  प्रणतत्राणविधायिने नमस्ते ॥15.48॥  
 यो बिभर्त्तिं भुवनानि नितान्तं  
  शेषतामुपगतो गुरुसारः ।  
 तं रसातलनिवासिनमीशं  
  सादरं नतदृशः प्रणमामः ॥15.49॥  
 वितत्य भूतानि जगद्विभूतये  
  करोति यः सर्गमपाररूपिणम् ।  
 निलीयते यत्र च भूतसंहति-  
  र्गतिर्ममास्तां स परात्परः पुमान् ॥15.50॥  
 निहत्य दैत्यानुरुभारभङ्गुरां  
  महीमहीनां लघुमाशु कुर्वते।  
 कृपावताराय मुहुर्महात्मने  
  घनेन्द्रनीलद्युतये नमो नमः ॥15.51॥  
 आविर्भवन्ति विरमन्ति यतो(80b)जगन्ति  
  यत्राविशन्ति न गिरोऽपि महामुनीनाम् ।  
 तद्धाम योगिजनचित्तनिवासि नित्यम्  
  आनन्दमन्दिरमुदारतरं भजामः ॥15.52॥  
 क्रोधं विभो! संहर संहराशु  
  पुरन्दरे मन्दमतौ मदान्धे।  
 जरापराभूततनौ मुकुन्द!  
  तवायमास्तां मयि सुप्रसादः ॥15.53॥  
 स्तुतिशतपरिणद्धं भक्तिनम्रस्य धातु-  
  र्गदितमिदमुदारं गौरवादाकलय्य ।  
 हरिरतिकरुणावान् संजहाराशु चक्रं  
  हृदुदयति न वक्रं मानिनामानतेषु ॥15.54॥  
 स्वान्तध्वान्तविधूननं प्रणमतां दीर्घादरं ध्यायता  
  धन्यं किञ्चन हॄद्गतं नवजवासिन्दूरसान्द्रं महः।  
 संपूर्णः कविकर्णपूरकृतिना कौतुहलान्निर्मिते  
  काव्ये चारुणि पारिजातहरणे सर्गः शरेन्द्वङ्कितः ॥15.55॥

---------------------------------------------------------------------------------------

.

  \[ ***षोडशः सर्गः*** \]

 अथ स्तुतो वेदविदा विरिञ्चिना  
  कृतापराधेऽपि पुरन्दरे चिरम्।  
 मुमोच रोषं मुरजिन्महामना  
  क्षमा (1)हि कीर्तिः प्रणतेषु मानिनाम् ॥16.1॥  
F.N.(1)ह कीर्तिं Ms.  
 (81a)ततो विधातारमपारविक्रमो  
  विमोचयन् भीतिभरात् पुरन्दरम् ।  
 स्मितद्युतिद्योतितसङ्गराङ्गणो  
  विनोदयामास गिरा मुरान्तकः ॥16.2॥  
 त्वया सरोजासन! हेलयैव किं  
  विधातुमिन्द्रस्य शतं न शक्यते ।  
 \[तथा\]पि यन्मोचयसीन्द्रमुच्चकै-   
  रिह त्वदीया करुणैव कारणम् ॥16.3॥  
 तपोभिरुच्चैः फलितं ममाधुना  
  विधे! सनाथस्य तवानुकम्पया।  
 अहो महायोगिजनैरवीक्षितं  
  महस्तवोद्दाममि\[दं\]यदीक्ष्यते॥16.4॥  
 गुणान्मनोज्ञादिव चारुकीर्तयो  
  मदादिवोद्दामविकारराजयः ।  
 विधे! विनिर्यान्तु समन्ततः सदा  
  प्रजाः प्रजानाथ! शरीरतस्तव ॥16.5॥  
 मुदा विनिर्मासि जगत्त्रयीमिमां  
  दधासि विद्रावयसि क्षणादपि ।  
 जगत्प्रसूतेर्महिमानमद्भुतं  
  न वेद वेदोऽपि तवेश तत्त्वतः ॥16.6॥  
 विदूरिता दैवतनाथदुर्गतिः  
  कृतार्थिता मे च विलोचनत्विषि ।  
 इतः परं देव! निदेशयाशु मां  
  निदे\[श\]कारी करवाणि किं तव ॥16.7॥  
 मुदा तदावादि गरिर्विरिञ्चिना  
  न नाथ! वाच्यं भवतेति मत्पुरः ।  
 भवादयो देव! वयं च तेऽवरा  
  न शासकः कोऽपि तवेश! दृश्यते ॥16.8॥  
 विलोकितं तावकपादपङ्कजं  
  निपीतमेतत्तव भाषितामृतम् ।  
 समुज्झिता पताकतापसंहतिः  
  किमन्यदस्ति स्पृहणीयमीश!नः ॥16.9॥  
 इदं तु देव! प्रणतोऽहमर्थये  
  भयेषु रक्ष्यो भवता शतक्रतुः ।  
 वयं च चञ्चत्करुणाकरम्बितै-  
  र्विलोकनीया नलिनैर्दृगञ्चलैः ॥16.10॥  
 सुरैः समन्तादभिवादितस्तदा  
  मुदा मुकुन्देन च भक्तितोऽर्चितः ।  
 विलोचनासेचनकस्तिरोहितो  
  विरिञ्चिपीयूषमयूखमण्डलः ॥16.11॥  
 अथ द्विषन्निर्भरभीतिवर्धने  
  निवारिते कंसजिता निजायुधे ।  
 हतत्विषां नाकनिवासिनां तदा  
  विजृम्भितं चेतसि जीविताशया ॥16.12॥  
 स्मितावलोकैरमृतद्रवोपमै-  
  र्विनोदयन् मानसमाशु नाकिनाम् ।  
 \[नवोन्नमद्(82a)\]वारिदधीरनिस्वनो  
  मनोहरश्रीरिदमाह माधवः ॥16.13॥  
 शुभाः शिखावन्त इव द्विजन्मनां  
  सदैव नः पूज्यतमाः सुरोत्तमाः ।  
 भवत्सु मान्येष्वपि मेऽद्य दुर्णयो  
  ददाति किं दुःसमयो न देहिनाम् ॥16.14॥  
 फलार्थिभि\[र्निर्भरभ\]क्तिभावितैः  
  समर्च्यते (1)यत्प्रतिमापि मानवैः ।  
 मदोद्धतं युद्धमकारि तैरहो  
  सदोन्मदान् मूढधियो धिगस्तु नः ॥16.15॥  
F.N.(1)यः प्रतिमा Ms.  
 अधीशितारो जगतां सुरोत्तमाः  
  क्षमध्वमेतं मम दोषमुद्ध\[तम्\]।  
 विधेर्विधानाद् विरुणद्धि कस्य वा  
  न मानसं मोहमहातमःस्थितिः ॥16.16॥  
 भयं न मत्तो भवतां भविष्यति  
  व्रजन्तु सर्वे समरं च मुञ्चत।  
 सुरद्रुमः किं तु कियद्दिनं मयि  
  प्रदीयतां चेत् करुणा भवादृशाम् ॥16.17॥  
 मुरारिरुद्यद्विनयो नयोर्जितं  
  वचस्तदानीमिदमाह वासवम् ।  
 अथाललम्बे खलु मौनमञ्जसा  
  न साधुवृत्ता बहुभाषिणः क्वचित् ॥16.18॥  
 दयावता शार्ङ्गभृता निवेदितं  
  वचः सुधासारतुषारसुन्दरम् ।  
 (82b)द्रुमान् प्रदग्धानिव वृष्टिरुच्चकै-  
  र्विनोद\[या\]मास तदा दिवौकसः ॥16.19॥  
 कृतापराधेऽपि रणोद्यतायुधे  
  दिवौकसां भर्तरि निर्जिते बलात् ।  
 हरेर्दयोदारमवेत्य भाषिचं  
  द्रुतं न केषां द्रवतामगान्मनः ॥16.20॥  
 अथ त्रपासम्मदपूर्णमानसो  
  यदा न शेके गदितुं शतक्रतुः ।  
 उवाच वाचस्पतिराशु माधवं  
  तदेङ्गितज्ञो गुणगुम्फिता गिरः ॥16.21॥  
 कृतापराधः प्रसरत्त्रपाभरो  
  हरिर्न शक्नोति मुकुन्द! भाषितुम् ।  
 अथास्य यच्चेतसि चित्रितं वच-  
  स्तदिङ्गितज्ञेन मया निवेद्यते ॥16.22॥  
 विदन्ति यं वेदविदो न तत्त्वतो  
  यतो जगन्मण्डलमाशु जृम्भते ।  
 विशन्ति यं योगरता मुमुक्षवः  
  प्रयातु\[स\]ज्ञानपथं कथं भवान् ॥16.23॥  
 वधाय देवद्विषतां परः पुमान्  
  कृतावतारः क्षितिमण्डले भवान् ।  
 विदन्ति मोहान्धिधियस्तु मादृशा  
  न तावकं देव! महत्त्वमुत्तमम् ॥16.24॥  
 विहाय वैकुण्ठसुखान्यपि क्षितौ  
  \[कृतावता(83a)\]रोऽसि हिताय नाकिनाम् ।  
 अतोऽभितो राजति ते दिवानिशं  
  हरे! नतत्राणसमुद्गतं यशः ॥16.25॥  
 कृतोऽपराधः सुमहान्मरुत्वता  
  क्षमा च तस्मिन् भवता प्रकाशिता ।  
 न ते पुनः क्वापि तवापचीयते  
  स्फुरत्कृपा\[पालिक\]रम्बितं मनः ॥16.26॥  
 सुरद्रुमो देव! तवैव नीयतां  
  यथेच्छमिन्दीवरसुन्दर! त्वया ।  
 तदस्ति किं वस्तु जगत्त्रयीगतं  
  त्वमीश्वरो यस्य जनैर्न मन्यसे॥16.27॥  
 समुल्लसत्सम्मदनद्धमानसः  
  समीहते\[यत् खलु\]देव! वासवः ।  
 निवेद्यते तच्च मया भवत्पुरो    
  विधेयमेतद् भवता दयानिधे! ॥16.28॥  
 निजापराधान् परया ,पर्यया  
  हरे!(1) तिरोधातुमसौ शतक्रतुः ।  
 भवन्तमत्यन्तमनोविनोदितः  
  समीहते नेतुमसौ स्वमालयम् ॥16.29॥  
F.N.(1)अन्तर्भावितण्यर्थः ।  
 भवत्पदाम्भोजरजोभिरूर्जितैः  
  कुशस्थलीवातिपवित्रताश्रयः ।  
 सन्नचित्ते त्वयिः माधव! द्रुतं  
  सुराधिराजस्य पुरी भविष्यति॥16.30॥  
 सुरङ्गना मङ्गलपाणयः स्थिताः  
  (1)शिवोऽयमा(83b)वाति शनैः समीरणः ।  
 अकुण्ठकण्ठीरवविक्रमाधुना  
  त्वया सुनासीरपुरी निरीक्ष्यताम् ॥16.31॥  
F.N.(1)शिरोऽय Ms.  
 त्रपानतः सम्मदवाष्पधारया  
  निरुद्धकण्ठो विकसन्मुखाम्बुजः ।  
 उदारमौनेन गुरोरुदीरितं  
  चिरं चकारानुमतं पुरन्दरः ॥16.32॥  
 निशम्य गीर्वाणगुरोर्गरीयसीं  
  गिरं तदानन्दमयो नयोज्ज्वलः ।  
 मनः सुराणां हसितामृतद्रवै-  
  र्विनोदयन् वाचमवोचदच्युतः ॥16.33॥  
 वयं गुरो! निर्भरभक्तिभाविताः  
  सदा सुपर्वेशनिदेशकारिणः ।  
 असौ यदाज्ञापयति प्रसन्नधी-   
  स्तदाशु धार्यं शिरसैव मादृशैः ॥16.34॥  
 इति ब्रुवाणं यदुनन्दने तदा  
  मुदा परीतः परयाः पुरन्दरः ।  
 सिषेच पीयूषरसेन सर्वतो  
  रणस्थलीं मूर्च्छि\[त\]जीवहेतवे ॥16.35॥  
 प्रबोधितास्तल्पतलादिवोन्मदा  
  मुदा तदानीमतिपूर्णमानसाः ।  
 सुधाभिषिक्ताः परितो रणाङ्गणात्  
  परासवः सत्वरमुत्थिता बभुः ॥16.36॥  
 वनाग्निकल्पैर्विविधास्त्रसञ्चयै-  
  र्विशो\[षिताना(84a)\]मुरुवीरवीरुधाम् ।  
 नवाम्बुवर्षैरिव निर्भरं तदा  
  नवीनताकारि भृशं सुधारसैः ॥16.37॥  
 करैरुदारैरिव निर्भरं हरेः  
  पराहता वैरिवरूथिनीशतैः ।  
 चिरं रजन्यामिव तारकोत्करा  
  रणाजिरे वा\[सवसैनिका बभुः\]॥16.38॥  
 \[पुरा\]सुरैः प्रापि वरा सुराङ्गना  
  ततः सुधासेककृता नवीनता।  
 अतः सुखावाप्तिविरोधि तत्क्षणं  
  जितारयो जीवनमेव मेनिरे ॥16.39॥  
 ततः सुधासङ्गमजातजीवितं  
  विलोकयन् चारुबलं महोज्ज्वलम् ।  
 गजेन्द्रमारुह्य मुदा मदोन्मदं  
  मुरारिणा सार्धमगात् पुरन्दरः ॥16.40॥  
 सुखोपविष्टाः स्फुरदुग्ररोचिषो  
  महेन्द्रदत्तासु विमानराजिषु ।  
 प्रयान्तमिन्दीवरसुन्दरं हरिं  
  मुदानुजग्मुर्यदवः समं सुरैः ॥16.41॥  
 तनुप्रभोद्भासितदिग्विहायसो  
  विराजमाना वरवीरराजयः ।  
 मुदा तदालोकयतां समन्ततो  
  वितेनिरे चेतसि भास्करभ्रमम् ॥16.42॥  
 उदारसंमोदपरा दिवौकसः  
  समुद्गिरन्तो मुरवैरिणो गुणान् ।  
 द्रुतं सुरा(84b)धीशपुरीमरुश्रियं  
  विलोकयामासुरखिन्नमानसाः ॥16.43॥  
 विलोक्य तां नेत्रमनोविनोदिनीं  
  सुराधिराजस्य पुरीमरुश्रियम् ।  
 ननन्दुरानन्दसुधापयोनिधौ  
  (1)निमज्जमाना इव माधवानुगाः ॥16.44॥  
F.N.(1)ताच्छीह्ये चानश।  
 ततस्तरङ्गिण्य इवेशमम्भसां  
  श्रियः समृद्धा इव नीतिशालिनम्।  
 मरुत्वतस्तां नगरीं गरीयसीं  
  यदुप्रवीरा विविशुः समं सुरैः ॥16.45॥  
 विलोलिताभिर्मृदुना नभस्वता  
  महागृहोद्दामदुकूलविल्लिभिः ।  
 समाह्वयामास मृदङ्गनादिनी  
  करारविन्दैरिव सा पुरी सुरान्॥16.46॥  
 अमन्दमन्दारसुचारुसौरभैः  
  सुरापगाशीतलशीकरैरपि ।  
 विधूनयन् वारिरुहाणि मारुतो  
  विनोदयामास मनो मधुद्विषः ॥16.47॥  
 समुद्यदुद्दाममृदङ्गनिःस्वनैः  
  सुराङ्गनानामपि वल्गुगीतिभिः।  
 अमन्दमानन्द\[म\]यीव सर्वतः  
  सुराधिराज\[स्य\]पुरी तदाभवत् ॥16.48॥  
 विराजमानो नवरोचिरुच्चकै-  
  र्घनस्वनस्यन्दनमध्यमास्थितः ।  
 हरिः सुराधीशपुरीनिवासिभि-  
  (85a)र्मुदा तदालोकि शशीव शारदः ॥16.49॥  
 अथ त्रिलोकीतिलकीभवद्द्युतौ  
  प्रयाति पूर्णेन्दुमुखे मुरद्विषि ।  
 समन्ततो देवपुरौकसामभू-  
  न्मनस्तदालोकनकौतुकोत्सुकम् ॥16.50॥  
 दिदृक्षया संचलितैरितस्ततो  
  \[विलो\]कितो वर्त्मनि कैश्चिदच्युतः ।  
 अचिन्त्यचिन्तामणिलाभसंभव-  
  प्रमोदसंभारमपारमार्पयत् ॥16.51॥  
 मुकुन्दमालोकयितुं समागता  
  जवेन काचित् कमनीयलोचना ।  
 अथैतदुद्दाममहःप्रमोहिता  
  हिताहितं किञ्चन तत्र नाविदत् ॥16.52॥  
 मुरद्विषद्वीक्षणजातकौतुकात्  
  प्रकाशयन्तीव मनः समुत्सुकम् ।  
 चकार काचिन्न करं कलावती  
  नितम्बबिम्बस्खलितेऽपि वाससि ॥16.53॥  
 समं सखीभिर्भवनादुपागता  
  समास्थिता वर्त्मनि लोकसंगमे ।  
 अधात् तदानीं हरिणीव संभ्रमात्  
  कुलाङ्गना काचन चञ्चले दृशौ ॥16.54॥  
 मुहुर्वदन्त्यो मुरवैरिसद्गुणान्  
  घनानुरागाः स्खलदम्बरस्रजः।  
 श्रमाम्बुसंभारकरम्बि(85b)ताननाः  
  सुराङ्गनाः संभ्रमसंभृता ययुः ॥16.55॥  
 हरेर्मृखालोकनलोलचेतसां  
  विनिर्यतीनां भवनान्नतभ्रुवाम् ।  
 निमेषशून्यैर्नयनैर्नभः स्थलं  
  रराज राजीवमयं समन्ततः ॥16.56॥  
 विलोकितुं माधवमुद्गतद्युतिं  
  द्रुतं व्रजन्त्या भवनान्नतभ्रुवः ।  
 उदारहारच्युतमौक्तिकोत्करै  
  सखीजनः पद्धतिमन्वमीयत॥16.57॥  
 मृगीदृशामाननबिम्बकान्तिभि-  
  र्विरेजिरे चारुगवाक्षराजयः ।  
 दलान्तराणीव सुमेरुकानने  
  समुल्लसच्चन्द्रमासः करोत्करैः॥16.58॥  
 न सा सुपर्वेशपुरे नितम्बिनी  
  यया न दृष्टो हरिरेत्य सादरम् ।  
 न तादृशः कोऽपि बभूव च स्फुटं  
  न यस्तदामोदमुदारमाप्तवान् ॥16.59॥  
 निपीतपीताम्बरकान्तिकौमुदी-  
  सुधारसाः संमदपूर्णमानसाः ।  
 नितम्बवत्यः प्रतिवर्त्म नागरै-  
  र्विलोकिताश्चित्रगता इवानिशम् ॥16.60॥  
 समागताः सादरमाशु सन्निधिं  
  मुदा सुपर्वेशपुरे मृगीदृशः ।  
 मुकुन्दमा\[न\]न्दमयैर्विलो(86b)चनै-  
  श्चिरं पिबन्त्योऽपि न तृप्तिमाययुः ॥16.61॥  
 तमालनीलद्युतिरक्तलोचनो  
  मनोविनोदं जनयन् मृगीदृशाम् ।  
 क्षणं च यद्येष निरीक्ष्यते तदा  
  मुधा सुधापानकदर्थनाशतैः ॥16.62॥  
 इति ब्रुवाणाः स्फुरदिन्दुसुन्दरे  
  मुखारविन्दे वनमालिनोऽबलाः ।  
 निमज्जयामासुरुदारमानसाः  
  समं हृदा नेत्रमधुव्रतावलीम् ॥16.63॥  
 सभाजितो देवनितम्बिनीगणै-  
  र्विलोचनोदारसरोजराजिभिः ।  
 मुदा तदानीमतिपूर्णमानसो-  
  ऽविशन् मुकुन्दोऽथ महेन्द्रमन्दिरम् ॥16.64॥  
 सभागृहद्वारमवाप्य सादरं  
  मतङ्गजेन्द्रादवरुह्य वासवः ।  
 नियोजयन् भृत्यगणानितस्ततः  
  प्रकाशयामास निजां विनीतताम् ॥16.65॥  
 करावलम्बैरवतार्य वाहनात्  
  पुरःसरः संमदपूर्णमानसः ।  
 विनीतमूर्तिर्मघवा मरद्विषं  
  प्रवेशयामास निवेशमात्मनः ॥16.66॥  
 स्वयं सुराणामधिपेन सादरं  
  सुवर्णसिंहासनसन्निवेशिताः ।  
 विरेजिरे संसदि वीरराजयो  
  मुखेषु वेदिज्वलिता इवाग्रयः ॥16.67॥  
 नमस्कृता सादरमाशु सत्यया  
  चिरं परिष्वज्य पुलोमसंभवा ।  
 समं सखीभिः परया मुदान्विता  
  निनाय तामाशु निजं निकेतनम् ॥16.68॥  
 पुलोमजार्धासनसंगतां तदा  
  चिरा\[य सत्रा\]जितराजनन्दिनीम् ।  
 सभाजयामासुरुदारमानसाः  
  सुरस्त्रियः कुङ्कुमचन्दनादिभिः ॥16.69॥  
 पुरन्दरोऽपि स्मितसुन्दराननः  
  सभाजयित्वानुगता\[न्\]मुरद्विषः।  
 महर्द्धिसंभारभृतो निजालयान्  
  निवेशयामास निवासहेतवे ॥16.70॥  
 विसृज्य भूमीपतिमण्डलं तदा  
  सुरानपि स्मेरमुखो विसर्जयन् ।  
 समं मुकुन्देन मुदा करम्बितः  
  पुरन्दरो मन्दिरमुज्ज्वलं ययौ ॥16.71॥  
 हर्म्येषु हेमखचितेसु तदा वसन्तः  
  सन्तोषसन्ततिपराः सरसान्नपानैः ।  
 तल्पैः सुकोमलदुकूलमनोनुकूलैः  
  सर्वे क्षपां नृपतयः क्षपयांबभूवुः ॥16.72॥  
 सविनयमनुवेलं लालितो वासवेन  
  त्रिदशयुवति(87a)वृन्दैरादरादर्च्यमानः ।  
 सपदि मुदितचेताः किन्नरीचारुगीतै-  
  र्मुररिपुरपि रम्यां यामिनीं तामनैषीत् ॥16.73॥  
 स्वान्तध्वान्तविधूननं प्रणमतां दीर्घादरं ध्यायता  
  धन्यं किञ्चन हृद्गतं नवजवासिन्दूरसान्द्रं महः ।  
 धीरश्रीकविक\[र्णपू\]रकृतिना कौतूहलान्निर्मिते  
  काव्ये चारुणि पारिजातहरणे सर्गो ययौ षोडशः ॥16.74॥

-----------------------------------------------------------------------------------------

.

  \[ ***सप्तदशः सर्गः*** \]

 श्रीपतिः परमया मुदान्वितै-  
   रर्चितः प्रणयनिर्भरैः सुरैः।  
 नाकनाथनगरेऽति\[सज्जिते  
  स\]त्यया सममवाप संमदम् ॥17.1॥  
 नाकनायकगणैः समर्चितः  
  किन्नरीभिरुपवीणितो मुदा।  
 सर्वतः सुरपुरे परिभ्रम-  
  न्नुत्सवं हरिरपारमाप्तवान् ॥17.2॥  
 संविगाह्य\[यदवो यदृच्छया  
  स्वच्छशी\]तलजलां सुरापगाम् ।  
 पारिजातपरिकल्पितस्रजो  
  भूभुजो मुमुदिरे सुरा इव ॥17.3॥  
 वीक्ष्य लोचनमनोविनोदिनं  
  पारिजातमुपजातकौतुकम्।  
 बह्वमानि मनसैव सादरं  
  \[केशवेन सुरलोकवैभवम्\]॥17.4॥  
 (87b)चन्दनानिलविलासलालिते  
  सेविते सुरभिणा दिवानिशम्।  
 संचरन् दयितया समं शनै-  
  र्नन्दने मुदमवाप माधवः ॥17.5॥  
 नृत्यगीतगुणगर्वितात्मना-  
  मुल्लसल्ललितकायरोचिषाम् ।     
 \[नन्दनन्दनमनन्दयन् भृशं  
  चेष्टिता\]नि सुरराजसुभ्रुवाम्॥17.6॥  
 देवराजनगरीनिवासिनां  
  लोललोचनचकोरसंचयः।  
 शारदेन्दुसमसुन्दरद्युतौ  
  श्रीपतौ मुदमविन्ददुच्चकैः ॥17.7॥  
 कायकान्तिभ\[रमज्जितान्तरं  
  संप्रसूतकुतु\]केन तेजसा ।  
 लोचनैस्तमपिबन् मुदान्विताः  
  शर्वरीशमिव सर्वतो जनाः ॥17.8॥  
 ताण्डवैर्ललितगीतनिल्वनै-  
  र्वाहनैर्वसनभूषणैरपि।  
 सप्रियं सुरपुरीनिवासिनो  
  माधवं प्रमुदिताः \[सि\]षेविरे॥17.9॥  
 शारदेन शशिनेव शर्वरी  
  कामिनेव ललिता कलावती।  
 देवराजनगरी गरीयसी  
  माधवेन सह सा विभूषिता ॥17.10॥  
 संततस्मितसुधालसन्मुखे  
  नीलनीरदनिभे रमापतौ।  
 लोचनै\[रभिसृत्य चेतसः  
  प्राभवन्न सुरलोकसुभ्रुवः\]॥17.11॥  
 (88a)याभिरैक्षि नलिनेक्षणस्त\]दा  
  शारदेन्दुरुचिरो रमापतिः ।  
 ताभिरुल्लसितगर्वनिर्भरं  
  द्रागमानि सफलं निजं जनुः ॥17.12॥  
 अम्बराभरणपानभोजनै-  
  स्तोषिता मघवता निरन्तरम् ।  
 उल्लसत्कनकहर्म्यवा\[सिनो  
  भूभृतः सुरवधूरतो\]षयन् ॥17.13॥  
 \[पानभोजनविलासजस्तथा  
  नैव भूमिवलये कदाचन\]।  
 अन्वभावि सहसैव तैर्यथा  
  संमदो नवनवः प्रतिक्षणम् ॥17.14॥  
 यद् यदिष्टमिह विष्टपत्रये  
  वस्तु चारु ददृशर्दिवौकसः ।  
 आदराद् ददुरुदारमानसा  
  माधवाय\[सबलाय तत्तदा\]॥17.15॥  
 \[बान्धवान् प्रणयसंभृतान् यदा  
  स्वैरमस्मरदसौ सुपर्वभिः\]।  
 पूजितोऽपि मुरजिन्निजां पुरीं  
  गन्तुमुत्सुकमतिस्तदाभवत्॥17.16॥  
 वीक्ष्य गन्तुमनसं मधुद्विषं  
  वाष्पपूर्णनयनो\[मरुत्पतिः\]।  
 \[आलिलिङ्ग\]मुहुरेनमुत्सुको  
  वत्सलो विरहशङ्कया भृशम् ॥17.17॥  
 माधवाय ददतस्तदादरात्  
  \[काममा\]शिषमुदारमा\[न\]साः ।  
 नारदप्रभृतयो मुनीश्वराः  
  साम संभृतपदस्वरं जग्मुः ॥17.18॥  
 तत्र पूर्णदधिपात्रपाणयो  
  मङ्गलोल्लसितचारुगीतयः ।  
 \[प्रस्थितस्य शकुनानि शार्ङ्गिणः  
  सर्वतो व्यरचयन् सुराङ्गनाः ॥17.19॥  
 (88b)किन्नरीमधुरगीतनिस्वनै-  
  रप्सरोललि\]तभाषितैरपि।  
 चारुतूयनिनदश्च निर्भरं  
  स क्षणो रसमयस्तदाभवत् ॥17.20॥  
 तुङ्गमङ्गलमभङ्गमिच्छतां  
  तत्र पुण्यजनुषां द्विजन्मना\[म्\]।  
 उल्ललास समयोचितोऽभितः  
  श्रौतमन्त्रनिनदः श्रुतिप्रियः ॥17.21॥  
 ये सुरेन्द्रसदने द्विजास्तदा  
  \[क्षेम्य\]कृत्यभरयन्त्रिता भृशम्।  
 प्रस्थिते यदुपतौ निजालयं  
  तेऽपि पुण्यजनुषः समाययुः ॥17.22॥  
 भाविमाधववियोग\[शङ्कया  
  म्लानमिन्द्रपुरसुभ्रुवां मुखम् ।  
 अञ्जसा बत तदाजयत्तमा-  
  मुद्यदिन्दुरुचि\]संभृताम्बुजम् ॥17.23॥  
 आशिषा सममशेषसंपदः  
  प्रीतये मुररिपोरदाद् विधिः ।  
 सिद्धयोऽथ सहसाणिमादय-  
  \[स्तत्र सन्निचकृषुवशवदाः ॥17.24॥  
 प्रत्यपादि हरयेऽद्भुता द्युतिः  
  प्राज्यसंमदधृ\]ता शिखावता ।  
 आतपत्रमथ काञ्चनप्रदं  
  पाथसां पतिरदान्मुदान्वितः ॥17.25॥  
 माधवस्य वपुषि स्वकं तदा  
  वीर्यमूजितमदान्मुदानिलः ।  
 यक्षभूभृदपि कोषमक्षयं  
  \[न ह्यवै\]क्षत मुरारयेऽर्पयन् ॥17.26॥  
 आहवे विजयसिद्धिमुद्धतां  
  दीर्घमायुरपि संददौ यमः ।  
 नायकोऽथ फणिनामदान्मुदा  
  रत्नराशिममितं मुरारये ॥17.27॥  
 यद्यदिष्टमभवद्दिवौकसां  
  वाहनं वसुविभूषणादिकम् ।  
 आदरादुपगत\[ा मुरार\]ये  
  तत्तदाशु ददुरुल्लसत्त्विषः ॥17.28॥  
 सुप्रतीकसदृशा(1)नुरुत्विषो  
  दन्तिनो मदभरेण मेदुरान् ।  
 वाजिनश्च तुरगेशसन्निभान्  
  लक्षशः सुरपतिस्तदा ददौ ॥17.29॥  
F.N.(1)ददृशा Ms.  
 नृत्यगीतगुणकेलिकोविदा\[ः  
  का\] मिनीर्ललितकायरोचिषः।  
 किन्नरैः सममदान्मुदान्वितो  
  माधवाय सदयः (2)शतक्रतुः॥17.30॥  
F.N.(2)ददता Ms.  
 भूषणं सुरपुरस्य पूरकं  
  याचकेहितभरस्य वासवः ।  
 देहविद्धमिव च स्वकं यशः  
  पारिजातमददान्मुरारये ॥17.31॥  
 आदरेण परिरभ्य निर्भरं  
  बाष्पपूर्णनयना पुलोमजा ।  
 भूषणाम्बरविलेपनादिभि-  
  र्माधवस्य दयितामतोषयत् ॥17.32॥  
 उल्लसन्मणिमयं महास्वनं  
  स्यन्दनं हयसहस्रयोजितम्।  
 मातलिर्मघवतो नि(89b)देशतो  
  माधवस्य पुरतो न्यवेदयत् ॥17.33॥  
 संविसृज्य विनयोर्जितस्तदा  
  धातृशङ्करमुखा\[न्\]दिवौकसः।  
 हीरहस्तिहयहाटकादिभि-  
  र्याचका\[न्\]द्रुतमतोषयद् विभुः ॥17.34॥  
 अश्रुपूर्णनयनाब्जशोभिना  
  वासवेन परिरभ्य निर्भरम् ।  
 सादरं शरसि चुम्बितो मुदा  
  सन्ननाम मुरजिद्दिवौकसः ॥17.35॥  
 सन्निवार्य शपथैरुदारधी-  
  रश्रुपूर्णनयनं सुरेश्वरम् ।  
 आरुरोह दयितायुतो रथं  
  मेरुमिन्दुरिव रोहिणीसखः ॥17.36॥  
 ऊर्जितैर्द्विरदवृन्दगर्जितै-  
  र्निर्भरैरपि च तूर्यनिस्वनैः।  
 पूरयन् दश दिशः समन्ततो  
  निर्जगाम सगणो यदूद्वहः ॥17.37॥  
 संमदोल्लसितयादवं तदा  
  दूयमानसुरमैन्द्रपत्तनम्।  
 अर्धनद्धनवचन्द्रमर्धतो  
  वर्धमानतिमिरं नभोऽहसत् ॥17.38॥  
 कौतुकोत्तरलिताः समुल्लस-  
  ल्लोललोचनसरोजराजिभिः ।  
 माधवं त्रिजगदर्च्यमार्चयन्  
  सादराः सुरपुरीनिवासिनः ॥17.39॥  
 हासभासितमुखेन्दवस्तदा  
  लोललोचनचकोरस\[न्निभाः।  
 प्रस्थितं हरिमवेत्य मेनिरे  
  स्वस्थितिं त्रिदशसुभ्रुवो वृथा\]॥17.40॥  
 (90a)\[र\]क्षिणः सुरपतेर्निदेशतो  
  माधवस्य पुरतो महाबलः ।  
 चन्दनेन विपिनेन संहतं  
  कल्पवृक्षमवहन्मुदान्विताः ॥17.41॥  
 कायकान्तिनिकरैरनर्गलै-  
  र्भासयन् दश दिशो\[ऽथ वृक्षराट्\]।  
 \[सञ्चरन् नभसि भानुमानिव  
  संततं प्रतिपदं व्यराज\]त ॥17.42॥  
 दिग्विलोकनकुतूहलोल्लस-  
  ल्लोचनः परमया मुदा वृतः।  
 हासभासितमुखेन्दुरादरा-  
  च्छीपतिः प्रियतमामभाषत(1)॥17.43॥  
F.N.(1)मभाषयत् Ms.  
 \[पारिजातविटपी सचन्दन-  
  स्तन्वि! याति गगने यथा यथा।  
 पश्य भान्ति\]परितस्तथ तथा  
  कौतुकादिव दिशः सकाननाः ॥17.44॥  
 इन्द्रनीलमणिनीलविग्रहा  
  वारिदाः सलिलभारमन्थराः(1)।  
 सञ्चरन्ति वि\[यति\]प्रसादिनः  
  पश्य संयति मतङ्गजा इव॥17.45॥  
F.N.(1)मन्तराः Ms.  
 प्रेयसि! क्षणमवेक्ष्यतां पुर-  
  \[श्चन्द्रचन्दनसुधा\]समद्युतिः।  
 हीरहाररुचिमम्बरश्रियः  
  सन्तनोति दिविषत्तरङ्गिणी ॥17.46॥  
 दृश्यतामिदमुदारमम्बरे  
  मण्डलं हिमकरस्य राजते ।  
 कामिनी\[वदनतः पराजया-  
  दर्जितं मलिनमङ्कमुद्वहत्\]॥17.47॥  
 (90b)रत्नराशिरुचिभासितोऽभितः  
  काञ्चनो विबुधवास\]भूधरः ।  
 देवि! सप्त मुनयो\[नयो\]ज्ज्वला-  
  रुन्धती च सकलं निभालय ॥17.48॥  
 स्यन्दमानतुहिने हिमद्युतौ  
  तन्वि! भाति \[सविशेषमुद्वती\]।  
 \[अङ्गनेव सरसा पतिव्रता  
  पश्य पद्मनयने! कुमुद्वती\]॥17.49॥  
 \[नीलनीरदमवेक्ष्य\] सर्वथा  
  \[मानसे सर\]सि संभृतादरा ।  
 चारुमारुतया नभस्तले  
  कुण्डलीयति मरालमण्डली ॥17.50॥  
 भ्राजमानमणिराजिराजित-  
  आरुकाञ्चन\[रुचा विजृम्भितः\]।  
 \[मेरुरेष विबुधालयः पुरो  
  वल्लभे! गिरिगुरुर्निरीक्ष्यताम्\]॥17.51॥  
 \[अत्र\]फुल्लशतपत्रलोचने!  
  कल्पपादपकृते सुरैः समम्।  
 युद्धमुद्धतगुणं पणीकृत-  
  प्राणमुन्नतहृदां बभूव नः ॥17.52॥  
 स्यन्दनेन ज\[विनाऽऽत्तसन्निधिः  
  सारसाक्षि! नवीनरदद्युतिः।  
 उल्लसल्लहरिझरभ\[ङ्गुरः\]  
  पूर्णवारिनिधिरेष सुन्दरि ॥17.53॥  
 देश एष वरभूषणं भुवः  
  कामरूप इति विश्रुतः प्रिये ।  
 यद्भवैरगुरुसारसौरभै-  
  र्मोदमञ्चति चिरं जगत्त्रयी ॥17.54॥  
 स(91a)\[र्वदा\]प्रचुरसिद्धिकारिणी  
  नीलशैलशिखरे विलासिनी।  
 शङ्करेण सहिता गिरेः सुता  
  नैनमब्जनयने! विमुञ्चति ॥17.55॥  
 लोहितोऽयमतिनिर्मलोदको  
  दृश्यतां प्रचुरचारुसैकतः।  
 एष वामनयने! प्रणम्यतां  
  माधवो मणिमही\[ध\]रालयः ॥17.56॥  
 अम्बुजाक्षि! धवलाम्बुधारया  
  संगताथ कमता विलोक्यताम् ।  
 कालिका निखिललोकपालिका  
  सर्वदा रमति यत्र सर्वदा ॥17.57॥  
 देवपत्तनमिवातिसुन्दरं  
  नारिकेलवनराजिराजितम्।  
 उल्लसद्व\[रण\]मौलिमण्डलं  
  गौडमण्डलमिदं विलोक्यताम् ॥17.58॥  
 जानकीजननभूमिरीक्ष्यता-  
  मम्बुजाक्षि! मिथिलेयग्रतः।  
 अत्र विज्ञवदनेषु दर्पिता  
  नृत्यति प्रतिगृहं सरस्वती ॥17.59॥  
 काशिका परपदप्रकाशिका  
  कार्मुकाकृतिरियं विराजते।  
 यत्र चारुगुणरोचिरुह्यते  
  गङ्गया मृदुचलत्तरङ्गया ॥17.60॥  
 ये मनागपि वसन्ति मानवाः  
  पत्तनेऽत्र कुसुमाशुगद्विषः ।  
 तैरुदारचरितैः करे कृता  
  हेलयैव पुरुषार्थसिद्धयः ॥17.61॥  
 पातकाशनिरसौ सुरापगा  
  सङ्ग(91b)ता यमुनयातिधन्यया।  
 मज्जतामिह कदापि सज्जते  
  नाम्बुजाक्षि! जनिवेदना घना ॥17.62॥  
 जाह्नवीचलतरङ्गचामरं  
  तीर्थराजमिममाहुरा\[र्थकाः\]।  
 आतपत्रमिव यत्र राजते  
  नीलनीरदनिभो महावटः॥17.63॥  
 सुन्दराङ्गि! सरितौ सितासिते  
  संगते त्रिजगतां हितावहे।  
 व्याधिमाधिमथ जन्मयातना  
  ये हठेन हरतो विलोकिते ॥17.64॥  
 दूरिता रथरयेण भूरिणा  
  जाह्नवी सयमुना यदीक्षणात् ।  
 प्रात्पविप्लुतनिधिव्यथेव मे  
  मानसं बत दुनोति निर्दयम् ॥17.65॥  
 अम्बुजाक्षि! मथुरेयमुज्ज्वला  
  बाल्यकेलिशतसाक्षिणी मम।  
 अत्र केनचिदुदारचेतसा-  
  घानि भोजपतिरोजसान्वितः॥17.66॥  
 पालितं सपदि\[पाण्डु\]जन्मना  
  वारणावतमिदं वरानने।  
 राजसूयसमयेऽत्र निर्जिताः  
  के न भूमिपतयः समागताः ॥17.67॥  
 दृष्टशक्रसुतविक्रमं कुरु-  
  क्षेत्रमेतदबले! विलोक्यताम्।  
 आममर्द तरसा सुयोधनं  
  दुर्धरोऽत्र गदया वृकोदरः ॥17.68॥  
 श्रीरघूद्वहवियोगसाक्षिणी  
  दक्षिणा दिगि\[यम(92b)क्षि\]तोषिणी।  
 यद्विलोकनविनोदशालिना  
  भानुनापि बत मान्द्यमुह्यते॥17.69॥  
 चारुवाग्विलसितोज्ज्वलं महा-  
  राष्ट्रमण्डलमिदं मदालसे।  
 नागरीनयनतुङ्गभङ्गिभि-  
  र्यत्र याति मदनः कृतार्थताम्॥17.70॥  
 अग्निहोत्रपरिचायकाश्चिरं  
  वेदवादनिरता निरन्तरम्।  
 संवसन्ति तपनानलप्रभा  
  यत्र शुद्धमतयो द्विजातयः ॥17.71॥  
 नाकनायकपुरोपमं पुरो  
  भाति भाविनि! विदर्भमण्डलम् ।  
 सद्गुणां प्रणयिनीमिव प्रियो  
  यस्य रीतिमनुयाति सत्कविः ॥17.72॥  
 सागरोऽयमुरुभङ्गिनिर्भरा-  
  न्दोललोलजलजन्तुसन्ततिः ।  
 शीर्यमाणघनशुक्तिकापत-  
  न्मौक्तिकोत्करकरम्बितान्तरः ॥17.73॥  
 संहृतत्रिभुवनो निजेहया  
  पन्नगेशफणमध्यमास्थितः।  
 अत्र संस्वपिति योगनिद्रया  
  मुद्रितश्चिरतरं परः पुमान्॥17.74॥  
 केतकीकुसुमगन्धबान्धवो  
  लालयन् मृदुतरङ्गसंहतिः।  
 शीकरप्रकरसङ्गशीतलो  
  मन्दमन्दमयमेति मारुतः॥17.75॥  
 देहि देवि! दृशमादरादितो  
  द्वारकेयमुदिता गुणोत्करैः ।  
 यद्विलोकनकुतूहलान्मुहु-  
  र्मोदमेति मम मानसं प्रिये! ॥17.76॥  
 अत्र शोणमणिराजिराजिता  
  दृश्यतां सुदति! सौधमण्डली।  
 यत्प्रभाभिरभिको विभूषितो  
  भानुमानपि तिरीक्ष्यते नरैः ॥17.77॥  
 अस्मादागमनसंश्रुतिस्रव-  
  न्मोदबाष्पभरभूषितेक्षणाः।  
 संभ्रमादनधिरूढवाहना  
  निःसरन्ति नगरादितो जनाः॥17.78॥  
 इत्थमालपति म\[ा\]धवे मुदा  
  मातलिर्विदिततत्समीहितः।  
 आनिनाय रथमञ्जसा महीं  
  ना\[नुगाः प्रभुरुचौ वि\]लम्बिनः ॥17.79॥  
 तत्रावतीर्य रथतोऽथ रथाङ्गपाणिः  
  प्रत्युन्मुखान् गुरुजनान् प्रणनाम नम्रः।  
 भक्त्यानतः शिशुभिरस्रकलाविलाक्ष-  
  स्तानालिलिङ्ग समुदीर्य सुमङ्गलानि ॥17.80॥  
 सरभसमनुयातः स\[म्मदा\]दुत्तरङ्गैः  
  पथि पथि नगरीयैरादरादर्च्यमानः।  
 जयजनितविशालोल्लासफुल्लाननश्रीः  
  पुरमविशदमन्दानन्दसान्द्रो मुकुन्दः॥17.81॥  
 स्वान्तध्वान्तविधूननं प्रणमतां दीर्घादरं ध्यायता  
  धन्यं किञ्चन हृद्गतं नवजवासिन्दूरसान्द्रं महः।  
 पूर्णः श्रीकविकर्णपूरकृतिना कौतुहलान्निर्मिते  
  काव्ये चारुणि पारिजातहरणे सर्गो मुनीन्द्वङ्कितः ॥17.82॥

-----------------------------------------------------------------------------------------

.

     \[ ***अष्टादशः सर्गः*** \]

 भुजभुजङ्गमराजविराजितो  
  युधि वि(93a)जित्य हरि\]स्त्रिदशेश्वरम्।  
 सुरतरुं धरणीतलमानयन्  
  मनसि तस्य ततान न विस्मयम्॥18.1॥  
 मणिमयोत्तमकृत्रिमपर्वतो-  
  परि परिस्फुरदुग्रतरद्युतिः।  
 विनिहितो मुदितेन मधुद्विषा  
  सुरतरुर्विचकास सनन्दनः ॥18.2॥  
 रुचिरकाञ्चनकुम्भसुसंभृतै-  
  र्ललितकेलिसरःसलिलोत्करैः।  
 प्रमुदिताः सततं सह सत्यया  
  सिषिचुरब्जदृशः सुदशाखिनम् ॥18.3॥   
 सुरभिगन्धभरैः कुसुमोत्करैः  
  प्रचुरचारुपरागविराजितैः।  
 मृदुलयापि च पल्लवशय्यया  
  तमुपसेव्य मुदं दधुरङ्गनाः॥18.4॥  
 सुरपतिर्विजितः समराङ्गणे  
  द्रुतमहारि तरुस्त्रिदिवौकसाम्।  
 इदमुदारतरं परितः प्रजा  
  मुरहरस्य यशोऽभिनवं\[ज\]गुः ॥18.5॥  
 भुजबलेन विजित्य शतक्रतुं  
  सुरविभूषणवारणवाजिभिः ।  
 विनयनम्रमना मधुसूदनः  
  सपदि बन्धुगणान् समतोषयत् ॥18.6॥  
 विशदहासलसद्वदनेन्दुना  
  वचनचारुसुधारसवर्षिणा ।  
 मुरहरेण\[म\]नागपि वीक्षिता  
  मुमुदिरे रिपवोऽपि निरन्तरम् ॥18.7॥  
 न तदवादि कदापि मधुद्विषा  
  यदभवद् व्यथकं द्विषतामपि ।  
 व्यरचि तेन कदापि न तद् यतो  
  मुदमुदारतरां न दधुर्जनाः ॥18.8॥  
 सदुदयेन\[सदाम्बरशालिना  
  त्रिजगतीदृगसेचनकत्विषा\]।  
 मुरहरेण मनोज्ञकलावता  
  मुदमवापुरुदग्ररुचः प्रजाः ॥18.9॥  
 मुरहरेण मनोरमरूपिणा  
  निखिललोकविलोचनराजिषु ।  
 क्षणविलोकनतोऽपि वितेनिरे  
  द्रवदमन्दसुधारसवृष्टयः ॥18.10॥  
 ललितता\[ललयेन\]विचक्षणा  
  मधुरगीतकलापकलाविदः।  
 प्रतिसभं शुभशंसि हरेर्यशो  
  जगुरुदारतरं हरिणेक्षणाः ॥18.11॥  
 न वलितज्यमकारि धनुः क्वचिद्  
  व्यरचि नैव रुषारुणमाननम्।  
 तदपि वश्यमभून्मधुविद्विषो  
  \[गुणगणै\]र्निखिलं जगदञ्जसा॥18.12॥  
 दश दिशोऽपि यशोभरभूषिता  
  भुजबलेन विजित्य यदूद्वहः।  
 विविधदानकृतार्थितयाचक-  
  श्चिरमयष्ट महेष्टफलैर्मखैः॥18.13॥  
 विविधयागविशेषविनिर्मितैः  
  कनकयूपगणर्मुरवैरिणा।  
 (94a)\[विशद\]कीर्तिभरैरिव भासिताः(1)  
  सपदि वारिनिधेस्तटभूमयः ॥18.14॥  
F.N.  
(1)भाषिता Ms.  
 उपहृताभिरुदारतरत्विषा  
  कनकराजिभिराशु मुरद्विषा।  
 प्रतिबलीयकवेश्म विरेजिरे  
  कति न वाभिनवा इव पर्वताः ॥18.15॥  
 \[विमलपर्वसुधानिधिमण्डलै-\]  
  रिव पुरैः परितः परिवारिताः ।  
 दश दिशोऽपि शशंसुरनुक्षणं  
  जगति यस्य निरावरणं यशः ॥18.16॥  
 तपति तस्य पराक्रमपावके  
  रविरमानि हृदा न हि मानवैः।  
 अथ विभाति तदीयमुखाम्बुजे  
  सु\[खम\]वापि न शातरुचावपि ॥18.17॥  
 अनुगतो मनुवर्त्म महामना  
  विविधनीतिनियोगविचक्षणः।  
 अनुशशास भुवं सपयोनिधिं  
  सुजनरक्षणदक्षतमो हरिः ॥18.18॥  
 अपि जगद्विजयोर्जिततेजसो  
  \[विनयन\]म्रहृदो मुरवैरिणः ।  
 ललितकीर्तिसुधारसलेपनै-  
  र्विशदभावमगाज्जगदङ्गणम् ॥18.19॥  
 \[अवति भूमि\]मुदग्रतरे हरौ  
  गलितदस्युनिशाचरभीतयः।  
 विविधयागतपः कृतितर्पणै-  
  र्मुमुदिरे मुनयोऽपि वनस्थिताः॥18.20॥  
 सकलया कलया भुवि राजता  
  हिमरुचेव मनोरमरूपिणा।  
 नवनवः समकारि मुरारिणा  
  निखिललोकमनःकुमुदव्रजः॥18.21॥  
 अथ निधाय महीपरिपालनो-  
  द्भटभरं नयशालिषु मन्त्रि(94b)षु।  
 प्रभुदितप्रमदाभिरुदारधीः  
  सह विहारसुखं हरिरन्वभूत् ॥18.22॥  
 ऋतुगणेन सदैव निषेविते  
  मलयधीरसमीरविराजिते।  
 कुसुमसौरभशालिनि कानने  
  मुदमुदारतरां हरिराप्तवान् ॥18.23॥  
 \[कुटजकेतकमञ्जुतरां\]शुभि-  
  र्विशदयन् परितो हरितो भृशम्।  
 विहरति स्मरकेलिपरे हरौ  
  प्रतिपलं विललास घनागमः ॥18.24॥  
 घनतरोर्जितगर्जितशालिनो  
  नवहरिन्मणिमेदुरकान्तयः।  
 विदधुर\[म्बुधराः परिवारिता\]  
  वलदुदारतडित्तरला दिशः॥18.25॥  
 प्रतिवनं वनवारिविराजिता  
  रुरुचिरे वरकेतकराजयः।  
 स्फुटजगद्विजयोर्जिततेजसो  
  रतिपतेरिव काञ्चनशस्त्रिकाः ॥18.26॥  
 तनुतरांशुकचन्दनसे\[विनां  
  ललित\]मल्लिविकासविभूषया ।  
 दयितयेव विलासकलाविदां  
  द्रुतमहारि मनः शुचिसंपदा ॥18.27॥  
 सलिलमम्बुजराजिविराजितं  
  विशदशीतकरोज्ज्वलितं नभः।  
 वनभुवः कलहंसविभूषित\[ा  
  न शरदा\]किमकारि मुदान्वितम् ॥18.28॥  
 ललितकुन्दमरन्दभरालस-  
  स्तुहिननीरनिषेवणशीतलः ।  
 सुरतरङ्गतरङ्गितमानसं  
  हरिमसेवत हैमनमारुतः ॥18.29॥  
 प्रतिवनं नवकिंशुकशाखिनां  
  मृदुपलाशशतानि चकाशि\[रे\]।  
 (95a)सकुसुमप्रचयानि घना\]टवी-  
  समुपजातहुताशशिखा इव ॥18.30॥  
 रसिकपाणिपराहतवल्लकी  
  मृदुगुणस्वनतोऽपि मनोरमैः।  
 जगदकारि मधौ वशमञ्जसा  
  मुदितकोकिलकोमलकूजितैः ॥18.31॥  
 \[दिनतनूकरणादतनुप्रियो  
  विपुलय\]न् सहसैव विभावरीः।  
 कुसुमसंवलितो बत रागिणां  
  मुदमुदारतमां विदधे मधुः॥18.32॥  
 नवरसालरसादनदर्पिताः  
  परभृता यदुदारतरं जगुः।  
 तदभवन्मदनस्य महोर्जितं  
  सपदि दग्धत\[नोरनुजीवि\]तम् ॥18.33॥  
 बकुलकुञ्जविगुञ्जदलिव्रज-  
  प्रचुरनादविकासिनि कानने।  
 नवनवत्वमियाय वनप्रिया-  
  रुतमुदारतरं बत रागिणाम् ॥18.34॥  
 अलिनि वल्गति वाति समीरणे  
  परभृते गिरमुद्गिरति स्फुटम्।  
 मकर\[केतुरुदीर्ण\]शरासनः  
  प्रसभमेव जिगाय जगत्त्रयम्॥18.35॥  
 कुसुमसौरभसारसुसंभृते  
  मलयमारुतसङ्गमशीतले।  
 नवलताभवने सह सत्यया  
  हरिरुदारतरं सुखमन्वभूत् ॥18.36॥  
 सुरतरुप्रसवैरधिकादरा-  
  द्विहित\[मण्डन\]मेव नव \[प्रभैः\]।  
 प्रियतमाकुचमाशु विभूषयन्  
  मुरहरो मुमुदे कुमुदेक्षणः ॥18.37॥  
 विविधकेलिविलासविशारदो  
  हरिरुदैक्षत यां कुतुकादपि ।  
 मदनबाणविमोहितचेतसा  
  द्रुतममानि तया सफलं जनुः ॥18.38॥  
 क्वचिदुदारतरश्रम\[निर्भर-  
  श्लथतनुर्दरनिमीलितलोचना\]।  
 \[प्रियतमोरसि\]कामवशंवदा  
  हरिवधू रसिका सहसापतत् ॥18.39॥  
 स्मितविकाशितचारुतरानना  
  मधुमदारुणलोलविलोचना।  
 प्रणयिनं त्वनुरागरसा\[लसा  
  प्रियतमा\]परिरभ्य मुदं ददौ॥18.40॥  
 मृगदृशां स्तनशैलसमुद्गता  
  रुरुचिरे नखरक्षतराजयः।  
 वशयितुं युवमानसपन्नगान्  
  मदनतान्त्रिकमन्त्रगणा इव ॥18.41॥  
 अधररागरसो नववल्लवै-  
  र्वरविभूषणभाः कुसुमोत्करैः ।  
 मधुरचारुगिरः पिकभाषितै-  
  रपहृता विपिनेषु मृगीदृशाम् ॥18.42॥  
 वलितघर्मघनस्तनमण्‍डले  
  ददति पाणिपुटं यदुनन्दने।  
 \[दरनिमीलितदृग्\]विशदस्मितं  
  मुखमकारि मृगेक्षणया नतम् ॥18.43॥  
 सरभसं परिचुम्ब्य मुखाम्बुजं  
  वसनसंग्रहणाय समुत्सुकः।  
 अथ निरुद्वकरः प्रियया स ता-  
  मनुनयेन मुरारिरतोषयत् ॥18.44॥  
 दशति केलिपरेऽधरपल्लवं  
  न\[यदरोधि\]करेण मृगीदृशा ।  
 रसिकचित्तविमोहनहेतवे  
  तदभवन्मदनस्य महौषधम् ॥18.45॥  
 विविधकेलिकलासु विशारदा  
  मृगदृशः शरदिन्दुसमाननाः।  
 कुसुमरागसमानतनुत्विषा  
  मुरहरेण मुदं दधुरन्वहम् ॥18.46॥  
 इत्थं सुखान्यनुभवन् सह का\[मिनीभिः\]  
  \[आदृत्य वाम\]नयनाः स घनानुरागः ।  
 लक्ष्मीपतिर्गतिरशेषमहाजनानां  
  कीर्त्या जगद्वलयमुज्ज्वलयांचकार ॥18.47॥  
 हिमरुचिरुचिरश्रीर्लोकशोकापहारी  
  दितिजगजसमूहोदारसंहारसिंहः ।  
 प्रतिपलमतिपूर्णः स्फीतसंपत्प्रतानै-  
  रधिधरणि ननन्दानन्दकन्दो मुकुन्दः ॥18.48॥(1)  
F.N.(1)the Ms breaks off here.

---------------------------------------------------------------------------------------

.

\]