---
Author: unknown
Category: vishhnu, vishnu_misc, stotra, vishnu
File name: shrirangastotram.itx
Language: Sanskrit
Latest update: Oct 1, 2010
Location: doc_vishhnu
Proofread by: Sunder Hattangadi (sunderh at hotmail.com)
Send corrections to: Sanskrit@cheerful.com
Site access: https://sanskritdocuments.org
SubDeity: vishnu_misc
Subject: hinduism/theology/hymn
Sublocation: vishhnu
Text title: Shrirangastotram
Texttype: stotra
Transliterated by: Sunder Hattangadi (sunderh at hotmail.com)
engtitle: shrIraNgastotram
itxtitle: shrIraNgastotram
title: श्रीरण्गस्तोत्रम्

---
  
 श्रीरङ्गस्तोत्रम्   
  
पद्माधिराजे गरुडाधिराजे  
     विरिञ्चराजे सुरराजराजे ।  
त्रैलोक्यराजेऽखिलराजराजे  
     श्रीरङ्गराजे रमतां मनो मे ॥ १॥  
  
नीलाब्जवर्णे भुजपूर्णकर्णे  
     कर्णान्तनेत्रे कमलाकलत्रे ।  
श्रीमल्लरङ्गे जितमल्लरङ्गे  
     श्रीरङ्गरङ्गे रमतां मनो मे ॥ २॥  
  
लक्ष्मीनिवासे जगतां निवासे  
     हृत्पद्मवासे रविबिम्बवासे ।  
क्षीराब्धिवासे फणिभोगवासे  
     श्रीरङ्गवासे रमतां मनो मे ॥ ३॥  
  
कुबेरलीले जगदेकलीले  
     मन्दारमालाङ्कितचारुफाले ।  
दैत्यान्तकालेऽखिललोकमौले  
     श्रीरङ्गलीले रमतां मनो मे ॥ ४॥  
  
अमोघनिद्रे जगदेकनिद्रे  
     विदेहनिद्रे च समुद्रनिद्रे ।  
श्रीयोगनिद्रे सुखयोगनिद्रे  
     श्रीरङ्गनिद्रे रमतां मनो मे ॥ ५॥  
  
आनन्दरूपे निजबोधरूपे  
     ब्रह्मस्वरूपे क्षितिमूर्तिरूपे ।  
विचित्ररूपे रमणीयरूपे  
     श्रीरङ्गरूपे रमतां मनो मे ॥ ६॥  
  
भक्ताकृतार्थे मुररावणार्थे  
     भक्तसमर्थे जगदेककीर्ते ।  
अनेकमूर्ते रमणीयमूर्ते  
     श्रीरङ्गमूर्ते रमतां मनो मे ॥ ७॥  
  
कंसप्रमाथे नरकप्रमाथे  
     दुष्टप्रमाथे जगतां निदाने ।  
अनाथनाथे जगदेकनाथे  
     श्रीरङ्गनाथे रमतां मनो मे ॥ ८॥  
  
सुचित्रशायी जगदेकशायी  
     नन्दाङ्कशायी कमलाङ्कशायी ।  
अम्भोधिशायी वटपत्रशायी  
     श्रीरङ्गशायी रमतां मनो मे ॥ ९॥  
  
सकलदुरितहारी भूमिभारापहारी  
     दशमुखकुलहारी दैत्यदर्पापहारी ।  
सुललितकृतचारी पारिजातापहारी  
     त्रिभुवनभयहारी प्रीयतां श्रीमुरारिः ॥ १०॥  
  
रङ्गस्तोत्रमिदं पुण्यं प्रातःकाले पठेन्नरः ।  
कोटिजन्मार्जितं पापं स्मरणेन विनश्यति ॥   
इति श्रीरङ्गस्तोत्रम् सम्पूर्णम् ॥   
  
  
  
Encoded and proofread by Sunder Hattangadi sunderh@hotmail.com  
  
