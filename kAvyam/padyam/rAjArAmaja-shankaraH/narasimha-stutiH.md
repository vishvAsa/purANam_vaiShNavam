+++
title = "नरसिंहस्तुतिः"
unicode_script = "devanagari"
+++

## परिचयः
A NRusimha suprabhAtam which I composed for HariharapuraSAradApITha. Since the pITha seems disinterested in the composition (to an extent it seems most sannyAsIs have a distaste for poetry and are arasika-s for the greater part), I have decided to publicize the poem among my facebook friends.

## नृसिंहसुप्रभातम्  
करोति रविरुन्निद्रानुदयाद्रिदरीहरीन् ।  
उत्तिष्ठ नृहरे देव द्विरेफनगरीपते ॥१॥  
पूषा पुरुषपारीन्द्र स्फुटाम्भोरुहचिह्नया ।  
भवानिव श्रिया भाति प्रभो प्राभातिकश्रिया ॥२॥  
प्राची त्वदीयविकरालसटासमूह-  
स्वेच्छाविसृत्वरमरीचिविचित्रितेयम् ।  
प्रीतिं परां प्रथयतु प्रगुणानुरागा  
श्रीदक्षतीर्थनृहरे तव सुप्रभातम् ॥३॥  
गर्भाद्गभस्तिभृदसावुदयाचलस्य  
स्तम्भस्य कस्यचन देव भवानिव प्राक् ।  
निर्गत्य दैत्यमिव हन्ति निशान्धकारं  
श्रीदक्षतीर्थनृहरे तव सुप्रभातम् ॥४॥  
प्राप्ताः प्रसादमसुरेन्द्रवधोत्कटस्य  
प्रह्लादवीक्षणवशादिव दृष्टयस्ते ।  
कृत्स्नां प्रभो कलुषतामपहाय काष्ठाः  
श्रीदक्षतीर्थनृहरे तव सुप्रभातम् ॥५॥  
अत्रेन्दुरस्तगिरिमूर्ध्नि विलम्बमानो  
निस्तन्द्रसाधितनिशासमयाधिकारः ।  
आप्रष्टुमिच्छतिभवन्नखबन्धुवर्गं श्रीदक्षतीर्थनृहरे तव सुप्रभातम् ॥६॥  
पूर्वोत्थिताभगवतीकलशाब्धिकन्या दृष्टिं भवच्चरणपङ्कजयोर्निधत्ते ।  
नीलोत्पलस्रजमिव प्रणयोपनीतां श्रीदक्षतीर्थनृहरे तव सुप्रभातम् ॥७॥  
सद्योविकस्वरसरोरुहसीधुसङ्गी  
तुङ्गासमीर उपसर्पति मन्थरस्त्वाम् ।  
पद्मामुखानिलसमानसुगन्धभूमा  
श्रीदक्षतीर्थनृहरे तव सुप्रभातम् ॥८॥  
पश्य त्वदायतनहैमगवाक्षमार्गा-  
ल्लब्धप्रवेशमरुणांशुसहस्रमन्तः ।  
पद्मं प्रबोधयति पार्श्वजुषो रमायाः \-  
श्रीदक्षतीर्थनृहरे तव सुप्रभातम् ॥९॥  
हार्याणि तस्य वृजिनानि स रक्षणीय-  
स्तस्मै वरो वितरणीय इति क्षणेऽस्मिन् ।  
सिंहावलोकनविधिं प्रकटीकुरुष्व श्रीदक्षतीर्थनृहरे तव सुप्रभातम् ॥१०॥  
तारास्तुषारकणिका मृगलोचनानां मानोद्धुरा विकॄतयो विलयं भजन्ते ।  
चिन्ता इव त्वदनुभूतिसुखस्य जन्तोः श्रीदक्षतीर्थनृहरे तव सुप्रभातम् ॥११॥  
आसन्नसारसनिवासवधूविपञ्ची-  
निक्वाणयुक्तिपुनरुक्तिकृतो निनादैः ।  
पूजाप्रसूनमभितो भ्रमरा भ्रमन्ति  
श्रीदक्षतीर्थनृहरे तव सुप्रभातम् ॥१२॥  
शक्रश्चिराद्विनिहिताञ्जलिरुत्तमाङ्गे द्वाराश्रयी तमिह कालमुदीक्षतेऽसौ |  
यत्र स्युरस्य फलवन्ति विलोचनानि श्रीदक्षतीर्थनृहरे तव सुप्रभातम् ॥१३॥  
रागोज्ज्वलैः प्रणवषट्चरणानुयातै\-  
स्तत्त्वार्थसूत्रघटितैः प्रथयन्ति पूजाम् ।  
अम्लानगानकुसुमैस्तव नारदाद्याः  
श्रीदक्षतीर्थनृहरे तव सुप्रभातम् ॥ १४॥  
संसारवारणविदारणदारुणस्य तुङ्गातटीविपिनसञ्चरणैकचुञ्चोः ।  
सह्याङ्कवर्तिवरशाङ्करशारदाम्बा\- पीठाह्वगह्वरहरे तव सुप्रभातम् ॥१५॥

## नृसिंहदशकम्  
अरिहतकहिरण्यकशिपु\- करिहतिकण्डूलकरजशिखर विभो ।  
हरिहरपुरपुरुषहरे परिहर पुरतः स्थितस्य मे पापम् ॥१॥  
कलशोदधिकन्याकुच\- कलशोपरिपरिमृदूननूनशिखान् ।  
कलशोद्भवभावितनि-  
ष्कलशोभान्नरहरेः स्मरामि नखान् ॥२॥  
प्रणवस्तव नवगर्जित\- मणवस्तव चरणरेणवो लोकसृजः ।  
पणवस्तव मुनिमानव\- गणविहितेस्तवनकर्मणि त्रय्यन्तः ॥३॥  
पङ्करहिताकृते नख\- टङ्करचितवैरिहृच्छिलाभिहते ।  
शङ्करकलितनुते श्शङ्करमासख्यरस नमो भवते ॥४॥  
श्रीवदनसुधापायी नखैरुपायी स कश्चिदनपायी ।  
हरिहरनगरस्थायी जीयान्महिमा फणीन्द्रतलशायी ॥५॥  
विहरसि निगमान्तरहसि दरहसितमुखाम्बुजो मनुष्यहरे ।  
वरदरहरदरचक्रो\- द्धुरकर पश्यामि दक्षतीर्थे त्वाम् ॥६॥  
कुरुविन्दपाटलेक्षण\- मरविन्दनिवासया श्रितं पार्श्वे ।  
गोविन्दयोगिवन्दित को विन्दति शर्म न प्रणम्य त्वाम् ॥७॥  
डिम्भानुग्रहलीला\- सम्भावितनरविमिश्रहरिमूर्तेः ।  
जृम्भा निशिचरनिद्राऽऽ-  
रम्भान्तकरी मुरद्विषो जीयात् ॥८॥  
सन्ध्यामिव दनुजाधिप\- वधावसरदानदर्शितोपकृतिम् ।  
मूर्ध्नि सटाभरकपटा-  
द्वहते नुतिरस्तु मनुजकेसरिणे ॥९ ||  
दशकमिदंमनुजहरे र्नखदशकमिव स्मरन्ति ये प्रातः।  
विगलति हृदयात्तेषां  
भीतिभरो मृत्युपाशजन्मापि ॥१०॥

## शारदास्तुतिः  
हरिहरपुरवासा चन्द्रिकाचारुहासा निगमनुतविलासा निस्तुला देहभासा ।  
कृतजडिमनिरासा व्यक्तविद्याविकासा जयति जनितदासानुग्रहा शारदा सा ॥१॥  
करपरिचितकीरा जुष्टतुङ्गाप्रतीरा कुचरचितपटीरा सागराम्भोगभीरा ।  
मकुटघटितहीरा पातु नो धीरधीरा ।  
शशिविशदशरीरा शारदा शुभ्रचीरा ॥२॥  
श्रुतिषु धृतरिरंसा चन्द्रलेखावतंसा भवबलरिपुकंसारातिबद्धप्रशंसा ।  
शुकशिशुलसदंसा पादसंसक्तहंसा दिशतु जितनृशंसा शारदा मङ्गलं सा ॥३॥  
अवधिरमलतायाश्चारुतारासहायाभरणभृदनपाया भञ्जिताशेषमाया ।  
जगदनवधि पायाद्वारिजावासजाया सकलकविनिकायाराधिता देवता या ॥४॥  
भवतु मम समक्षा बोधयन्ती विवक्षामखिलभुवनरक्षानर्मनिर्माणदक्षा ।  
परिचितसितपक्षा कापि देवी बलक्षाकृतिरुपनतयक्षामर्त्यसिद्धर्षिलक्षा ॥५॥  
त्वममृतरसधाराकम्बुगङ्गाम्बुतारासहचरघनसाराभ्यस्तकान्तिप्रसारा ।  
सरसिजभवदारा भावुकानामुदारा विघटितभवभारा शोभसे निर्विकारा ॥६॥  
मसृणचरणपाता मौनिवृन्दानुयाता दृशि पृथुरवदाता भासि मध्ये च शाता ।  
 
जयतु भुवनमाता सृष्टशब्दार्थजाता यदधरमधुपाता स्तौति यामेव धाता ॥७॥  
निटिलधृतललामा साधिताशेषकामा हरिहरपुरधामाधिष्ठिता कापि वामा ।  
अवतु कमलदामालङ्कृता सा त्रियामासखशकलधरा मामल्पहासाभिरामा ॥८॥  
विलसति कदने या देवसार्थानुनेया विहरति निगमे या धीमतामप्रमेया ।  
स्फुरति कलियुगे या शङ्कराचार्यगेया प्रवणमतिरजे या पातु सा मामजेया ॥९॥  
दशकमिति पठन्तः शारदामूर्तिमन्तःकरणमधि वहन्तः सन्ततं हन्त सन्तः ।  
विदधति मतिमन्तः काव्यमानन्दयन्तः सकलजगदनन्तश्रेय उल्लासयन्तः ॥१०॥

## मङ्गलाशासनम्  
तुङ्गापरिसरागारस्फारशृङ्गारकेलये ।  
श्रीभुजाश्लेषमुग्धाय श्रीनृसिंहाय मङ्गलम् ॥१॥  
समस्तदनुजाटोपतमस्ततिविभेदिने ।  
नखेन्दुकान्तिसन्तत्या श्रीनृसिंहाय मङ्गलम् ॥२॥  
निगमान्तगुहागर्भप्रतिध्वनितगर्जित ।  
स्वच्छन्दनृहरे तुभ्यं भगवन्नस्तु मङ्गलम् ॥३॥  
आडम्बरगृहीतोग्रगदाचक्राय भास्वते ।  
नखमात्रायुधायास्तु श्रीनृसिंहाय मङ्गलम् ॥४॥  
सिन्धुकन्यासरोजिन्या द्विरेफायैकबन्धवे ।  
नरकेसरिणे तस्मै सदा भवतु मङ्गलम् ॥५॥  
तुङ्गापुलिनसञ्चारक्रीडाकादम्बयोषिते ।  
श्रीमत्यै शारदादेव्यै शश्वद्भवतु मङ्गलम् ॥६॥  
शुकपुस्तकरुद्राक्षगुणोज्ज्वलकरे परे ।  
शारदे त्रिजगन्मातस्तुभ्यं भवतु मङ्गलम् ॥७॥  
शारदे शङ्कराचार्यसपर्यारसरञ्जिते ।  
दक्षतीर्थजनस्तोमस्तुते मङ्गलमस्तु ते ॥८॥  
सभाविद्योतिनी विद्या प्रतिभा प्रतिभारति ।  
प्रकर्षो हृदि हर्षस्य प्रधने भुजयोर्जयः ॥९॥  
सम्पन्निकामनिष्कम्पा निलिम्पाभिष्टुतं यशः ।  
दारा गुणगणोदारा नन्दनो नन्दनोज्ज्वलः ॥१०॥  
प्राणप्रायाणि मित्राणि ज्ञातयश्च नये स्थिताः ।  
भक्तिरस्खलिता धर्मे नास्तिक्यशमनोद्धुरे ॥११॥  
इत्यादि पठतामेतन्मङ्गलाशासनं प्रगे ।  
जायन्ते शारदायाश्च नृसिंहस्य प्रसादतः ॥१२॥