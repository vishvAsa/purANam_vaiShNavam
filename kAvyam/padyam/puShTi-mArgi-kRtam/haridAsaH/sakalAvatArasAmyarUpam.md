---
title: सकलावतारसाम्यरूपम्

---
  
 सकलावतारसाम्यरूपम्   
  
श्रीमदाचार्यचरणानां सकलावतारसाम्यरूपं निरूप्यते ।  
(श्रीहरिरायचरणाः)  
  
यथा श्रीमद्वराहेण दंष्ट्रया चोद्धृता मही ।  
हिरण्याक्षश्च निहतो गोद्विजामरदुःखदः ॥ १॥  
  
तथा श्रीवागधीशेन नष्टा भक्तिः समुद्धृता ।  
निहत्य भक्तद्वेष्टारं दुष्टसङ्घं भयप्रदम् ॥ २॥  
  
यतोऽथ वल्लभाधीशो विख्यातः पृथिवीतले ।  
रोषदृक्पातसम्प्लुष्टभक्तद्विडिति नामतः ॥ ३॥  
  
 इति वाराहसाम्यम् ॥ १॥  
  
सनन्दनादयो देवा ब्रह्मचर्यप्रकाशकाः ।  
बभूवुर्ब्रह्मणः पुत्राः शुद्धमार्गप्रवर्तकाः ॥ ४॥  
  
तथायमपि वागीशो ह्यन्यस्त्रीसङ्गमत्यजत् ।  
अत एवास्य नामास्ति  सुपूरितः  रहःप्रियः ॥ ५॥  
  
पतिव्रतापतिश्चेति  तेन तद्वद्बभूव सः ।  
ब्रह्मचर्यत्वसंसिद्धिस्तेन जाता महाप्रभोः ॥ ६॥  
  
 इति सनकादिसाम्यम् ॥ २॥  
  
यथा श्रीनारदः पञ्चरात्रं व्यरचयत्प्रभुः ।  
यस्मिन्सेवाप्रकारश्च स्फुटं श्रीमानकल्पयत् ॥ ७॥  
  
भक्त्याचारोपदेष्टाभूत्कर्ममार्गप्रवर्त्तकः ॥ ८॥  
  
येनाचारश्च यज्ञश्च पुष्टिमार्गः प्रवर्त्तितः ।  
ततोऽयं यज्ञकर्ता च यज्ञभोक्तेति विश्रुतः ॥ ९॥  
  
 इति नारदसाम्यम् ॥ ३॥  
  
यथा नारायणो देवो गन्धमादनवासभाक् ।  
कामसेनां विजित्याशु तिष्ठत्येकान्त ईश्वरः ॥ १०॥  
  
तथायमपि दुष्टौघं विजित्य करुणानिधिः ।  
कृष्णप्रिये व्रजेऽवात्सीद्यतोऽयं  श्रीव्रजप्रियः ॥ ११॥  
  
 इति नारायणसाम्यम् ॥ ४॥  
  
यथा श्रीकपिलः साङ्ख्यमुक्त्वाऽज्ञानमपाहरत् ।  
जीवानां दुष्टमनसां देवहूतीप्रियावहः ॥ १२॥  
  
तथाणुभाष्यव्याख्यानादयमप्यखिलेश्वरः ।  
विनाश्याज्ञानपटलं चरतां निजवर्त्मनि ॥ १३॥  
  
बभौ सर्वत्र विजयी श्रीइलम्माप्रियावहः ।  
अत एवास्य नामोक्तं सूत्रभाष्यप्रवर्त्तकः ॥ १४॥  
  
 इति कपिलसाम्यम् ॥ ५॥  
  
आन्वीक्षिकीं यथा दत्तः प्रह्लादादिभ्य उक्तवान् ।  
नानावाक्यप्रचारेण दृढीकृत्य सतां मतम् ॥ १५॥  
  
तथायमपि वागीशः  समाश्रित्य सतां मतम् ।  
भक्त्याचारोपदेशार्थ नानावाक्यनिरूपकः ॥ १६॥  
  
तदर्थमेव भगवान् कथयामास वै बहून् ।  
स्तवान्कृष्णाश्रयाद्यांश्च प्रभुः श्रीकृष्णहार्दवित् ॥ १७॥  
  
 इतिदत्तसाम्यम् ॥ ६॥  
  
यथा यज्ञावतारश्च यामादिद्वादशात्मजैः ।  
सार्द्धं गुणगणाब्धिश्चारक्षत्स्वायम्भुवान्तरम् ॥ १८॥  
  
तथा श्रीवल्लभाधीशः कुमाराभ्यां च नप्तृभिः ।  
दूरीकृत्यासुरान् सर्वानपात्सारस्वतान्तरम् ॥ १९॥  
  
 इतियज्ञावतारसाम्यम् ॥ ७॥  
  
यथा श्रीऋषभो देवः पुत्राणां ज्ञानदोऽभवत् ।  
अज्ञानान्तर्द्धिरमलः पुंसां मोहाब्धिमज्जताम् ॥ २०॥  
  
तथायं चाज्ञातलीलो नाम्ना ख्यातश्च भूतले ।  
स्ववंशे स्थापिताशेषस्वमाहात्म्यश्च सोऽभवत् ॥ २१॥  
  
 इति ऋषभदेवसाम्यम् ॥ ८॥  
  
यथा श्रीपृथुराजा च गोरूपोर्वीं दुदोह वै ।  
सर्वजीवार्थमनघो महाराजोऽवसेवितः ॥ २२॥  
  
तथा महेन्दिरास्वामी सामवेदसमुद्भवः ।  
ऋग्धेनूः सन्दुदोहाथ भक्तेच्छापूरकाह्वयः ॥ २३॥  
  
पुष्टिमार्गप्रचारार्थं शुद्धद्वैतमताप्तये ।  
लीलामृतरसौघाद्रिकृताखिलशरीरभृत् ॥ २४॥  
  
 इति पृथुसाम्यम् ॥ ९॥  
  
भक्तं यथैकं मत्स्यस्तु सत्यवन्तमपात्प्रभुः ।  
जलात्प्रलयकालीनात् मात्स्यं संश्रावयञ्जनान् ॥ २५॥  
  
तथा श्रीवल्लभेशस्तु संसारभयवारिधेः ।  
भक्तानपाद्बहून् श्रीशः श्रावयित्वा सुबोधिनीम् ॥ २६॥  
  
सुरासुराणामुदधिं मथ्नताममृतं यदा ।  
भूतोऽप्राप्तामृतानां च क्लिश्यतां तेन कर्मणा ॥ २७॥  
  
 इति मत्स्यसाम्यम् ॥ १०॥  
  
यथा श्रीकमठः साक्षाद्दधे मन्दरपर्वतम् ।  
पुष्टे च हाटकमयं लक्षयोजनविस्तृते ॥ २८॥  
  
तथैव दैवजीवानामसुराणां च वाक्पतिः ।  
क्लिश्यतां भवसिन्धौ च मोक्षपीयूषहेतवे ॥ २९॥  
  
गृहीत्वा ज्ञानसर्पस्य मुखपुच्छौ महाप्रभुः ।  
तदा प्रलुप्तं निगमपर्वतं चोद्दधार ह ॥ ३०॥  
  
दुष्टोत्थापितपाखण्डविषं भूरि पराक्रमम् ।  
पत्रावलम्बनशिवरूपेणाथ पपौ मुदा ॥ ३१॥  
  
 इति कमठसाम्यम् ॥ ११॥  
  
यथा धन्वतरिः पुंसां स्मृतिमात्रार्तिनाशनः ।  
तथा सतामयमपि  स्मृतिमात्रार्तिनाशकः ॥ ३२॥  
  
 इति धन्वतरिसाम्यम् ॥ १२॥  
  
यथा श्रीमोहिनी दैत्यान् मोहयित्वाऽथ चाक्षुषैः ।  
दैत्योत्सङ्गगतं पात्रं सुधायाः प्राप्य निर्मलम् ॥ ३३॥  
  
सुरेभ्यश्चामृतं भूयो ददौ दैत्येभ्य एव न ।  
पुरुषोऽपि महाविष्णुर्धृत्वा स्त्रीरूपमद्भुतम् ॥ ३४॥  
  
एवं श्रीवल्लभोऽपीशो नष्टं वेदमनुत्तमम् ।  
उद्धृत्य जगतां नाथो निजभक्तार्थमादरात् ॥ ३५॥  
  
विरुद्धाश्रयतो दुष्टान् मोहयित्वा महाप्रभुः ।  
तेन सम्मथ्य निगमगिरिणास्मिन्भवे शुभम् ॥ ३६॥  
  
पुष्टिरूपामृतमयं निष्कास्य गुणवारिधिः ।  
देवेभ्योऽदादसुरेभ्यो न ददौ भक्तवत्सलः ॥ ३७॥  
  
पूर्वमासीत् स्वयमपि वल्लभोऽथ द्वितीयके ।  
अवतारे सम्बभूव वाक्पतिः पुरुषाकृतिः ॥ ३८॥  
  
 इति मोहिनीसाम्यम् ॥ १३॥  
  
अथ सकलजगदार्तितटिनीपतिवारको भगवान्नृसिंहो  
यथा स्तम्भादाविर्भूय हिरण्यकशिपुं कराग्रेण विदार्य  
निजभक्तं प्रह्लादं ररक्षैवं भगवान् श्रीवल्लभाधीशोऽपि  
चम्पकारण्ये वीतिहोत्रात्प्रकटीभूयाखिलदुःखदातारं  
जीवाज्ञानरूपमहादैत्यं सद्वाक्यप्रचारनखैर्भित्त्वा  
प्रह्लादरूपवैष्णववृन्दमरक्षदित्यत एव उग्रप्रताप इति  
नामनिर्देश इति ॥ ३९॥  
  
 इति नृसिंहसाम्यम् ॥ १४॥  
  
अथ च यथाऽखिलगीर्वाणकदम्बसमीडितगरिष्ठ-  
गुणगणपटलो भगवान् वामनः कश्यपसुतं आदौ  
भिक्षुरूपं गृहीत्वा बलेः सर्वस्वमाच्छिद्य ववृधे पुनश्च  
तेन सम्पूजितस्तमनुगृह्यान्तर्दधे तथैव भगवानिलापतिः  
श्रीलक्ष्मणराजकुमारः शुद्धः भिलुकवद्रूपं समाश्रित्य  
तत्र च महाभिमानिनं पण्डितसमूहं विजित्याचार्यपदवीं  
च प्राप्य विद्यानगराधीश्वरमनुगृह्य तेषां निरुत्तराणां जयेन  
पुष्टिमार्गमार्त्तण्डोदयं कृत्वा मातुलाभिमानं चाहत्य  
कनकाभिषेकाप्तयशःप्रसारेण वृद्धिं प्राप्य पृथिवीं  
पर्यक्रामदिति ॥ ४०॥  
  
 इति वामनसाम्यम् ॥ १५॥  
  
यथा द्विजद्रोहकारान् जघान क्षत्रियान् बहून् ।  
परश्वधेन तीक्ष्णेन रेणुकानन्दवर्धनः ॥ ४१॥  
  
तथा श्रौतद्रोहकरान् यः स्मार्तानसुरान् प्रभुः ।  
पत्रावलम्बखण्डेन जित्वा चक्रे निरुत्तरान् ॥ ४२॥  
  
 इति परशुरामसाम्यम् ॥ १६॥  
  
कलिकालमलग्रस्तान् जीवानालोक्य दुर्मतीन् ।  
मन्दभाग्यांस्तथा दुष्टान् श्रीमान् सत्यवतीसुतः ॥ ४३॥  
  
श्रीमद्भागवतालापादुद्दधार दयापरः ।  
पाषण्डतिमिराक्रान्तजीवजालं द्विधाऽकरोत् ॥ ४४॥  
  
तथा महाप्रभुरपि दुष्टाध्वार्णवमज्जितान् ।  
जीवानालोक्य भगवान् पुष्टिमार्गोपदेशतः ॥ ४५॥  
  
अङ्गीकृत्य मन्त्रदानाच्चक्रे भयविवर्जितान् ।  
पुत्रपौत्रप्रपौत्राद्यैः करोति च करिष्यति ॥ ४६॥  
  
 इति वेदव्याससाम्यम् ॥ १७॥  
  
अयोध्याधिपती रामः सेतुं कृत्वा यथार्णवे ।  
स्वसेनां स्थापयामास जिग्येऽसुरचमूर्द्रुतम् ॥ ४७॥  
  
तथेलम्माकुमारोऽपि श्रीमद्भागवतार्णवे ।  
सेतुं सुबोधिनीरूपं विधायातारयज्जनान् ॥ ४८॥  
  
जिगायासुरवर्गं च वैष्णवद्वेषकारकम् ।  
श्रीभागवतपीयूषसमुद्रमथनक्षमः ॥ ४९॥  
  
 इति दाशरथिरामसाम्यम् ॥ १८॥  
  
अथ यथा सकलजगदभीष्टसम्पादकः श्रीभगवान्  
श्रीनन्दराजकुमारो निजसहोदरेण श्रीरेवतीरमणेन  
पूर्णारेवतीरमणसदृशेन सारस्वतकल्पेऽवतीर्य दुष्ट-  
कदम्बरूपं भूभारमुज्जहार स्वहस्तमारणेन च तन्मोक्षं  
चकारैवमसावपि भगवान् पुरुषोत्तमो नारायणादि-  
दीक्षितानां सोमयागफलस्वरूपः श्रीलक्ष्मणाङ्गजः  
कलाववतीर्य पुत्राभ्यां श्रीगोपीनाथविठ्ठलाभ्यां सहाष्टा-  
क्षरदानेन निगददानेन च केनचिदपराधविशेषेण विनष्ट-  
मतीन् अत एव गोलोकच्युतान् जीवानुद्दधारेति ॥ ५०॥  
  
 इति श्रीकृष्णसाम्यम् ॥ १९॥  
  
यथा हलधरः श्रीमान् निजानन्दाब्धिमज्जितः ।  
कृष्णसौख्यप्रयत्नात्मा रोहिण्यानन्दवर्धनः ॥ ५१॥  
  
किञ्च-  
निजभाण्डकारकाणामभीष्टदाताऽथ रेवतीश्रेष्ठः ।  
श्रीपुष्टिमार्गसंस्थैः सद्भिः सेव्यो व्रजेशवन्नित्यम् ॥ ५२॥  
  
तथायमपि वागीशो नामभिस्तत्सद्रक्षकैः ।  
विख्यातस्त्रिषु लोकेषु कृष्णानुग्रहभोजनः ॥ ५३॥  
  
आनन्दः परमानन्दः पूर्णानन्दो  जगद्गुरुः ।  
स्वानन्दतुन्दिलश्चेति इलम्मानन्दवर्धनः ॥ ५४॥  
  
अदेयदानदक्षश्च  श्रीअक्काप्राणवल्लभः ।  
भक्तेच्छापूरकः कृष्णभक्तिकृन्निखिलेष्टदः ॥ ५५॥  
  
 इति हलधरसाम्यम् ॥ २०॥  
  
अथ च यथा भगवान् बुद्धो देवकार्यार्थं सर्वान्  
विनिन्द्य विश्ववैपरीत्यं कर्माचरन् सर्वान् दैत्यान्  
मोहयामास तथयमपि भगवान् श्रीकृष्णाख्यः  
प्राकृतानुकृतिव्याजमोहितासुरमानुषः इतिनामानु-  
करणसम्पन्नो वैष्णवानां वैपरीत्यं कर्म प्रकाशयन्  
निगूढहृदयत्त्वं च दर्शयन् सन्न्यासधारणमङ्गी-  
कृत्यासुरस्य मोहलीलामाचचारेति ॥ ५६॥  
  
 इति बुद्धसाम्यम् ॥ २१॥  
  
हयग्रीवो यथा नष्टवेदाविर्भावकारकः ।  
तथायमपि वेदोक्तं नष्टमार्गमदशर्यत् ॥ ५७॥  
  
 इति हयग्रीवसाम्यम् ॥ २२॥  
  
हंसो यथा च महतां पुत्राणां ब्रह्मणः पुरा ।  
ज्ञानदः सम्बभूवेह ब्रह्मानुग्रहकारकः ॥ ५८॥  
  
तथा महाप्रभुरपि महतां ज्ञानदोऽभवत् ।  
हनुमत्सदृशानां च रामसन्तोषकारकः ॥ ५९॥  
  
 इति हंससाम्यम् ॥ २३॥  
  
कल्किर्यथा कलेरन्ते जीवाज्ञानं विनाशयन् ।  
भद्रप्रदश्च जीवानां सम्भविष्यति सर्वतः ॥ ६०॥  
  
एवं वैश्वानरोऽपीशः कलिनष्टं च दुर्बलम् ।  
पुष्टिमार्गं पुनः श्रीमान्द्योतयिष्यति निर्मलम् ॥ ६१॥  
  
पुष्टिमार्गं तु भगवान् सर्वकाले तु रक्षति ।  
पुत्रपौत्रादिरूपैश्च दुर्लभाङ्घ्रिसरोरुहः ॥ ६२॥  
  
भूतेषु च भविष्येषु वर्त्तमानेष्वपीश्वरः ।  
चतुर्युगेषु कृतभुग् मार्गं रक्षति रक्षति ॥ ६३॥  
  
 इति कल्किसाम्यम् ॥ २४॥  
  
एवं सर्वावताराणां गुणकर्मपराक्रमान् ।  
दधाति नितरां सन्तः श्रीमाँल्लक्ष्मणनन्दनः ॥ ६४॥  
  
तस्मात्सर्वैर्वैष्णवैश्च त्रैलोक्ये विबुधेश्वरः ।  
प्रकीर्तितः कृष्णरूपः श्रीपूर्णपुरुषोत्तमः ॥ ६५॥  
  
अतः स एव संसेव्यो वैष्णवैः पापभीरुभिः ।  
ध्यातव्यः स्मरणीयश्च तैलङ्गतिलकः प्रभुः ॥ ६६॥  
  
आर्या-  
अस्य श्रवणात्पाठात्प्रभवेत्पुंसामभेदत्वम् ।  
श्रीमन्नन्दकुमारवाक्यत्योश्चापि नूनमुर्व्यां वै ॥ ६७॥  
  
एतन्मदुदितं बालस्वभावाद्वंशवत्सलः ।  
श्रीवल्लभाचार्यनामा प्रभुः क्षाम्यतु सर्वथा ॥ ६८॥  
  
स्वकीयं श्रीवल्लभीयं मामानन्दनिधिर्हरिः ।  
निःसाधनं च वृणुते स कृष्णः शरणं मम ॥ ६९॥  
  
इति श्रीहरिदासविरचितं श्रीमहाप्रभुसर्वावतारसाम्यनिरूपणं  
                           सम्पूर्णम् ।  
  
  

  
