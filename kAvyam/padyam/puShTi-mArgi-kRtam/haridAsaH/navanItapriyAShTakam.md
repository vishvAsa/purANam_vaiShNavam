---
title: नवनीतप्रियाष्टकम्

---
  
 श्रीनवनीतप्रियाष्टकम्   
  
अलकावृतलसदलिके विरचितकस्तूरिकातिलके ।  
चपलयशोदाबाले शोभितभाले मतिर्मेऽस्तु ॥ १॥  
  
मुखरितनूपुरचरणे कटिबद्धक्षुद्रघण्टिकावरणे ।  
द्वीपिकरजकृतभूषणभूषितहृदये मतिर्मेऽस्तु ॥ २॥  
  
करधृतनवनवनीते हितकृतजननीविभीषिकाभिते ।  
रतिमुद्वहताच्चेतो गोपीभिर्वश्यतां नीते ॥ ३॥  
  
बालदशामतिमुग्धे चोरितदुग्धे व्रजाङ्गनाभवनात् ।  
तदुपालम्भवचोभयविभ्रमनयने मतिर्मेऽस्तु ॥ ४॥  
  
व्रजकर्दमलिप्ताङ्गे स्वरूपसुषमाजितानङ्गे ।  
कृतनन्दाङ्गणरिङ्गण विविधविहारे मतिर्मेऽस्तु ॥ ५॥  
  
करवरधृतलघुलकुटे विचित्रमायूरचन्द्रिकामुकुटे ।  
नासागतमुक्तामणिजटितविभूषे मतिर्मेऽस्तु ॥ ६॥  
  
अभिनन्दनकृतनृत्ये विरचितनिजगोपिकाकृत्ये ।  
आनन्दितनिजभृत्ये प्रहसनमुदिते मतिर्मेऽस्तु ॥ ७॥  
  
कामादपि कमनीये नमनीये ब्रह्मरुद्राद्यैः ।  
निःसाधवभजनीये भावतनौ मे मतिर्भूयात् ॥ ८॥  
  
इति श्रीहरिदासविरचितं श्रीनवनीतप्रियाष्टकं सम्पूर्णम् ॥  
  
  

  
