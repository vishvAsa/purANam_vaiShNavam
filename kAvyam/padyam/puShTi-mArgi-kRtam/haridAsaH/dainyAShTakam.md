---
title: दैन्याष्टकम्

---
  
 श्रीदैन्याष्टकम्   
  
श्रीकृष्ण गोकुलाधीश नन्दगोपतनूद्भव ।  
यशोदागर्भसम्भूत मयि दीने कृपां कुरु ॥ १॥  
  
व्रजानन्द व्रजावास व्रजस्त्रीहृदयस्थित ।  
व्रजलीलाकृतं नित्यं मयि दिने कृपां कुरु ॥ २॥  
  
श्रीभागवतभावार्थरसात्मन् रसिकात्मक ।  
नामलीलाविलासार्थं मयि दीने कृपां कुरु ॥ ३॥  
  
यशोदाहृदयानन्द विहिताङ्गणरिङ्गण ।  
अलकावृतवक्त्राब्ज मयि दीने कृपां कुरु ॥ ४॥  
  
विरहार्तिव्रतस्थात्मन् गुणगानश्रुतिप्रिय ।  
महादैन्यदयोद्भूत मयि दीने कृपां कुरु ॥ ५॥  
  
अत्यासक्तजनासक्त परोक्षभजनप्रिय ।  
परमानन्दसन्दोह मयि दीने कृपां कुरु ॥ ६॥  
  
निरोधशुद्धहृदय दयितागीतमोहित ।  
आत्यन्तिकवियोगात्मन् मयि दीने कृपां कुरु ॥ ७॥  
  
स्वाचार्यहृदयस्थायिलीलाशतयुतप्रभो ।  
सर्वथा शरणं याते मयि दीने कृपां कुरु ॥ ८॥  
  
 ॥ इति श्रीहरिदासविरचितं दैन्याष्टकं समाप्तम् ॥  
  
  

  
