---
title: स्वप्रभुस्वरूपनिरूपणाष्टकम्

---
  
 स्वप्रभुस्वरूपनिरूपणाष्टकम्   
  
स्वामिनीभावगौरस्य स्वस्वरूपं प्रपश्यतः ।  
कटाक्षैर्विठ्ठलेशस्य श्यामताचित्रितं वपुः ॥ १॥  
  
स्वास्मिन्नभयभावेन स्वेषामुभयरूपताम् ।  
स्पष्टं बोधयितुं गौरश्यामः श्रीविठ्ठलेश्वरः ॥ २॥  
  
निजाचार्योदितस्वीयमार्गसेव्यस्वरूपताम् ।  
बोधयन्नभयात्माऽयं गौरश्यामो विराजते ॥ ३॥  
  
रसस्य द्विविधस्यापि स्वरूपे बोधयन् स्थितिम् ।  
ऐक्यं विरुद्धधर्मत्वाद्गौरश्यामः कृपानिधिः ॥ ४॥  
  
स्त्रीभावभगवद्भावोभयात्मेति विबोधितुम् ।  
स्वस्वरूपं हरिर्गौरश्यामः श्रीविठ्ठलेश्वरः ॥ ५॥  
  
भावात्मकत्वतो दृष्टिर्हासलीलाकृतिस्तथा ।  
अतो विलोक्यते गौरश्यामः श्रीविठ्ठलेश्वरः ॥ ६॥  
  
निजानन्दप्रदानेन व्यवधाने दिवानिशम् ।  
न करोति व्रजस्थानमिति श्रीमत्प्रभुस्तथा ॥ ७॥  
  
सर्वात्मकामभावात्मस्वरूपं बोधयन्प्रभुः ।  
श्रीविठ्ठलेश्वरोऽस्माकं गौरश्यामो विराजते ॥ ८॥  
  
इति श्रीहरिदासोदितं स्वप्रभुस्वरूपनिरूयणाष्टकं सम्पूर्णम् ।  
  
  

  
