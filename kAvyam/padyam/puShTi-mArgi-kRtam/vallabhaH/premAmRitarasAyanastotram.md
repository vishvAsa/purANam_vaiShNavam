---
title: प्रेमामृइतरसायनस्तोत्रम्

---
  
 प्रेमामृतरसायनस्तोत्रम्   
प्रेमावतारश्रीमन्महाप्रभुकृष्णचैतन्यदेव  
मुखपद्मविनिर्गतम्  
  
एकदा कृष्णविरहाद्ध्यायन्ती प्रियसङ्गमम् ।  
मनोबाष्पनिरासाय जल्पतीदं मुहुर्मुहुः ॥ १॥  
  
कृष्णः कृष्णेन्दुरानन्दो गोविन्दो गोकुलोत्सवः ।  
गोपालो गोपगोपीशो वल्लवेन्द्रो व्रजेश्वरः ॥ २॥  
  
प्रत्यहं नूतनतरस्तरुणानन्दविग्रहः ।  
आनन्दैकसुखस्वामी सन्तोषाक्षयकोषभूः ॥ ३॥  
  
आभीराभिनवानन्दः परमानन्दकन्दलः ।  
वृन्दावनकलानाथो व्रजानङ्गनवाङ्कुरः ॥ ४॥ व्रजानन्द  
  
नयनानन्दकुसुमो व्रजभाग्यफलोदयः ।  
प्रतिक्षणातिसुखदो मोहनो मधुरद्युतिः ॥ ५॥  
  
सुधानिर्यासनिचयः सुन्दरः शीतलाकृतिः । श्यामलाकृतिः  
नवयौवनसम्भिन्नश्यामामृतरसार्णवः ॥ ६॥  
  
इन्द्रनीलमणिस्वच्छो दलिताञ्जनचिक्कणः ।  
इन्दीवरसुखस्पर्शो नीरदस्निग्धसुन्दरः ॥ ७॥  
  
कर्पूरागरुकस्तूरीकुङ्कुमाक्ताङ्गधूसरः ।  
सुकुञ्चितकचग्रस्तोल्लसच्चारुशिखण्डकः ॥ ८॥  
  
मत्तालिविभ्रमत्पारिजातपुष्पावतंसकः । मत्तालिविलसत्  
आननेन्दुजितानन्तपूर्णशारदचन्द्रमाः ॥ ९॥  
  
श्रीमल्ललाटपाटीरतिलकालकरञ्जितः ।  
लीलोन्नतभ्रूविलासो मदालसविलोचनः ॥ १०॥  
  
आकर्णारक्तसौन्दर्यलहरीदृष्टिमन्थरः ।  
घूर्णायमाननयनः साचीक्षणविचक्षणः ॥ ११॥  
  
अपाङ्गेङ्गितसौभाग्यतरलीकृतचेतनः ।  
ईषन्मुद्रितलोलाक्षः सुनासापुटसुन्दरः ॥ १२॥  
  
गण्डप्रान्तोल्लसत्कर्णमकराकृतिकुण्डलः ।  
प्रसन्नानन्दवदनो जगदाह्लादकाननः ॥ १३॥ जगदाह्लादकारकः  
  
सुस्मेराधृतलावण्यप्रकाशीकृतदिङ्मुखः । धृतसौन्दर्य  
सिन्दूरारुणसुस्निग्धमाणिक्यदशनच्छदः ॥ १४॥  
  
पीयूषाधिकमाध्वीकसूक्तः श्रुतिरसायनः । सूक्ति  
त्रिभङ्गललितस्तिर्यग्ग्रीवस्त्रैलोक्यमोहनः ॥ १५॥  
  
कुञ्चिताधरसंसिक्तकूजद्वेणुविनोदवान् । सासक्तकूज  
कङ्कणाङ्गदकेयूरमुद्रिकादिलसद्भुजः ॥ १६॥ मुद्रिकाविलसद्  
  
स्वर्णसूत्रसुविन्यस्तकौस्तुभामुक्तकन्धरः ।  
मुक्ताहारोल्लसद्वक्षः स्फुरच्छ्रीवत्सलाञ्छनः ॥ १७॥  
  
आपीनहृदयो नीपमाल्यवान् बन्धुरोदरः ।  
संवीतपीतवसनो रशनाविलसत्कटिः ॥ १८॥  
  
अन्तरीयघटीबन्धप्रपदान्दोलिताञ्चलः ।  
अरविन्दपदद्वन्द्वकलक्वणितनूपुरः ॥ १९॥ क्वणत्कारितनूपुरः  
  
बन्धूकारुणमाधुर्यसुकुमारपदाम्बुजः । पल्लवारुण  
नखचन्द्रजिताशेषदर्पणेन्दुमणिप्रभः ॥ २०॥  
  
ध्वजवज्राङ्कुशाम्भोजराजच्चरणपल्लवः ।  
त्रैलोक्याद्भुतसौन्दर्यपरिपाकमनोहरः ॥ २१॥  
  
साक्षात्केलिकलामूर्तिः परिहासरसार्णवः ।  
यमुनोपवनश्रेणीविहारी व्रजनागरः ॥ २२॥ श्रेणीविलासे  
  
गोपाङ्गनाजनासक्तो वृन्दारण्यपुरन्दरः ।  
आभीरनागरीप्राणनायकः कामशेखरः ॥ २३॥  
  
यमुनानाविको गोपीपारावारकृतोद्यमः ।  
राधावरुन्धनरतः कदम्बवनमन्दिरः ॥ २४॥ राधावरोधन  
  
व्रजयोषित्सदाहृद्यो गोपीलोचनतारकः ।  
जीवनानन्दरसिकः पूर्णानन्दकुतूहलः ॥ २५॥ यमुनानन्द  
  
गोपिकाकुचकस्तूरीपङ्किलः केलिलालसः ।  
अलक्षितकुटीरस्थो राधासर्वस्वसम्पुटः ॥ २६॥  
  
वल्लवीवदनाम्भोजमधुमत्तमधुव्रतः ।  
निगूढरसविद्गोपीचित्ताह्लादककाननः ॥ २७॥ चित्ताह्लादकलानिधिः  
  
कालिन्दीपुलिनानन्दी क्रीडाताण्डवपण्डितः ।  
आभीरिकानवानङ्गरङ्गभूमिसुधाकरः ॥ २८॥ जनानङ्ग  
  
विदग्धगोपवनिताचित्ताकूतविनोदकृत् ।  
नानोपायनपाणिस्थगोपनारीगणावृतः ॥ २९॥  
  
वाञ्छाकल्पतरुः कामकलारसशिरोमणिः ।  
कन्दर्पकोटिलावण्यः कोटीन्दुललितद्युतिः ॥ ३०॥  
  
जगत्त्रयमनोमोहकरो मन्मथमन्मथः ।  
गोपसीमन्तिनीशश्वद्भावापेक्षापरायणः ॥ ३१॥  
  
नवीनमधुरस्नेहः प्रेयसीप्रेमसञ्चयः ।  
गोपीमनोरथाक्रान्तो नाट्यलीलाविशारदः ॥ ३२॥  
  
प्रत्यङ्गरभसावेशप्रमदाप्राणवल्लभः ।  
रासोल्लासमदोन्मत्तो राधिकारतिलम्पटः ॥ ३३॥  
  
खेलालीलापरिश्रान्तः स्वेदाङ्कुरचिताननः । हेलालीला  
गोपिकाङ्कालसः श्रीमान् मलयानिलसेवितः ॥ ३४॥  
  
(सकृत्प्रपन्नजनतासंरक्षणधुरन्धरः ।  
सुप्रसन्ने वासुदेवो गोपिकाजनवल्लभः ॥)  
इत्येवं प्राणनाथस्य प्रेमामृतरसायनम् ।  
यः पठेच्छरावयेद् वापि स प्रेम्णि प्रमिलेद् ध्रुवम् ॥ ३५॥  
  
इति श्रीवल्लभाचार्यविरचितं कृष्णप्रेमामृतरसायनस्तोत्रम् सम्पूर्णम् ।  
  
Encoded by Malika Das  
Proofread by Malika Das, Shankara, NA  
There are variations from Vishnustutimanjari 1  
Also, some attribute this to chaitanyamahApravhu as well.  
  
