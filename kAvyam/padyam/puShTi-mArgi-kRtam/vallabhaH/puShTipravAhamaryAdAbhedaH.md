---
title: पुष्टिप्रवाहमर्यादाभेदः

---
  
 पुष्टिप्रवाहमर्यादाभेदः   
  
पुष्टिप्रवाहमर्यादा विशेषेण पृथक्पृथक् ।  
जीवदेहक्रियाभेदैः प्रवाहेण फलेन च ॥ १॥  
  
वक्ष्यामि सर्वसन्देहा न भविष्यन्ति यच्छ्रुते ।  
भक्तिमार्गस्य कथनात्पुष्टिरस्तीति निश्चयः ॥ २॥  
  
द्वौ भूतसर्गावित्युक्तेः प्रवाहोऽपि व्यवस्थितः ।  
द्वौ भूतसर्गावित्युक्तेः प्रवाहोऽपि व्यवस्थिता ॥ ३॥  
  
कश्चिदेव हि भक्तो हि यो मद्भक्त इतीरणात् ।  
सर्वत्रोत्कर्षकथनात्पुष्टिरस्तीति निश्चयः ॥ ४॥  
  
न सर्वोऽतः प्रवाहाद्धि भिन्नो वेदाच्च भेदतः ।  
यदा यस्येति वचनान्नाहं वेदैरितीरणात् ॥ ५॥  
  
मार्गेकत्वेऽपि चेदन्त्यौ तनू भक्त्यागमौ मतौ ।  
न तद्युक्तं सूत्रतो हि भिन्नो युक्त्या हि वैदिकः ॥ ६॥  
  
जीवदेहकृतीनां च भिन्नत्त्वं नित्यता श्रुतेः ।  
यथा तद्वत्पुष्टिमार्गे द्वयोरपि निषेधतः ॥ ७॥  
  
प्रमाणभेदाद्भिन्नो हि पुष्टिमार्गो निरूपितः ।  
सर्गभेदं प्रवक्ष्यामि स्वरूपाङ्गक्रियायुतम् ॥ ८॥  
  
इच्छामात्रेण मनसा प्रवाहं सृष्टवान् हरिः ।  
वचसा वेदमार्गे हि पुष्टिं कायेन निश्चयः ॥ ९॥  
  
मूलेच्छातः फलं लोके वेदोक्तं वैदिकेऽपि च ।  
कायेन तु फलं पुष्टौ भिन्नेच्छातोऽपि नैकता ॥ १०॥  
  
तानहं द्विषतो वाक्याद्भिन्ना जीवाः प्रवाहिणः ।  
अत एवेतरौ भिन्नौ सान्तौ मोक्षप्रवेशतः ॥ ११॥  
  
तस्माज्जीवाः पुष्टिमार्गे भिन्ना एव न संशयः ।  
भगवद्रूपसेवार्थं तत्सृष्टिर्नान्यथा भवेत् ॥ १२॥  
  
स्वरूपेणावतारेण लिङ्गेन च गुणेन च ।  
तारतम्यं न स्वरूपे देहे वा तत्क्रियासु वा ॥ १३॥  
  
तथापि तावता कार्यं यावत्तस्य करोति हि ।  
ते हि द्विधा शुद्धमिश्रभेदान्मिश्रास्त्रिधा पुनः ॥ १४॥  
  
प्रवाहादिविभेदेन भगवत्कार्यसिद्धये ।  
पुष्ट्या विमिश्राः सर्वज्ञाः प्रवाहेण क्रियारताः ॥ १५॥  
  
मर्यादया गुणज्ञास्ते शुद्धाः प्रेम्णातिदुर्लभाः ।  
एवं सर्गस्तु तेषां हि फलं त्वत्र निरूप्यते ॥ १६॥  
  
भगवानेव हि फलं स यथाऽऽविर्भवेद्भुवि ।  
गुणस्वरूपभेदेन तथा तेषां फलं भवेत् ॥ १७॥  
  
आसक्तौ भगवानेव शापं दापयति क्वचित् ।  
अहङ्कारेऽथवा लोके तन्मार्गस्थापनाय हि ॥ १८॥  
  
न ते पाषण्डतां यान्ति न च रोगाद्युपद्रवाः ।  
महानुभावाः प्रायेण शास्त्रं शुद्धत्वहेतवे ॥ १९॥  
  
भगवत्तारतम्येन तारतम्यं भजन्ति हि ।  
वैदिकत्वं लौकिकत्त्वं कापट्यात्तेषु नान्यथा ॥ २०॥  
  
वैष्णवत्वं हि सहजं ततोऽन्यत्र विपर्ययः ।  
सम्बन्धिनस्तु ये जीवाः प्रवाहस्थास्तथापरे ॥ २१॥  
  
चर्षणीशब्दवाच्यास्ते ते सर्वे सर्ववर्त्मसु ।  
क्षणात्सर्वत्वमायान्ति रुचिस्तेषां न कुत्रचित् ॥ २२॥  
  
तेषां क्रियानुसारेण सर्वत्र सकलं फलम् ।  
प्रवाहस्थान्प्रवक्ष्यामि स्वरूपाङ्गक्रियायुतान् ॥ २३॥  
  
जीवास्ते ह्यासुरा सर्वे प्रवृत्तिं चेति वर्णिताः ।  
ते च द्विधा प्रकीर्त्यन्ते ह्यज्ञदुर्ज्ञविभेदतः ॥ २४॥  
  
दुर्ज्ञास्ते भगवत्प्रोक्ता ह्यज्ञास्ताननु ये पुनः ।  
प्रवाहेऽपि समागत्य पुष्टिस्थस्तैर्न युज्यते ।  
सोऽपि तैस्तत्कुले जातः कर्मणा जायते यतः ॥ २५॥  
  
इति श्रीवल्लभाचार्यविरचितः पुष्टिप्रवाहमर्यादाभेदः समाप्तः ।  
  
  

  
