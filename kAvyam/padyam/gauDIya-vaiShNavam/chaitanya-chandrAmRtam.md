+++
title = "चैतन्यचन्द्रामृतम्"

+++
<details><summary>विस्तारः (द्रष्टुं नोद्यम्)</summary>

Pरबोधनन्द Sअरस्वति Gओस्वमि- Cऐतन्यचन्द्रम्र्त  

थेरे अरे त्wओ नुम्बेरिन्ग् स्य्स्तेम्स् फ़ोर् थिस् तेxत्। थे मतेरिअल् इस्   
सोमेतिमेस् ओर्गनिज़ेद् इन्तो त्wएल्वे थेमेस् अन्द् नुम्बेरेद् अच्चोर्दिन्ग्ल्य्।   
थोसे नुम्बेर्स् अरे गिवेन् इन् ब्रच्केत्स्। थे एदितिओन्स् उसेद् wएरे-
- स्तव-कल्प-द्रुम, (एद्।) भक्ति सरन्ग गोस्wअमि। व्रिन्दवन्, १९५९
- श्री-श्री-चैतन्य-चन्द्रामृत, (एद्।) भक्ति विलस तिर्थ। मयपुर्,   
> छैतन्य मथ्। ३र्द् एदितिओन्, १९९२।   
> तेxत्स् wइथोउत् अन् अल्तेर्नतिवे नुम्बेर् अरे नोत् फ़ोउन्द् इन् एइथेर् ओने ओफ़्   
> थे एदितिओन्स्। नो अत्तेम्प्त् हस् बेएन् मदे तो प्रोविदे अल्तेर्नतिवे रेअदिन्ग्स्।
</details>

स्तुमस् तं चैतन्याकृतिम् अतिविमर्याद-परमा-  
द्भुतौदार्यं वर्यं व्रज-पति-कुमारं रसयितुम् ।  
विशुद्ध-स्व-प्रेमोन्मद-मधुर-पीयुष-लहरीं  
प्रदातुं चान्येभ्यः पर-पद-नवद्वीप-प्रकटम् ॥१॥ (१)  
> 
सर्वैर् आम्नाय-चूडामणिभिर् अपि न संलक्ष्यते यत् स्वरूपं  
श्रीश-ब्रह्माद्य्-अगम्या सुमधुर-पदवी कापि यस्यास्ति रम्या ।  
येनाकस्य्माज् जगच्-छ्री-हरि-रस-मदिरा-मत्तम् एतद् व्यधायि  
श्रीमच्-चैतन्य-चन्द्रः स किम् उ मम गिरां गोचरश् चेतसो वा ॥२॥ (१३७)  
> 
धर्मे निष्ठां दधद् अनुपमां विष्णु-भक्तिं गरिष्ठां  
सम्बिभ्राणो दधद् अहह हृत्-तिष्ठतीवाश्म-सारम् ।  
नीचो गोघ्राद् अपि जगद् अहो प्लावयत्य् अश्रु-पूरैः  
को वा जानात्य् अहह गहनं हेअम-गौराङ्ग-रङ्गम् ॥३॥ (१२७)  
> 
धर्मास्पृष्टः सतत-परमाविष्ट एवात्यधर्मे  
दृष्टिं प्राप्तो न हि खलु सतां सृष्टिषु क्वापि नो सन् ।  
यद् दत्त-श्री-हरि-रस-सुधा-स्वाद-मत्तः प्रनृत्य-  
त्य् उच्चैर् गायत्य् अथ विलुठति स्तौमि तं कञ्चिद् ईशम् ॥४॥ (२)  
> 
अकस्माद् एवाविर्भवति भगवन्-नाम-लहरी  
परीतानां पापैर् अपि पुरुभिर् एषां तनु-भृताम् ।  
अहो वज्र-प्रायं हृद् अपि नवनीतायितम् अभून्  
नॄणां यस्मिन् लोकेऽवतरति स गौरो मम गतिः ॥५॥ (११०)  
> 
न योगो न ध्यानं न च जप-तपस्-त्याग-नियमा  
न वेदा नाचारः क्व नु बत निषिद्धाद्य्-उपरतिः ।  
अकस्माच् चैतन्येऽवतरति दयासार-हृदये   
पुमर्थानां मौलिं परम् इह मुदा लुण्ठति जनः ॥६॥ (१११)  
> 
यन् नाप्तं कर्म-निष्ठैर् न च समधिगतं यत् तपो-ध्यान-योगै-  
र्वैराग्यैस् त्याग-तत्त्व-स्तुतिभिर् अपि न यत् तर्कितं चापि कैश्चित् ।  
गोविन्द-प्रेम-भाजाम् अपि न च कलितं यद्-रहस्यं स्वयं तन्-  
नाम्नैव प्रादुरासीद् अवतरति परे यत्र तं नौमि गौरम् ॥७॥ (३)  
> 
धिग् अस्तु ब्रह्माहं वदन-परिफुल्लान् जड-मतीन्  
क्रियासक्तान् धिग् धिग् विकड-तपसो धिक् च यमिनः ।  
किम् एतान् शोचामो विषय-रस-मत्तान् नर-पशून्  
न केषाञ्चिल् लेशोऽप्य् अहह मिलितो गौर-मधुनः ॥८॥ (३२)  
> 
बध्नन् प्रेम-भर-प्रकम्पित-करो ग्रन्थीन् कटी-डोरकैः   
सङ्ख्यातुं निज-लोक-मङ्गल-हरे-कृष्णेति-नाम्नां जपन् ।  
अश्रु-स्नात-मुखः स्वम् एव हि जगन्नाथं दिदृक्षुर् गता-  
यातैर् गौर-तनुर् विलोचन-मुदं तन्वन् हरिः पातु वः ॥९॥ (१६)  
> 
पाषाणः परिषोचितोऽमृत-रसैर् नैवाङ्कुरः सम्भवेत्  
लाङ्गूलं सरमापतेर् विवृणतः स्याद् अस्य नैवार्जवम् ।  
हस्ताव् उन्नयता बुधाः कथम् अहो धार्यं विधोर् मण्डलं  
सर्वं साधनम् अस्तु गौर-करुणाभावे न भावोत्सवः ॥१०॥ (३६)  
> 
सौन्दर्ये काम-कोटिः सकल-जन-समाह्लादने चन्द्र-कोटिर्  
वात्सल्ये मातृ-कोटिस् त्रिदश-विटपितोऽप्य् अद्भुतौदार्य-कोटिः ।  
गाम्भीर्येऽम्भोधि-कोटिर् मधुरमणि सुधा-क्षीर-माध्वीक-कोटिर्  
गौरो देवः स जीयान् प्रणय-रस-पदे दर्शिताश् चर्य-कोटिः ॥११॥ (१०१)  
> 
प्रेमा नामाद्भुतार्थः श्रवण-पथ-गतः कस्य नाम्नां महिम्नः  
को वेत्ता कस्य वृन्दावन-विपिन-महा-माधुरीषु प्रवेशः ।  
को वा जानाति राधां परम-रस-चमत्कार-माधुर्य-सीमाम्  
एकश् चैतन्य-चन्द्रः परम-करुणया सर्वम् आविश्चकार ॥१२॥ (१३०)  
> 
नमश् चैतन्य-चन्द्राय कोटि-चन्द्रानन-त्विषे ।  
प्रेमानन्दाब्धि-चन्द्राय चारु-चन्द्रांशु-हासिने ॥१३॥ (८)  
> 
यस्यैव पादाम्बुज-भक्ति-लभ्यः  
प्रमाभिधानः परमः पुमर्थः ।  
तस्मै जगन्-मङ्गल-मङ्गलाय  
चैतन्य-चन्द्राय नमो नमस् ते ॥१४॥ (९)   
> 
दधन् मूर्धन्य् ऊर्ध्वं मुकुलित-कराम्भोज-युगलं  
गलन्-नेत्राम्भोभिः स्नपित-मृदु-गण्ड-स्थल-युगम् ।  
दुकूलेनावीतं नव-कमल-किञ्जल्क-रुचिना  
परं ज्योतिर् गौरं कनक-रुचिर-चौरं प्रणमत ॥१५॥ (८१)  
> 
सिंह-स्कन्धं मधुर-मधुरं स्मेर-गण्ड-स्थलान्तं  
दुर्विज्ञेयोज्ज्वल-रस-मयाश्चर्य-नाना-विकारम् ।  
बिभ्रत् कान्तिं विकच-कनकाम्भोज-गर्भाभिरामाम्   
एकीभूतं वपुर् अवतु वो राधया माधवस्य ॥१६॥ (१३)  
> 
पूर्ण-प्रेम-रसामृताब्धि-लहरी-लोलाङ्ग-गौर-च्छटा-  
कोट्य्-आच्छादित-विश्वम् ईश्वर-विधि-व्यासादिभिः संस्तुतम् ।  
दुर्लक्ष्यां श्रुति-कोटिभिः प्रकटयन् मूर्तिं जगन्-मोहिनीम्  
आश्चर्यं लवणोद-रोधसि परं ब्रह्म स्वयं नृत्यति ॥१७॥ (१३१)  
> 
उद्दाम-दामनक-दाम-गणाभिराम-  
मारामरामम् अविराम-गृहीत-नामा ।  
कारुण्य-धाम कनकोज्ज्वल-गौर-धाम  
चैतन्य-नाम परमं कलयाम धाम ॥१८॥ (६९)  
> 
अवतीर्णे गौर-चन्द्रे विस्तीर्णे प्रेम-सागरे ।  
सुप्रकाशित-रत्नौघे यो दीनो दीन एव सः ॥१९॥ (३४)  
> 
श्रवण-मनन-सङ्कीर्त्यादि-भक्त्या मुरारेर्  
यदि परम-पुमर्थं साधयेत् कोऽपि भद्रम् ।  
मम तु परम-पार-प्रेम-पीयूष-सिन्धोः   
किम् अपि रस-रहस्यं धाम गौरं नमस्यम् ॥२०॥ (५८)  
> 
निष्ठां प्राप्ता व्यवहृति-ततिर् लौकिकी वैदिकी या  
या वा लज्जा प्रहसन्-समुद्गान-नाट्योत्सवेषु ।  
ये वाभुवन्न् अहह सहज-प्राण-देहार्थ-धर्मा  
गौरश् चौरः सकलम् अहरत् कोऽपि मे तीव्र-वीर्यः ॥२१॥ (६०)  
> 
महाकर्म-स्रोतो-निपतितम् अपि स्थैर्यम् अयते  
महा-पाषाणेभ्योऽप्य् अतिकठिनम् एति द्रव-दशाम् ।  
नटत्य् ऊर्ध्वं निःसाधनम् अपि महा-योगि-मनसां  
भुवि श्री-चैतन्येऽवतरति मनश् चित्र-विभवे ॥२२॥ (११२)  
> 
स्त्री-पुत्रादि-कथां जहुर् विषयिणः शास्त्र-प्रवादं बुधा  
योगीन्द्रा विजहुर् मरुन्-नियम-ज-क्लेशं तपस् तापसाः ।  
ज्ञानाभ्यास-विधिं जहुश् च यतयश् चैतन्य-चन्द्रे पराम्  
आविष्कुर्वति भक्ति-योग-पदवीं नैवान्य आसीद् रसः ॥२३॥ (११३)  
> 
भ्रान्तं यत्र मुनीश्वरैर् अपि पुरा यस्मिन् क्षमा-मण्डले  
कस्यापि प्रविवेश नैव धिषणा यद् वेद नो वा शुकः ।  
यत्र क्वापि कृपामयेन च निजेऽप्य् उद्घाटितं शौरिणा  
तस्मिन्न् उज्ज्वल-भक्ति-वर्त्मनि सुखं खेलन्ति गौर-प्रियाः ॥२४॥ (१८)  
> 
ईशं भजन्तु पुरुषार्थ-चतुष्टयाशा  
दासा भवन्तु च विधाय हरेर् उपासाः ।  
किञ्चिद् रहस्य-पद-लोभित-धीर् अहं तु  
चैतन्य-चन्द्र-चरणं शरणं करोमि ॥२५॥ (५९)  
> 
अप्य् अगण्य-महा-पुण्यम् अनन्य-शरणं हरेः ।  
अनुपासित-चैतन्यम् अधन्यं मन्यते मतिः ॥२६॥ (३१)  
> 
भ्रातः कीर्तय नाम गोकुल-पतेर् उद्दाम-नामावलीं  
यद् वा भावय तस्य दिव्य-मधुरं रूपं जगन्-मोहनम् ।  
हन्त प्रेम-महा-रसोज्ज्वल-पदे नाशापि ते सम्भवेत्  
श्री-चैतन्य-महाप्रभोर् यदि कृपा-दृष्टिः पतेन् न त्वयि ॥२७॥ (८२)  
> 
भूतो वा भवितापि वा भवति वा कस्यापि यः कोऽपि वा  
सम्बन्धो भगवत्-पदाम्बुज-रसे नास्मिन् जगन्-मण्डले ।  
तत् सर्वं निज-भक्ति-रूप-परमैश्वर्येण विक्रीडतो  
गौरस्यैव कृपा-विजृम्भिततया जानन्ति निर्मत्सराः ॥२८॥ (२८)  
> 
स्वादं स्वादं मधुरिम-भरं स्वीय-नामावलीनां  
मादं मादं किम् अपि विवशीभूत-विस्रस्त-गात्रः ।  
वारं वारं व्रज-पति-गुणान् गाय गायेति जल्पन्  
गौरो दृष्टः सकृद् अपि न यैर् दुर्घटा तेषु भक्तिः ॥२९॥ (३८)  
> 
अभूद् गेहे गेहे तुमुल-हरि-सङ्कीर्तन-रवो  
बभौ देहे देहे विपुल-पुलकाश्रु-व्यतिकरः ।  
अपि स्नेहे स्नेहे परम-मधुरोत्कर्ष-पदवी  
दवीयस्याम्नायाद् अपि जगति गौरेऽवतरति ॥३०॥ (११४)  
> 
जाड्यं कर्मसु कुत्रचिज् जप-तपो-योगादिकं कुत्रचिद्-  
गोविन्दार्चन-विक्रिया क्वचिद् अपि ज्ञानाभिमानः क्वचित् ।  
श्री-भक्तिः क्वचिद् उज्ज्वलापि च हरेर् वाङ्-मात्र एव स्थिता  
हा चैतन्य कुतो गतोऽसि पदवी कुत्रापि ते नेक्ष्यते ॥३१॥ (१३८)  
> 
विना बीजं किं नाङ्कुर-जननम् अन्धोऽपि न कथं  
प्रपश्येन् नो पङ्गुर् गिरि-शिखरम् आरोहति कथम् ।  
यदि श्री-चैतन्ये हरि-रस-मयाश्चर्य-विभवेऽ  
प्य् अभक्तानां भावी कथम् अपि पर-प्रेम-रभसः ॥३२॥ (३९)  
> 
अकस्माद् एवैतद् भुवनम् अभितः प्लावितम् अभून्  
महा-प्रेमाम्भोधेः किम् अपि रस-वन्याभिर् अखिलम् ।  
अकस्माच् चादृष्ट-श्रुत-चर-विकारैर् अलम् अभूच्  
चमत्कारः कृष्णे कनक-रुचिराङ्गेऽवतरति ॥३३॥ (११५)  
> 
अरे मूढा गूढां विचिनुत हरेर् भक्ति-पदवीं  
दवीयस्या दृष्ट्याप्य् अपरिचित-पूर्वां मुनिवरैः ।  
न विश्रम्भश् चित्ते यदि यदि च दौर्लभ्यम् इव तत्  
परित्यज्याशेषं व्रजत शरणं गौर-चरणम् ॥३४॥ (८०)  
> 
तावद् ब्रह्म-कथा विमुक्त-पदवी तावन् न तिक्ती-भवेत्  
तावच् चापि विशृङ्खलत्वम् अयते नो लोक-वेद-स्थितिः ।  
तावच् छास्त्र-विदां मिथः कल-कलो नाना-बहिर्-वर्त्मसु  
श्री-चैतन्य-पदाम्बुज-प्रिय-जनो यावन् न दिग्-गोचरः ॥३५॥ (१९)  
> 
सदा रङ्गे नीलाचल-शिखर-शृङ्गे विलसतो  
हरेर् एव भ्राजन्-मुख-कमल-भृङ्गेक्षण-युगम् ।  
समुत्तुङ्ग-प्रेमोन्मद-रस-तरङ्गं मृग-दृशाम्  
अनङ्गं गौराङ्गं स्मरतु गत-सङ्गं मम मनः ॥३६॥ (७०)  
> 
क्वचित् कृष्णावेशान् नटति बहुभङ्गीम् अभिनयन्  
क्वचिद् राधाविष्टो हरि हरि हरीत्य् आर्त-रुदितः ।  
क्वचिद् रिङ्गन् बालः क्वचिद् अपि च गोपाल-चरितो  
जगद् गौरो विस्मापयति बहु-भङ्गी-मधुरिमा ॥३७॥ (१२८)  
> 
अये न कुरु साहसं तव हसन्ति सर्वोद्यमं  
जनाः परित उन्मदा हरि-रसामृतास्वादिनः ।  
इदं तु निभृतं शृणु प्रणय-वस्तु प्रस्तूयते  
यद् एव निगमेषु तत् पतिर् अयं हि गौरः परम् ॥३८॥ (८३)  
> 
उद्गृह्णन्ति समस्त-शास्त्रम् अभितो दुर्वार-गर्वायिता  
धन्यं-मन्य-धियश् च कर्म-तप-आद्य्-उच्चावचेषु स्थिताः ।  
द्वित्राण्य् एव जपन्ति केचन हरेर् नामानि वामाशयाः   
पूर्वं सम्प्रति गौरचन्द्र उदिते प्रेमापि साधारणः ॥३९॥ (११६)  
> 
पापीयान् अपि हीन-जातिर् अपि दुःशीलोऽपि दुष्कर्मणां   
सीमापि श्वपचाधमोऽपि सततं दुर्वासनाढ्योऽपि च ।  
दुर्देश-प्रभवोऽपि तत्र विहितावासोऽपि दुःसङ्गतो  
नष्टोऽप्य् उद्धृत एव येन कृपया तं गौरम् एव स्तुमः ॥४०॥ (७८)  
> 
अचैतन्यम् इदं विश्वं यदि चैतन्यम् ईश्वरम् ।  
न विदुः सर्व-शास्त्र-ज्ञा ह्य् अपि भ्राम्यन्ति ते जनाः ॥४१॥ (३७)  
> 
देवे चैतन्य-नामन्य् अवतरति सुर-प्रार्थ्य-पादाब्ज-सेवे  
विष्वद्रीचीः प्रविस्तारयति सुमधुर-प्रेम-पीयूष-वीचीः ।  
को बालः कश् च वृद्धः क इह जड-मतिः को बुधः को वराकः  
सर्वेषाम् ऐकरस्यं किम् अपि हरि-पदे भक्ति-भाजां बभूव ॥४२॥ (११७)  
> 
दत्त्वा यः कम् अपि प्रसादम् अथ सम्भाष्य स्मित-श्री-मुखं  
दूरात् स्निग्ध-दृशा निरीक्ष्य च महा-प्रेमोत्सवं यच्छति ।  
येषां हन्त कुतर्क-कर्कश-धियां तत्रापि नात्यादरः  
साक्षात् पूर्ण-रसावतारिणि हरौ दुष्टा अमी केवलम् ॥४३॥ (४५)  
> 
काशी-वासान् अपि न गणये किं गयां मार्गयेऽहं  
मुक्तिः शुक्तीभवति यदि मे कः परार्थ-प्रसङ्गः ।  
त्रासाभासः स्फुरति न महा-रौरवेऽपि क्व भीतिः  
स्त्री-पुत्रादौ यदि कृपयते देव-देवः स गौरः ॥४४॥ (९९)  
> 
बेलायां लवणोदधेर् मधुरिम-प्राग्-भाव-सार-स्फुरल्-  
लीलायां नव-वल्लवी-रस-निधेर् आवेशयन्ती जगत् ।  
खेलायाम् अपि शैशवे निज-रुचा विश्वैक-सम्मोहिनी  
मूर्तिः काचन काञ्चन-द्रव-मयी चित्ताय मे रोचते ॥४५॥ (१२९)  
> 
दृष्ट्वा माद्यति नूतनाम्बुद-चयं संवीक्ष्य बर्हं भवेद्   
अत्यन्तं विकलो विलोक्य वलितां गुञ्जावलीं वेपते ।  
दृष्टे श्याम-किशोरकेऽपि चकितं धत्ते चमत्कारिताम्  
इत्थं गौर-तनुः प्रचारित-निज-प्रेमा हरिः पातु वः ॥४६॥ (१४)  
> 
दुष्कर्म-कोटि-निरतस्य दुरन्त-घोर-  
दुर्वासना-निगड-शृङ्खलितस्य गाढम् ।  
क्लिश्यन् मतेः कुमति-कोटि-कदर्थितस्य  
गौरं विनाद्य मम को भवितेह बन्धुः ॥४७॥ (५१)  
> 
हा हन्त चित्त-भुवि मे परमोषरायां   
सद्-भक्ति-कल्प-लतिकाङ्कुरिता कथं स्यात् ।  
हृद्य् एकम् एव परमाशसत्नीयम् अस्ति  
चैतन्य-नाम कलयन् न कदापि शोच्यः ॥४८॥ (५३)  
> 
कृपा-सिन्धुः सन्ध्यारुण-रुचिर-चित्राम्बर-दरो-  
ज्ज्वलः पूर्ण-प्रेमामृत-मय-महाज्योतिर् अमलः ।  
शची-गर्भ-क्षीराब्म्बुधिभव उदाराद्भुत-कलः  
कलानाथः श्रीमान् उदयतु मम स्वान्त-नभसि ॥४९॥ (१५)  
> 
क्व तावद् वैराग्यं क्व च विषय-वार्तासु नरके-  
ष्विवोद्वेगः क्वासौ विनय-भर-माधुर्य-लहरी ।  
क्व तत् तेजो वालौकिकम् अथ महा-भक्ति-पदवी   
क्व सा वा सम्भाव्या यद् अवकलितं गौर-गतिषु ॥५०॥ (२०)  
> 
स्व-पादाम्भोजैक-प्रणय-लहरी-साधन-भृतां  
शिव-ब्रह्मादीनाम् अपि च सुमहा-विस्मय-भृताम् ।  
महा-प्रेमावेशात् किम् अपि नटनाम् उन्मद इव  
प्रभुर् गौरो जीयात् प्रकट-परमाश्चर्य-महिमा ॥५१॥ (१०२)  
> 
सर्वे नारद-शङ्करादय इहायाताः स्वयं श्रीर् अपि   
प्राप्ता देव-हलायुधोऽपि मिलितो जाताश् च ते वृष्णयः ।  
भूयः किं व्रज-वासिनोऽपि प्रकटा गोपाल-गोप्यादयः  
पूर्ण-प्रेम-रसेश्वरेऽवतरति श्री-गौरचन्द्रे भुवि ॥५२॥ (११८)  
> 
भृत्याः स्निग्धा अथ सुमधुर-प्रोज्ज्वलोदार-भाजस्  
तत्-पादाब्ज-द्वितय-सविधे सर्व एवावतीर्णाः ।  
प्रापुः पूर्वाधिकतर-महाप्रेम-पीयूष-लक्ष्मीं  
स्व-प्रेमाणं वितरति जगत्य् अद्भुतं हेम-गौरे ॥५३॥ (११९)  
> 
अलौकिक्या प्रेमोन्मद-रस-विलास-प्रथनया  
न यः श्री-गोविन्दानुचर-सचिवेष्व् एषु कृतिषु ।  
महाश्चर्यं प्रेमोत्सवम् अपि हढाद् दातरि न यन्  
मतिर् गौरे साक्षात् पर इह स मूढो नर-पशुः ॥५४॥ (४०)  
> 
असङ्ख्याः श्रुत्य्-आदौ भगवद्-अवतारा निगदिताः  
प्रभावं कः सम्भावयतु परम् ईशाद् इतरतः ।  
किम् अन्यत् मत्-प्रेष्ठे कति कति सतां नाप्य् अनुभवास्  
तथापि श्री-गौरे हरि हरि न मूढा हरि-धियः ॥५५॥ (४१)  
> 
रक्षो-दैत्य-कुलं हतं कियद् इदं योगादि-वर्त्म-क्रिया-  
मार्गो वा प्रकटी-कृतः कियद् इदं सृष्ट्य्-आदिकं वा कियत् ।  
मेदिन्य्-उद्धरणादिकं कियद् इदं प्रेमोज्ज्वलाया महा-  
भक्तेर् वर्त्म-करीं परां भगवतश् चैतन्य-मूर्तिं स्तुमः ॥५६॥ (७)  
> 
साक्षान्-मोक्षादिकार्थान् विविध-विकृतिभिस् तुच्छतां दर्शन्तं  
प्रेमानन्दं प्रसूते सकल-तनु-भृतां यस्य लीला-कटाक्षः ।  
नासौ वेदेषु गूढो जगति यदि भवेद् ईश्वरो गौरचन्द्रस्  
तत्-प्राप्तोऽनीश-वादः शिव शिव गहने विष्णु-माये नमस्ते ॥५७॥ (४२)  
> 
वासो मे वरम् अस्तु घोर-दहन-व्यालावली-पञ्जरे  
श्री-चैतन्य-पदारविन्द-विमुखैर् मा कुत्रचित् सङ्गमः ।  
वैकुण्ठादि-पदं स्वयं च मिलितं नो मे मनो लिप्सते  
पादाम्भोज-रस-च्छटा यदि मनाक् गौरस्य नो रस्यते ॥५८॥ (६५)  
> 
सकृन् नयन-गोचरीकृत-तद्-अश्रु-धाराकुल-  
प्रफुल्ल-कमलेक्षण-प्रणय-कातर-श्री-मुखः ।  
न गौर-चरणं जिहासति कदापि लोकोत्तर-  
स्फुरन्-मधुरिमार्णवं नव-नवानुरागोन्मदः ॥५९॥ (२१)  
> 
आचर्य धर्मं परिचर्य विष्णुं   
विचर्य तीर्थानि विचार्य वेदान् ।  
विना न गौर-प्रिय-पाद-सेवां  
वेदादि-दुष्प्राप-पदं विदन्ति ॥६०॥ (२२)  
> 
ज्ञानादि-वर्त्म-विरुचिं व्रज-नाथ-भक्ति-  
रीतिं न वेद्मि न च सद्-गुरवो मिलन्ति ।  
हा हन्त हन्त मम कः शरणं निगूढ-  
गौरो हरिस् तव न कर्ण-पथं गतोऽस्ति ॥६१॥ (८४)  
> 
मृग्यापि सा शिव-शुकोद्धव-नारदाद्यैर्  
आश्चर्य-भक्ति-पदवी न दवीयस्ती नः ।  
दुर्बोध-वैभव-पते मयि पामरेऽपि   
चैतन्य-चन्द्र यदि ते करुणा-कटाक्षः ॥६२॥ (५५)  
> 
वृथावेशं कर्मस्व् अपनयत वार्ताम् अपि मनाक्  
न कर्णाभ्यर्णेऽपि क्वचन नयताध्यात्म-सरणेः ।  
न मोहं देहादौ भजत परमाश्चर्य-मधुरः   
पुमर्थानां मौलिर् मिलति भवतां गौर-कृपया ॥६३॥ (८५)  
> 
अलं शास्त्राभ्यासैर् अलम् अहह तीर्थाटनिकया   
सदा योषिद्-व्याघ्र्यास् त्रसत वितथं थूत्कुरुत रे ।  
तृणं-मन्या धन्याःय् श्रयत किल सन्न्यासि-कपटं  
नटन्तं गौराङ्गं निज-रस-मदाद् अम्बुधि-तटे ॥६४॥ (८६)  
> 
उच्चैर् आस्फालयन्तं कर-चरणम् अहो हेम-दण्ड-प्रकाण्डौ   
बाहू प्रोद्धृत्य सत्-ताण्डव-तरल-तनुं पुण्डरीकायताक्षम् ।  
विश्वस्यामङ्गलघ्नं किम् अपि हरि-हरीत्य् उन्मदानन्द-नादैर्  
वन्दे तं देव-चूडामणिम् अतुल-रसाविष्ट-चैतन्य-चन्द्रम् ॥६५॥ (१०)  
> 
हुङ्कारैर् दश-दिङ्मुखं मुखरयन्न् अट्टहास-च्छटा-  
वीचीभिः स्फुट-कुन्दकैरव-गण-प्रोद्भासि कुर्वन् नभः ।  
सर्वाङ्गः पवनोच्चलच्-चल-दल-प्राय-प्रकम्पं दधन्  
मत्तः प्रेम-रसोन्मदाप्लुत-गतिर् गौरो हरिः शोभते ॥६६॥ (१०६)  
> 
क्व सा निरङ्कुश-कृपा क्व तद्-वैभवम् अद्भुतम् ।  
क्व सा वत्सलता शौरे यादृक् गौरे तवात्मनि ॥६७॥ (५६)  
> 
आनन्द-लीला-मय-विग्रहाय   
हेमाभ-दिव्य-च्छवि-सुन्दराय ।  
तस्मै महा-प्रेम-रस-प्रदाय   
चैतन्य-चन्द्राय नमो नमस् ते ॥६८॥ (११)  
> 
महा-पुरुष-मानिनां सुर-मुनीश्वराणां निजं  
पदाम्बुजम् अजानतां किम् अपि गर्व-निर्वासनम् ।  
अहो नयन-गोचरं निगम-चक्र-चूडा-चयं  
शची-सुतम् अचीकरत् क इह भूरि-भाग्योदयः ॥६९॥ (२९)  
> 
आस्तां नाम महान् महान् इति रवः सर्व-क्षमा-मण्डले  
लोके वा प्रकटास्तु नाम महती सिद्धिश् चमत्कारिणी ।  
कामं चारु-चतुर्भुजत्वम् अयताम् आराध्य विश्वेश्वरं  
चेतो मे बहुमन्यते नहि नहि श्री-गौर-भक्तिं विना ॥७०॥ (६६)  
> 
निर्दोषश् चारु-नृत्यो विधुत-मलिनता-वक्र-भावः कदाचिन्  
निःशेष-प्राणि-ताप-त्रय-हरण-महा-प्रेम-पीयूष-वर्षी ।  
उद्भूतः कोऽपि भाग्योदय-रुचिर-शचीगर्भ-दुग्धाम्बु-राशेर्  
भक्तानां हृच्-चकोर-स्वदित-पद-रुचिर् भाति गौराङ्ग-चन्द्रः ॥७१॥ (१०७)  
> 
देवा दुन्दुभि-वादनं विदधिरे गन्धर्व-मुख्या जगुः  
सिद्धाः सन्तत-पुष्प-वृष्टिभिर् इमां पृथ्वीं समाच्छादयन् ।  
दिव्य-स्तोत्र-परा महर्षि-निवहाः प्रीत्योपतस्थुर् निज-  
प्रेमोन्मादिनि ताण्डवं रचयति श्री-गौरचन्द्रे भुवि ॥७२॥ (१३३)  
> 
मत्त-केशरि-किशोर-विक्रमः  
प्रेम-सिन्धु-जगद्-आप्लवोद्यमः ।  
कोऽपि दिव्य-नव-हेम-कन्दली-  
कोमलो जयति गौर-चन्द्रमाः ॥७३॥ (१००)  
अलङ्कारः पङ्केरुह-नयन-निःस्यन्दि-पयसां  
पृषद्भिः सन्-मुक्ता-फल-सुललितैर् यस्य वपुषि ।  
उदञ्चद्-रोमाञ्चैर् अपि च परमा यस्य सुषमा  
तम् आलम्बे गौरं हरिम् अरुण-रोचिष्णु-वसनम् ॥७४॥ (७१)  
> 
कन्दर्पाद् अपि सुन्दरः सुरसरित्-पूराद् अहो पावनः  
शीतांशोर् अपि शीतलः सुमधुरो माध्वीक-साराद् अपि ।  
दाता कल्प-महीरुहाद् अपि महान् स्निग्धो जनन्या अपि   
प्रेम्णा गौर-हरिः कदा नु हृदि मे ध्यातुः पदः धास्यति ॥७५॥ (७२)  
> 
पुञ्जं पुञ्जं मधुर-मधुर्-प्रेम-माध्वी-रसानां  
दत्त्वा दत्त्वा स्वयम् उरुदयो मोदयन् विश्वम् एतत् ।  
एको देवः कटि-तट-मिलन्-मञ्जु-माञ्जिष्ट-वासा  
भासा निर्भर्त्सित-नव-तडित्-कोटिर् एव प्रियो मे ॥७६॥ (७३)  
> 
दृष्टः स्पृष्टः कीर्तितः संस्मृतो वा  
दूरस्थैर् अप्य् आनतो वादृतो वा ।  
प्रेम्णः सारं दातुम् ईशो य एकः   
श्री-चैतन्यं नौमि देवं दयालुम् ॥७७॥ (४)   
> 
सिञ्चन् सिञ्चन् नयन-पयसा पाण्डु-गण्ड-स्थलान्तं  
मुञ्चन् मुञ्चन् प्रतिमुहुर् अहो दीर्घ-निःश्वास-जातम् ।  
उच्चैः क्रन्दन् करुण-करुणो दीर्घ-हा-हेति-नादो  
गौरः कोऽपि व्रज-विरहिणी-भाव-मग्नश् चकास्ति ॥७८॥ (१०८)  
> 
किं तावद् बत दुर्गमेषु विफलं योगादि-मार्गेष्व् अहो  
भक्तिं कृष्ण-पदाम्बुजे विदधतः सर्वार्थम् आलुण्ठतः ।  
आशा प्रेम-महोत्सवे यदि शिव-ब्रह्माद्य्-अलभ्येऽद्भुते  
गौरे धामनि दुर्विगाह-महिमोदारे तदा रज्यताम् ॥७९॥ (८७)  
> 
हसन्त्य् उच्चैर् उच्चैर् अहह कुल-वध्वोऽपि परितो  
द्रवीभावं गच्छन्त्य् अपि कुविषय-ग्राव-घटिताः ।  
तिरस्कुर्वन्त्य् अज्ञा अपि सकल-शास्त्रज्ञ-समितिं  
क्षितौ श्री-चैतन्येऽद्भुत-महिम-सारेऽवतरति ॥८०॥ (१२०)  
> 
प्रायश् चैतन्यम् आसीद् अपि सकल-विदां नेह पूर्वं यद् एषां  
खअर्वा सर्वार्थ-सारेऽप्य् अकृत नहि पदं कुण्ठिता बुद्धि-वृत्तिः ।  
गम्भीरोदार-भावोज्ज्वल-रस-मधुर-प्रेम-भक्ति-प्रवेशः  
केषां नासीद् इदानीं जगति करुणया गौर-चन्द्रेऽवतीर्णे ॥८१॥ (१२१)  
> 
अभिव्यक्तो यत्र द्रुत-कनक-गौरो हरिर् अभून्  
महिम्ना तस्यैव प्रणय-रस-मग्नं जगद् अभूत् ।  
अभूद् उच्चैर् उच्चैस् तुमुल-हरि-सङ्कीर्तन-विधिः   
स कालः किं भूयोऽप्य् अहह परिवर्तते मधुरः ॥८२॥ (१३९)  
> 
सैवेयं भुवि धन्य-गौड-नगरी वेलापि सैवाम्बुधेः   
सोऽयं श्री-पुरुषोत्तमो मधुपतेस् तान्य् एव नामानि च ।  
नो कुत्रापि निरीक्ष्यते हरि हरि प्रेमोत्सवस् तादृशो  
हा चैतन्य कृपा-निधान तव किं विक्षे पुनर् वैभवम् ॥८३॥ (१४०)  
> 
अपारावारं चेदम् ऋतमय-पाथोधिम् अधिकं   
विमथ्य प्राप्तं स्यात् किम् अपि परमं सारम् अतुलम् ।  
तथापि श्री-गौराकृति-मदन-गोपाल-चरण-  
च्छटा-स्पृष्टानां तद् वहति विकटाम् एव कटुताम् ॥८४॥ (२३)  
> 
तृणाद् अपि सुनीचता सहज-सौम्य-मुग्धाकृतिः  
सुधा-मधुर-भाषिता विषय-गन्ध-थूथूत्कृतिः ।  
हरि-प्रणय-विह्वला किम् अपि धीरनारम्भिता  
भवन्ति किल सद्-गुणा जगति गौर-भाजाम् अमी ॥८५॥ (२४)  
> 
कदा शौरे गौरे वपुषि परम-प्रेम-रसदे   
सद्-एक-प्राणे निष्कपट-कृत-भावोऽस्मि भविता ।  
कदा वा तस्यालौकिक-सद्-अनुमानेन मम हृद्य्  
अकस्मात् श्री-राधा-पद-नख-मणि-ज्योतिर् उदभूत् ॥८६॥ (६८)  
> 
अश्रूणां किम् अपि प्रवाह-निवहैः क्षौणीं पुरः पङ्किली-  
कुर्वन् पाणि-तले निधाय बदरी-पाण्डुं कपोल-स्थलीम् ।  
आश्चर्यं लवणोद-रोधसि वसन् शोणं दधानोऽंशुकं  
गौरीभूय हरिः स्वयं वितनुते राधा-पदाब्जे रतिम् ॥८७॥ (१३५)  
> 
सान्द्रानन्दोज्ज्वल-नव-रस-प्रेम-पीयूष-सिन्धोः  
कोटिं वर्षन् किम् अपि कऔर्ण-स्निग्ध-नेत्राञ्चलेन ।  
कोऽयं देवः कनक-कदली-गर्भ-गौराङ्ग-यष्टिश्  
चेतोऽकस्मान् मम निज-पदे गाढम् उप्तं चकार ॥८८॥ (६१)  
> 
यथा यथा गौर-पदारविन्दे  
विन्देत भक्तिं कृत-पुण्य-राशिः ।  
तथा तथोत्सर्पति हृद्य् अकस्मात्  
राधा-पदाम्भोज-सुधांशु-राशिः ॥८९॥ (८८)   
> 
कोऽयं पट्ट-घटी-विराजित-कटी-देशः करे कङ्कणं  
हारं वक्षसि कुण्डलं श्रवणयोर् बिभ्रत् पदे नूपुरौ ।  
ऊर्ध्वीकृत्य निबद्ध-कुन्तल-भर-प्रोत्फुल्ल-मल्ली-स्रगा-  
पीडः क्रीडति गौर-नागर-वरो नृत्यन् निजैर् नामभिः ॥९०॥ (१३२)  
> 
संसार-दुःख-जलधौ पतितस्य काम-  
क्रोधादि-नक्र-मकरैः कवलीकृतस्य ।  
दुर्वासना-निगडितस्य निराश्रयस्य  
चैतन्य-चन्द्र मम देहि पदावलम्बम् ॥९१॥ (५४)  
> 
कान्त्या निन्दित-कोटि-कोटि-मदनः श्रीमन्-मुखेन्दु-च्छटा-  
विच्छायीकृत-कोटि-कोटि-शरद्-उन्मीलत्-तुषार-च्छविः ।  
औदार्येण च कोटि-कोटि-गुणितं कल्प-द्रुमं ह्य् अल्पयन्  
गौरो मे हृदि कोटि-कोटि-जनुषां भाग्यैः पदं धास्यति ॥९२॥ (७४)  
> 
क्षणं हसति रोदिति क्षणम् अथ क्षणं मूर्च्छति   
क्षणं लुठति धावति क्षणम् अथ क्षणं नृत्यति ।  
क्षणं श्वसिति मुञ्चति क्षणम् उदार-हाहा-रवं  
महा-प्रणय-लीलया विहरतीह गौरो हरिः ॥९३॥ (१३४)  
> 
क्षणं क्षीणः पीनः क्षणम् अहह साश्रुः क्षणम् अथ  
क्षणं स्मेरः शीतः क्षणम् अनल-तप्तः क्षणं अपि ।  
क्षणं धावन् स्तब्धः क्षणम् अधिक-जल्पन् क्षणम् अहो  
क्षणं मूको गौरः स्फुरतु मम देहो भगवतः ॥९४॥ (७६)  
> 
कैवल्यं नरकायते त्रि-दश-पूर् आकाश-पुष्पायते  
दुर्दान्तेन्द्रिय-काल-सर्प-पटली प्रोत्खात-दंष्ट्रायते ।  
विश्वं पूर्ण-सुखायते विधि-महेन्द्रादिश् च कीटायते  
यत्-कारुण्य-कटाक्ष-वैभववतां तं गौरम् एव स्तुमः ॥९५॥ (५)  
> 
प्रवाहैर् अश्रूणां नव-जलद-कोटीर् इव दृशोर्  
दधानं प्रेमार्ध्या परम-पद-कोटि-प्रहसनम् ।  
वमन्तं माधुर्यैर् अमृत-निधि-कोटीर् इव तनू-  
च्छटाभिस् तं वन्दे हरिम् अहह सन्न्यास-कपटम् ॥९६॥ (१२)  
> 
स्व-तेजसा कृष्ण-पदारविन्दे   
महा-रसावेशित-विश्वम् ईशम् ।  
कम् अप्य् अशेष-श्रुति-गूढ-वेशं   
गौराङ्गम् अङ्गीकुरु मूढ-चेतः ॥९७॥ (५७)  
> 
चैतन्येति कृपामयेति परमोदारेति नानाविध-  
प्रेमावेशित-सर्व-भूत-हृदयेत्य् आश्चर्य-धामन्न् इति ।  
गौराङ्गेति गुणार्णवेति रसरूपेति स्वनाम-प्रिये-  
त्य् आश्रान्तं मम जल्पतो जनिर् इयं यायाद् इति प्रार्थये ॥९८॥ (६७)  
> 
माद्यन्तः परिपीय यस्य चरणाम्भोज-स्रवत्-प्रोज्ज्वल-  
प्रेमानन्द-मयामृताद्भुत-रसान् सर्वे सुपर्वेडिताः ।  
ब्रह्मादींश् च हसन्ति नातिबहुमन्यन्ते महा-वैष्णवान्  
धिक्-कुर्वन्ति स्च ज्ञान-कर्म-विदुषस् तं गौरम् एव स्तुमः ॥९९॥ (६)  
> 
यो मार्गो दुर-शून्यो य इह बत बलत्-कण्टको योऽतिदुर्गो  
मिथ्यार्थ-भ्रामको यः सपदि रसमयानन्द-निःस्यन्दनो यः ।  
सद्यः प्रद्योतयंस् तं प्रकटित-महिमा स्नेहवद्-धृद्-गुहायां  
कोऽप्य् अन्तर्ध्वान्त-हन्ता स जयति नवद्वीप-दीप्यत्-प्रदीपः ॥१००॥ (१०४)  
> 
दूराद् एव दहन् कुतर्क-शलभान् कोटीन्दु-संशीतल-  
ज्योतिःकन्दल-संवलन्-मधुरिमा बाह्यान्तर-ध्वान्त-हृत् ।  
सस्नेहाशय-वृत्ति-दिव्य-विसरत्-तेजाः सुवर्ण-द्युतिः  
कारुण्याद् इह जाज्वलीति स नवद्वीप-प्रदीपोऽद्भुतः ॥१०१॥ (१०५)  
> 
स्वयं देवो यत्र द्रुत-कनक-गौरः करुणया  
महा-प्रेमानन्दोज्ज्वल-रस-वपुः प्रादुरभवत् ।  
नवद्वीपे तस्मिन् प्रैभवन-भक्त्य्-उत्सव-मये  
मनो मे वैकुण्ठाद् अपि च मधुरे धाम्नि रमते ॥१०२॥ (६२)  
> 
बिभ्रद्-वर्णं किम् अपि दहनोत्तीर्ण-सौवर्ण-सारं  
दिव्याकारं किम् अपि कलयन् दृप्त-गोपाल-मौलेः ।  
आविष्कुर्वन् क्वचिद् अवसरे तत्-तद्-आश्चर्य-लीलां  
साक्षाद् राधा-मधुरिपुर्-वपुर् भाति गौराङ्ग-चन्द्रः ॥१०३॥ (१०९)  
> 
यत् तद् वदन्तु शास्त्राणि यत् तद् व्याख्यान्तु तार्किकाः ।  
जीवनं मम चैतन्य-पादाम्भोज-सुधैव तु ॥१०४॥ (६३)  
> 
पादाघात-रवैर् दिशो मुखरयन् नेत्राम्भसां वेणीभिः  
क्षौणिं पङ्किलयन्न् अहो विशदयन्न् अट्टाट्टहासैर् नभः ।  
चन्द्र-ज्योतिर् उदार-सुन्दर-कटि-व्यालोल-शोणाम्बरः  
को देवो लवणोद-कूल-कुसुमोद्याने मुदा नृत्यति ॥१०५॥ (१३६)  
> 
धिग् अस्तु कुलम् उज्ज्वलं धिग् अपि वाग्मितां धिग् यशो  
धिग् अध्ययनम् आकृतिं नव-वयः श्रियं चापि धिक् ।  
द्विजत्वम् अपि धिक् पर-अ विमलम् आश्रमाद्यं च धिक्  
न चेत् परिचितः कलौ प्रकट-गौर-गोपी-पतिः ॥१०६॥ (४३)  
> 
ध्यायन्तो गिरि-कन्दरेषु बहवो ब्रह्मानुभूयासते   
योगाभ्यास-पराश् च सन्ति बहवः सिद्धा मही-मण्डले ।  
विद्या-शौर्य-धनादिभिश् च बहवो वल्गन्ति मिथ्योद्धताः  
को वा गौर-कृपां विनाद्य जगति प्रेमोन्मदो नृत्यतु ॥१०७॥ (९८)  
> 
अन्तर्ध्वान्त-चयं समस्त-जगताम् उन्मूलयन्ती हठात्  
प्रेमानन्द-रसाम्बुधिं निरवधिं प्रोद्वेलयन्ती बलात् ।  
विश्वं शीतलयन्त्य् अतीव विकलं ताप-त्रयेणानिशं  
सास्माकं हृदये चकास्तु सततं चैतन्य-चन्द्र-च्छटा ॥१०८॥ (१७,७५)  
> 
उपासतां वा गुरु-वर्य-कोटीर्  
अधीयतां वा श्रुति-शात्र-कोटीः ।  
चैतन्य-कारुण्य-कटाक्ष-भाजां  
सद्यः परं स्याद् धि रहस्य-लाभः ॥१०९॥ (२५)  
> 
अपारस्य प्रेमोज्ज्वल-रस-रहस्यामृत-निधेर्  
निधानं ब्रह्मेशार्चित इह हि चैतन्य-चरणः ।  
अतस् तं ध्यायन्तु प्रणय-भरतो यान्तु शरणं  
तम् एव प्रोन्मत्तास् तम् इह किल गायन्तु कृतिनः ॥११०॥ (८९)  
> 
श्रीमद्-भागवतस्य यत्र परमं तात्पर्यम् उट्टङ्कितं  
श्री-वैयासकिना दुरन्वयतया रास-प्रसङ्गेऽपि यत् ।  
यद् राधा-रति-केलि-नागर-रसास्वादैक-सद्-भाजनं  
तद्-वस्तु-प्रथनाय गौर-वपुषा लोकेऽवतीर्णो हरिः ॥१११॥ (१२२)  
> 
पात्रापात्र-विचारणं न कुरुते न स्वं परं वीक्षते  
देयादेय-विमर्शको न हि न वा काल-प्रतीक्षः प्रभुः ।  
सद्यो यः श्रवणेक्षण-प्रणमन-ध्यानादिना दुर्लभं  
दत्ते भक्ति-रसं स एव भगवान् गौरः परं मे गतिः ॥११२॥ (७७)  
> 
केचिद् दास्यम् अवापुर् उद्धव-मुखाः श्लाघ्यं परे लेभिरे  
श्री-दामादि-पदं व्रजाम्बु-दृशां भावं भेजुः परे ।  
अन्ये धन्यतमा धयन्ति मधुरं राधा-रसाम्भोनिधिं  
श्री-चैतन्य-महाप्रभोः करुणया लोकस्य काः सम्पदः ॥११३॥ (१२३)  
> 
सर्वज्ञैर् मुनि-पुङ्गवैः प्रवितते तत्-तन्-मते युक्तिभिः  
पूर्वं नैकतरत्र कोऽपि सुदृढं विश्वस्त आसीज् जनः ।  
सम्प्रत्य् अप्रतिम-प्रभाव उदिते गौराङ्ग-चन्द्रे पुनः  
श्रुत्य्-अर्थो हरि-भक्तिर् एव परमः कैर् वा न निर्धार्यते ॥११४॥ (१२४)  
> 
वञ्चितोऽस्मि वञ्चितोऽस्मि वञ्चितोऽस्मि न संशयः ।  
विश्वं गौर-रसे मग्नं स्पर्शोऽपि मम नाभवत् ॥११५॥ (४६)  
> 
अहो वैकुण्ठ-स्थैर् अपि च भगवत्-पार्षद-वरैः   
सरोमाञ्चं दृष्टा यद् अनुचर-वक्रेश्वर-मुखाः ।  
महाश्चर्य-प्रेमोज्ज्वल-रस-सदावेश-विवशी-  
कृताङ्गास् तं गौरं कथम् अकृत-पुण्यः प्रणयतु ॥११६॥ (४४)  
> 
कैर् वा सर्व-पुमर्थ-मौलिर् अकृतायासैर् इहासाद् इतो  
नासीद् गौर-पदारविन्द-रजसा स्पृष्टे मही-मण्डले ।  
हा हा धिग् मम जीवितं धिग् अपि मे विद्यां धिग् अप्य् आश्रमं  
यद् दौर्भाग्य-भराद् अहो मम न तद्-सम्बन्धो-गन्धोऽप्य् अभूत् ॥११७॥ (४७)  
> 
विश्वं महा-प्रणय-सीधु-सुधा-रसैक-  
पाथोनिधौ सकलम् एव निमज्जयन्तम् ।  
गौराङ्ग-चन्द्र-नख-चन्द्र-मणि-च्छटायाः  
कञ्चिद् विचित्रम् अनुभावम् अहं स्मरामि ॥११८॥ (१२५)  
> 
जितं जितं मयाद्यापि गौर-स्मृत्य्-अनुभावतः ।  
तीर्णाः कुमत-कान्ताराः पूर्णाः सर्व-मनोरथाः ॥११९॥ (?)  
> 
दन्ते निधाय तृणकं पदयोर् निपत्य  
कृत्वा च काकु-शतम् एतद् अहं ब्रवीमि ।  
हे साधवः सकलम् एव विहाय दूराद्  
गौराङ्ग-चन्द्र-चरणे कुरुतानुरागम् ॥१२०॥ (९०)  
> 
पतन्ति यदि सिद्धयः करतले स्वयं दुर्लभाः  
स्वयं च यदि सेवकी-भवितुम् आगताः स्युः सुराः ।  
किम् अन्यद् इदम् एव मे यदि चतुर्भुजं स्याद् वपुस्  
तथापि न मनो मनाक् चलति गौरचन्द्रान् मम ॥१२१॥ (६४)  
> 
अहो न दुर्लभा मुक्तिर् न च भक्तिः सुदुर्लभा ।  
गौरचन्द्र-प्रसादस् तु वैकुण्ठेऽपि सुदुर्लभः ॥१२२॥ (९१)  
> 
सोऽप्य् आश्चर्य-मयः प्रभुर् नयनयोर् यन् नाभवद् गोचरो  
यन् नास्वादि हरेः पदाम्बुज-रसस् तद् यद् गतं तद् गतम् ।  
एतावन् मम तावद् अस्तु जगतीं येऽद्याप्य् अलङ्कुर्वते  
श्री-चैतन्य-पदे निखात-मनसस् तैर् यत् प्रसङ्गोत्सवः ॥१२३॥ (५०)  
> 
उत्ससर्प जगद् एव पूरयन्  
गौरचन्द्र-करुणा-महार्णवः ।  
बिन्दु-मात्रम् अपि नापतन् महा-  
दुर्भगे मयि किम् एतद् अद्भुतम् ॥१२४॥ (४८)  
> 
कालः कलिर् बलिन इन्द्रिय-वैरि-वर्गाः  
श्री-भक्ति-मार्ग इह कण्टक-कोटि-रुद्धः ।  
हा हा क्व यामि विकलः किम् अहं करोमि   
चैतन्य-चन्द्र यदि नाद्य कृपां करोषि ॥१२५॥ (४९)  
> 
कलिन्द-तनया-तटे स्फुरद्-अमन्द-वृन्दावनं  
विहाय लवणाम्बुधेः पुलिन-पुष्प-वाटीं गतः ।  
धृतारुण-पटः पराकृत-सुपीत-वासा हरिस्  
तिरोहित-निज-च्छविः प्रकट-गौरिमा मे गतिः ॥१२६॥ (७९)  
> 
आस्तां वैराग्य-कोटिर् भवतु शम-दम-क्षान्ति-मैत्र्य्-आदि-कोटिस्  
तत्त्वानुध्यान-कोटिर् भवतु भवतु वा वैष्णवी भक्ति-कोटिः ।  
कोट्य्-अंशो ऽप्य् अस्य न स्यात् तद् अपि गुण-गणो यः स्वतः-सिद्ध आस्ते  
श्रीमच्-चैतन्यचन्द्र-प्रिय-चरण-नख-ज्योतिर् आमोद-भाजाम् ॥१२७॥ (२६)  
> 
भजन्तु चैतन्य-पदारविन्दं   
भवन्तु सद्-भक्ति-रसेन पूर्णाः ।  
आनन्दयन्तु त्रि-जगद्-विचित्र-  
माधुर्य-सौभाग्य-दया-क्षमाद्यैः ॥१२८॥ (९२)  
> 
ज्ञान-वैराग्य-भक्त्य्-आदि  
साधयन्तु यथा तथा ।  
चैतन्य-चरणाम्भोज-  
भक्ति-लभ्य-समं कुतः ॥१२९॥ (९४)  
> 
हा हन्त हन्त परमोषर-चित्त-भूमौ  
व्यर्थीभवन्ति मम साधन-कोटयोऽपि ।  
सर्वात्मना तद् अहम् अद्भुत-भक्ति-बीजं  
श्री-गौरचन्द्र-चरणं शरणं करोमि ॥१३०॥ (५२)  
> 
सर्व-साधन-हीनोऽपि परमाश्चर्य-वैभवे ।  
गौराङ्गे न्यस्त-भावो यः सर्वार्थ-पूर्ण एव सः ॥१३१॥ (३०)  
> 
ब्रह्मेशादि-महाश्चर्य-महिमापि महाप्रभुः ।  
मुग्ध-बालोदितं श्रुत्वा स्निग्धोऽवश्यं भविष्यति ॥१३२॥ (१४२)  
> 
दृष्टं न शास्त्रं गुरवो न पृष्टा  
विवेचितं नापि बुधैः स्व-बुद्ध्या ।  
यथा तथा जल्पतु बाल-भावात्  
तथापि मे गौरहरिः प्रसीदतु ॥१३३॥ (१४३)  
> 
केचित् सागर-भूधरान् अपि पराक्रामन्ति नृत्यन्ति वै  
केचिद् देव-पुरन्दरादिष् महा-क्षेपं क्षिपन्ते मुहुः ।  
आनन्दोद्भट-जाल-विह्वलतया तेऽद्वैत-चन्द्रादयः  
के किं नो कृतवन्त ईदृशि पुनश् चैतन्य-नृत्योत्सवे ॥१३४॥ (२७)  
> 
अवतीर्णे गौरचन्द्रे विस्तीर्णे प्रेम-सागरे ।  
ये न मज्जन्ति मज्जन्ति ते महानर्थ-सागरे ॥१३५॥ (३५)  
> 
प्रसारित-महा-प्रेम-पीयूष-रस-सागरे ।  
चैतन्य-चन्द्रे प्रकटे यो दीनो दीन एव सः ॥१३६॥ (३६)  
> 
गीता-भागवतं पठत्व् अविरतं तीर्थानि संसेवतां  
शालग्राम-शिलां समर्चयतु वा काल-त्रयं प्रत्यहम् ।  
मुक्तिभ्यो महतीं पुमान् न लभते तत्-कोष-भूषाङ्करीं  
भक्तिं प्रेममयीं शचीसुत-पद-द्वन्द्वानुकम्पां विना ॥१३७॥ (?)  
> 
आशा यस्य पद-द्वन्द्वे चैतन्यस्य महाप्रभोः ।  
तस्येन्द्रो दासवद् भाति का कथा नृप-कीटके ॥१३८॥ (९६)  
> 
यस्याशा कृष्ण-चैतन्ये राज-द्वारि किम् अर्थिनः ।  
चिन्तामणि-चयं प्राप्य को गूढो रजतं व्रजेत् ॥१३९॥ (९७)  
> 
माद्यत्-कोटि-मृगेन्द्र-हुङ्कृति-रवस् तिग्मांशु-कोटि-च्छविः  
कोटीन्दूद्भव-शीतलो गति-जित-प्रोन्मत्त-कोटि-द्विपः ।  
नाम्ना दुष्कृत-कोटि-निष्कृति-करो ब्रह्मादि-कोडीश्वरः  
कोट्य्-अद्वैत-शिरोमणिर् विजयते श्री-श्री-शची-नन्दनः ॥१४०॥ (१०३)  
> 
अति-पुण्यैर् अति-सुकृतैः कृतार्थीकृतः कोऽपि पूर्वैः ।  
एवं कैर् अपि न कृतं यत् प्रेमाब्धौ निमज्जितं विश्वम् ॥१४१॥ (१२६)  
> 
यदि निगदित-मीनाद्य्-अंशवद् गौरचन्द्रो  
न तद् अपि स हि कश्चिच् छक्ति-लीला-विकाशः ।  
अतुल-सकल-शक्त्याश्चर्य-लीला-प्रकाशैर्  
अनधिगत-महत्त्वः पूर्ण एवावतीर्णः ॥१४२॥ (१४१)  
> 
संसार-सिन्धु-तरणे हृदयं यदि स्यात्  
सङ्कीर्तनामृत-रसे रमते मनश् चेत् ।  
प्रेमाम्बुधौ विहरणे यदि चित्त-वृत्तिश्  
चैतन्य-चन्द्र-चरणे शरणं प्रयातु ॥१४३॥ (९३)  
अचैतन्यम् इदं विश्वं यदि चैतन्यम् ईश्वरम् ।  
भजेत् सर्वतो मृत्युर् उपास्यम् अमरोत्तमैः ॥??॥ (९५)

