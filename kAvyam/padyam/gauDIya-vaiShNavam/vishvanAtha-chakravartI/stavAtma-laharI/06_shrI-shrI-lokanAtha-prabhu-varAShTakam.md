+++
title = "०६ श्री-श्री-लोकनाथ-प्रभु-वराष्टकम्"

+++

**यः कृष्ण-चैतन्य-कृपैक-वित्तस्**

**तत्-प्रेम-हेमाभरणाढ्य-चित्तः ।**

**निपत्य भूमौ सततं नमामस्** 

**तं लोकनाथं प्रभुम् आश्रयामः ॥१॥**

**यो लब्ध-वृन्दावन-नित्य-वासः**

**परिस्फुरत्-कृष्ण-विलास-रासः ।**

**स्वाचार-चर्य-सतताविरामस्**

**तं लोकनाथं प्रभुम् आश्रयामः ॥२॥**

**सदोल्लसद्-भागवतानुरक्त्या**

**यः कृष्ण-राधा-श्रवणादि-भक्त्या ।**

**अयातयामीकृत-सर्व-यामस्**

**तं लोकनाथं प्रभुम् आश्रयामः ॥३॥**

**वृन्दावनाधीश-पदाब्ज-सेवा-**

**स्वादेऽनुमज्जन्ति न हन्त के वा ।**

**यस् तेष्व् अपि श्लाघातमोऽभिरामस्**

**तं लोकनाथं प्रभुम् आश्रयामः ॥४॥**

**यः कृष्ण-लीला-रस एव लोकान्**

**अनुन्मुखान् वीक्ष्य बिभर्ति शोकान् ।**

**स्वयं तद्-आस्वादन-मात्र-कामस्**

**तं लोकनाथं प्रभुम् आश्रयामः ॥५॥**

**कृपा-बलं यस्य विवेद कश्चित्**

**नरोत्तमो नाम महान् विपश्चित् ।**

**यस्य प्रथीयान् विषयोपरामस्**

**तं लोकनाथं प्रभुम् आश्रयामः ॥६॥**

**रागानुगा-वर्त्मनि यत्-प्रसादाद्**

**विशन्त्याविज्ञा अपि निर्विषादाः ।**

**जने कृतागस्य् अपि यस् त्व् अवामस्**

**तं लोकनाथं प्रभुम् आश्रयामः ॥७॥**

**यद्-दास-दासानुदास-दासाः**

**वय्हं भवामः फलिताभिलाषाः ।**

**यदीयतायां सहसा विशामस्**

**तं लोकनाथं प्रभुम् आश्रयामः ॥८॥**

**श्री-लोकनाथाष्टकम् अत्युदारं** 

**भक्त्या पठेद् यः पुरुषार्थ-सारम् ।**

**स मञ्जुलाली-पदवीं प्रपद्य**

**श्री-राधिकां सेवत एव सद्यः ॥९॥**

**सोऽयं श्री-लोकनाथः स्फुरतु पुरु-कृपा-रश्मिभिः स्वैः समुद्यन्**

**उद्धृत्योद्धृत्य यो नः प्रचुरतम-तमः कूपतो दीपिताभिः ।**

**दृग्भिः स्व-प्रेम-वीथ्या दिशम् अदिशद् अहो यां श्रिता दिव्य-लीला-**

**रत्नाढ्यं विन्दमाना वयम् अपि निभृतं श्रील-गोवर्धनं स्मः ॥१०॥**

॥ इति श्री-श्री-लोकनाथ-प्रभु-वराष्टकं सम्पूर्णम् ॥

**॥।**
