+++
title = "१६ श्री-श्री-स्वयंभगवत्त्वाष्टकम्"

+++

**स्व-जन्मन्य् ऐश्वर्यं बलम् इह वधे दैत्य-विततेर्**

**यशः पार्थ-त्राणे यदु-पुरि महा-सम्पदम् अधात् ।**

**परं ज्ञानं जिष्णौ मुषलम् अनु वैराग्यम् अनु यो**

**भगैः षड्भिः पूर्णः स भवतु मुदे नन्द-तनयः ॥१॥**

**चतुर्बाहुत्वं यः स्व-जनि समये यो मृद्-अशने**

**जगत्-कोटीं कुक्ष्य्-अन्तर-परिमितत्वं स्व-वपुषः ।**

**दधि-स्फोटे ब्रह्मण्य् अतनुत परानन्त-तनुतां**

**महैश्वर्यः पूर्णः स भवतु मुदे नन्द-तनयः ॥२॥**

**बलं बक्यां दन्त-च्छदन-वरयोः केशिनि नृगे**

**निऋपे बाह्वोर् अङ्घ्रेः फणिनि वपुषः कंस-मरुतोः ।**

**गिरित्रे दैत्येष्व् अप्य् अतनुत निजास्त्रस्य यद् अतो**

**महौजोभिः पूर्णः स भवतु मुदे नन्द-तनयः ॥३॥**

**असङ्ख्यातो गोप्यो व्रज-भुवि महिष्यो यदु-पुरे**

**सुताः प्रद्युम्नाद्याः सुर-तरु-सुधर्मादि च धनम् ।**

**बहिर् द्वारि ब्रह्माद्यापि बलिवहं स्तौति यद् अतः**

**श्रियां पूरैः पूर्णः स भवतु मुदे नन्द-तनयः ॥४॥**

**यतो दत्ते मुक्तिं रिपु-विततये यन् नर-जनिर्**

**विजेता रुद्रादेर् अपि नत-जनाधीन इति यत् ।**

**सभायां द्रौपद्या वरकृद् अतिपूज्यो नृप-मखे**

**यशोभिस् तत् पूर्णः स भवतु मुदे नन्द-तनयः ॥५॥**

**न्यधाद् गीता-रत्नं त्रिजगद् अतुलं यत् प्रिय-सखे**

**परं तत्त्वं प्रेम्णोद्धव-परम-भक्ते च निगमम् ।**

**निज-प्राण-प्रेस्ठास्व् अपि रस-भृतं गोप-कुलजास्व्**

**अतो ज्ञानैः पूर्णः स भवतु मुदे नन्द-तनयः ॥६॥**

**कृतागस्कं व्याधं सतनुम् अपि वैकुण्ठम् अनयन्**

**ममत्वस्यैकाग्रान् अपि परिजनान् हन्त विजहौ ।**

**यद्यप्य् एते श्रुत्या धुवतनुतयोक्तास् तद् अपि हा**

**स्व-वैराग्यैः पूर्णः स भवतु मुदे नन्द-तनयः ॥७॥**

**अजत्वं जन्मित्वं रतिर् अरतितेहारहितता** 

**सलीलत्वं व्याप्तिः परिमितिर् अहंता-ममतयोः ।**

**पदे त्यागात्यागाव् उभयम् अपि नित्यं सद् उररी-**

**करोतीशः पूर्णः स भवतु मुदे नन्द-तनयः ॥८॥**

**समुद्यत्-सन्देह-ज्वर-शत-हरं भेषज-वरं**

**जनो यः सेवेत प्रथित-भगवत्त्वाष्टकम् इदम् ।**

**तद्-ऐश्वर्य-स्वादैः स्व-धियम् अतिवेलं सरसयन्**

**लभेतासौ तस्य प्रिय-परिजनानुग्य-पदवीम् ॥९॥**

इति श्री-विश्वनाथ-चक्रवर्ति- ठक्कुर-विरचित-स्तवामृत-लहर्यां श्री-श्री-स्वयं-भगवत्त्वाष्टकं सम्पूर्णम् ।

**…**
