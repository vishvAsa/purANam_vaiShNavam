+++
title = "१८ श्री-अनुराग-वल्लिः"

+++

**देहार्बुदानि भगवान्! युगपत् प्रयच्छ**

**वक्त्रार्बुदानि च पुनः प्रतिदेहम् एव ।**

**जिह्वार्बुदानि कृपया प्रतिवक्त्रम् एव**

**नृत्यन्तु तेषु तव नाथ! गुणार्बुदानि ॥१॥**

**किम् आत्मना? यत्र न देह-कोट्यो**

**देहेन किं? यत्र न वक्त्र-कोट्यः ।**

**वक्त्रेण किं? यत्र न कोटि-जिह्वाः**

**किं जिह्वया? यत्र न नाम-कोट्यः ॥२॥**

**आत्मास्तु नित्यं शत-देह-वर्ती**

**देहस्तु नाथास्तु सहस्र-वक्त्रः ।**

**वक्त्रं सदा राजतु लक्ष-जिह्वं**

**गृह्णातु जिह्वा तव नाम-कोटिम् ॥३॥**

**यदा यदा माधव! यत्र यत्र**

**गायन्ति ये ये तव नाम-लीलाः ।**

**तत्रैव कर्णायुत-धार्यमाणा-**

**स्तास्ते सुधा नित्यम् अहं धयानि ॥४॥**

**कर्णायुतस्यैव भवन्तु लक्ष-**

**कोट्यो रसज्ञा भगवंस् तदैव ।**

**येनैव लीलाः शृणवानि नित्यं**

**तेनैव गायानि ततः सुखं मे ॥५॥**

**कर्णायुतस्येक्षट-कोटिरस्या**

**हृत्-कोटिरस्या रसनार्बुदं स्तात् ।**

**श्रुत्वैव दृष्ट्वा तव रूप-सिन्धु-**

**मालिङ्ग्य माधुर्यम् अहो! धयानि ॥६॥**

**नेत्रार्बुदस्यैव भवन्तु कर्ण-**

**नासा-रसज्ञा हृदयार्बुदं वा ।**

**सौन्दर्य-सौस्वर्य-सुगन्ध-पूर-**

**माधुर्य-संश्लेष-रसानुभूत्यै ॥७॥**

**त्वत्-पार्श्व-गत्यै पद-कोटिर् अस्तु**

**सेवां विधातुं मम हस्त-कोटिः ।**

**तां शिक्षितुं स्ताद् अपि बुद्धि-कोटि-**

**रेतान् वरान् मे भगवन्! प्रयच्छ ॥८॥**

> **…**
