+++
title = "२५ श्री-वृन्दावनाष्टकम्"

+++

**न योग-सिद्धिर् न ममास्तु मोक्षो**

**वैकुण्ठ-लोके ऽपि न पार्षदत्वम् ।**

**प्रेमापि न स्याद् इति चेत् तरां तु**

**ममास्तु वृन्दावन एव वासः ॥१॥**

**तार्णं जनुर् यत्र विधिर् ययाचे**

**सद्-भक्त-चूडामणिर् उद्धवोऽपि ।**

**वीक्ष्यैव माधुर्य-धूरां तद् अस्मिन्**

**ममास्तु वृन्दावन एव वासः ॥२॥**

**किं ते कृतं हन्त तपः क्षितीति**

**गोप्योऽपि भूमेः स्तुवते स्म कीर्तिम्**

**येनैव कृष्णाङ्घ्रि-पदाङ्किते ऽस्मिन्**

**ममास्तु वृन्दावन एव वासः ॥३॥**

**गोपाङ्गना-लम्पट-तैव यत्र**

**यस्यां रसः पूर्णतमत्वम् आप ।**

**यतो रसो वै स इति श्रुतिस् तन्**

**ममास्तु वृन्दावन एव वासः ॥४॥**

**भान्डीर-गोवर्धन-रास-पीठैस्**

**त्री-सीमके योजन-पञ्चकेन ।**

**मिते विभुत्वाद् अमिते ऽपि चास्मिन्**

**ममास्तु वृन्दावन एव वासः ॥५॥**

**यत्राधिपत्यं वृषभानु-पुत्र्या**

**येनोदयेत् प्रेम-सुखं जनानाम् ।**

**यस्मिन् ममाशा बलवत्यतोऽस्मिन्**

**ममास्तु वृन्दावन एव वासः ॥६॥**

**यस्मिन् महा-रास-विलास-लीला**

**न प्राप यां श्रीरपि सा तपोभिः ।**

**तत्रोल्लसन्-मञ्जु-निकुञ्ज-पुञ्जे**

**ममास्तु वृन्दावन एव वासः ॥७॥**

**सदा रुरु-न्यङ्कु-मुखा विशङ्कं**

**खेलन्ति कूजन्ति पिकालि-कीराः ।**

**शिखण्डिनो यत्र नटन्ति तस्मिन्**

**ममास्तु वृन्दावन एव वासः ॥८॥**

**वृन्दावनस्याष्टकम् एतद्-उच्चैः**

**पठन्ति ये निश्चल-बुद्धयस् ते ।**

**वृन्दावनेशाङ्घ्रि-सरोज-सेवां**

**साक्षाल् लभन्ते जनुषोऽन्त एव ॥९॥**

**॥।**

> 
