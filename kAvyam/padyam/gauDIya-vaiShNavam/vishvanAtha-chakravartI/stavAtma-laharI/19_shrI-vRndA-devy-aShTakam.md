+++
title = "१९ श्री-वृन्दा-देव्य्-अष्टकम्"

+++

**गाङ्गेय-चाम्पेय-तडिद्-विनिन्दि-**

**रोचिः-प्रवाह-स्नपितात्म-वृन्दे! ।**

**बन्धूक-बन्धु-द्युति-दिव्य-वासो**

**वृन्दे! नुमस् ते चरणारविन्दम् ॥१॥**

**बिम्बाधरोदित्वर-मन्द-हास्य-**

**नासाग्र-मुक्ता-द्युति-दीपितास्ये ।**

**विचित्र-रत्नाभरणा-श्रियाढ्ये!**

**वृन्दे! नुमस् ते चरणारविन्दम् ॥२॥**

**समस्त-वैकुण्ठ-शिरोमणौ श्री-**

**कृष्णस्य वृन्दावन-धन्य-धाम्नि ।**

**दत्ताधिकारे वृषभानु-पुत्र्या**

**वृन्दे! नुमस् ते चरणारविन्दम् ॥३॥**

**त्वद् आज्ञया पल्लव-पुष्प-भृङ्ग**

**मृगादिभिर् माधव-केलि-कुञ्जाः ।**

**मध्वादिभिर् भान्ति विभूष्यमाणा**

**वृन्दे! नुमस् ते चरणारविन्दम् ॥४॥**

**त्वदीय-दूत्येन निकुञ्ज-युनोर्**

**अत्युत्कयोः केलि-विलास-सिद्धिः ।**

**त्वत्-सौभगं केन निरुच्यतां तद्**

**वृन्दे! नुमस् ते चरणारविन्दम् ॥५॥**

**रासाभिलाषो वसतिश् च वृन्दा-**

**वने त्वद्-ईशाङ्घ्रि-सरोज-सेवा ।**

**लभ्या च पुंसां कृपया तवैव**

**वृन्दे! नुमस् ते चरणारविन्दम् ॥६॥**

**त्वं कीर्त्यसे सात्वत-तन्त्रा-विद्भिर्**

**लीलाभिधाना किल कृष्ण-शक्तिः ।**

**तवैव मूर्तिस् तुलसी नृ-लोके**

**वृन्दे! नुमस् ते चरणारविन्दम् ॥७॥**

**भक्त्या विहीना अपराध-लक्षैः**

**क्षिप्ताश् च कामादि-तरङ्ग-मध्ये ।**

**कृपामयि! त्वां शरणं प्रपन्ना**

**वृन्दे! नुमस् ते चरणारविन्दम् ॥८॥**

**वृन्दाष्टकं यः शृणुयात् पठेद् वा**

**वृन्दावनाधीश-पदाब्ज-भृङ्गः ।**

**स प्राप्य वृन्दावन-नित्य-वासं**

**तत्-प्रेम-सेवां लभते कृतार्थः ॥९॥**

**॥।**
