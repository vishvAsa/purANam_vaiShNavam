+++
title = "०३ श्री-श्री-परम-गुरु-प्रभु-वराष्टकम्"

+++

**प्रपन्न-जननी-वृति ज्वलति संसृतिर्-ज्वालया**

**यदीय-नयनोदितातुल-कृपातिवृष्टिर् द्रुतम् ।**

**विधूय दवथुं करोत्य् अमल-भक्ति-वाप्य्-औचितीं**

**स कृष्ण-चरणः प्रभुः प्रदिशतु स्व-पादामृतम् ॥१॥**

**यद्-आस्य-कमलोदिता व्रज-भुवो महिम्नां ततिः**

**श्रुता बत विसर्जयेत् पति-कलत्र-पुत्रालयान् ।**

**कलिन्द-तनया-तटी वन-कुटीर-वासं नयेत्** 

**स कृष्ण-चरणः प्रभुः प्रदिशतु स्व-पादामृतम् ॥२॥**

**व्रजाम्बुज-दृशां कथं भवति भाव-भूमा कथम्**

**भवेद् अनुगतिः कथं किम् इह साधनं कोऽधिकृत् ।**

**इति स्फुटम् अवैति को यद्-उपदेश-भाग्यं विना** 

**स कृष्ण-चरणः प्रभुः प्रदिशतु स्व-पादामृतम् ॥३॥**

**तपस्वि-यति-कर्मिणां सदसि तार्किकानां तथा**

**प्रतिस्व-मत-वैदुषी-प्रकटनोढ-गर्व-श्रियाम् ।**

**विराजति रविर् यथा तमसि यः स्व-भक्त्य्-ओजसा** 

**स कृष्ण-चरणः प्रभुः प्रदिशतु स्व-पादामृतम् ॥४॥**

**किम् अद्य परिधास्यते किम् अथ भोज्यते राधया**

**समं मदन-मोहनो मदन-कोटि-निमज्जितः ।**

**इतीष्ट-वरिवस्यया नयति योऽष्ट-यामान् सदा** 

**स कृष्ण-चरणः प्रभुः प्रदिशतु स्व-पादामृतम् ॥५॥**

**मृदङ्ग-करतालिका-मधुर-कीर्तने नर्तयन्**

**जनान् सुकृतिनो नटन् स्वयम् अपि प्रमोदाम्बुधौ ।**

**निमज्जति दृग्-अम्बुभिःपुलक-सङ्कुलःस्नाति यः**

**स कृष्ण-चरणः प्रभुः प्रदिशतु स्व-पादामृतम् ॥६॥**

**समं भगवतो जनैः प्रवर-भक्ति-शास्त्रोदितं**

**रसं सुरसयन् मुहुः परिजनांश् च यः स्वादयन् ।**

**स्व-शिष्य-शत-वेष्टितो जयति चक्रवर्त्य्-आख्यया**

**स कृष्ण-चरणः प्रभुः प्रदिशतु स्व-पादामृतम् ॥७॥**

**स्थितिः सुर-सरित्-तटे मदन-मोहनो जीवनं**

**स्पृहा रसिक-सङ्गमे चतुरिमा जनोद्धारणे ।**

**घृणा विषयिषु क्षमा झटिति यस्य चानुव्रजे**

**स कृष्ण-चरणः प्रभुः प्रदिशतु स्व-पादामृतम् ॥८॥**

**इदं प्रभु-वराष्टकं पठति यस् तदीयो जनस्**

**तद्-अङ्घ्रि-कमलेष्ट-धीः स खलु रङ्गवत् प्रेम-भाक् ।**

**विलास-भृत-मञ्जुल्य्-आल्य्-अतिकृपैक-पात्री-भवन्**

**निकुञ्ज-निलयाधिपाव् अचिरम् एव तौ सेवते ॥९॥**

इति श्री-श्री-परम-गुरु-प्रभु-वराष्टकं सम्पूर्णम्

**…**
