+++
title = "२० श्री-राधिका-ध्यानामृत-स्तोत्रम्"

+++

**तडिच्-चम्पक-स्वर्ण-काश्मीर-भासःस्व-कान्त्या भृशं दण्डयित्र्या विलासः ।स्वरूपस्य तस्यास् तु वर्ण्यःसुबोध-द्रवो नाम-वर्णोऽपि कर्ण्यः ॥१॥**

**प्रफुल्ल-कुसुम-प्रभा-द्योतितानां**

**लसच्-चन्द्रिका-प्रोत-मेघोपमानाम् ।**

**कचानां स-चातुर्य-बन्धेयम् एणी-**

**दृशः सच्-चमर्याग्रिमा भाति वेणी ॥२॥**

**महान् अर्घ्य-चूडामणी-काम-लेखा-**

**प्लुता राजते चारु-सीमन्त-रेखा ।**

**उडु-द्योति-मुक्तैक-पङ्क्तिं वहन्ती**

**किम् आस्येन्दु-सौधैक-धारोच्चलन्ती ॥३॥**

**नवेन्दूपमे पत्रपाश्या-प्रभाले**

**सुलीलालकाली-वृते चारु-भाले ।**

**मदेनान्तरा चित्रितं चित्रकं तत्**

**विभात्य् अच्युतातृप्त-नेत्रैक-सम्पत् ॥४॥**

**अतिश्यामला विज्य-कन्दर्प-चाप-**

**प्रभाजिष्णुतां भ्रू-द्वयी कुञ्चिताप ।**

**मुखाम्भोज-माध्वीक-पानाद् अभीष्टाद्**

**अचेष्टालि-पङ्क्तिः किम् एषा निविष्टा ॥५॥**

**सफर्याव् इव प्रेष्ठ-लावण्य-वन्ये-**

**प्सिते राजतस् ते दृशौ हन्त धन्ये ।**

**लसत्-कज्जलाक्ते तयोः श्याम-पक्ष्म**

**क्वचिद् विन्दते कान्त-ताम्बूल-लक्ष्म ॥६॥**

**तडित्-कन्दली मूर्ध्नि नक्षत्र-युक्ता**

**स्थिराधः-सुधा-बुद्बुद-द्वन्द्व-सक्ता ।**

**यदि स्यात् सरोजान्तरे तां च भासा** 

**मृगाक्ष्यास् तिरस्कुर्वती भाति नासा ॥७॥**

**कपोलाक्षि-बिम्बाधर-श्री-विषक्तं**

**बह्वेन् मौक्तिकं पीत-नीलातिरक्तम् ।**

**स्मितोद्यत्-पुटोदीर्ण-माधुर्य-वृष्टिर्**

**लसत्य् अच्युत-स्वान्त-तर्षैक-सृष्टिः ॥८॥**

**लसत्-कुण्डले कुण्डली-भूय मन्ये**

**स्थिते काम-पाशायुधे हन्त धन्ये ।**

**श्रुती रत्न-चक्री-शलाकाञ्चिताग्रे**

**दृशौ कर्षतः श्री-हरये समग्रे ॥९॥**

**अतिस्वच्छम् अन्तःस्थ-ताम्बूल-राग-**

**च्छटोद्गारि शोभाम्बुधौ किं ललाग ।**

**कपोल-द्वयं लोल-ताटङ्क-रत्न-**

**द्युमच्-चुम्बितं प्रेयसो यत्र यत्नः ॥१०॥**

**स्फुटद्-बन्धुजीव-प्रभा-हारिद्-अन्त-**

**च्छद-द्वन्द्वम् आभाति तस्या यद्-अन्तः ।**

**स्मित-ज्योत्स्नया क्षालितं या स-तृष्णं**

**चकोरी-करोत्य् अत्यन्वहं हन्त कृष्णम् ॥११॥**

**न सा विन्दते पाकिम् आरुण्य-भाजि-**

**च्छविर् यत् तुलां दाडिमी-बीज-राजिः ।**

**कथं वर्ण्यतां या त्व् इयं दन्त-पङ्क्तिर्**

**मुकुन्दाधरे पौरुषं या व्यनक्ति ॥१२॥**

**मुखाम्भोज-माधुर्य-धारा वहन्ती**

**यद्-अन्तः कियन् निम्नतां प्रापयन्ती ।**

**किम् एषा कस्तूरिका-बिन्दु-भृत् तं**

**हरिं किं दधानं विभात्य् आसावृत्तम् ॥१३॥**

**स कण्ठस् तडित्-कम्बु-सौभाग्य-हारी**

**त्रि-रेखः पिक-स्तव्य-सौस्वर्य-धारी ।**

**स्रजं मालिकां मालिकां मौक्तिकानां**

**दधत्य् एव यः प्रेयसा गुम्फितानाम् ॥१४॥**

**उरोज-द्वयं तुङ्गता-पीनताभ्यां**

**समं सख्य-युक् कृष्ण-पाण्य्-अम्बुजाभ्याम् ।**

**नखेन्दुर् यदोदेतुम् इच्छां विधत्ते**

**तदा कञ्चुकी कालिका नापि धत्ते ॥१५॥**

**म्रदिम्णा शिरीषस्य सौभाग्य-सारं**

**क्षिपन्त्या वहन्त्या भुजाभोग-भारम् ।**

**तुला-शून्य-सौन्दर्य-सीमां दधत्या**

**निज-प्रेयसेऽजस्र-सौख्यं ददत्याः ॥१६॥**

**श्रितायाः स्व-कान्त-स्वतां कम्र-गात्र्याः**

**श्रियाः श्री-विलासान् भृशं खर्वयन्त्याः ।**

**गतांस-द्वयी सौभगैकान्त-कान्तं**

**यदा पाणिनोत्क्रामयेत्****[^१] सालकान्तम् ॥१७॥**

[^१]:
     -ओत्कामयेत् इति पाठान्तरः।


**तडिद्-धाम-भृत्-कङ्कणानद्ध-सीमा**

**घन-द्योत-चूडावली सास्त्र-सीमा ।**

**चकास्ति प्रकोष्ठ-द्वये या स्वनन्ती**

**स्मराजौ सुखाब्धौ सखीः प्लावयन्ती ॥१८॥**

**तद् भाति रक्तोत्पल-द्वन्द्व-शोचिस्-**

**तिरस्कारि-पाणि-द्वयं यत्र रोचिः ।**

**शुभाङ्कावलेः सौभगं यद् व्यनक्ति**

**प्रियान्तर्-हृदि स्थापने यस्य शक्तिः ॥१९॥**

**(चतुर्भिः कुलकम्)**

**नख-ज्योतिषा भान्ति ताः पाणि-शाखाः**

**करोत्य् ऊर्मिकालङ्कृता या विशाखा ।**

**समासज्य कृष्णाङ्गुलीभिर् विलासस्**

**तद् आसां यदा राजते हन्त रासः ॥२०॥**

**जनित्वैव नाभि-सरस्य् उद्गता सा**

**मृणालीव रोमावलिर् भाति भासा ।**

**स्तन-च्छद्मनैवाम्बुजाते यद्-अग्रे**

**मुखेन्दु-प्रभा-मुद्रिते ते समग्रे ॥२१॥**

**कृशं किं नु शोकेन मुष्ति-प्रमेयं**

**न लेभे मणि-भूषणं यत् पिधेयम् ।**

**निबद्धं वलीभिश् च मध्यं तथापि**

**स्फुटं तेन सुस्तव्य-सौन्दार्यम् अपि ॥२२॥**

**क्वनत्-किङ्किणी-मण्डितं श्रोणी-रोधः**

**परिस्फारि यद्-वर्णने क्वास्ति बोधः ।**

**कियान् वा कवेर् हन्त यत्रैव नित्यं**

**मुकुन्दस्य दृक्-खञ्जनोऽवाप नृत्यम् ॥२३॥**

**प्रियानङ्ग-केलि-भरैकान्त-वाटी-**

**पटीव स्फुरत्य् अञ्चिता पट्ट-शाटी ।**

**विचित्रान्तरीयोपरि श्रि-भरेण**

**क्षिपन्ती नवेन्दीवराभाम्बरेण ॥२४॥**

**कदल्याव् इवानङ्ग-माङ्गल्य-सिद्धौ**

**समारोपिते श्रीमद्-ऊरू समृद्धौ ।**

**विभातः परं वृत्तता-पीनताभ्यां**

**विलासैर् हरेः चेतनाहारि याभ्याम् ॥२५॥**

**विराजत्य् अहो जानु-युग्मं पटान्तः**

**समाकर्षति द्राग् अथाप्य् अच्युतान्तः ।**

**यदालक्ष्यते तत्र लावण्य-सम्पत्**

**सुव्रित्तं लसत्-कानकं सम्पुटं तत् ॥२६॥**

**तनुत्वं क्रमान् मूलतश् चारु-जङ्घे**

**प्रयातः परिप्राप्त-सौभाग्य-सङ्घे ।**

**पदाम्भोजयोर् नालता धारयन्त्यौ**

**स्वभाम् अन्तरीयान्तरे गोपयन्त्यौ ॥२७॥**

**जयत्य् अङ्घ्रि-पङ्केरुह-द्वन्द्वम् इष्टं**

**दलाग्रे नखेन्दु-व्रजेनापि हृष्टम् ।**

**क्वनन्-नूपुरं हंसकाराव-भक्तम्**

**हरिं रञ्जयत्य् एव लाक्षा-रसाक्तम् ॥२८॥**

**दराम्भोज-ताटङ्क-वल्ली-रथद्यैर्**

**महा-लक्षनैर् भव्य-वृन्दाभिवाद्यैः ।**

**युतं यत् तलं मार्दवारुण्य-शालि**

**स्मृतं यद् भवेद् अच्युताभीष्ट-पालि ॥२९॥**

**प्रिये श्यामलो लेढु-भृङ्गो नलिन्या**

**मरन्दं परं दन्दशीति क्षुदन्या ।**

**यद् एतं बतेत्य् अच्युतोक्त्याञ्चलान्तर्**

**मुखाब्जे सितेन्दुं दधे सालकान्तः ॥३०॥**

**तम् आलम्ब्य लब्धौजसो माधवस्य**

**स्फुटं पाणि-चापल्यम् अल्पं निरस्य ।**

**तया स्वाधरः साधु कर्पूर-लिप्तः**

**कृतो नेति नेत्य् अक्षरोद्गार-दीप्तः ॥३१॥**

**स जागर्ति तस्याः परिवार-चेतस्-**

**तटेऽनुक्षणं रम्य-लीला-समेतः ।**

**अथाप्य् अष्ट-यामिक्य् अमुष्याः सपर्या**

**यथा-कालम् आचर्यते तेन वर्या ॥३२॥**

इति श्री-विश्वनाथ-चक्रवर्ति- ठक्कुर-विरचित-स्तवामृत-लहर्यां श्री-राधिका-ध्यानामृत-स्तोत्रं सम्पूर्णम् ।

**॥।**
