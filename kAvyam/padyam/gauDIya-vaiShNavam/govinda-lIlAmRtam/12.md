+++
title = "१२"

+++
द्वादशः सर्गः

**अथाह वृन्दा व्रज-काननेशौ  
पादाम्बुजे वाम् ऋतु-कारु-मुख्यैः ।  
निवेदितं षड्भिर् इहास्ति यत् तत्  
सार्धं समाकर्णयतं सखीभिः ॥१॥**

अथानन्तरं श्री-वृन्दा-देव्य् आह—निजानाम् अस्माकं फल-पुष्पादि-रूपा येऽर्थाः, तैः । कीदृशैः ? वां युवयोः करुणोद्भवैर् एभिर् युवां हे व्रज-काननेशौ राधा-कृष्णौ वां युवयोः पदाब्जे षड्भिः ऋतु-कारु-मुख्यैः शिल्प-कारि-प्रधानैर् इह यन् निवेदितम् अस्ति, तत् सखीभिः सार्धं युवां समाकर्णयतम् ॥१॥

**प्रीत्य्-अर्थं युवयोः सुचित्रितम् इदं वृन्दावनं किङ्करैर्  
अस्माभिर् बहु-यत्नतो निपुणता-सर्वस्व-प्रत्यर्पणैः ।  
तन् नाथौ कृपया समीक्ष्य सफलं कर्तुं युवाम् अर्हतं  
भृत्यानां हि विशेष-कौशल-कृतेर् ईशावलोकः फलम् ॥२॥**

निवेदितम् आह—युवयोः प्रीत्य्-अर्थं किङ्करैर् अस्माभिर् बहु-यत्नतो निपुणता-रूप-सर्वस्वस्य प्रत्यर्पणैर् इदं वृन्दावनं सुचित्रितम् । हे नाथौ तत् वृन्दावनं, यद् वा, तस्य वृन्दावनस्य नाथौ युवां वृन्दावनं समीक्ष्य सफलं कर्तुम् अर्हतम् । दर्शने भृत्यानां विशेष-कौशल-जन्य-कृतेः कार्यस्य फलम् ईशस्य स्व-प्रभोर् अवलोक एव ॥२॥

**वृन्दावन-स्थिर-चरैस् तत्-तल्-लीला-स्थली-स्थितैः ।  
निवेदितं पदाब्जे यत् तच् चाकर्णयतं प्रभू ॥३॥**

तत्-तद्-रासादि-लीला-स्थलीषु स्थितैः स्थिर-चरैर् युवयोः पदाब्जे यन् निवेदितं, तच् च हे प्रभू युवाम् आकर्णयतम् ॥३॥

**अन्योन्य-सङ्गोल्लसितौ भवन्तौ  
द्रष्टुं निजार्थैः करुणोद्भवैर् वाम् ।  
निषेवितुं चाजनि या समीहा  
ताम् अर्हतं नः सफली-विधातुम् ॥४॥**

वृन्दावनीय-स्थावर-जङमानां निवेदनम् आह—अन्यान्य-सङ्गेन उल्लासितौ उत्साह-युक्तौ भवन्तौ द्रष्टुं निषेवितुं च नौ अस्माकं या समीहा अजनि, तां समीहाम् इच्छां सफलली-विधातुं युवाम् अर्हतम् ॥४॥

**तावद् एत्याब्रवीत् कृष्णं सुबलेन समं बटुः ।  
वृन्दावन-प्रजाः कृष्ण निःस्वास् ते राधया कृताः ॥५॥**

सुबलेन सह बटुर् मधुमङ्गलः कृष्णम् आह—हे कृष्ण ! ते वृन्दावन-प्रजाः राधया निर्धनाः कृताः ॥५॥

**सौन्दर्य-माधुर्य-मयी वनस्य या  
लक्ष्मीर् हृतास्यास् तनु-शोभयैव सा ।  
फल-प्रसूनादि-मयी बहिश् च या  
सखीभिर् एषापि समक्षम् आवयोः ॥६॥**

अस्याः रूप्६स् तनु-शोभयैव वनस्य सौन्दर्यादि-मयी या लक्ष्मीः, सा हृता । सखीभिः सह एषा राधापि आवयोः समक्षं सा फल-पुष्पादि-मयी बहिश् च या लक्ष्मीः, ताम् अपहरद् इति शेषः ॥६॥

**नान्दीमुखी समुपसृत्य ततोऽवदत् तौ  
स्वस्त्य् अस्तु वां सहचरी-गण-संयुताभ्याम् ।  
साशीः-शतं भगवती यद् इहादिशद् वां  
तत् कर्णयोः पथिकतां नयतं शुभंयू ॥७॥**

नान्दीमुखी सम्मुखम् आगत्य ताव् अवदत्—सखी-गण-संयुताभ्यां वां युवाभ्यां तौ स्वस्त्य् अस्तु । सा भगवती पौर्णमासी वां युवयोर् यद् आशीः शतम् आदिशत् शुभंयू शुभान्वितौ युवां कर्णयोः पथिकतां कर्ण-गतां नयतम् ॥७॥

**स तीक्ष्ण-दण्डः स्मर-चक्रवर्ती  
वृन्दाटवी-राज्य-पदे भवन्तौ ।  
समान-सामन्ततयाभिषिच्य  
न्ययोजयद् भृङ्ग-पिकादि-चारान् ॥८॥**

तीक्ष्णोऽतिपीडको दण्डो यस्य स स्मर-चक्रवर्ती भवन्तौ वृन्दाटवी-राज्य-पदे समान-सामन्ततया तुल्य-सर्वाधिकारितया अभिषिच्य भृङ्ग-पिकादि-चारान् चर-समूहान् न्ययोजयत् ॥८॥

**तद् आत्म-मध्ये कलिना न संयुतिः  
सम्भोग-हानिर् नृपतेर् भयं तथा ।  
समञ्जसत्वेन ततो मद्-आज्ञया  
राज्ये सुखं निर्विशतं युवाम् इति ॥९॥**

तत् तस्मा आत्मनोर् मध्ये कलिना कलहेन संयुतिः सम्भोगो न कार्येति शेषः । कलि-संयुतौ सत्यां सम्भोग-हानिर् भवेत् । तथा नृपतेर् भयं च भवेत् । ततस् तस्मात् ममाज्ञया राज्ये समञ्जसत्वेन ततो परस्पर-प्रीत्या युवां सुखं निर्विशतम् इति श्री-भगवत्या पौर्णमास्या आदेशः ॥९॥

**माम् आवदत् सा पुनर् इत्थम् ईशा  
विवाद आसीत् प्रथमं तयोश् चेत् ।  
वृन्दा वृता त्वं सुविचार्य मह्यं  
दोषोऽत्र क् अस्येति निवेदयाशु ॥१०॥**

सा पौर्णमासी पुनर् माम् आ सम्यग् अवदत् । तयोश् चेद् विवाद आसीत्, वृन्दया सह त्वं विचार्य सा प्रथमं कस्य दोषो मह्यम् आशु निवेदय वद ॥१०॥

**नान्दीमुखीम् अथ जगाद हरिस् त्वम् अस्या  
जानासि वृत्तम् अखिलं मिलनं कुतो नौ ।  
निःस्वीकृतं वनम् इदं सवयस्यया मे  
वंशी च सा विमुषिता शठयानयाद्य ॥११॥**

हरिर् नान्दीमुखीम् आह—अस्या राधाया अखिलं वृत्तं मिलनं त्वं जानासि । नौ आवयोर् कुतो मिलनं कुतः ? यत इदं वनं सवयस्यया अनया निःस्वीकृतम् । मे वंशी च अद्य मुषिता ॥११॥

**कौन्द्य् अब्रवीद् यत् स्मर-सार्वभौम-  
पार्श्वं प्रयातौ कलहायमानौ ।  
हरे भवन्तौ पृथु-गर्ववन्तौ  
किं तत्र वृत्तं कथयात्र सत्यम् ॥१२॥**

हे हरे ! भवन्तौ स्मर-पार्श्वं गतौ तत्र किं वृत्तं, तेन को विचारः कृतः ? इति वृत्तान्तं तद् अत्र सत्यं कथय ॥१२॥

**कृष्णोऽवदत् तस्य समीप एतां  
नीत्वा मयोक्तं वन-लुण्ठिकेयम् ।  
निगृह्यतां दण्डितम् एतद्-अर्थं  
मद्-अर्थम् अस्या मयि दापयेति ॥१३॥**

तस्य स्मरस्य समीपे एतां राधा२ नीत्वा इति मयोक्तम् । इयं वन-लुण्ठिका निगृह्यतां, एतद्-अर्थम् अस्या निमित्ते मद्-अर्थं मम धनं त्वया दण्डितम् अस्याः सकाशात् मद्-धनं मयि दापय ॥१३॥

**पृष्टामुनेयं तम् उवाच गोपैर्  
असङ्ख्य-गोचारणतो वनं ते ।  
उन्मूलितं तत्-फल-पुष्प-लुब्धैः  
स्वया श्रिया पोषितम् अस्त्य् अदो नः ॥१४॥**

अमुना स्मर-नाम्ना राज्ञा पृष्टा इयं राधा तं स्मरम् उवाच—गोपैस् ते वनं गो-द्वारा उन्मूलितम् । कीदृशैः ? तस्य वनस्य फल-पुष्प-लुब्धैर् नोऽस्माभिर् अदो वनं स्वया श्रिया स्वीय-कान्त्या सम्पदा वा पोषितम् अस्ति ॥१४॥

**शैथिल्य-भाजोऽस्य मृषा गिरास्या  
दृष्टो मयास्यां दृढ-पक्ष-पातः ।  
सिद्धेऽपि दोषे न कृतो विचारः  
साक्षात् स युष्मासु समर्पितो यत् ॥१५॥**

अस्या मृषा गिरा शैथिल्य-भाजोऽस्य स्मर-राज्ञः । अस्यां दृढ-पक्ष-पातो मया दृष्टः । पक्ष-पातम् आह—दोषे सिद्धेऽपि यद् यस्मात् साक्षात् विचारो न कृतः । स विचारो युष्मासु समर्पितः ॥१५॥

**साब्रवीद् यदि तस्यास्यां पक्ष-पातस् तदासकौ ।  
तारुण्य-रत्नं सन्दण्ड्य केन निर्वचनीकृता ॥१६॥**

सा कुन्दवल्ल्य् आह—यदि तस्य स्मरस्य राज्ञः अस्यां राधायां पक्ष-पातस् तदास्यास् तारुण्य-रत्नं सन्दण्ड्य केनासकौ राधा निर्वचनीकृता ? ॥१६॥

**नृपेङ्गितेनाध्वनि तं निजार्थं  
मयार्थितापीच्छति चेन् न दातुम् ।  
इमां तदा दण्डयितुं प्रवृत्तोऽ  
नया बलात् प्रत्युत दण्डितोऽस्मि ॥१७॥**

नृपस्येङ्गितेन मयाध्वनि म् आर्गे तं निजार्थं याचिताप्य् एषा चेद् यदि दातुं नेच्छति, तदा इमां दण्डयितुं प्रवृत्तोऽहं, प्रत्युत अनया बलात् दण्डितोऽस्मि ॥१७॥

**कटाक्ष-बाणैः कुटिलीभवद्-भ्रुवा  
विद्धस् तया गद्गद-रुद्ध-कण्ठया ।  
मुदं स लेभे किल कुन्द-वल्लिका  
सापि स्व-लीला-कमलेन ताडिता ॥१८॥**

स कृष्णः । गद्गदेन रुद्धः कण्ठो यस्यास् तया । पुनः कीदृश्या ? कुटिलीभवन्ती भ्रूर् यस्यास् तया राधया कटाक्ष-बाणैर् विद्धः । सा कुन्दवल्ली च स्वस्यास् तस्या राधाया लीला-कमलेन ताडितापि मुदं लेभे ॥१८॥

**ततः शिरो-वेष्टनतः स पत्रिकां  
निष्कास्य नान्दी-वदना-करे न्यधात् ।  
सा तां पठत्य् अस्फुटम् अर्थितोत्सुकैः  
सभ्यैः पुनस् तैः स्फुटम् अप्य् अवाचयत् ॥१९॥**

स कृष्णः पुरा यां पत्रिकां लिखित्वा शिरो-वेष्टनेऽधारयत्, तां पत्रिकां नान्दीमुखी करे न्यधात् । सा तां पत्रिकाम् अस्फुटं पठन्ती उत्सुकैः सभ्यैर् अर्थिता । पुनः स्फुटम् अप्य् अवाचयत् ॥१९॥

**स्वस्ति श्री-स्मर-सार्वभौम-चरणाब्जानां स-नान्दीमुखी-  
वृन्दा-कुन्दलतादि-सभ्य-निचयेष्व् एतत् समाज्ञापनम् ।  
देया कानन-सत् प्रजाः प्रति हृता श्री-राधया श्रीस् ततो  
राधा-माधवयोर् यथा मुरलिका-न्यायो विधेयश् च वः ॥२०॥**

नान्दीमुख्य्-आदि-सभ्य-समूहेषु स्मर-राज्ञां समाज्ञापनम् । राधया कानन-प्रजानां या श्रीर् हृता, सा श्रीः कानन-सत्-प्रजाः प्रति तया देया । ततस् तद्-अनन्तरम् । वो युष्माभिः राधा-माधवयोर् यथा-योग्यो मुरलिका-न्यायश् विधेयः कर्तव्यः ॥२०॥

**सभ्येषु पृच्छत्स्व् अथ राधिकां तां  
पुरः स्थितोवाच तदा विशाखा ।  
पुरानयाख्यायि नृपाग्रतो यत्  
पुष्णाति सेयं वनम् आत्म-लक्ष्म्या ॥२१॥**

तां राधिकां सभ्येषु पृच्छत्सु पुरः स्थिता विशाखा उवाच । अनया राधया पुरा नृपाग्रतः यद् आख्यायि, तत् सेयं राधा आत्म-लक्ष्म्या वनं पुष्णाति ॥२१॥

**अथाह ललिता मुग्धे तद् एतत्-कथनेन किम् ।  
प्रतिबिम्बं हि राधायाः श्री-मूर्तेर् व्रज-काननम् ॥२२॥**

ललिताह—हे मुग्धे विशाखे ! एतत्-कथनेन किं ? राधायाः श्री-मूर्तेः प्रतिबिम्बं व्रज-काननम् ॥२२॥

**किं करिष्यति राजा नः सूचकैर् उपयापितः ।  
पालयामोऽटवीं स्वीयां गृह्णीमोऽस्याः फलादिकम् ॥२३॥**

सूचकैः खलैः उपयापितः कथितो राजा नः किं करिष्यति ? ॥२३॥

**तथाप्य् आज्ञास्य पाल्या चेद् गत्वाग्रे पश्यताटवीम् ।  
वृन्दावनेशया पुष्टाम् आत्म-पोषं सखीम् इव ॥२४॥**

चेद् यदि अस्य कामस्य आज्ञा पाल्या, तदा वृन्दावनेशया चेद् राधयाटवीं सखीम् इव आत्म-पोषं पुष्टां पश्यत ॥२४॥

**नैवास्माभिः क्वापि दृष्टास्ति वंशी  
धर्मोच्छित्त्यै दीक्षिता या सतीनाम् ।  
सास्मद्-दिष्ट्या लभ्यते चेत् तदैनां  
कृष्णापूरैर् वाहयामः समुद्रम् ॥२५॥**

या वंशी सतीनां धर्मोच्छित्त्यै धर्म-नाशाय दीक्षिता, सा क्वापि दृष्टा नास्ति । दिष्ट्या चेत् लभ्येत, तदैनां कृष्णाया यमुनायाः पूरैः प्रवाहैः समुद्रं वाहयामः ॥२५॥

**नान्द्य् अब्रवीत् कृष्ण वन-प्रजाभ्यो  
दत्ता मया श्रीर् इति यद् वचोऽस्याः ।  
सत्यं मृषा वेति विचार्य पूर्वं  
वंश्या विचारः परतो विधेयः ॥२६॥**

नान्द्मुख्य् आह—हे कृष्ण ! वन-प्रजाभ्यो मया श्रीर् दत्ता इत्य् अस्या राधाया वचः ऽसत्यं वा मृषा वा पूर्वं विचार्य परतः पश्चात् वंश्या विचारो विधेयः ॥२६॥

**वनम् अनु ललिताग्रेकृत्य राधां चलन्ती  
विपिन-विहरणेच्छुः प्रेष्ठयोः प्राह सभ्यान् ।  
चलत सह मयैव स्व-श्रिया राधयाद्धा  
कलयत वनम् एतत् पोषितं भूषितं च ॥२७॥**

प्रेष्ठयोर् वन-विहरणेच्छुर् ललिता राधा२ अग्रे-कृत्य वनम् अनु वने चलन्ती सभ्यान् आह—हे सभ्याः ! यूयं मया सह चलत । अद्धा साक्षात् । राधया स्व-श्रिया एतद् वनं पोषितं भूषितं च कलयत पश्यत ॥२७॥

**खग-मृग-तरु-वल्ली-पत्र-पुष्पादि-वृन्दे  
प्रकट-कनक-गौराद्वैत-वर्णेऽथ जाते ।  
अघरिपु-मुख-सभ्यानां तु ते ते पदार्थाः  
परिचय-पदम् ईयुः केवलाकार-भेदैः ॥२८॥**

अथानन्तरं खगादि-वृन्दे प्रकट-कनकवद् गौरेण अद्वैत-वर्णे स्व-वर्णवत् गौर-वर्णे जाते सति कृष्णादि-सभ्यानां केवलाकार-भेदैस् ते ते खगादयः पदार्थाः परिचय-पदम् ईयुः प्रापुः, स्व-स्व-वर्ण-भेदैस् तु नेत्य् अर्थः ॥२८॥

**सभ्यान् पुरस्कृत्य जगाद नान्दी  
सत्यं वचः श्री-वृषभानुजायाः ।  
पुष्टं स्व-कान्त्या विपिनं यद् अस्या  
नेत्रोत्सवं नस् तनुतेऽखिलानाम् ॥२९॥**

नान्दीमुख्य् आह—श्री-राधाया वचः सत्यम् । राधा-कान्त्या पुष्टं वनं नोऽखिलानां नेत्रोत्सवं तनुते ॥२९॥

**कृष्णोऽवदद् याति यदेयम् आलयं   
सम्पत्तिम् आदाय वनस्य कृत्स्नशः ।  
आयाति चेद् भूप भियार्पयत्य् अमूं   
तद् इन्द्रजालं किम् उ वेत्ति राधिका ॥३०॥**

श्री-कृष्ण आह— इयं राधा यदा आलयं गृहं याति, तदा वनस्य कृत्स्नशः, सर्वां सम्पत्तिम् आदाय गृहीत्वा याति, वनम् आयाति चेत् तदा भूप-भियामूं सम्पत्तिं वनेऽर्पयति । तत् तस्मात् राधिका इन्द्रजालं नट-विद्यां वेत्ति किम् उ । किम् उ वितर्के ? इत्य् अहं तर्कयामीत्य् अर्थः ॥३०॥

**हर्षोत्फुल्लाः प्रहसित-मुखीर् वीक्ष्य सर्वा वयस्याः  
कृष्णे यत्नात् सपदि बटुना प्रापितेऽग्रेसरत्वम् ।  
श्री-राधाया द्युति-शवलिता कृष्ण-कान्तिः समृद्धा  
प्रोत्सर्पन्ती मरकत-निभा व्यानशे काननं तत् ॥३१॥**

हर्षोत्फुल्लाः प्रहसित-मुखीः सर्वा वयस्याः सखीर् वीक्ष्य बटुना सपदि कृष्णेऽग्रेसरत्वम् अग्र-गामित्वं प्रापिते सति राधाया द्युति-शवलिता कान्ति-युक्ता मरकत-वर्णा सम्यक् ऋद्धा वृद्धा श्री-राधा-कान्तेः पृष्ठ-साहाय्यं प्राप्य-वृद्धिं प्राप्ता । प्रोत्सर्पन्ती सती तत्-स्वर्ण-वर्णं काननं व्यानशे व्याप्तम् अकरोत् । अशुङ् व्याप्तौ सङ्घाते च धातुः । अनेन स्व-स्व-परिकरेच्छया सर्वा लीलाः प्रकटाः भवन्तीति ज्ञापितम् ॥३१॥

**हृष्टोऽवदच् छ्री-मधुमङ्गलस् तान्  
मिथो मिलद्भ्यः शवलोज्ज्वलाङ्गौ ।  
राधा-मुकुन्दौ स्मर-तापितौ किं  
तद्-वञ्चनायैक्यम् इह प्रयातौ ॥३२॥**

हृष्टो मधुमङ्गलस् तान् सभ्यान् अवदत् । स्मर-तापितौ राधा-मुकुन्दौ मिथः परस्परं मिलन्त्यो या भाः कान्तयस् ताभिः शवलानि युक्तानि उज्ज्वलानि अङ्गानि ययोस् तौ तद्-वञ्चनार्थम् ऐक्यं प्रयातौ किम् ॥३२॥

**सभ्यान् ऊचे प्रहसित-मुखी तुङ्गविद्या कवीशा  
श्री-गान्धर्वा-द्युति-शवलितैः कान्ति-पूरैर् मुरारेः ।  
यूयं सर्वे मरकत-मयीं दीप्तिम् आसाद्य सद्यः  
प्राप्ताः स्थोदाहरण-पदतां तद्-गुणालङ्कृतेर् नु ॥३३॥**

कवीशा तुङ्गविद्या सभ्यान् ऊचे । राधा-कान्ति-युतैर् मुरारेः कान्ति-पूरैः सर्वे यूयं सद्यो मरकत-कान्तिम् आसाद्य तत् तयो राधा-कृष्णयोर् गुणालङ्कृतेर् उदाहरणतां प्राप्ताः स्युः । नु इति तर्कयामि ॥३३॥

**किञ्चिद् विवक्षौ पुरतः सरन्त्यां  
चलत्-करायां वन-पालिकायाम् ।  
दैवात् समीराभिमुखी यद् आसीद्  
वंशी तद् आस्य ध्वनिर् उच्चचार ॥३४॥**

वन-पालिकायां वृन्दायां किञ्चिद् वक्तुम् इच्छौ चलत्-करायां पुरतः सरन्त्यां सत्यां दैवात् वंशी-वायु-मुखी यदा आसीत् । तदास्या वंश्या ध्वनिर् उच्चचार शब्दोऽभूत् ॥३४॥

**तत्-काकली-श्रवणतश् चकितासु सर्वा  
स्वासाद्य तां सपदि कुन्दलता सखीभिः ।  
आदाय तत्-कर-तलान् मुरलीम् अथैनां  
चौरीयम् इत्य् उपनिनाय हरेः समीपम् ॥३५॥**

तत्-काकली-श्रवणतश् चकितासु सर्वा स्वासाद्य तां सपदि कुन्दलता सखीभिः आदाय तत्-कर-तलान् मुरलीम् अथैनां चौरीयम् इत्य् उपनिनाय हरेः समीपम् ॥३५॥

**राधाब्रवीन् मुरलिकां विनिधाय वृन्दा-  
पाणौ कदर्थयति ते सखि देवरोऽस्मान् ।  
तन् मन्यसे न यदि पृच्छ कुतोऽनयेयं  
प्राप्ता न चेद् वदति सत्यम् इयं हि दण्ड्या ॥३६॥**

राधाब्रवीन् मुरलिकां विनिधाय वृन्दा-पाणौ कदर्थयति ते सखि देवरोऽस्मान् तन् मन्यसे न यदि पृच्छ कुतोऽनयेयं प्राप्ता न चेद् वदति सत्यम् इयं हि दण्ड्या ॥३६॥

**वृन्दाह कक्खटिकया वंशी शैव्या-कराद् बलात् ।  
आच्छिद्यानीय मे दत्ता कुञ्जे नान्दीमुखी-पुरः ॥३७॥  
अथ कुन्दलता वंशीं कृष्ण-पाणौ समर्पयत् ।  
सोऽप्य् आदाय चिराल् लब्धां प्रहृष्टाम् अवादयत् ॥३८॥**

कक्खटिकया वानर्या शैव्या-कराद् बलात् वंशी आच्छिद्यानीय मे मह्यं दत्ता नान्दीमुख्य्-अग्रे ॥३७-३८॥

**मनो-वंशान् कुर्वंस् त्रिजगद्-अबलानां मदन-रुग्-  
घुणोत्कीर्णान् जीर्णान् स्थिर-चरग-धर्मान् विनिमयन् ।  
ऋतूनां सपत्तीर्-युगपद् इह षण्णां समुदयन्  
सुधा-सारैः सिञ्चन् जगद् उदलसद् वेणु-निनदः ॥३९॥**

वेणु-निनदः त्रिजगद्-अबलानां मनो-रूप-वंशान् मदन-जन्य-रुग् रोगः घुणाख्य-कीट-विशेषस् तेनोत्कीर्णान् भक्षितान् ततो जीर्णान् कुर्वन् । स्थिराणां स्थावराणां चराणां च धर्मान् विनिमयन्, स्थावरे चर-धर्मान्, चरे स्थावर-धर्मान् प्रापयन् । वृन्दावने ऋतूनां सम्पत्तीः युगपद् एकस्मिन् काले समुदयन् । जगत् सुधा-धाराभिः सिञ्चन् उदलसत् ॥३९॥

**श्री-कृष्णस्याविकल-मुरली-ध्वान-बाणैर् विदूरान्  
नारीणां यद् वर-धृति-युजां दर्पकोन्मत्ततासीत् ।  
अस्त्री-लोकोऽप्य् अभवद् अतनूच्चण्ड-पीडा-विहस्तस्  
तन् नाश्चर्यं यद् अयम् अभितो मार-मूर्ति-स्वरूपः ॥४०॥**

श्री-कृष्णस्याविकलाः सावधाना ये मुरली-ध्वान-बाणास् तैर् वर-धृति-युजां नारीणां विदूरात् यत् दर्पकस्य कन्दर्पस्य उन्मत्तता आसीत् । एवम् अस्त्री पुरुष-लोकोऽपि अतनोः कन्दर्पस्य उच्चण्ड-पीडया विहस्तो व्यग्रोऽभवत्, तन् नाश्चर्यम् । यद् यस्माद् अयं कृष्णः कन्दर्प-मूर्ति-स्वरूपः ॥४०॥

**द्रवति शिखर-वृन्देऽचञ्चले वेणु-नादैर्  
दिशि दिशि विसरन्तीर् निर्झरापः समीक्ष्य ।  
तृषित-खग-मृगाली गन्तुम् उत्का जडा तैः  
स्वयम् अपि सविधाप्ता नैव पातुं समर्था ॥४१॥**

धर्म-विनिमयम् आह—वेणु-नादैः पाषाणस्य द्रवीभावान् । अचञ्चले पर्वत-वृन्दे द्रवति सति दिशि दिशि गच्छन्ती निर्झरापः प्रवाह-जलानि समीक्ष्य जल-पानार्थं गन्तुम् उत्कण्ठितापि तृषित-खग-मृग-श्रेणी, तैर् वेणु-नादैर् जडा सती स्वयं समीप-प्राप्ता अपि ता निर्झरापः पातुं नैव समर्थाभूत् ॥४१॥

**वंशी-नादैः सरसि पयसि प्रापिते ग्राव-धर्मं  
हंसीः सन्दानित-पद-युगाः स्तम्भिताङ्गी रिरंसुः ।  
आसन्न् ईशाः स्वयम् अपि जडा बद्ध-पादा न गन्तुं  
ताभ्यो दातुं न विष-शकलं नापि भोक्तुं मरालाः ॥४२॥  
ततो वृन्दाटवीं वृन्दा स्फीतां तत्-तद्-ऋतु-श्रिया ।  
दर्शयन्ती स्व-नाथौ ताव् अभाषत पुरो-गता ॥४३॥**

वंशी-नादैः सरो-वरे पयसि जले ग्राव-धर्मं पाषाण-धर्मं प्रापिते सति । स्वयम् अपि जडाः बद्ध-पादाः मराला हंसाः सन्दानितं बद्धं पद-युगं यासां तास् तैः स्तम्भिताङ्गीर् हंसीः रिरंसू रमणेच्छुर् अपि गन्तुं तथा ताभ्यो हंसीभ्यो विषस्य मृणालस्य शकलं खण्डं दातुं दाने वा का शक्तिः स्वयं भोक्तुम् अपि ईशाः समर्था नासन् ॥४२-४३॥

**स्फुरत्-स्तम्भास्तब्धैर् विलसित-चरैः कम्प-वलिता   
स्थिरैः कम्प्रैः स्विन्ना स्रवद्-उपलकैर् गद्गद-युता ।  
विरावैर् अस्पष्टैः पुलक-वलिताङ्ग्य्-अङ्कुर-चयैः  
सखी-श्रेणीवेशौ प्रणय-विवशा सेयम् अटवी ॥४४॥**

पूर्व-श्लोकोक्त-तत्-तद्-ऋतु-श्रिया स्फीतां वृन्दाटवीम् इति । यद् उक्तं तद् एव वक्तुं तस्याः सखी-धर्मम् अप्य् आह—हे ईशौ ! सखी-श्रेणीव प्रणय-विवशा सेयम् अटवी विलसति । यथा सखी-श्रेणी स्फुरत्-स्तम्भादि-विशिष्टा लसति, तथा इयम् अटवी सर्वैः स्तम्भ-युक्तैश् चरैर् जङ्गमैः स्फुरत्-स्तम्भा स्फुरत्-स्तम्भो यस्या सा । कम्प्रैः कम्प-युक्तैः स्थिरैः स्थावरैः कम्प-वलिता । स्रवद्भिर् उपलकैर् उपलैः स्विन्ना स्वेद-युक्ता । अस्पष्टैर् अव्यक्त-विरावैः पक्षि-द्व्हनिभिर् गद्गद-युता । अङ्कुर-चयैः पुलक-वलिताङ्गी ॥४४॥

**वासन्ती-बकुलादिकैर् विचकिलामोघा-शिरीषादिकैर्   
यूथी-नीप-सुकेतकी-प्रभृतिभिर् जात्य्-अब्ज-बाणादिभिः ।  
लोध्राम्लान-मुखैश् च चारु-कुसुमैर् बन्धूक-कुन्दादिभिः  
कॢप्ताकल्प-विभूषणार्चित-तनुस् तैर् भाति सैषाटवी ॥४५॥**

तैर् वासन्त्य्-आदिभिः कॢप्ता कृता ये आकल्पा वेश-रचनास्त एव विभूषणानि, तैर् अर्चिता तनुर् यस्या सैषाटवी भाति । वासन्ती-बकुलादिकैर् वसन्त-ऋतुजैः विचकिलादिकैर् ग्रीष्मजैः । यूथी-प्रभृतिभिर् वर्षा-ऋतुजैः, जात्य्-आदिभिः शरदिजैः, लोध्रादिभिर् हेमन्तजैः, बन्धूकादिभिः शिशिरजैः । वासन्ती माधवी-लता । विचकिलो मल्लिका । अमोघा पाटल-पुष्प-विशेषः । नीपः कदम्बः । अब्जं पद्मम् । बाणः पुष्प-विशेषः । गालवः सारवो लोध्रा-लीला झिण्टी-द्वयोर् बाणा इति, अम्लानं तु महासहा इति चामरः ॥४५॥

**फुल्लाभिर् माधवीभिर् बकहर विलसन्त्य् अत्र फुल्ला रसालाः  
सन्-मल्लीभिः शिरीषास् त्व् इह वर-गणिका वीथिभिश् चात्र नीपाः ।  
जातीभिः सप्त-पर्णा इह च कुसुमिताम्लान-पालीभिर् अस्मिन्  
लोध्रास् ते वां सपर्यार्थिन इह फलिनी श्रेणिभिः कुन्द-भेदाः ॥४६॥**

वसन्तादिषु मिथुनी-भावेन लता-वृक्षाणां शोभा-विशेषम् आह—हे बकहर ! अत्र फुल्लाभिर् माधवीभिः फुल्ला रसाला आम्रा इह सन्-मल्लीभिः शिरीषाः । अत्र वरण्-गणिकाभिः यूथिकाभिर् नीपा इह जातीभिः सप्त-पर्णाः । अस्मिन् अम्लानैर् लोध्राः । इह फलिनीभिः प्रियङ्गुभिः कुन्द-भेदाः । वां युवयोः सपर्यार्थिनो विलसन्ति विशेषेण लसन्ति । आम्रश् चूतो रसालोऽसाव् इति । गणिका यूथिकाम्बष्ठा इति । सप्तपर्णो विशाल-त्वक् शारदी विषमच्छद इति । प्रियङ्गु फलिनी इति चामरः ॥४६॥

**भृङ्गैः क्वापि वन-प्रियाः क्वचिद् इमे चाषैश् च धूम्याटका  
दात्यूहैः शिखि-चातकास् तत इतो हंसादयः सारसैः ।  
कीराः क्वापि किखी-कुलैर् इह भरद्वाजैश् च हारीतका  
गायन्तीव मुदात्र वां गुण-यशः प्रेम्ना रुवन्तः सदा ॥४७॥**

भृङ्गैः कोकिलाः, चाषैर् धूम्याटका पिङ्गाख्याः, दात्यूहैः डाहुक इत्य्-आख्यैः शिखि-चातकाः, सारसैर् हंसादयः, किखी-कुलैः खग-विशेषैः कीराः, भरद्वाजैर् हारीतकाः, मुदा वां गुण-यशः प्रेम्णा सदा गायन्तीव रुवन्तः सन्तः सन्तीति शेषः ॥४७॥

**शाखैका मुकुलैर् युता किशलयैर् अन्या प्रसूनैः पराप्य्  
एकस्येज-तरोर् हरिद्भिर् अपरा काचिद् दलैः पाण्डुरैः ।  
अन्यान्यापि च जालकैः किल फलैः पाकोन्मुखैः पक्त्रिमैर्  
यस्येत्थं तरु-मण्डलः सड्-ऋतुभिः स्वैः स्वैर् गुणैः सेव्यते ॥४८॥**

शाखा एका मुकुलैर् युता किशलयैर् अन्या प्रसूनैः पराप्य् एकस्येज-तरोर् हरिद्भिर् अपरा काचिद् दलैः पाण्डुरैः । अन्यान्यापि च जालकैः किल फलैः पाकोन्मुखैः पक्त्रिमैर् यस्य इत्थं तरु-मण्डलः सड्-ऋतुभिः स्वैः स्वैर् गुणैः सेव्यते ॥४८॥

**इयं वृन्दाटव्य् आतत-षड्-ऋतु-लक्ष्मी-सहचरी-  
कुलैः स्वैः स्वैस् तत्-तन्-मधुर-विभवैर् मण्डित-तनुः ।  
भृतोच्चैः-सम्भारा प्रणय-विवशालीव रभसात्  
स्व-सम्पद्भिः साक्षाद् अभिलसति वां सेवन-सुखम् ॥४९॥**

आतता विस्तृता या षड्-ऋतु-लक्ष्मीः सैव सहचरी, तासां कुलैः समूहैः । पक्षे, पीत-झिण्टीभिस् तथा स्वैः स्वैस् तत्-तत्-पूर्वोक्तैर् मधुरैर् मण्डिता तनुर् यस्याः सा । इयं वृन्दाटवी भृतो धृतः उच्चैः सम्भारो यया सा । तथा प्रणय-विवशा च या आली सखी सैव । स्व-सम्पद्भिः करणैः रभसात् हर्षात् वां युवयोः साक्षात् सेवन-सुखम् अभिलसति ॥४९॥

**ऊर्ध्व-प्रसर्पत्-सुमनो-रजः-पटं  
विधुन्वती वीक्ष्य गृहागतौ युवाम् ।  
समीर-लोलाग-लतावलि-च्छलाद्  
आनन्दिता नृत्यति वृन्दिकाटवी ॥५०॥**

युवां गृहागतौ स्व-गृहम् आगतौ वीक्ष्यानन्दिता वृन्दिकाटवी समीरेण लीला या अगानां वृक्षाणां लतानां चावल्यस् तासां छलात् नृत्यति । किं कुर्वती सती ? ऊर्ध्व-देशे प्रसर्पन्ति गच्छन्ति सुमनसां पुष्पाणां रजांस्य् एव पटो वस्त्रं तं विधुन्वती सती ॥५०॥

**नाना-वर्णैश् च पतितैः पुष्पैश् चित्राम्बरैर् इव ।  
वर्त्मास्तरणम् आनन्दात् कुर्वत्य् अभ्येति वाम् इयम् ॥५१॥**

इयम् अटवी चित्राम्बरैर् इव पतितैर् नाना-वर्णैश् पुष्पैर् वर्त्मनः आस्तरणम् आच्छादनम् आनन्दात् कुर्वती सती वां युवाम् अभ्येति, यथा कश्चित् अतिमान्यस्यागमन-समये वस्त्रैर् वर्त्माच्छादनं कृत्वा तद्-उपरि तम् आनयति ॥५१॥

**युष्मन्-मुखेन्दु-स्रवद्-इन्दुकान्त-  
सत्-कुट्टिमानां पयसार्पयन्ती ।  
पाद्यं युतं तत्-सरणीषु जातैः  
श्यामाक-दूर्वाञ्च्य-पराजिताब्जैः ॥५२॥**

आदौ आसन-दानम् उक्त्वा पाद्यादि-दानम् आह—यव-दूर्व्या-श्यामाक-पद्मा-पराजिताभिः पाद्य-दानं शास्त्रोक्तम् आह । युष्मन्-मुखेन्दुना मुख-चन्द्र-कान्त्या स्रवन् चन्द्रकान्त-मणिर् यत्र, तेषां सत्-कुट्टिमानाम् उत्तम-वेदीनां पयसा, तथा तत्-सरणीषु मार्गेषु जातैः श्यामाक-दूर्वा-सहितापराजिताब्जैर् युतं पाद्यम् अर्पयन्ती । एवम् अर्घादिना च कृतान् महोत्सर्वान् आनन्द-रूप-सत्रैर् यज्ञैर् अखिलान् अतर्पयन् इति सप्तदश-श्लोक-स्थेनान्वयः ॥५२॥

**अर्घ्यं च दूर्वा-सुमनोऽङ्कुरादिकैर्   
निवेदयन्त्य् आचमनीयम् अम्बुभिः ।  
तद्-अम्बु-पद्यान्तिकजाग-निष्पतल्-  
लवङ्ग-जातीफल-कोरकान्वितैः ॥५३॥**

दूर्वा-पुष्पाङ्कुरादिभिर् अर्घ्यं च शास्त्रोक्तं निवेदयन्ती तत् तस्या अटव्या अम्बु-पद्या नद्या अन्तिकजा ये अगा वृक्षास् तस्मान् निष्पतल्-लवङ्ग-जातीफल-कोरकान्वितैर् अम्बुभिर् आचमनीयं निवेदयन्ती । शास्त्रे जाती-लवङ्गक-कक्कोलैर् आचमनीयम् उक्तम् ॥५३॥

**स्रवन्-मरन्दैर् मधुपर्कम् अब्द-  
च्छायाहिमाम्भः-कण-भार-नम्रैः ।  
शितानिलैस् तोय-निभैः सुगन्धैः  
स्नानीयम् आनीय समर्पयन्ती ॥५४॥**

स्रवन्-मरन्दैः पुष्प-मधुभिर् मधुपर्कं समर्पयन्ती । अब्दो मेघस् तस्य च्छायया तथा हिमाम्भः कणानां तन्-मुक्त-शीतल-बिन्दूनां भारेण नम्रैर् धीरैः शितानिलैः शितल-पवनैः । तोय-निभैर् जल-सदृशैः सुगन्धैः स्नानीयम् आनीय समर्पयन्ती ॥५४॥

**किशलय-दल-नाना-वर्ण-पुष्पोच्चयानां  
जित-मणि-मुकुरेष्व् अङ्गेषु वां बिम्बिताभिः ।  
रुचिभिर् इह विचित्राण्य् अंशुकान्य् अङ्ग-योग्यान्य्  
अवयव-चय-योग्यालङ्कृतीश् चार्पयन्ती ॥५५॥**

वां युवयोर् जितं मणीनां रत्नानां स्वर्णानां मरकतानां च मुकुरं दर्पणं यैस् तेष्व् अङ्गेषु किशलयानां पल्लवानां दलानां पत्राणां नाना-वर्ण-पुष्प-समूहानां बिम्बिताभिः प्रतिबिम्बिताभिः रुचिभिः कान्तिभिर् विचित्राण्य् अंशुकानि वस्त्राणि अङ्ग-योग्यानि भूषणानि चार्पयन्ती ॥५५॥

**स्वोत्पन्न-चन्दन-मदागुरु-कुङ्कुमानां  
चञ्चत्-समीर-मिलितैर् वर-सौरभैर् वाम् ।  
चर्चां मुदाङ्ग-निचयेषु समर्पयन्ती  
नाना-पराग-मिलनैः पट-वासकांश् च ॥५६॥**

स्वस्याम् अस्याम् अटव्याम् उत्पन्न-चन्दनादीनां चञ्चता सञ्चलता वायुना मिलितैः प्राप्तैर् वर-सौरभैश् चर्चां चन्दनादि-लेपं नाना-पुष्प-रजसां मिलनैः पट-वासात् सुगन्ध-चूर्णांश् च वां युवयोर् अङ्ग-निचयेषु समर्पयन्ती ॥५६॥

**गुच्छार्धान् बकुलैः कृतान् विचकिलैर् एकावलीं गोस्तनान्  
यूथीभिर् नव-मालती-सुकुसुमैः श्रोत्रावतंसान् अपि ।  
अम्लानैर् अपि गर्भकांश् च रसनां कुन्दैः कृतां वाम् असव्  
अन्यैर् अन्य-विभूषणानि कुसुमैर् अङ्गेऽर्पयन्ती मुदा ॥५७॥**

बकुलैः कृतान् गुच्छार्धान् विचकिलैर् मल्लिकाभिः कृताम् एकावलीं, यूथीभिर् गोस्तनान् हारस्य नाम भेदान् । हार-भेदा यष्टि-भेदाद् गुच्छ-गुच्छार्ध-गोस्तनाः इत्य् अमरः । नव-मालती-कुसुमैः कृतान् श्रोत्रावतंसान् । अम्लानैः कृतान् गर्भकान्, केश-मध्ये तु गर्भकम् इत्य् अमरः । कुन्दैः कृतां रसनां क्षुद्र-घण्टिकाम् । अन्यैर् अपि कुसुमैः कृतानि अन्य-विभूषणानि । असौ अटवी युवयोर् अङ्गे मुदा अर्पयन्ती ॥५७॥

**स्वोत्पन्नानेक-सत्-पुष्प-तुलसी-दल-मञ्जरीः ।  
पल्लवांश् चार्पयन्त्य् एषा तैः कृताश् च बहु-स्रजः ॥५८॥**

एषा स्वोत्पन्नानेक-सत्-पुष्प-तुलसी-दल-मञ्जरीः पल्लवांश् च । तैः पुष्प-तुलसी-पल्लवैः कृता बहु-स्रजो वल्गु-मालाश् चार्पयन्ती ॥५८॥

**ऊर्ध्व-प्रसर्पद्-वर-सौरभोर्मी  
लोलालि-माला-मिषतोऽत्र धूपम् ।  
दीपं चलद्-गन्ध-फली-च्छलेन  
नैवेद्य-मिष्टैः स्वफलैर् ददाना ॥५९॥**

ऊर्ध्वं प्रसर्पन्ती प्रगच्छन्ती या वर-सौरभोर्मी तत्र लोल-भ्रमराणां श्रेणी तन्-मिषात् धूपं चलच्-चम्प-कालिका-च्छलेन दीपम् । इष्टैः स्वोत्पन्न-फलैर् नैवेद्यं ददाना ॥५९॥

**रम्भा-गर्भज-कर्पूर-लवङ्गैलादि-संयुतैः ।  
समर्पयन्ती ताम्बूलं स्व-पूगाहिलता-दलैः ॥६०॥**

कदली-गर्भज-कर्पूरादि-युतैः । एला एलाचि ख्याता । पूगो गुवाकः । अहि-लता-दलैः पान इत्य् आख्या तैस् ताम्बूलम् ॥६०॥

**स्वयं पतद्भिः कुसुमैः सुवहा-बकुलादिभिः ।  
पुष्प-वर्षं विदधती शारी-शुक-जय-स्वनैः ॥६१॥**

स्वयं पतद्भिः सुवहा शेफालिका तद्-आदि-कुसुमैः शार्य्-आदि-कृत-जय-स्वनैः सह पुष्प-वर्षं विदधती ॥६१॥

**मरुच्-चलच्-चम्पक-शाखिका-दोश्-  
छदाग्र-पाण्य्-उत्कलिकालि-दीपैः ।  
विराव-वाद्यैर् अलि-नाद-गानैर्  
नीराजयन्त्य् अद्य मुदाटवी वाम् ॥६२॥**

वायु-चालित-चम्पक-वृक्षस्य शाखा एव दोर् बाहुः । तत्र ये छदाः पत्राणि, तेषाम् अग्र-भागः पाणिः करः । तत्र कलिकालिर् दीपाः, तैर् विराव-वाद्यैः पक्षि-शब्द-वाद्यैर् भ्रमर-नाद-गानैः सह वां युवाम् अद्य नीराजयन्ति ॥६२॥

**समीरणोत्थापित-पातितैर् मुहुः  
शाखाचयैः पुष्प-फलानि पल्लवैः ।  
नम्रैर् मुदासौ युवयोर् वितन्वती  
पादाम्बुजाग्रेऽमित-दण्डवन्-नतिम् ॥६३॥**

समीरेण पुष्प-फलानि पल्लवैः सह मुहुर् वारं वारम् उत्थापितःअःऐः पातितैर् नम्रैः शाखा-समूहैर् युवयोश् चन्द्र्चरणाग्रे अमिताम् असङ्ख्यां दण्डवन् नतिं वितन्वती ॥६३॥

**स्तुतिं खगानां निनदैर् अलि-स्वनैर्  
नैवेद्यं च गानं पिक-पञ्चमैः कलैः ।  
कथास् त्वदीयाः शुक-शारिकादिभिर्  
नृत्यं च नृत्यच्-छिखिभिर् वितन्वती ॥६४॥**

खग-श्रीशब्दःअःऐः स्तुतिम् । अलि-स्वनैर् वाद्यम् । कोकिल-कलैर् गानम् । शुक्रादिभिः कथा । मयूरैर् नृत्यम् ॥६४॥

**चक्रानिलोत्थापित-पुष्पधूली  
जालैर् उपर्याशु-वितायमानैः ।  
माध्वीक-पीयूष-कणा-स्रवीणि  
मुदातपत्राणि च विभ्रतीयम् ॥६५॥**

आशु चक्रवाकेनोत्थापित-पुष्प-धूलि-समूहैर् औपरि चन्द्रातपायितैः । माध्वीक एवामृत तस्य कणास्रवाणि छत्राणि बिभ्रती ॥६५॥

**इतस् ततो वल्लरि-चामरैर् मरुद्-  
विलोल-रम्भा-दल-ताल-वृन्तकैः ।  
संवीजयन्तीति कृतान् महोत्सवाद्  
आनन्द-सत्रैर् अखिलान् अतर्पयत् ॥६६॥**

सप्त-दशभिः कुलकम् । इतस् ततो वल्लरि-रूप-चामरैश् चामराकार-वल्लरीभिः वायुना लोल-कदली-दल-रूप-ताल-पत्र-व्यजनैः संवीजयन्ती । इत्य् अनेन आसनादि-दान-राधाएण कृतान् महोत्सवात् आनन्द-यज्ञैर् अखिलान् अतर्पयत् ॥६६॥

**मुकुन्द मन्दानिल-सत्-कुविन्दकः  
समुच्छलत् पुष्प-रजो-वितानकम् ।  
इतस् ततोऽञ्चन्-मधुपावली-तुरीं  
क्षिपन्न् इवोष्णावरणाय वां वयेत् ॥६७॥**

हे मुकुन्द ! मन्दानिल एव सत्-कुविन्दकः साधु-तन्तुवायः वां युवयोर् उष्ण-निवारणाय इतस् ततोऽञ्चती गच्छन्ती । मधुपावली सैव तुरी, यन्-मध्ये सूत्रं धृत्वा तस्य इतस् ततश् चालनेन वस्त्राणि निर्माति । तां माकु इत्य् आख्यां क्षिपन्न् इव समुच्छलत् । पुष्प-रजोभिर् वितानकम् ।चन्द्रातपं वयेत् करोति । वेञ् तन्तु-सन्ताने धातुः ॥६७॥

**ईशाव् इमं पश्यतम् आत्मनोऽग्रे  
वसन्त-कान्ताख्यम् अरण्य-भागम् ।  
यस्मिन्न् ऋतूनाम् अधिपो मुदा वां  
सेवोत्सुकः स्वैर् विभवैश् चकास्ति ॥६८॥**

हे ईशौ ! आत्मनोऽग्रे वसन्त-कान्ताख्यम् इमम् अरण्य-भागं पश्यतम् । यस्मिन् अरण्य-भागे ऋतूनाम् अधिपो वसन्तः वां युवयोः सेवोत्सुकः स्वैर् विभवैश् चकास्ति ॥६८॥

**अथ तद्-विलोक-मुदितेन स्व-  
मधुरिम-दर्शनोद्गता सा ।  
हृदय-दयितां प्रति तां प्रमदाद्   
अवर्णि हरिणा वन-द्युतिः ॥६९॥**

वनालोक-मुदितेन हरिणा हृदय-दयितां तां राधा२ प्रति स्व-मधुरिम्नो दर्शनोद्गता सा वन-द्युतिर् अवर्णि ॥६९॥

**कुन्दे मरन्दाशन-तुन्दिलान्ते  
मन्दादराः सम्प्रति कुन्द-दन्ति ।  
इन्दिन्दिराः पश्य मरन्द-लुब्धा  
माकन्दम् उच्छून-शिखं प्रयान्ति ॥७०॥**

हे कुन्द-दन्ति ! कुन्दे पुष्पे मधु-पान-तृप्ताः, तत एव मन्दादरास् ते इन्दिन्दिरा भ्रमरा मरन्द-लुब्धा उच्छून-शिख उच्च-शिखं माकन्दम् आम्रं प्रयाति पश्य ॥७०॥

**मौन-व्रतं त्यक्तुम् इवान्य-पुष्टाः  
कण्ठं कषायेण विशोधयन्तः ।  
सार्धं पिकीभिः कल-कण्ठि पश्य  
माकन्दम् उद्यन्-मुकुलं प्रयान्ति ॥७१॥**

पिकीभिः सार्धं अन्य-पुष्टाः कोकिला मौन-व्रतं त्यक्तुम् इव कषायेण कण्ठं विशोधयन्तो माकन्दम् आम्रं प्रयान्ति । पश्य हे कल-कण्ठि आम्र-मुकुल-भोजनेन कोकिलस्य कण्ठ-ध्वनिर् भवतीति प्रसिद्धं ॥७१॥

**वासन्ती स्वर्ण-यूथी-मुख-हसित-लतालीभिर् आलिङ्गिताङ्गी  
फुल्लेयं चम्पकाली बकुल-ततिर् इयं सापि तापिञ्छ-माला ।  
सेयं पुन्नाग-वीथी सुतिलक-विततिः सा त्व् इयं चूत-पाली  
श्रेणीयं वञ्जुलानां विलसति पुरतश् चावलिः केशराणाम् ॥७२॥**

वासन्ती माधवी-लता स्वर्ण-यूथी चैते मुखे आद्या यासां ताभिर् हसिताभिर् दीप्ताभिर् लता-श्रेणीभिर् आलिङ्गिता चम्पकालीयं तथा वक्ष्यमाणाभिः सप्तलादिभिर् आलिङ्गिता बकुल-ततिः तापिञ्छ-माला पुन्नाग-वीथी । सुतिलक-विततिः । चूत-पाली वञ्जुलानां श्रेणी । केशराणाम् आवलिः पुरतोऽग्रे विलसति । तापिञ्छस् तमालः । पुन्नागो देव-वल्ल्लभः । चुत आम्रः । वञ्जुलो बकुलः । केशरो नागकेशरः ॥७२॥

**पुन्नागाः सप्तलाभिर् विधुमुखि बकुलाः सल्-लवङ्गावलीभिः  
कुब्जाभिः कोविदाराः सुदति रुरुचिरे चम्पकाः केतकीभिः ।  
तेऽशोकाः स्वर्ण-यूथी-ततिभिर् इह लसत्-किंशुकाः पाटलीभिर्  
वासन्तीभी रसालाः सित-शत-दलिका-श्रेणिभिः केशराश् च ॥७३॥**

हे विधु-मुखि ! हे सुदति ! पुन्नागाः सप्तलाभिर् वन-मालिकाभिः । लवङ्गावलीभिर् बकुलाः । कुब्जाभिः कोविदाराः । केतकीभिश् चम्पकाः । स्वर्ण-यूथीभिर् अशोकाः । पाटलीभिः किंशुकाः । वासन्तीभी रसालाः । सित-शत-दलिकाभिः केशराश् च रुरुचिरे । पुन्नागे पुरुषस् तुङ्गः केसरो देव-वल्लभः इति, अथ केसरे बकुलो वञ्जुलः इति, कोविदारे चमरिकः कुद्दालो युगपत्रकः इति, पलाशे किंशुकः पर्णो वातपोतोऽथ इति, चाम्पेयः केसरो नागकेसरः काञ्चनाह्वयः इत्य् अमरः ॥७३॥

**अतिमुक्तैर् अतिमुक्तैर् अतिमुक्तैश् चान्वितं वनं यद् इदम् ।   
रथ-कृन्-मालिक-मोक्षाकाङ्क्षैर् अपि सेवितं तस्मात् ॥७४॥**

अतिमुक्तै रथद्रुः रथ-जनक-द्रुः-वृक्षैस् तैर् इदं वनं यद् यस्माद् अन्वितं युक्तं, तस्मा रथ-कृद्भिः सेवितम् । तिनिशे स्यन्दनो नेमी रथद्रुर् अतिमुक्तकः इत्य् अमरः । अतिमुक्तैर् माधवीभिर् इदं वनं यद् अन्वितं, तस्मात् मालिकैर् माला-कृद्भिः सेवितम् । अतिमुक्तः पुण्ड्रकः स्याद् वासन्ती माधवी-लता इत्य् अमरः । अतिमुक्तैर् इदं वनं यद् अन्वितं तस्मात् मोक्षाकाङ्क्षकैः सेवितम् । मोक्ष-पदेन सालोक्यं सामीप्यं च । अतिमुक्त-पदेन नित्यम्-मुक्त-पदेन नित्य-मुक्तोऽतिशयेन मुक्तश् चात्रायम् । विवेकः श्री-वृन्दावने भक्तानां श्री-कृष्ण-सायुज्य-सारूप्य-सार्ष्टि-मुक्तेर् अश्रवणात् श्रुति-पूर्वा पूर्वाणां गोपी-सारूप्यादि-श्रवणात् अतिमुक्त-पदेन नित्य-मुक्त-साधन-मुक्तश् च तैर् अन्वितम् इदं वनम् । तस्मात् मोक्षाकाङ्क्षिभिर् गोप्य्-आदीनां सारूप्यादि-मोकिषाकाङ्क्षिभिः साधक-भक्तैस् तद् अधुना च सेवितं, लीलाया नित्यत्वेन प्रायशः सदैकाकारेण च ग्रन्थ-कर्त्रादिभिर् महानुभाव-सात्वत-भक्तैः श्रवण-युक्त्या निरूपणाज् ज्ञेयम् ॥७४॥

**शरोत्पत्ति-स्थानायत इदम् अरण्यं रतिपतेर्  
लता-वृक्ष-व्रातः कुसुम-शर-कारायत इह ।  
पतन् भृङ्ग-व्यूहः प्रतिकुसुमम् उच्चैर् ध्वनि-मिषाद्   
दिशन् भद्राभद्रं गणयति परीक्षा-कर इव ॥७५॥**

इदम् आरण्यं रति-पतेः शरोत्पत्ति-स्थानम् इवाचरति । अत्र कारणम् आह—इह वने लता-वृक्षाणां व्रातः समूहः कुसुम-शरकृद् इवाचरति । परीक्षाकर इव परीक्षा-कृद् इव । भद्राभद्रम् इदं कुसुम-बाण-रूपं भद्रम् इदम् अभद्रम् । उच्चैर् ध्वनिर् मिषात् दिशन् गणयति गणानां करोति ॥७५॥

**मधुपी मधुपं विष्टं स्व-प्रतिबिम्बाञ्चि पुष्पम् अनु दृष्ट्वा ।  
मिलितां मधुपीम् अन्यां मत्वा तृषितापि निववृते रोषात् ॥७६॥**

मधुपी पुष्पम् अनु पुष्पे विष्टं मधुपं स्व-प्रतिबिम्बेन युक्तं दृष्ट्वा अन्यां मधुपीं मिलितां मत्वा रोषात् निववृते ॥७६॥

**वनम् अनु मिलितौ नौ वीक्ष्य हर्षात् प्रकाश्य स्वक-  
नव-फल-दन्तांस् तच्-छदौष्ठाधरांश् च ।  
कमल-मुखि कदल्यः पश्य सङ्कोचयन्त्यः  
पतद् अतिमधु-बाष्पाः कम्पिताङ्ग्यो हसन्ति ॥७७॥**

कदल्यो वने मिलितौ नौ आवां वीक्ष्य हर्षात् स्वस्य नव-फल-रूप-दन्तांस् तेषां फलानां छद-रूपौष्ठाधरांश् च प्रकाश्य हसन्ति । कीदृश्यः ? सङ्कोच-बाष्प-कम्प-युक्ताः । कदल्या नवीन-फलस्य शुक्ल-वर्णेन दन्तस्य साम्यं, फलाच्छादकस्य रक्त-वर्णतया उष्ठाधरयोः । अधो-मुखतया सङ्कोचस्य । मधुना बाष्पस्य । कम्पेन कम्पस्य साम्यम् ॥७७॥

**वल्लीषु हल्लीशक-केलि-रङ्गी  
भृङ्गीभिर् अङ्गीकृत-नृत्य-भङ्गः ।  
प्रस्थाप्य भृङ्गीं दयितां निगूढं  
सरत्य् असौ भृङ्ग-युवाब्ज-षण्डम् ॥७८ ॥**

वल्लीषु लतासु भृङ्गीभिः सह हल्लीशक-केलि-रङ्गी असौ भृङ्ग-युवा अङ्गीकृतो नृत्यस्य भङ्गोऽङ्गी येन सः । अब्ज-समूहं प्रति भृङ्गीं दयितां निगूढं यथा स्यात् तथा प्रस्थाप्य स्वयं तद्-अब्ज-षण्डं तां दयितां भृङ्गीं वा सरति ॥७८ ॥

**अटवीं प्रियाम् अथ दर्शयन् ।  
अवदत् प्रियौ मधुमङ्गलः ॥७९॥**

प्रियौ श्री-राधा-कृष्णौ ॥७९॥

**निचायतं श्री-व्रज-काननेशौ  
निदाघ-मञ्जुं वन-भागम् एतम् ।  
यः स्वागतौ वीक्ष्य पुरो-भवन्तौ  
सेवोत्सुकः स्वैर् विभवैश् चकास्ति ॥८०॥**

हे व्रज-काननेशौ ! निदाघेन मञ्जुं मनोज्ञम् एतं वन-भागं निचायतं पश्यतम् । सेवोत्सुको यो वन-भागः ॥८०॥

**सोऽयं टिट्तिभ-दुन्दुभि-ध्वनि-भरैर् धूम्याट-भेरी-स्वरैर्  
झिल्ली-झल्लरि-निस्वनैः पिक-पिकी-वीणा-निनादैर् मुदा ।  
दृष्ट्वा वाम् इह चाष-डिण्डिम-रवैः शरी-वचः-संस्तवैर्  
भृङ्गाली-ध्वनि-गीतकैर् वितनुते नृत्यं लताग्रैश् चलैः ॥८१॥**

सोऽयं वन-भागः वां दृष्ट्वा टिट्तिभादयः पक्षि-विशेषास् तेषां शब्द एव दुन्दुभि-ध्वन्य्-आदयस् तैः सह चलैर् लताभिर् अगैर् वृक्षैश् च नृत्यं वितनुते । टिट्तिभः टिठा इत्य् आख्यः । धूम्याटो गुडगुड् इत्य् आख्यः । झिल्ली झिञ्जि इत्य् आख्या । पिकः पिकी कोकिलः कोकिल-स्त्री । चाषो नील-कण्ठः । शारी भृङ्गाली प्रसिद्धा ॥८१॥

**वस्त्राणि सत्-पाटलि-पुष्प-वृन्दैः  
शिरीष-पुष्पैर् अवतंसकांश् च ।  
मल्लीभिर् अङ्गाभरणानि हर्षाद्  
बिभर्त्य् असौ वाम् इव दातुम् उत्कः ॥८२॥**

असौ निदाघ-मञ्जुर् वन-भागः वां युवाभ्यां पाटलाख्यः पुष्पैर् वस्त्राणि । शिरीषैर् अवतंसान् कर्ण-भूषणानि । मल्लीभिर् भूषणानि दातुं बिभर्ति ॥८२॥

**सुपक्त्रिमैः पीलु-करीर-धात्री-  
राजादनैः सत्-पनसाम्र-बिल्वैः ।  
विकङ्कतैर् जालक-ताल-बीजैः  
सिषेविषुर् वां धिनुतेऽसकौ माम् ॥८३॥**

असकौ वन-भागः सुपक्व-पील्व्-आदिभिर् वां युवां सेवितुम् इच्छुर् मां मधुमङ्गलं भोजन-सामग्र्या धिनुते सुखयति । पीलुः करीरश् चेत्य् आख्यया व्रजे प्रसिद्धः । धात्री आमलकी । राजादनैः प्रियालैः । राजादनं प्रियालः स्यात् इत्य् अमरः । पनसाद्यैः प्रसिद्धैः । विकङ्कतैः स्यात् स्वादु-कण्टकः, विकङ्कतस् सुवा-वृक्षो ग्रन्थिलो व्याघ्र-पादपि । 
> क्षारको जारकः क्लीबे कलिका कोरकः पुमान् ।
> स्याद् गुच्छकस् तु स्तवकः कुट्मलो मुकुलोऽस्त्रियाम् ॥ इत्य् अमरात् । 

जालकैः कलिकाभिः सह ताल-बीजैश् च कोमल-ताल-बीजैः ॥८३॥

**इह रवि-मणि बद्ध-प्रान्त-भूम्य्-उष्म-दीप्यद्-  
दिन-कर-करजालैर् म्लानिम् आशङ्क्य वां किम् ।  
प्रणयतत निजाङ्गैश् छादयन्त्यो भवन्तौ  
कलयतम् अग-वल्ल्यः पल्लवैर् वीजयन्ती ॥८४॥**

इह वने सूर्यकान्त-मणि-बद्ध-भूमेर् उष्मणा दीप्यद्-दिनकरस्य किरण-समूहैर् वां युवयोर् म्लानिम् आशङ्क्य किं ? वृक्षा वल्ल्यश् च प्रायेण ततैर् विस्तृतैर् निजाङ्कैर् भवन्तौ छादयन्त्यः पल्लवैर् वीजयन्ती ॥८४॥

**बहु-प्रजेयं कदली निजात्मजैर्  
वृताभितस् तैः सुत-वस्करा यथा ।  
तान् लालयन्ती च्छद-पाणिना बभौ  
धयन्त्य् अधोऽञ्चत्-सुमनः-स्नुत-स्तनम् ॥८५॥**

सुत-वस्करा सप्त-पुत्रीवती सा इव बहु-प्रजा कदली तैर् निजात्मजैर् वृता तान् आत्मजान् पत्र-रूप-पाणिना हस्तेन लालयन्ती अधोऽञ्चन्तं गच्छन्तं सुमनः स्नुत-स्तनं तान् धयती बभौ । घेट् पाने धातुः ॥८५॥

**सुदीर्घ-नासेति सुपक्त्रिमाम्रे  
विन्यस्त-चञ्चुं पिकम् आकलय्य ।  
स्मेराननाः प्रेक्ष्य पुरो निजालीः  
प्रियां हरे पश्य विनम्र-वक्त्राम् ॥८६॥**

हे हरे ! सुदीर्घ-नासा नासिकाकारः पार्श्व-विशेषो यत्र तत्र सुपक्वाम्, विन्यस्त-चक्षुं कोकिलं दृष्ट्वा राधा-मुखे चुम्बनासक्तस्य तव मुख-संयोगं मत्वा पुरः स्मेरानना निज-सखीर् वीक्ष्य प्रियां विनम्र-मुखीं पश्य ॥८६॥

**मल्ली-वल्ली-मतल्ली-ततिभिर् इह लसल्-लोल-लोलालि-माला  
चिल्लीभिश् चारु-तल्ली-तट-भुवि विदधत्-साधु-हल्लीश-केलिम् ।  
क्रुध्यत्-कन्दर्प-मल्ली-कृत-कुसुम-चयेषत्-स्मिताभिस् तमालः  
सोऽयं श्री-गोप-पल्ली-पति-सुत इव सद्-वल्लरीभिश् चकास्ति ॥८७॥**

इह चारु-तल्ली मनोहर-क्षुद्र-सरस् तस्यास् तट-भुवि स प्रसिद्धोऽयं पुरो-वर्त्य् अङ्गुली निर्दिष्टस् तमालः । मल्ली-वल्लीनां ततिभिः सह चकास्ति । मतल्लिका मचर्चिका प्रकाण्ड-मुद्ग[^२८]-तल्लजौ । प्रशस्त-वाचकान्य् अमूनि इत्य् अमरः । कः काभिर् इव गोप-पल्ली-पति-सुतो भगवान् सद्-वलरीभिर् एताभिर् इव कथं-भूताभिः लसन्ती लोलाल् लोला लोल-लोला अतिलोला अतिसतृष्णा अतिचञ्चला वा या अलि-माला भ्रमर-श्रेणी सैव चिल्ली भ्रूः । भ्रूर् इव यासां ताभिर् मल्लीभिः । 

गोपी-पक्षे—सैव चिल्ली यासां ताभिः । लोलश् चल-सतृष्णयोः इत्य् अमरः । पुनः किं-भूताभिः क्रुध्यता कन्दर्पेण मल्ली-कृतोऽमल्लोऽतिसुकुमारोऽपि विरहिणां धैर्य-ध्वंस-समर्थो मल्लः कृतो मल्ली-कृतः कुसुम-चय एवेषत् स्मितं स्मितम् इव यासां ताभिः । 

पक्षे स इवेषत् स्मितं यासां ताभिः । किं कुर्वन् ? साधु मनोहरं हल्लीशक-केलिं स्त्रीणां मण्डली-नृत्य-केलिं, वल्ली-पक्षे पवन-कृताल् लोलनं नृत्यं विदधत् सन् ॥८७॥

**निशम्य वाचं मधुमङ्गलस्य  
राधा-मुकुन्दौ स्मित-शोभितास्यौ ।  
वृन्दा-वितीर्णान् श्रवणे न्यधात्तां  
शिरीष-पुष्प-स्तवकान् परस्परम् ॥८८॥**

वृन्दया वितीर्णान् दत्तान् शिरीष-पुष्प-स्तवकान् । परस्परं राधा-कृष्णौ श्रवणे न्यधात्ताम् ॥८८॥

**करारविन्देन पराग-पांशुलान्  
कृष्णः प्रियाया अलकान् व्यतुस्तयत् ।  
साप्य् अस्य चूडोपरि केकि-चन्द्रकान्  
विकाशि-दोर्-मूलम् अथालकान् अपि ॥८९॥**

कृष्णः प्रियाया अलकान् परागेण पुष्प-रजसा पांशुलान् धूसरितान् व्यतस्तयन् निर्धूलीकान् करोति । सा राधापि अस्य श्री-कृष्णस्य मयूर-चन्द्रकान् अलकान् अपि पराग-पांशुलान् प्रकाशि-दोर्-मूलं यथा स्यात् तथा निर्धूलिकान् चकार ॥८९॥

**प्रियाम् आह हृदि स्पृशन् प्रिये  
निदाघ-तापैर् उपतापितोऽभितः ।  
पलायमानः कुच-शैल-दुर्गकं  
समाश्रितः शैत्य-गुणोऽस्ति किं तव ॥९०॥**

कृष्णः प्रियां हृदि स्पृशन् आह—हे प्रिये ! निदाघ-तापैर् उपतापितः । अतः पलायमानः शैत्य-गुणस् तव कुच-शैल-दुर्गकं समाश्रितः सन्न् अस्ति किं ? ॥९०॥

**कान्ते सुधांशु-मणि-बद्ध-नगालबाले  
तद्-वक्त्र-शुभ्र-किरणोदय-जाम्बु-पूरे ।  
स्नात्वा निपीय सलिलं विगतोष्ण-तापास्  
तत्-सेतु-मूर्ध्नि विलसन्ति खगाः सकान्ताः ॥९१॥**

हे कान्ते प्रिये ! सुधांशु-मणिभिश् चन्द्रकान्त-मणिभिर् बद्धे नगानां वृक्षाणाम् आलवाले जलाधारे त्वद्-वक्त्र-चन्द्रस्य उदयेन जातो जल-पूरो यत्र । स कान्ताः खगाः स्नात्वा पश्चात् सलिलं निपीय, विगतोष्ण-तापाः सन्तस् तस्यालवालस्य सेतु-मूर्ध्नि विलसन्ति ॥९१॥

**राधा-कृष्णौ प्राह ततस् तौ सुबलोऽपि  
प्रावृड्-मञ्जुं पश्यतम् अग्रे वन-भागम् ।  
विद्युन्-मेघौ वाम् इह मत्वा प्रणयान्धौ  
नृत्यत्य् आरान् मत्त-मयूर-व्रज एषः ॥९२॥**

सुबलः प्रावृषा वर्ष-र्तुना मञ्जुं वन-भागम् अग्रे पश्यतम् इति राधा-कृष्णौ प्राह वां युवां विद्युन्-मेघौ मत्वा मत्त-मयूर-व्रजो नृत्यति ॥९२॥

**मल्ली-मतल्ली-कुल-पालिकानाम्  
अङ्के निषण्णान् भ्रमरान् सुलोलान् ।  
स्व-सौरभैः पश्यतम् आत्त-गर्वाः  
कर्षन्त्य् अमुष्मिन् गणिका हसन्त्यः ॥९३॥**

अमुष्मिन् वन-भागे वर्ष-र्तौ वा मल्लीर् मतल्ल्यः प्रशस्त-मल्ल्यस् ता एव कुल-पालिकाः कुल-स्त्रियस् तासाम् अङ्के क्रोडे निषण्णान् स्थितान् सुलोलान् तासु सुष्ठु स-तृष्णान् चुम्बनादावत्यासत्त्या चञ्चलान् वापि भ्रमरा भृङ्गा एव भ्रमराः कामुकास् तान् । आत्त-गर्वाः प्राप्त-गर्वा हसन्त्यो गणिका वेश्याः स्व-सौरभैः कर्षन्ति पश्यतम् । कुल-स्त्री कुल-पालिका इति, गणिका यूथिकाम्बष्ठा इति, वार-स्त्री गणिका वेश्या इत्य् अमरः । भ्रमरः कामुके भृङ्गे इति विश्वः ॥९३॥

**अस्मिन् भृङ्गालि-ललिता वर्षावर्षोर्जिताटवी ।  
घन-मेघावृता भाति यूथी यूथी-कृतालिका ॥९४॥**

अस्मिन् वन-भागे अटवी भाति । कीदृशी ? वर्षासु वर्ष-र्तौ वर्षाभिर् वृष्टिभिर् ऊर्जिता वृद्धा, स्त्रियां प्रावृट् स्त्रियां भूम्नि वर्षा इत्य् अमरः । पुनः कीदृशी ? भृङ्ग-श्रेणीभिर् ललिता मनोहरा घनीभूत-मेघैर् आवृता यूथीभिर् यूथी-पुष्पैः करणैः यूथी-कृता एकत्री-कृता अलयो यया सा ॥९४॥

**अभ्रम् अभ्रावृतं चास्मिन् भवनं भुवनाप्लुतम् ।  
ककुभः ककुभैः फुल्लैर् व्याप्ता नीप-कदम्बकैः ॥९५॥**

अस्मिन् वने ऋतौ वा अभ्रम् आकाशम् अभ्रेण मेघेनावृतम् । भुवनं जगद् इदं भुवनेन जलेनाप्लुतम् । ककुभो दिशः ककुभैर् अर्जुन-वृक्षैस् तथा नीपाः कदम्बास् तेषां समूहैर् नीप-कदम्बयोः पुष्पस्य क्षुद्र-स्थूल-भेदाद् भेदोऽपि ज्ञेयः, तैर् व्याप्ताः ॥९५॥

**आलालपीतीह मुदा पिकाली दात्यूह-मालापि च कोकवीति ।  
संरारटीत्य् अत्र हि चातकालिः शालूर-वीथीः परिरोरवीति ॥९६॥**

इह पिक-श्रेणी आलालपीति पुनः पुनर् अतिशयेन वा लपति । दात्यूहो डाहुक इत्य् आख्यस् तेषां श्रेणी कोकवीति । कु-शब्दे । चातकाली संरारटीति । शालूरो भेकः, तेषां वीथी परिरोरवीति । भेके मण्डूक-वर्षाभू-शालूर-प्लव-दर्दुराः इत्य् अमरः । सर्वत्र पुनः पुनर् अतिशयो वा अर्थयितव्यः ॥९६॥

**विरारवीत्य् अत्र बकालिर् एषा शिखावल-श्रेण्य् अपि दन्ध्वनीति ।  
कोयष्टिकालि प्रणिनानदीति प्रसंस्वनीत्य् अत्र च मद्गु-पङ्क्तिः ॥९७॥**

बकालिर् विरारवीति । शिखावल-श्रेणी मयूर-श्रेणी दन्ध्वनीति । कोयष्टिकालि पानि-कुक्कुटीत्य् आख्य-पक्षि-श्रेणी प्रणिनानदीति मद्गु-पङ्क्तिः मरालीति प्रसिद्धा प्रसंस्वनीति । अत्रापि पूर्ववत् पुनः पुनर् अतिशयं वा शब्दं करोतीत्य् अर्थः ॥९७॥

**घनावली नील-निचोल-संवृता  
बलाकिका-मौक्तिक-हार-धारिणी ।  
बलारि-कोदण्डक-मण्डना-पुरः  
प्रावृट्-सखीवेच्छति वां निषेवितुम् ॥९८॥**

प्रावृट् वर्षा सखीव वां निषेवितुम् इच्छति । उभय-साम्यम् आह—घनावली सैव नील-वस्त्रं तेनावृता । बलाकिका बक-श्रेण्य् एव मौक्तिक-हारस् तं धरति या सा । बलारिष्ट-कोदण्डम् इन्द्र-धनुस् तद् एव नील-पीत-रक्तादि-वर्णत्वात् नाना-विध-रत्न-मण्डनं यस्या सा ॥९८॥

**कदम्बैः प्रालम्बान् कुटज-कुसुमैर् गर्भक-  
वरान् किरीतान् केतक्या दल-समुदयै रङ्गण-युतैः ।  
स्फुटद्-यूथी-पुष्पैर् अपि विविध-हारान् स-ककुभैर्  
असौ प्रावृड्-लक्ष्मीश् चरण-कमलेष्व् अर्पयति वाम् ॥९९॥**

असौ प्रावृट् लक्ष्मीर् वा यवयोश् चरण-कमलेषु प्रालम्बादीन् अर्पयति । कदम्बैः प्रालम्बान् ऋजु-लम्बान् मालादीन् । कुटज-कुसुमैः कुडचि इति ख्यातैर् गर्भक-वरान्, केश-मध्ये तु गर्भकः इत्य् अमरः । केतक्या किरीटान् । रङ्गण-युतैर् दल-समुदयैः स-ककुभैर् अर्जुन-पुष्पैर् सह स्फुटत्-यूथी-पुष्पैर् अपि विविध-हारान् ॥९९॥

**घुषृण-मद-विलिप्तोरोजयोः पक्व-तालैर्  
लसद्-अलक-ततीनां पक्व-जम्बूफलैः सा ।  
त्वयि तव दयितायाः स्वङ्गुली-पर्वकाणाम्  
उपमितिम् अभिधत्ते पक्व-खर्जूरकैश् च ॥१००॥**

सा प्रावृट् लक्ष्मीस् त्वयि त्वन्-निमित्ते विषये वा तव दयितायाः कुङ्कुम-मृगमद-लिप्तयोः कुचयोर् उपमितिम्, पक्व-तालैर् लसद्-अलक-ततीनाम् उपमितिं, पक्व-जम्बू-फलैः स्वङ्गुली-पर्वकानाम् उपमितिं पक्व-खर्जूरकैर् अभिधत्ते ॥१००॥

**कृष्णं विना सुलीलः को वा व्रजम् ऋते क्व वा लीला भण्यत ।  
इति दात्यूहैः को वा को वा क्व वा क्व वा विरुतैः ॥१०१॥**

कृष्णं विना सुलील-शोभन-लीला-कर्ता को नः कोऽपीत्य् अर्थः । व्रज-वनं विना क्व वा कुत्र लीला न क्वापीत्य् अर्थः । दात्यूहैर् विरुतैर् विशिष्ट-शब्दैः को वा को वा क्व वा क्व वा इति भण्यते ॥१०१॥

**कृष्णं शश्वत्-स्वलीला-घनरस-वितरैः प्रावृषं संसृजन्तं   
हित्वा के वा पयोदाः क्वचिद् अपि च कदाप्य् अम्बु-वृष्टिं ददानाः ।  
प्रावृट्-कालः स को वा षड्-ऋतुषु गणितो मास-युग्म-प्रमाणः  
केका-नादैः प्रहर्षाद् इति दिशि दिशि तान् तं च निन्दन्ति भेकाः ॥१०२॥**

शश्वत् स्वस्य लीलया घन-रसस्य घनी-भूत-दास्य-सख्य-वात्सल्य-शृङ्गारादि-रसस्य वितरैर् वितरणैर् दानैर् प्रावृषं वृष्टिं वर्षा-कालं च संसृजन्तम् । कृष्णं हित्वा पयोदा मेघाः के वा कीदृशाः क्वचिद्-देशे कदा कस्मिन् वर्षादि-कालेऽप्य् अम्बु-वृष्टिं, न त्व् अन्य-वृष्टिं ददानाः । षड्-ऋतुषु मध्ये गणितो मास-युग्म-प्रमाणः । स प्रावृट्-कालः को वा प्रहर्षात् भेकाः केका-नादैस् तान् पयोदान् तं च प्रावृट् कालो निन्दन्ति । वर्षा-कालीय-मेघ-समूह-कृत-जल-वृष्टितोऽपि कृष्ण-लीला-वृष्टीनाम् आधिक्यं तापादि-हारित्वं सुखादि-जनत्वं चानुभूय तान् तं च गर्हयन्ति ॥१०२॥

**वर्षायते मधु-स्रावो मधुपाली घनायते ।  
पुरः कदम्ब-बाटीयं पश्य तं दुर्दिनायते ॥१०३॥**

मधुना स्रावः क्षरणं वर्षम् इवाचरति वर्षायते मधुपानाम् आली भ्रमर-श्रेणी वर्ण-साम्यात् घन इवाचरति घनायते । इयं कदम्ब-बाटी दुर्दिनम् इवाचरति । मेघच्छन्नेऽह्नि दुर्दिनम् इत्य् अमरः ॥१०३॥

**स्व-प्रेष्ठयासौ विलसन् शिखण्डी  
शिखण्डिनीर् वीक्ष्य पुरः समेताः ।  
आच्छादयंस् तां निज-पिञ्छ-तत्या  
नृत्यत्य् असौ ताः पुरतो विधाय ॥१०४॥  
इत्थं पुष्णन् प्रावृषेण्यां श्रियं तां  
राधा शम्पालिङ्गितः कृष्ण-मेघः ।  
आली चक्षुश् चातकान् सुष्ठु धिन्वन्  
विश्वं सिञ्चत्य् एष लीलामृतैः स्वैः ॥१०५॥**

असौ शिखण्डी मयूरः स्वस्य प्रेष्ठया प्रियया सह विलसन् पुरः समेता मिलिताः शिखण्डिनीर् वीक्ष्य ताः शिखण्डिनीः पुरतो विधाय निज-पिञ्छ-तत्या तां स्व-प्रेष्ठाम् । राधैव शम्पा विद्युत् तया लिङ्गितः कृष्ण-मेघः प्रावृषेण्यां तां श्रियम् इत्थं पुष्णन् आलीनां चक्षुश् चातकान् धिन्वन् प्रीणन् स्वैर् लीलामृतैर् विश्वं सिञ्चति । भावार्थे प्रावृष एन्य-प्रत्ययः ॥१०४-१०५॥

**श्री-चैतन्य-पदारविन्द-मधुप-श्री-रूप-सेवा-फले  
दिष्टे श्री-रघुनाथ-दास-कृतिना श्री-जीव-सङ्गोद्गते ।  
काव्ये श्री-रघुनाथ-भट्ट-विरजे गोविन्द-लीलामृते  
सर्गो द्वादश एष सुष्ठु निरगान् मध्याह्न-लीलाम् अनु ॥**

॥१२॥

॥।

(१३)
