+++
title = "०४"

+++
चतुर्थः सर्गः

**अथ व्रजेन्द्रेण कृताग्रहोत्करैः  
कृष्णः स्व-गोष्ठात् प्रहितो निजोन्मुखीम् ।  
स्तन्याश्रु-विक्लिन्न-पयोधराम्बराम्  
अम्बां मिलन्तीं पुरतो ददर्श सः ॥१॥**

अथानन्तरं व्रजेन्द्रेण नन्देन कृतैर् आग्रहोत्करैः स्व-गोष्ठात् प्रहितः कृष्णः निजोन्मुखीं विलोकनोत्कण्ठया पुर-द्वारात् पश्यन्तीं स्तन-दुग्धेनाश्रु-जलेन च क्लिन्नानि पयोधराम्बरां च यस्यास् तां पुरतो मिलन्तीम् अम्बां मातरं ददर्श ॥१॥

**एह्य् एहि वत्स क्षुधितोऽपि शीघ्रं  
नायासि गेहं किम् उ मां दुनोषि ।  
राद्धं यद् अन्नादिकम् अप्य् अतीव-  
यत्नेन तच् छीतलतां प्रयाति ॥२॥**

एह्य् एहीत्य् आदरे हे वत्सेति वात्सल्ये । क्षुधितोऽपि शीघ्रं गेहं नायासि किम् उ ? किं मां दुनोषीति च वात्सल्य-पोषकोऽयं खेदः । अतीव-यत्नेन यद् अन्नादिकं राद्धं संसिद्धं तद् अन्नादिकम् ॥२॥

**इतीरयित्वा तनयं तद्-अङ्गं  
सम्मार्जयन्ती कर-पल्लवेन ।  
सा तद्-वयस्यान् स्व-गृहायनोत्कान्  
अभाषत स्नेह-विपाक-दिग्धा ॥३॥**

इति तनयं कृष्णम् ईरयित्वा उक्त्वा करेण तद्-अङ्गं सम्मार्जयन्ती स्व-गृह-गमनोत्काण्ठितान् कृष्ण-वयस्यान् स्नेहस्य परिपाकेन दिग्धा युक्ता अभाषत ॥३॥

**विना भवद्भिः प्रचुरं न भुङ्क्ते  
द्राक् सङ्गमार्थं भवतां समुत्कः ।  
यच् चञ्चलोऽयं तद् अनेन वत्साः  
जग्धिः सदेष्टा मम मन्दिरे वः ॥४॥**

यद् यस्माद् अयं चञ्चलः कृष्णः भवतां द्राक् शीघ्रं मङ्गलार्थं समुत्कः यच् ओऽयं तद् अनेन वत्साः जग्धिः सदेष्टा मम मन्दिरे वः ॥४॥

**तद् यात स्व-गृहान् पुत्राः स्नात्वा भूषण-भूषिताः ।  
क्षुधार्ताः स्थ द्रुतं भोक्तुम् आगच्छत ममालयम् ॥५॥**

उक्तार्थं स्पष्टम् आह—क्षुधार्ता यूयम् अपि स्व-स्व-गृहे स्नात्वा भूषिता ममालयं 

भोक्तुम् आगच्छत ॥५॥

**गतेषु तेषु हृष्टेषु स-राम-मधुमङ्गलम् ।  
सुतम् आदाय निलयं ययौ व्रज-कुलेश्वरी ॥६॥**

तेषु बालकेषु गतेषु यशोदा राम-मधुमङ्गल-सहितं कृष्णम् आदाय स्व-गृहं ययौ ॥६॥

**तृषित-दृग्-अति-शुष्यच्-चातकीर् वल्लबीनां  
निज-मधुरिम-धारा सार-वर्षैर् निषिञ्चन् ।  
निज-नयन-चकोरौ पाययंस् तन् मुखेन्दु-  
द्युति-मधुर-सुधां स्वं गेहम् आयान् मुकुन्दः ॥७॥**

तृषित-दृग्-अति-शुष्यच्-चातकीर् वल्लबीनां निज-मधुरिम-धारा सार-वर्षैर् निषिञ्चन् ।

निज-नयन-चकोरौ पाययंस् तन् मुखेन्दु-द्युति-मधुर-सुधां स्वं गेहम् आयान् मुकुन्दः ॥७॥

**तम् आगतं स्नापन-वेदिकान्तरं  
भृत्यः समुत्तार्य विभूषणं तनोः ।  
सुकुञ्चितं चीन-नवीनम् अंशुकं  
सारङ्ग-नामा लघु पर्यधापयत् ॥८॥**

सारङ्ग-नामा भृत्यः स्नापन-वेदिकान्तरं मध्यम् आगतं तं दृष्ट्वा तस्य तनोः शरीरात् विभूषणम् उत्तार्य नवीन-सूक्ष्म-सुकुञ्चितं वसनं लघु क्षिप्रं क्षुद्रं वा पर्यधापयत् ॥८॥

**तत्रोपविष्टस्य सुखं वरासने  
प्रक्षाल्य पत्री चरणाम्बुजे प्रभोः ।  
गन्धाम्भसा पत्रक-पाणि-विस्फुरद्-  
भृङ्गार-मुक्तेन ममार्ज वाससा ॥९॥**

पत्री-नामा भृत्यः तत्र स्नान-वेदिकायां वरासने सुखम् उपविष्टस्य प्रभोश् चरणाम्बुजे पत्रक-नामा भृत्यस् तस्य पाणौ विस्फुरद्-भृङ्गारात् जल-धारात् मुक्तेन गन्धाम्भसा प्रक्षाल्य वाससा ममार्ज ॥९॥

**अभ्यज्य नारायण-तैल-लेपैः  
प्रत्यङ्ग-नाना-मृदु-बन्ध-पूर्वम् ।  
सुबन्ध-नामा क्षुरि-सूनुर् अस्य  
प्रेम्णाङ्ग-सम्मर्दनम् आततान ॥१०॥**

सुबन्ध-नामा क्षुरि-सूनुर् नापित-पुत्रः नारायण-तैल-समूहैर् अस्य ।शृङ्खलस्य प्रत्यङ्गम् अङ्गम् अङ्गं प्रति-नाना-मृदु-बन्ध-पूर्वं नाना-विध-तैल-मर्दन-प्रकार-पूर्वम् अभ्यज्य प्रेम्णा अङ्गस्य मर्दनम् आततान ॥१०॥

**उद्वर्तनेनास्य मुदा सुगन्धः  
शीतेन पीतेन सदा सुशीतम् ।  
स्निग्धेन मुग्धो नवनीत-पिण्डाद्  
उद्वर्तयामास शनैस् तद्-अङ्गम् ॥११॥**

मुग्धः सुन्दरः सुगन्ध-नामा भृत्यः नवनीत-पिण्डात् स्निग्धेन कोमलेन च शीतेन शीतलेन पीतेन पीत-वर्णेन पीताख्येन वा, उद्वर्तनेन सतील-पीतेनेति वा पाठः । तस्य निसर्ग-शीतं स्वभाव-शीतलं तद्-अङ्गम् उद्वर्तयामास ॥११॥

**धात्री-फलार्द्र-कल्केन केशान् शीत-सुगन्धिना ।  
स्निग्धः स्निग्धेन सुस्निग्धान् कर्पूरोऽपि समस्करोत् ॥१२॥**

स्निग्धः स्निग्ध-नामा कर्पूरः कर्पूर-नामा च भृत्यः स्निग्धेन (भावे क्तः) स्नेहेन शीत-सुगन्धिना धात्री-फलार्द्र-कल्केन स्निग्धान् केशान् समस्करोत् ॥१२॥

**प्रक्षालयन् शीतल-वारि-धारया  
शनैस् तद्-अङ्गानि पयोद-दत्तया ।  
स्वभाव-शीतोज्ज्वल-कोमलान्य् अलं  
चीनांशुकेनात्र ममार्ज रक्तकः ॥१३॥**

रक्तकोऽत्र समये वेदिकायां वा पयोद-नाम्ना दत्तया शीतल-वारि-धारया स्वभावत एव शीतलोज्ज्वल-कोमलानि तद्-अङ्गानि प्रक्षालयन् चीनांशुकेन सूक्ष्म-वस्त्रेण ममार्ज ॥१३॥

**मन्द-पक्व-परिवासित-कुम्भ-  
श्रेणि-सम्भृत-जलैर् अथ दासाः ।  
शतकुम्भ-घटिकात्त-विमुक्तैः  
स्वेश्वरं प्रमुदिताः स्नपयन्ति ॥१४॥**

अथानन्तरं दासाः आदौ मन्द-पक्वासु पश्चात् परिवासित-कुम्भ-श्रेणिषु सम्भृतैः सम्यक् धृत-जलैः, कीदृशैः ? पश्चात् शातकुम्भं सुवर्णं तस्य घटिकासु क्षुद्र-घटेषु आत्तैर् गृहीतैर् –मुक्तैस् त्यक्तैः स्वेश्वरं कृष्णं स्नपयन्ति ॥१४॥

**तच्-छ्रीमद्-अङ्गं मृदु-चीन-वाससा  
सम्मार्ज्य केशन् अपतोय-बिन्दुकान् ।  
कृत्वा च प्रत्युद्गमनीयम् अंशुकं  
पत्री हिरण्य-द्युति पर्यधापयत् ॥१५॥**

पत्री श्रीमद् अङ्गं मृदु सूक्ष्म-वाससा सम्मार्ज्य, अपगताः तोय-बिन्दवो यस्मात् तथा-भूतान् केशन् कृत्वा च प्रत्युद्गमनीयं वस्त्रं धौत-वस्त्र-युग्मं पीतं पर्यधापयत्, तत् तस्माद् उद्गमनीयं यद् धौतयोर् वस्त्रयोर् युगम् ॥१५॥

**तत्रोपविष्टस्य सुमृष्ट-वेदिका-  
विन्यस्त-पीठेऽगुरु-धूम-वासितैः ।  
जूटं कचै कङ्कतिका-विशोधितैर्  
विधाय दाम्ना कुमुदोऽप्य् अवेष्टयेत् ॥१६॥**

कुमुदः कुमुद-नामा दासोऽपि मार्जित-वेदिकायां विन्यस्त-पीठे उपविष्टस्य श्री-कृष्णस्यादौ अगुरु-धूप-वासितैः पश्चात् कङ्कतिका-विशोधितैः कचैर् जूटम् एकत्रीकृतं विधाय दाम्ना अवेष्टयेत् ॥१६॥

**विधाय गोरोचनयास्य भाले  
तमाल-पत्रं मृगनाभि-मध्यम् ।  
शृङ्गार-कारी मकरन्द-नामा  
लिलेप गात्रानि चतुः-समेन ॥१७॥**

मकरन्द-नामा शृङ्गार-कारी वेश-कर्ता अस्य भाले ललाटे गोरोचनया कस्तूरी-मध्यं तमाल-पत्रं तिलकं विधाय चतुः-समेन कस्तूरी-कर्पूरागुरु-कुङ्कुमेन गात्रानि लिलेप ॥१७॥

**तस्य श्रीमद्-भुज-युगलयोः कङ्कणे चङ्कनाख्ये  
हैमे भ्राजन् मकर-वदने कर्णयोः कुण्डले द्वे ।  
मञ्जीरौ श्री-चरण-युगले हंस-हारि-प्रणादौ हारं  
तारा-मणिम् अथ हृदि प्रेम-कन्दो युयोज ॥१८॥**

तस्य भुज-युगलयोः हैमे च चङ्कनाख्ये कङ्कणे, कर्णयोः मकर इव वदने ययोस् तादृशे द्वे कुण्डले । श्री-चरण-युगले हंसाद् अपि मनोहरौ प्रणादौ ययोस् तौ मञ्जीरौ । हृदि तारावत् प्रकाश-बहुलो मणिर् यत्र तादृशं हारं मुक्ता-मालां प्रेम-कन्दाख्यो युयोज ॥१८॥

**तत्र तत्र सुतं माता पश्यन्ती प्रेम-विह्वला ।  
त्वरयन्ती कृतौ दासान् स्वयं च विदधे क्रियाम् ॥१९॥**

यत्र यत्र स्थले पुरा तैल-मार्दनादौ प्रेरिताः दासास् तत्र तत्र स्थले प्रेम-विक्लवा माता सुतं सुतं पश्यन्ती दासान् कृतौ तत्-तत्-कर्मणि त्वरयन्ती स्वयं च क्रियां तैल-मर्दन-रूपां विदधे ॥१९॥

**स्नातानुलिप्तादृत-भूषिताभ्यां  
श्रीमद्-बल-श्री-मधुमङ्गलाभ्याम् ।  
तथा-विधैस् तत्र तदैव लब्धैः  
समं वयस्यैर् विरराज कृष्णः ॥२०॥**

तथा श्री-कृष्णवत् स्नातानुलिप्तादृत-भूषिताभ्यां श्री-बलदेव-मधुमङ्गलाभ्यां तदैव लब्धैः प्राप्तैर् आगतैर् वयस्यैश् च समं तत्र श्री-कृष्णो विरराज ॥२०॥

**तोयार्द्र-कञ्चुक-सुवेष्टित-तोय-पूर्ण-  
भृङ्गार-पालि-विमलासन-पङ्क्ति-युक्ताम् ।  
संसिक्त-मृष्ट-वर-धूप-विधूपितां तान्  
वेदीं निनाय किल भोजयितुं तदाम्बा ॥२१॥**

अम्बा माता तदा तान् श्री-राम-कृष्णादीन् भोजन-वेदीं निनाय । वेदीं कीदृशीं ? तोयेनार्द्रैः कञ्चुकैः आवरक-वस्त्रैः सुवेष्टित-तोय-पूर्ण-भृङ्गार-पालिभिः जलाधार-पात्र-समूहैः सह विमलासन-पङ्क्तिभिर् युक्ताम् । आदौ संसिक्ता क्षालिता पश्चान् मार्जिता च सा वर-धूपेन विधूपिता सुवासिता च ताम् ॥२१॥

**श्रीदाम-सुबलौ वामे पुरोऽस्य मधुमङ्गलः ।  
दक्षिणे श्री-बलश् चान्ये परितः समुपाविशन् ॥२२॥**

अस्य श्री-कृष्णस्य वामे श्रीदाम-सुबलौ पुरोऽग्रे मधुमङ्गलः, दक्षिणे बलदेवः, अन्ये परितः । एषां वाम-दक्षिण-पार्श्वे परितश् चतुर्-दिक्षु इति व्याख्यायां पुलिने भोजन-स्थले इव तेषां श्री-कृष्णाभिमुखत्वं बोध्यम् । उभय-पङ्क्तेः पार्श्व-द्वये वा ॥२२॥

**तेषूपविष्टेष्व् अथ पानकानि  
स्वर्णेषु पात्रेषु सुसम्भृतानि ।  
पानाय चित्रोपहृतानि माता   
पुत्राय तेभ्यश् च ददौ क्रमेण ॥२३॥**

तेषु राम-कृष्णादिषु उपविष्टेषु माता पुत्रायेति पुत्राभ्याम् इत्य् उक्तौ तयोर् अभेदाद् एक-वचनान्तः, अर्थात् पुत्राभ्यां राम-कृष्णाभ्यां तेभ्यः सखिभ्यश् च क्रमेण पानकानि नारिकेल-जल-सर्वोत्तमेक्षु-रस-विकार-जातादीनि पानाय ददौ ॥२३॥

**स्व-स्व-संस्कृत-मिष्टान्नं प्रातर् आशोपयोगि यत् ।  
उपजह्रुस् तयाहूता मात्रे गोप्यो मुदान्विताः ॥२४॥**

तया यशोदया आहूता गोपः स्व-स्व-कृत-पक्वान्नं मिष्टान्नम् इति वा पाठः । प्रातर् भोजनोपयोगि यत् पक्वान्नं तन्-मात्रे तस्यै यशोदादै उपजह्रुर् ददुः ॥२४॥

**श्री-राधया यत्नत एव गेहाद्  
आनीत-खण्डोद्भव-लड्डुकानि ।  
गङ्गा-जलाख्यान्य् अथ रङ्गदेवी  
तद्-इङ्गितेनोपजहार मात्रे ॥२५॥**

राधया गेहात् स्व-गृहाद् आनीत-खण्ड-लड्डुकानि तस्या राधाया इङ्गितेन रङ्गदेवी मात्रे उपजहार ॥२५॥

**तानि माता बलादिभ्यो विभज्य स्नेहतो ददौ ।  
प्रकीर्ण-स्वर्ण-पात्रेषु विनिधाय पृथक् पृथक् ॥२६॥**

माता तानि मिष्टान्नानि विस्तृत-स्वर्ण-पात्रेषु पृथक् पृथक् विभज्य विनिधाय बलदेवादिभ्यो ददौ ॥२६॥

**आस्वादयन्तं घृत-पक्वम् अन्नं  
सुनर्मभिस् तान् अपि हासयन्तम् ।  
आलोकयन्तं नयनाञ्चलेन  
राधाननं तं ददृशुर् मुदाल्यः ॥२७॥**

आल्यः सख्यः तं श्री-कृष्णं मुदा ददृशुः । कीदृशं तं ? घृत-पक्वम् अन्नम् आस्वादयन्तं सुनर्मभिस् तान् सखीन् हासयन्तम्, नयनाञ्चलेन राधाननम् आलोकयन्तम् ॥२७॥

**अदो भद्रम् इदं मिष्टम् एतत् स्निग्धं सुचारु तत् ।  
तर्जन्या दर्शयन्त्य् अम्बा भुङ्क्स्व वत्सेत्य् अभाषत ॥२८॥**

तदा तर्जन्या दर्शयन्ती अभाषत । किम् अभाषत ? अदोऽग्रे स्थितं पद्वान्नं भद्रं हे वत्स ! त्वं भुङ्क्स्व इति, इदम् अन्नम् इष्टम् इत्य् आदि ॥२८॥

**यद् यद् इष्टं भवेद् यस्य ज्ञात्वा ज्ञात्वा हसन् हरिः ।  
तस्मै तस्मै ददौ तत् तत् स्व-पात्रात् प्रक्षिपन् मुहुः ॥२९॥**

हरिर् यस्य बालकस्य यद् यद् अन्नम् इष्टं वाञ्छितं भवति, तत् तत् तस्मै तस्मै स्व-पात्रात् मुहुर् हसन् प्रक्षिपन् ददौ ॥२९॥

**वीक्ष्य यत्नान्विताम् अम्बां मन्दम् अश्नन्तम् अच्युतम् ।  
परिहास-पटुस् तस्मिन् व्रजेशाम् अवदद् बटुः ॥३०॥**

मन्द-भोजिनं कृष्णं वीक्ष्य यत्नान्वितां मातरं च वीक्ष्य तस्मिन् कृष्णे परिहास-पटुर् बटुः व्रजेशाम् आह ॥३०॥

**अयं चेद् भूरि नात्त्य् अम्ब देहि मे सर्वम् अद्म्य् असौ ।  
मयैवालिङ्गितः पुष्टो भविता भूरि-भोजिना ॥३१॥**

अयं श्री-कृष्णश् चेद् भूरि नात्ति, मे मह्यं देहि, सर्वम् अहम् अद्मि, भूरि-भोजिना मया आलिङ्गितोऽसौ कृष्णः पुष्टो भविष्यतीति हास्य-पटुत्वम् अस्य ॥३१॥

**नास्य मन्द-रुचेः शक्तिर् घृत-पक्वान्न-भोजने ।  
तद् अस्मै लघु-राद्धान्नं व्यञ्जनान्य् अम्ब दापय ॥३२॥**

अन्यद् अपि हास्यम् आह—मन्द-रुचेर् अस्य घृत-पक्वान्न-भोजने शक्तिर् नास्ति । तत् तस्मात् अस्मै लघु-राद्धान्न-व्यञ्जनानि लघु यथा स्यात् तथा संसिद्धम् अन्नादिकं दापय । राध् साध् संसिद्धौ धातुः ॥३२॥

**अथ कृष्णः स्व-पात्रस्थ-पक्वान्नाञ्जलिभिर् हसन् ।  
पञ्चयैः पूरयामास भुङ्क्स्वेति बटु-भाजनम् ॥३३॥**

श्री-कृष्णः तस्य पक्वान्ने आग्रहं ज्ञात्वा पञ्च-षैः स्व-पात्रस्थ-पक्वान्नानाम् अञ्जलिभिर् भुङ्क्स्व इत्य् उक्त्वा हसन् बटोर् भाजनं पूरयामास ॥३३॥

**ततो वाम-कफोणिं स्वं वादयन् वाम-पार्श्वके ।  
सम्यग् भोक्तुं कृतारम्भः प्रहृष्टो बटुर् आह तम् ॥३४॥**

ततो वाम-पार्श्वके स्वं वाम-कफोणिं वादयन् सम्यग् भोक्तुं कृतारम्भो बटुस् तं श्री-कृष्णम् आह ॥३४॥

**वयस्य पश्य भक्ष्येऽहम् इत्य् अश्नन् कवल-द्वयम् ।  
मातर् मे दधि देहीति प्राहिणोत् तां तदाहृतौ ॥३५॥**

“भो वयस्य ! अहं भक्ष्ये पश्य”इत्य् उक्त्वा कवल-द्वयं ग्रास-द्वयम् अश्नन्, “हे मातः ! मे दधि देहि”इत्य् उक्त्वा तां तद्-आहृतौ दध्य्-आनयने प्राहिणोत् ॥३५॥

**गोपाः पश्यत नृत्यतीह चपलः पक्वान्न-लब्धाशया   
कीशेशो दधि-लम्पटोऽयम् इति तान् कृत्वोन्मुखांस् तद्-दिशि ।  
तेषां भोजन-भाजनेषु शनकैर् आक्षिप्य भक्ष्यं निजं  
सर्वं भुक्तम् इदं मयेति स पुनर् गर्वायमानोऽवदत् ॥३६॥**

मातरि दध्य्-आनयनार्थं गतायां सत्यां, “हे गोपाः ! दधि-लम्पटश् चपलः कीशेशो वानर-श्रेष्ठः पक्वान्न-लब्धाशया नृत्यति पश्यत”इत्य् उक्त्वा, तान् गोपान् तद्-दिशि उन्मुखान् कृत्वा, निजं सर्वं भक्ष्यं तेषां गोपानां भोजन-पात्रेषु निक्षिप्य, स पुनः गर्वायमानः सन् “इदं सर्वं मया भुक्तम्”इत्य् अवदत् ॥३६॥

**अथागतां तां दधि-पात्र-हस्ताम्  
उवाच पश्याम्ब विनैव दध्ना ।  
मयोपभुक्तं द्रुतम् एव सर्वं  
तत् पायसं दापय भूरि मह्यम् ॥३७॥**

हास्य-कारी स ताम् आह दया विनैव मया सर्वं भुक्तम् । भूरि पायसं मह्यं दापय ॥३७॥

**हैमेषु पात्रेषु निधाय राधया   
नवीन-रम्भा-दल-मन्द-मारुतैः  
शीतीकृतं स्वे परिवेशितं करे   
तेभ्यो ददौ पायसम् आशु रोहिणी ॥३८॥**

भोजनं “मधुरेण समापयेत्”इति गौडे रीतिः । व्रजे परमान्नादौ भुक्त्वा पश्चाद् अन्न-व्यञ्जनादिकं भुङ्क्ते । अत्र आदाव् अन्ते च मधुरं मध्ये लावणं कठिनं चेति रीत्या राधया नवीन-कदली-पत्र-पवनेन शीतीकृतं पायसं स्वे करे रोहिणी-करे परिवेशितं दत्तं रोहिणी तेभ्यो राम-कृष्णादिभ्यो ददौ ॥३८॥

**स्यन्दानिकोपरि धृतेषु पुरः सुवर्ण-  
स्थाली-चयेष्व् अनुचरैर् विमलादि-मुख्यैः ।  
राधार्पितं निज-करे वर-मोदनं सा  
तेभ्यस् ततः परिविवेश शनैर् बलाम्बा ॥३९॥**

विमलादि-मुख्यैर् अनुचरैः पुरोऽग्रे स्यन्दानिका व्रजे परिखाख्या सेपाया त्रिपदी तद्-उपरि सुवर्ण-स्थाली-समूहेषु धृतेषु सत्सु सा बलाम्बा रोहिणी निज-करे राधार्पितं वर-मोदनं तेभ्यः शनैः परिविवेश ॥३९॥

**आनीयानीय गान्धर्वा दत्तानि व्यञ्जनानि सा ।  
शाकादीन्य् अम्ल-शेषानि तेभ्योऽदात् क्रमशः शनैः ॥४०॥**

आनीयानीय दत्तानि शाकम् आरभ्याम्लान्तानि व्यञ्जनानि सा रोहिणी तेभ्यः शनैर् अदात् ॥४०॥

**रम्भोदरस्थ च्छद-वर्ण-लाघवाः  
सम्मृष्ट-गोधूम-सुचूर्ण-रोटिकाः ।  
घृताभिषिक्ताः परिवेशितास् तया  
तेभ्योऽन्य-पात्रेषु निधाय सा ददौ ॥४१॥**

तया राधिकया परिवेशिताः सम्मृष्ट-गोधूम-चूर्णस्य रोटिकाः । कीदृशाः ? रम्भा कदली तद्-उदरस्थस्य च्छदस्य पत्रस्येव वर्णाः शुक्ला लाघवाश् च सुमृष्ट-गोधूम-चूर्ण-रोटिका इत्य् आदि विशेषणैः कोमलाः स्वल्प-भाराः सूक्ष्माश् चान्य-पात्रेषु निधाय सा रोहिणी ददौ ॥४१॥

**धनिष्ठया यल् ललितादि-संस्कृतं  
तत् तद् रसालादिकम् आहृतं पुरः ।  
कृत्वा पृथक् पात्र-चये व्रजेश्वरी  
स-स्नेहम् एभ्यो ददती मुमोद सा ॥४२॥**

यल् ललितादि-संस्कृतं तत् तद् रसालादिकं पृथक् पात्र-चये कृत्वा धनिष्ठया पुरोऽग्रे आहृतं सा व्रजेश्वरी तेभ्यो ददती मुमोद ॥४२॥

**हृदय-दयित-मुख-वीक्षण-हृष्टास्  
तद्-अति-मधुर-मृदु-कान्ति-विकृष्टाः ।  
मुमुदुर् उदित-पृथु-भाव-विहस्ता  
रमण-भवनम् अधि ताः पुरु-शस्ताः ॥४३॥**

रमण-भवनम् अधि श्री-कृष्ण-भवने पुरु-शस्ताः प्रचूर-मङ्गलास् ता राधाद्या मुमुदुः । कीदृश्यः ? हृदय-दयितस्य कृष्णस्य मुख-वीक्षणेन हृष्टाः । तस्य कृष्णस्यातिमधुर-मृदु-कान्तिभिर् विकृष्टाः, उदित-पृथु-भावेन विहस्ता व्याकुलाः ॥४३॥

**अन्नान्य् अथो तानि चतुर्-विधानि  
ते पीयूष-सारोद्भव-विक्रिया इव ।  
आस्वादयन्तो मधुराणि स-स्पृहं  
तां हासयन्तो जहसुश् च नर्मभिः ॥४४॥**

अथोऽथानन्तरं मथित्वा अमृतस्य सारं निष्कास्य तद्-उद्भवा विक्रिया विकाराणि इव मधुराणि चतुर्विधान्नानि चर्व्य-चुष्य-लेह्य-पेयानि ते सखायः स-स्पृहं यथा स्यात् तथा स्वादयन्तः नर्म्भिः श्री-कृष्णं हासयन्तश् च जहसुः ॥४४॥

**चर्वन्ति चर्व्याणि मृदूनि केचिल्  
लेह्यानि चान्ये चटुलं लिहन्ति ।  
पिबन्ति पेयानि परे प्रहृष्टाश्  
चुष्यन्ति चूष्याण्य् अपरेऽवितृप्ताः ॥४५॥**

केचित् मृदूनि चर्व्याणि क्षीर-सारामिक्षा गोधूम-चूर्ण लाज-भ्रष्ट चिपिटक-भृष्टा-तण्डूलादीन् घृतेन भृष्टान् कृत्वा शर्करादिना पाकेन सिद्धानि चर्वन्ति । अन्ये लेह्यानि आस्वादार्हाणि चिपिटक-लाजा-भृष्ट-तण्डुलान्न-पिष्टकादीनि घनावर्त-दुग्ध-दध्य्-आदि-मध्ये निक्षिप्य पनसाम्र-कदली-खण्डादीनां न्यूनाधिक-सम-भागस्य प्रक्षेप-चातुर्येण नाना-विधानि स्वादु-युक्तानि चटुलं यथा स्यात् तथा लिहन्ति, लिह आस्वादने धातुः । परे प्रहृष्टाः सन्तः पेयानि दुग्धादीनि पिबन्ति । अपरे तृप्ति-रहिताः चूष्याणि पक्वाम्रादीनि चुष्यन्ति ॥४५॥

**स्वादुङ्कारं कमल-नयनः स-स्पृहं तत्-तद्-अन्नं   
हस्त-स्पर्शाद् अमृत-मधुरं मन्द-मन्दं प्रियायाः ।  
तद्-वाक्त्राब्ज-प्रहित-नयन-प्रान्त-भृङ्गो निगूढं  
प्राश्नन्न् अम्बा-मनसि निविडं स प्रमोदं व्यतानीत् ॥४६॥**

निगूढं यथा स्यात् तथा तस्या राधाया वाक्त्राब्जे प्रहितो दत्तो नयनस्य प्रान्त-रूप-भृङ्गो भ्रमरो येन स कमल-नयनः कृष्णः प्रियायाः हस्त-स्पर्शाद् अमृताद् अपि मधुरं तत्-तद्-अन्नं स-स्पृहं स्वादुङ्कारं स्वादुं कृत्वा प्राश्नन्न् अम्बा-मनसि निविडं प्रमोदं व्यतानीत् ॥४६॥

**प्रहित-चकित-नेत्र-प्रान्त-दृष्टि-प्रणाली  
मिलित-तद्-अतिलावण्यामृतास्वाद-पुष्टा ।  
प्रसरद्-अखिल-भावोल्लासम् आच्छादयन्ती  
दयित-हृदयम् उच्चै राधिकाप्य् आजहार ॥४७॥**

प्रहितस्य प्रेरितस्य चकितस्य नेत्रस्य प्रान्तेन या दृष्टिर् दर्शनं सैव प्रणाली तया मिलितानां तस्य श्री-कृष्णस्यातिलावण्यामृतानाम् आस्वादेन पुष्टा । तेनैव हेतुना प्रसरद्-अखिल-भावानाम् उल्लासम् आच्छादयन्ती सती सा राधापि दयित-हृदयम् आजहार ॥४७॥

**अथ बल-जननीं ताम् अन्तराकृत्य नृत्यन्-  
मदकल-मदिराक्षीम् अर्पयन्तीं करेऽस्याः ।  
मृदु मृदु मधुरान्नं प्रेयसीं प्रेक्ष्य  
कृष्णः श्लथ-रुचिर् अशनेऽभूद् उन्मना नागरेशः ॥४८॥**

मदोत्कटो मदकल इति मदिरो मत्त-खञ्जन इति च । नृत्यन्तौ मद-कलौ मदोत्कटौ मदिरौ मत्त-खञ्जनाव् इवाक्षिणी यस्यास् ताम् । बलदेव-जननीं ताम् अन्तरा मध्ये कृत्यास्या रोहिण्याः करे मृदु मृदु यथा स्यात् तथा । यद् वा, मृदुतोऽपि मृदु । मधुरान्नम् अर्पयन्तीं प्रेयसीं श्री-राधां प्रेक्ष्य नागरेशः श्री-कृष्ण उन्मनाः सन् अशने मृदु-रुचिर् अभूत् ॥४८॥

**सामि-भुक्तं कियत् तेन किञ्चित् त्र्य्-अंशावशेषितम् ।  
भक्ष्यं वीक्ष्याशने मन्दं तं चासीद् व्याकुला प्रसूः ॥४९॥**

प्रसूर् माता तेन कृष्णेन कियद् भक्ष्यं सामि-भुक्तम् अर्ध-भुक्तम् । किञ्चिद् भक्ष्यं त्र्य्-अंशावशेषितं वीक्ष्य । तं च कृष्णम् अशने भोजने मन्दं वीक्ष्य व्याकुला आसीत् ॥४९॥

**यत्नात् संस्कृतम् अन्नादि सर्वं त्यक्तं कथं सुत ।  
क्षुधितोऽसि कियद् भुङ्क्ष्व शपथः शिरसो मम ॥५०॥**

हे सुत ! अन्नादि सर्वं कथं त्यक्तं ? क्षुधितोऽसि मे शिरसः शपथः कियद् भुङ्क्ष्व ॥५०॥

**आनाय्य यत्नाद् वृषभानु-कन्यकां  
संस्कारितं सर्वम् इदं सुताऽनया ।  
अन्नादि मिष्टं च सुधा-परार्धतस्  
तथापि नाश्नासि करोमि किं हता ॥५१॥**

यत्नाद् राधाम् आनाय्य, तया संस्कारितं सर्वम् इदं सुधा-परार्धतोऽपि मिष्टान्नादि त्वं नाश्नासि । हताहं किं करोमि ? ॥५१॥

**अथ सा रोहिणीम् आह पश्य रोहिणि चञ्चलः ।  
दुर्बलः क्षुधितोऽप्य् एष किम् अप्य् अत्ति न मन्द-भुक् ॥५२॥**

अथैतत् कथनानन्तरम् अपि भोजने तथा-विध दृष्ट्वा सा यशोदा रोहिणीम् आह—एष पुत्रो दुर्बलः क्षुधितोऽपि मन्द-भुक् सन् किम् अपि नात्ति ॥५२॥

**अतः स्नेह-परीताङ्गी लालयन्त्य् अघ-मर्दनम् ।  
प्रलम्ब-हन्तुर् अम्बेयं बभाषे तं पुरः-स्थिता ॥५३॥**

तद्-अनन्तरं स्नेह-परीताङ्गी रोहिणी अघ-मर्दनं लालयन्ती सती पुरः-स्थिता बभाषे ॥५३॥

**यत्नाद् अन्नं साधितं वत्स मिष्टं  
मल्ली-मृद्व्या राधयेदं मया च ।  
क्षुत्-क्षामोऽसि त्वं च नाश्नासि तत् ताम्  
अम्बाम् एतां मां च किं वा दुनोषि ॥५४॥**

मल्ली-पुष्पतोऽपि मृद्व्या राधया मया च यत्नात् साधितम् अन्नं मिष्टं क्षुत्-क्षामः क्षुधया क्षीणस् तं नाश्नासि । तत् तस्माद् भोजनाभावात् तां राधाम् एताम् अम्बां मां च किं वा दुनोषि ॥५४॥

**जननी तव पश्य खिद्यते सुत  
निर्मञ्छनम् अत्र यामि ते ।  
भ्रमतो भविता वने श्रमः   
कियद् अश्नीहि विधेहि मद्-वचः ॥५५॥**

हे सुत ! तव जननी खिद्यते । वने भ्रमतः ते श्रमो भविता कियद् अश्नीहि ? मद्-वचः विधेहि ॥५५॥

**भुक्तं मया भूरि गता बुभुक्षेत्य्  
उक्त्वा नियम्योच्छलितं विकारम् ।  
तं वीक्ष्य मन्दं पुनर् अप्य् अदस् तं  
ननन्दतुर् नन्द-सुतं जनन्यौ ॥५६॥**

श्री-कृष्णस् ताम् आह—मया भुक्तं मे बुभुक्षा गता इत्य् उक्त्वा उच्छलितं विकारं श्री-राधा-दर्शन-नाम-श्रवण-जन्यं नियम्याच्छाद्य मन्दं यथा स्यात् तथा पुनर् अप्य् भुञ्जानं तं नन्द-नन्दनं वीक्ष्य जनन्यौ ननन्दतुः ॥५६॥

**इदम् इदम् अतिमिष्टं वत्स भुङ्क्स्वेति माता  
स-शपथम् अथ तत् तद् दर्शयन्त्य् अङ्गुलीभिः ।  
सकलम् अभिलषन्ती कर्तुम् अश्रु-प्लुताक्षी   
तद्-उदर-गतम् अन्नं सात्मजं वावदीति ॥५७॥**

अश्रु-प्लुताक्षी सा यशोदा स-शपथ-दान-पूर्वकम् इदम् अन्नम् अतिमिष्टम् अङ्गुलीभिर् दर्शयन्ती सकलम् अन्नं तद्-उदर-गतं कर्तुम् अभिलषन्ती आत्मजं वावदीति पुनः पुनः वदति ॥५७॥

**रसाला-पक्वाम्र-द्रव-शिखरिणी-षाडव-पयः  
करम्भामिक्षा-व्यञ्जन-दधि-कला-पूप-बटकान् ।  
कृताम्रेडा नेत्र-स्तनज-पयसा क्लिन्न-सिचयाप्य् अतृप्ता  
तं तृप्तं मुहुर् अथ सुतं प्राशयद् इयम् ॥५८॥**

इयं यशोदा नेत्रजेन जलेन स्तनजेन क्षीरेण च क्लिन्न-सिचया आम्रेडिता द्विर्-उक्तिर् यया सा आम्रेडितं द्विस्-त्रिर्-उक्तम् इत्य् अमरः । अतृप्ता कृष्णं भोजयितुं तृप्ति-रहिता । तृप्तं तं सुतं मुहुः रसालादीन् प्राशयत् । रसाला शिखरिणी रसाला-वृत्ति-भेदयोर् इति विश्वः । पक्वाम्र-द्रवः शिखरिणी षाडवः । रसालादि त्रयं च शर्करा कर्पूर जैत्री मरिचादि द्रव्याणां वृत्त-भेदेन दान-भेदेन दधि-कृतं क्वापि मधु-शर्करादि-मिलनेन रसाला उक्ता । पयः शर्करादि युतं दुग्धं, करम्भो दधि-शक्तवः आमिक्षा उष्ण-दुग्धे दधि-क्षेपेण गौडे छानाख्या-व्यञ्जनं, दधि-फलानि प्रसिद्धानि फलम् आम्रादि बहु-विधं, अपूपः पिष्टकोऽप्य् अनेक-विधो बटकाश् च बहु-विधास् तान् ॥५८॥

**भक्ष्यं भोज्यं बहुतर-मिष्टं  
लेह्यं पेयं मृदु मधुरं ते ।  
भुक्त्वा पीत्वा रसभर-तृप्ताः  
सर्वेऽभूवन् वन-गमनोत्काः ॥५९॥**

ते श्री-राम-कृष्णादयः । भक्ष्य-भोज्य-लेह्ये-पेयं भुक्त्वा पीत्वा रस-भर-तृप्ताः सन्तः वन-गमनोत्का अभूवन् ॥५९॥

**सर्वे सुवासित-मृदा मुख-पाणि-पद्मान्य्  
आमृज्य साधु मृदु-लेषिकया च दन्तान् ।  
दासैः प्रणीत-कणकादिक-कुण्डिकासु  
तैर् दत्त-वारिभिर् अथाचमनं व्यधुस् ते ॥६०॥**

अथ ते सर्वे सुवासित-मृदा स्व-मुखानि आमृज्य साधु मृदु-लेषिकया दन्त-शोधिकया सूक्ष्म-काष्ठ्या दन्तान् आमृज्य दासैर् आनीत-कणकादि-कुण्डिकासु तैर् दासैर् दत्त-वारिभिर् आचमनं व्यधुः ॥६०॥

**एला-लवङ्ग-घनसार-विमिश्रिताभिर्  
जम्बूल-दत्त-वर-खादिर-गोलिकाभिः ।  
शीतोज्ज्वलाभिर् अधिवास्य मुदा मुखं ते  
सव्येन पूर्णम् उदरं ममृजुः करेण ॥६१॥**

जम्बूल-नाम्ना दासेन दत्त-वर-खादिर-निर्मित-गोलिकाभिः । एला-लवङ्ग-कर्पूर-विमिश्रिताभिर् शीतोज्ज्वलाभिर् पाचकत्वादि-गुण-युक्ताभिर् मुखम् अधिवास्य वामेन करेण पूर्णम् उदरं ममृजुः ॥६१॥

**रसाल-कर-संस्कृतोपहृत-नागवल्ली स्फुरत्-  
सुपक्व-दल-वीटिकाः सुखम् अदन्त एवोत्सुकाः ।  
ततः शत-पदान्तरालय-विशाल-पल्यङ्किका-  
कुलेष्व् अथ विशश्रमुः परिजनैर् अमी वीजिताः ॥६२॥**

रसालस्य करेण संस्कृताः पश्चाद् उपहृताश् च नागवल्ली ताम्बूल-लता तस्याः स्फुरत्-सुपक्व-दल-वीटिकाः । उत्सुकास् ते सुखम् एवादन्तः सन्तः ततः स्थानात् शत-पदानि अन्तरो मध्यं गमन-मार्गो येषां तथा-भूता ये आलया गृहास् तत्र विशाल-पल्यङ्किका-कुलेषु अमी परिजनैर् वीजिता विशश्रमुः । वैद्यक-शास्त्रे—भुक्त्वा पाद-शतं वर-शय्यां विश्रामः कार्यः इति यद् उक्तं तद् एव कृतम् ॥६२॥

**तम् इह विश्रमितं परिचारकाः  
शिखि-दल-व्यजनैः समवीजयन् ।  
अवदलय्य दलं मृदु-वीटिकाः  
प्रभुम् अथादयति स्म विलासकः ॥६३॥**

सामान्याकारेणोक्त्वा श्री-कृष्णस्याह, परिचारका विश्रमितं तं श्री-कृष्णं मयूर-पुच्छ-व्यजनैः समवीजयन् विलासकः दलं पर्णम् अवदलय्य विभागं कृत्वा मृएदु वीटिकाः निर्माय प्रभुम् आदयति स्म ॥६३॥

**निष्क्रम्य धौताङ्घ्रि-करां महानसाद्  
दासी-गणैस् तां व्यजनैर् उपासिताम् ।  
राधां प्रकोष्ठान्तरगां सखी-जनैर्  
विलोकयन्तीं रमणं गवाक्षतः ॥६४॥  
आनन्दज-स्वेद-जलैर् व्रजेशया  
प्रतीयमानां श्रम-कर्षितेत्य् अलम् ।  
भोक्तुं प्रयत्नाद् उपवेश्य सा मुदा  
बलाम्बयान्नानि गृहाद् अदापयत् ॥६५॥**

महानसात् निष्क्रम्य धौताङ्घ्रि-करां दासी-गणैर् व्यजनैर् उपासितां सखी-जनैः सह प्रकोष्ठान्तरगां गवाक्षतः रमणं विलोकयन्तीं राधां श्री-कृष्ण-दर्शनानन्द-जातैः स्वेद-जलैः श्रम-लक्षण-रूपैः व्रजेशया अलम् अतिशयेन श्रम-कर्षिता इयम् इति प्रतीयमानां तां भोक्तुं सा यशोदा उपवेश्य मुदा प्रयत्नात् बलाम्बया करण-भूतया गृहात् अन्नानि अदापयत् ॥६४-६५॥

**तया निदिष्टा घृत-संस्कृतान्नं  
दातुं धनिष्ठा हरि-भुक्त-शेषैः ।  
सम्मिश्र्य गूढं घृत-संस्कृतान्नैर्  
गृहात् तद् आनीय ददाव् अमूभ्यः ॥६६॥**

घृत-संस्कृतान्नं दातुं तया निदिष्टा धनिष्ठा गूढं यथा स्यात् तथा हरि-भुक्त-शेषैः सह सम्मिश्र्य घृत-संस्कृतान्नं सम्मिश्र्य तदा गृहाद् आनीय अमूभ्यो राधादिभ्यो ददौ ॥६६॥

**अनश्नन्तीं ह्रिया वीक्ष्य वस्त्रावृत-नताननाम् ।  
राधिकाम् अवदत् कृष्ण-माता वात्सल्य-विक्लवा ॥६७॥**

कृष्ण-माता ह्रिया अनश्नन्तीं राधाम् अवदत् ॥६७॥

**जननि मयि जनन्यां किं नु लज्जेदृशीयं  
सुत इव मम चेतः स्निह्यति त्वय्य् अतीव ।  
अयि तद् अपनयैनां यामि निर्मञ्छनं ते  
शिशिरय मम नेत्रे भुङ्क्स्व पश्यामि साक्षात् ॥६८॥**

हे जननि ! जनन्यां मयि इयम् ईदृशी लज्जा किं कथं ? सुते श्री-कृष्णे इव त्वयि मम चेतः स्निह्यति तत् तस्माद् एनां लज्जाम् अपनय दूरीकुरु । ते निर्मञ्छनं यामि, मम नेत्रे शिशिरय, भुङ्क्स्व साक्षात् पश्यामि ॥६८॥

**यूयं च मे स्थ तनयास् त्व् अनया ह्रिया किं  
पुत्र्यः कुरुध्वम् अशनं ललितादयस् तत् ।  
इत्य् आग्रहाच् छपथ-दान-शतैश् च माता  
मिष्टान्न-मिष्ट-वचनैः समभोजयत् ताः ॥६९॥**

यूयं मे तनयाः स्थ, अनया ह्रिया किं ? हे पुत्र्यः ! ललितादयः ! तत् तस्माद् अशनं कुरुध्वम् इत्य् आग्रहादिभिर् माता ताः समभोजयत् ॥६९॥

**हृद्य् उद्गतैः सुत कराग्रहणाभिलाषैस्  
तद्-भूषणैः सुबहुशः सह यानि यत्नात् ।  
निष्पाद्य तन् नव-वधू-प्रतिरूपकाणि  
स्नेहाद् धृतानि सदने वर-सम्पुटेषु ॥७०॥  
तैर् भूषणैर् अथ धनिष्ठकयोपनीतैस्  
ताम्बूल-चन्दन-वराम्बर-नागजैश् च ।  
आलीवृतं नव-वधूम् इव तां व्रजेशा  
सम्मान्य हार्द-वलिता मुदिता बभूव ॥७१॥**

हृद्य् उद्गतैः सुतस्य श्री-कृष्णस्य कर-ग्रहणं विवाहस्, तस्याभिलाषैर् हेतुभिस् तद्-भूषणैः सह बहुशः यत्नात् यानि भूषणानि तस्य कृष्णस्य नव-वधूम् इव सम्मान्य हार्द-वलिता नव-वधू—प्रतिरूपकाणि योग्यानि निष्पाद्य वर-सम्पुटेषु धृतानि तैर् भूषणैः । अथ धनिष्ठया उपनीतैस् ताम्बूलादिभिश् चालि-सहितां तां राधां नव-वधूम् इव सम्मान्य हार्द-वलिता स्नेह-युक्ता व्रजेशा मुदिता बभूव । नागजैः सिन्दूरैः ॥७०-७१॥

**राधाहृतं यन् निशि तद् विशाखा  
धनिष्ठयादात् सुबलाय गूढम् ।  
पीतोत्तरीयं सुबलोऽपि तस्यै  
नीलाम्बरं कृष्ण-हृतं तयैव ॥७२॥**

प्रत्युषे सम्भ्रमात् राधाहृतं कृष्ण-पीतोत्तरीयं विशाखा धनिष्ठया सुबलाय गूढम् अदात् । कृष्ण-हृतं राधा-नीलाम्बरं सुबलोऽपि तया धनिष्ठया तस्यै विशाखायै अदात् ॥७२॥

**तावत् स्व-सेवा-कृति-लब्ध-वर्णाः  
स्नेहेन दासाः परिफुल्ल-गात्राः ।  
तैर् गन्ध-माल्याम्बर-भूषणैस् ते  
विभूषयामासुर् अधीश्वरं स्वयम् ॥७३॥**

तावत् स्व-सेवायां या कृतिश् चेष्टा तासु लब्ध-वर्णाः विचक्षणास् ते दासाः, तैः पूर्वोक्तैर् गन्धादिभि स्वप्ं स्वीयम् अधीश्वरं श्री-कृष्णं विभूषयामासुः ॥७३॥

**भक्ति-च्छेदाढ्य-चर्चां मलयज-घुसृणैः धातु-चित्राणि बिभ्रद्   
भूयिष्ठं नव्य-वासः शिखि-दल-मुकुटं मुद्रिकाः कुण्डले द्वे ।  
गुञ्जा-हारं सुरत्न-स्रजम् अपि तरलं कौस्तुभं वैजयन्तीं  
केयूरे कङ्कणे श्री-युत-पद-कटकौ नूपुरौ शृङ्खलां च ॥७४॥**

वनजेक्षणः कमल-नयनः श्री-कृष्णः मृगदृशां मनो मुष्णन् वनाय गन्तुं भवनान् निर्जगाम इति चतुर्थ-श्लोकेनान्वयः । किं कुर्वन् ? मलयजं चन्दनं घुसृणं कुङ्कुमं तैः स्व-वर्णेतर-वर्णैः । भक्ति-च्छेदेन अङ्गुल्य्-आदिभिर् विभक्तेन “खोर” इत्य्-आख्येनाढ्यां चर्चां तां बिभ्रत् धातुभिश् चित्राणि बिभ्रत् भूयिष्ठं नव्य-वासः नटवर-वेशो वस्त्रस्य वा भूयिष्ठं बाहुल्यं विना न सिद्ध्यति । शिखि-दलेन मयूर-पिच्छेन मुकुटं चूडां, अङ्गुलीषु मुद्रिकाः, कर्णयोर् द्वे कुण्डले, उरसि गुञ्जा-हारम् । गुञ्जाहारं शोभन-रत्नानां स्रजम्, तरलं तरलो हार-मध्यगः इत्य् अमरः । कौस्तुभं मणिं, वैजयन्तीं पञ्च-वर्ण-पुष्प-मालां भुजयोः । कफोण्योर् उपरि केयूरेऽङ्गदे, कङ्कणे मणि-बन्धयोर् वलये, चरण-द्वये श्री-युत-पद-कटकौ नूपुरौ शृङ्खलां च बिभ्रत् ॥७४॥

**आत्मैक-दृश्य-गान्धर्वा प्रतिबिम्ब-करम्बितैः ।  
दधद् वक्षस्य् अयं हारं गुम्फितं स्थूल-मौक्तिकैः ॥७५॥**

अयं श्री-कृष्णः आत्मैक-दृश्यं गान्धर्वायाः श्री-राधायाः प्रतिबिम्बं तेन करम्बितैर् युक्तैः स्थूल-मौक्तिकैर् गुम्फितं हारं वक्षसि दधत् ॥७५॥

**शृङ्गं वामोदर-परिसरे तुन्द-बन्धान्तर-स्थं  
दक्षे तद्वन् निहित-मुरलीं रत्न-चित्रां दधानः ।  
वामेनासौ सरल-लगुडीं पाणिना पीत-वर्णां  
लीलाम्भोजं कमल-नयनः कम्पयन् दक्षिणेन ॥७६॥**

वामोदर-परिसरे उदरस्य वाम-भागे तुन्द-बन्धान्तर-स्थं शृङ्गं दधानः । तद्वद् दक्षे दक्षिणे रत्न-चित्रां मुरलीं तुन्द-बन्धान्तर-स्थां दधानः । असौ कमल-नयनः वामेन पाणिना पीत-वर्णाम् आसौ सरल-लगुडीं दधानः । दक्षिणेन लीला-कमलं कम्पयन् चालयन् ॥७६॥

**वंशी-विषाण-दल-यष्टि-धरैर् वयस्यैः  
संवेष्टितः सदृश-हास-विलास-वेशैः ।  
गन्तुं वनाय भवनाद् वनजेक्षणोऽयं  
मुष्णन् मनो मृगदृशाम् अथ निर्जगाम ॥७७॥**

वंश्य्-आदि-धरैः सदृशाः कृष्ण-हास-विलास-वेशैस् तुल्या हास-विलास-वेशा येषां तैर् वयस्यैः संवेष्टितः वनजेक्षणः ॥७७॥

**श्री-चैतन्य-पदारविन्द-मधुप-श्री-रूप-सेवा-फले  
दिष्टे श्री-रघुनाथ-दास-कृतिना श्री-जीव-सङ्गोद्गते ।  
काव्ये श्री-रघुनाथ-भट्ट-वरजे गोविन्द-लीलामृते  
प्रातर् भोजन-केलि-वर्णन-मयः सर्गश् चतुर्थो गतः ॥**

॥ श्री-गोविन्द-लीलामृत-सद्-आनन्द-विधायिन्यां चतुर्थ-सर्गः ॥

॥४॥

॥।

(५)
