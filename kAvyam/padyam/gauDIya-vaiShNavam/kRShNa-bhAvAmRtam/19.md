+++
title = "१९"

+++
ऊनविंशः सर्गः

रास-लीलास्वादनो नाम

**प्रसूनचापः स महापराधी  
प्रापाधिकारं तव काननेऽस्मिन् ।  
त्वं मार्गयन्तीः सुकुमार गात्रीर्  
हा मार्गनैर् भर्त्सयति सखीस्ताः ॥१॥**

प्रेम्ना सखीनाम् अपि श्रीकृष्णेन सह स्म्भोगार्थं श्रीराधिका युक्तिमुत्तापयति । महापराधीकन्दर्पस्त्व वृन्दावने अधिकारं प्राप । अतस्त्वामन्वेषयन्तीर्मम सखीर्वाणैर् भेत्यस्यति विद्धाः करिष्यति ॥१॥

**तत् त्वां त्रातुम् अतोऽर्हसि प्रियतमेत्युक्तोऽच्युतो राधया  
त्वं प्रत्याह समाश्वसि ह्यनुपम स्नेहामृत स्नापिते ।  
यो मां मृग्यति मात्रमत्र तमहं मृग्यन्हृदैवादधा  
म्येतन्मे व्रतमब्रणं तदिह ताः शस्तैः करिष्येऽङ्किताः ॥२॥**

इति राधया उक्तः श्रीकृष्णः तां प्रत्याह—हे सखी प्रति अनुपमस्नेहामृतस्नापिते ! राधे ! एतद्व्रतमव्रणमाच्छिद्रं तत् तस्मात् ताः सखीः ! शस्तैर् मङ्गलैर् अङ्किताः करिष्ये ॥२॥

**इत्यन्यत्र गते हरौ परिजनैः कैश्चिन्निदिष्टैर् असान्  
नेपथ्यानि पुरेव साधु रचितान्यङ्गेषु तस्यास्तथा ।  
नूत्नं तल्पमकारि पौष्पम् अपि ताः कृष्णोपभुक्ता यथा  
पश्येयु ललितादयो विधुमुखीं तां वास सज्जामिव ॥३॥**

अन्यत्र सखीनां निकटे गते सति राधया निदिष्टेः कैश्चित् परिजनैः दासीभिः रसात् रागात् तस्या अङ्गेषु नेपत्यानि रचितानि तथा वासकसज्जासम्पादनार्थं पुष्पसम्बन्धितल्पम् अपि नूत्नं तथा अकारि यथा कृष्णोपभूक्ता ललितादयस्तां राधां वासकसज्जामिव पश्येयुः ॥३॥

**अथागतास्ताः कुटिलभ्रुवः सखी  
राधाभिनीयैव विषादमब्रवीत् ।  
प्रेयान्स नायान्मम किं ततोऽसुभिस्  
तन्वाथवा भूषितया किमेतया ॥४॥**

श्रीकृष्णेन कृतं यद्बिडम्बनं तस्य हेतुभूतां राधिकां प्रति कुटीलभ्रुवः सखीः राधा विषादमभिनीयाव्रवीत् । प्रेयान्स श्रीकृष्णः यदि न आयात् ततो मम प्राणैः किमथवा वासकसज्जोचितभूषणविशिष्टया तन्वा किम्? ॥४॥

**उपालिप्सुरलीः पुनरुपसृत वीक्ष्य पिहित  
स्मिता चिल्लीवल्लीं दर चटुलयन्त्याह सुतनुः ।  
अहो कष्टं किं वः क्षतमजनि बिम्बाधर कुचे  
भुजङ्गं मृग्यन्त्यः कमविशत वा गह्वर वरम् ॥५॥**

उपसृता निकटं प्राप्ता आलिः उपालिप्सुः उपालम्भनेच्छुर्वीक्ष्य भ्रूवल्लीमीषच् चञ्चलयन्ती राधा आह—अहो ! वो युष्माकं कष्टं यतो बिम्बाधरकुचे क्षतमजनि । अथवा भुजङ्गं सर्पं पाक्षे कामुकं कृष्णं मृग्यन्त्यः कम् अपि गह्वरवरमविशत् । तत्रस्थकण्टकैर् एव वा किं विद्धा वभूबुरिति भावः ॥५॥

**भुजङ्गं स्वाधीनं सुमुखि जनतां दंशयसि यत्  
तदास्तां ते ख्यातं व्रजभुवि यशो मा हस पुनः ।  
अहं चेद्व्याख्यास्ये किम् अपि चरितं तत् सपदि ते  
गिरं तां ह्रीर्देवी विरमयितुम् आवि न भविता ॥६॥**

यद्यस्मात् भुजङ्गद्वारा जनतां दंशयति तत् तस्मात् व्रजभुवि तव ख्यातं यश आस्ताम् एव पुनर्मा हस हास्यं मा चकार । सपदि तत्क्षण एव लज्जादेवी तव वाक्यं विरमयितुं स्थगयितुं किं न आविर्भविता ? ॥६॥

**इत्येव यावल् ललितावभाषे मध्ये  
सभं तावदुपेत्य कृष्णः ।  
प्राहालयो वच्मि चरित्रमस्याश्  
चित्रं यदेवाद्यतनं सुरम्यम् ॥७॥**

मध्येसभं सभामध्ये ॥७॥

**आगत्यैव प्रकटमनया याच्यते प्रेष्ठ मह्यं  
देहाश्लेषं मदधरसुधां निर्विवादं गृहीत्वा ।  
कामाग्निर्मे ज्वलति हृदि तं साधु निर्वापयेति  
श्रुत्वैवाहं न्यपतमधिकं विस्मयाम्भोधि मध्ये ॥८॥**

श्रीकृष्ण आह—अनया राधया प्रकटमयाच्यत । याच्ज्ञाम् एवाह—हे प्रेष्ठ ! मदधरसुधां गृहीत्वा मह्यमाश्लेषं देहि । स्वधर्मं वाम्यं बिहाय स्वमुखेन अस्याः सम्भोगप्रार्थनां श्रुत्वा विस्मयसमुद्रमध्ये अहं न्यपतम् ॥८॥

**ताबद्धैर् यं ह्रियम् अपि बलाद्यमुने सान्द्र पङ्के  
मग्निकृत्य स्वयमति मुदालिङ्ग्य तल्पे विवेश्य ।  
निर्जित्याहं वितनुयुधि निर्यापितोऽस्मान्न्निकुञ्जाद्  
युष्मानेवाश्रयमथ मुखं सावृणोदञ्चलेन ॥९॥**

धैर् यलज्जां च यमुनापङ्के मग्नीकृत्य स्वयं मां वलात् आलिङ्ग्य शय्यायां निवेश्य अनन्तरं कन्दर्पयुद्धे निर्जित्य कुञ्जात् निर्यापितो निष्काशितोऽहं युष्मानेव आश्रयम् । अथान्तरं सा लज्जया अञ्चलेन मुखमावृणोत् ॥९॥

**ब्रूषे मृषा वा ललिते रवेस्तत्  
पृच्छात्र दत्वा शपथं सखीं स्वाम् ।  
तथादृता साह न वेद्मि मोहात्  
तमालमुद्दिश्य यदप्यवोचम् ॥१०॥**

ललिता आह !—हे कृष्ण ! मृषा व्रूषे । कृष्ण आह—हे ललिते ! सुर्यस्य शपथं दत्वा स्वां सखीं राधिकां पृच्छ । तथा तेनैव प्रकारेण ललितया हे सखि ! यथार्थं वदेति आदृता सा राधा आह—मोहात् अज्ज्ञानात् तमालमुद्दिश्य यदप्यवोचत् तत् तु न वेद्मि विस्मृता बभूवेत्य् अर्थः ॥१०॥

**हास्य प्लुतास्यलिनासु सखीषु कृष्णः  
प्रावोचदर्थनमिदं निभृतं न चित्रम् ।  
सिञ्चाङ्ग नस्त्वदधरामृत पूरकेणे  
त्यस्या गिरं सदसि तां न हि विस्मराम ॥११॥**

हास्यप्लुतमुखकमलासु सखीषु सतीषु कृष्णः प्रावोचत् । श्रीराधिकाया एकान्ते इदं सम्भोगप्रार्थनं न चित्रं किन्तु महारासे व्रजसुन्दरीणां सभामध्ये अस्याः सिञ्चाङ्गनेति वाक्यं नहि विस्मराम ॥११॥

**वंशीं लभेय यदि तामिह वादयेयम्  
उन्मादयेयमभिकृष्य समानयेयम् ।  
स्वस्वप्रकृत्यननु-रूप चरित्र -रूप  
वाचस्तदाहम् अपि वो रचयेयमग्रे ॥१२॥**

वंशीहेतुक एव स स्वभावविपर्ययः अत एव वंश्या एव दोषो न तु मम इति प्र्तिपादयितुं राधिका आह—अहं यदि वंशीं द्भेय । एवं तां वंशीं यदि वादयेयम् । तेन इव वादनेन यदिउन्मादयेयम् । तेन उन्मादनेन युष्मानभिकृष्य यदि समानयेयम् । तदा स्वस्वप्रकृत्यननु-रूपाणि चरित्र-रूपवचांसि यासां तथा-भूताः रचयेयं करोमीत्यथः ॥१२॥

**इत्युक्तवत्यै निज बल्लभायै  
कृष्णस्तदैवोमिति वंशिकां स्वाम् ।  
दत्वा ततोऽगादपरत्र ताभिः  
सार्द्धं सखीभिः कुतुकं विधित्सुः ॥१३॥**

ओमिति स्वीकृत्य राधिकायै स्वीयां वंशी दत्वा कौतुकं कर्तुम् इच्छुः श्रीकृष्णः सखीभिः सार्धं ततः सकाशात् अन्यत्रागात् ॥१३॥

**अथ जगावधरार्पित वंशिका  
विधुमुखी मधुरं हरि वेशभाक् ।  
हरिरगात् प्रमदात् प्रमदाकृतिः  
परिवृतो ललितादिभिरालिभिः ॥१४॥**

श्रीकृष्णं विना अन्यस्य वंश्यापि आकर्षकत्वं नास्तीति निश्चित्य हरिवेशभाक् सा अधरार्पितवंशिका सती मधुरं यथा स्यात् तथा जगौ श्रीकृष्णोऽपि प्रमदात् हर्षात् प्रमदाया राधाया इव कुङ्कुमलेपनेनाऋतिर्यस्य तथा-भूतः सन्सखीभिः सह अगात् अभिकृष्य समानयेयमिति पूर्वोक्त्या तस्या निकटम् इत्यापेक्षेपलद्धम् ॥१४॥

**कुलभुवो भुवन प्रथितार्चिषः  
कथयतात्र कथं द्रुतमागताः ।  
निशि दिशि प्रदिशि भ्रमतादराद्  
अयि दरापिदरं कुरुताबलाः ॥१५॥**

महारासारम्भे श्रीकृष्णो यथा रजन्येषाघोर-रूपे (भा १०२९२९) त्यादिकं उवाच तथैव श्रीकृष्णवेशधारिणी राधिकाप्याह—त्रिभुबने ख्याता यशो-रूपा कान्तिर्यासां तथा-भूताः कुलाङ्गना भूत्वा कथमत्र वने यूयमागता इति कथयत । कथं वा निशि रात्रौ भ्रमथ आदरात् कस्यापि पुरुषस्यादरं प्राप्य । अयि अवला ! दरापि ईषदपि दरं भयं कुरुत ॥१५॥

**तद्यात गोष्ठं नहि तिष्ठतात्र वः  
स्त्रीणां स्वधर्मः पति सेवनं यतः ।  
किं वा भजध्वे हृदि पुष्प मार्गण  
स्पृहामियं निष्कुट एव सेत्स्यति ॥१६॥**

किम्वा पुष्पस्यान्वेषणस्पृहां हृदि भजध्वे चेत् तदा इयं स्पृहा निष्कुटे गृहारामास्तु निष्कूटेत्यभिधानात् तत्र इव स्वस्वगृहोद्याने सेत्स्यति सिद्धा भविष्यति न तु अत्र । पुष्पमार्गणः कामः निष्कुटो वृन्दावनम् । किञ्चित् कृष्णमुद्दिश्य स्ववाम्यमालम्ब्यापि सपरिहासमाह—निष्कुट एव निजनन्दीश्वरगृहोद्यान एव स्वगृहदासीभिरेव तां स्पृहां साधय न तु मयेति ॥१६॥

**इति तदुदित मात्रादास्य वैर् अस्य भाजो  
नख मणि लिखित क्ष्मा ऊचिरे साश्रुकान्ताः ।  
प्रियतम रसमूर्ते मैव वक्तुं त्वम् एवं  
त्वदनुसृति भृतोऽस्मानर्हसि प्रेम सिन्धो ॥१७॥**

महारासे मैवं विभो !ऽहतिभवा ( [भा।पु। १०.२९.३१) नितिवत् राधिकावेशधारी कृष्णप्रभृति ललिताधयोऽप्याहुः—तस्याः कृष्णवेशधारिण्या राधाया उदितमात्रादेव मुखे वैवस्यभाजस्ता अश्रुयुक्ताः कान्ता ऊचिरे । पक्षे कान्तः कृष्णश् च कान्ता ललितादयश्चेत्यकशेषः । तासां वचनम् एवाह—हे प्रियतम ! हे रसमूर्त्ते ! पक्षे प्रियतमा रसमूर्तिर्यस्या हे तादृशे ! राधे त्वदनुगमनधारिणीः अस्मानेवं कठोरं वक्तुं नार्हसि यतः हे प्रेमसिन्धो ! ॥१७॥

**मदन दहन दूनाः स्वास्तनूस्त्वन्मुखेन्दोर्  
अमृत रस निषेकैः कुर्महे शैत्य भाजः ।  
इति चिर जनितां नश्च्छिन्दिमाशां स्व वेणु  
ध्वनिभिर् अपि निषिच्यैवानया तीक्ष्ण वाचा ॥१८॥**

कन्दर्पाग्निना दूनाः स्वास्तनूस्तवाधरामृतैः वयं शैत्यभाजः कुर्महे । इति चिरकालं व्याप्य उत्पन्नामाशालतां वेणुध्वनिभिर्निषिच्यानया तीक्ष्नया वाचा मा छिन्धि ॥१८॥

**अथाननाब्जे स्मित माधुरीं सा  
प्रकाश्य वैधुर्यमपास्य सद्यः ।  
स्व वेश भाषेक्षण भाव भाजा  
कान्तेन रेमे श्रिततन्निसर्गा ॥१९॥**

अथ कठोरवचनान्तरं प्रहस्य सदयं गोपीरात्मारामोऽपी [भा।पु। १०.२९.४२] तिवत् सा राधिकामुखकमले स्मितमाधुरीं प्रकाश्य तेन हास्येन इव तासां राधावेषधारि श्रीकृष्णललितादीनां वैधुर्यं विरहदुःखमपास्य दूरीकृत्य श्रीराधिकाया वेषरचनेक्षणभावविशिष्टेन श्रीकृष्णेन सह आश्रितस्तस्य श्रीकृष्णस्य निसर्गः स्वभावो यया सा राधा रेमे ॥१९॥

**सस्नुस्ताः कौतुकाब्धौ सरभसमसकृद्वीक्ष्य वीक्ष्यैव सख्यः  
कृष्ण श्री राधायोर्या स्मर समर कला वाम्य चापल्य भाजोः ।  
स्व अप्याश्लिष्यमाणा व्यधिषत न तनूः किं तया प्रेष्ठ सख्या  
वृन्दा दूर स्थितैव स्वममनुत जनुर्धन्यमश्रु प्लुताक्षी ॥२०॥**

यथासङ्ख्येन वाम्यचापल्यभाजोः कृष्णराधयोः स्मरसमरकला वारं वारं वीक्ष्य वीक्ष्य ताः सख्यः आनन्दसमुद्रे सस्नुः स्नानं चक्रुः । याः सख्यः स्वास्तनुः तया प्रेष्ठसख्या न किं आलिङ्गिता व्यधिषत अकार्षुः ? अपि तु अकार्षुरेव ॥२०॥

**पश्यन्तीनां सखीनाम् अपि निभृतमसौ कान्तमादाय तस्माद्  
अन्तर्धायैव देशात् क्वचन रहसि तं क्रीडयन्ती यदाभात् ।  
ता अप्यश्वत्थ नीप प्रभृति तरुततीस्तौ विषादेन पृष्ट्वा  
दृष्ट्वा दृष्ट्वापि जातार्पित नयन युगाः खेदम् एवाभिनिन्युः ॥२१॥**

रासे श्रीकृष्णो यता अन्तर्धानं चकार तथा सापि चकार इत्य् आह—पश्यन्तीनाम् इति । दृष्टो वः कच्चिदश्वत्थ इतिवत् ता ललितादयोऽपि पृष्ट्वा अनन्तरं कुञ्जमन्दिरे तयोः सम्भोगं गवाक्षार्पितननयनाः सत्यः दृष्ट्वा दृष्ट्वा आनन्दमग्ना अपि महारासे केशप्रसाधनं त्वत्र कानिन्याः कमिना कृतमिति वदन्तीनां विपक्षाणां खेदोत्थवचनमनुसृत्य तस्यानुकरणार्थं खेदम् एवाभिनिन्युः ॥२१॥

**वनाद्वनं यान्त्यथ मण्डयन्ती  
विचित्र माल्याभरणैः प्रियं सा ।  
न पारयेऽहं चलितुं क्व चेति  
गिरा विहायैव तमाशु लिल्ये ॥२२॥**

श्रीकृष्णवेशधारिणी राधा स्ववेशधारिणः प्रियस्य न पारयेऽहं चलितुम् इति वचनं श्रुत्वा बिहायैव सा लिल्ये अन्तर्धानं चकार ॥२२-२३॥

**भुवमश्रुभिरार्द्रयन्मुहुः  
कृत हा हा स्व एव माधवः ।  
ललितादिभिरावृतः पुनर्  
विललापोच्चतरं स्वरं सृजन् ॥२३॥  
दयितेह समागमेन नोधिनु  
यत् त्वच् चरणाम्बुजं हृदि ।  
मृदुलं कठिने शनैः शनैर्   
निदधे तद्दुनु मा तृणाङ्कुरैः ॥२४॥**

ज्यति तेऽधिकं जन्मने तिवत् श्रीकृष्णललितादयोऽप्याहुः । हे दयित ! श्रीकृष्ण इह समागनेन नोऽस्मान्धुनु सुखय । पक्षे हे दयिते ! राधे ! स्पश्टं । यद्वा मा हस परिहासं मा कुरु । आगमेन आगमनेन । यच् चरणकमलमस्माकं कठिने हृदि व्यथाशङ्कया शनैर् निर्दधे तच् चरणं । तृणाङ्कुरैर् मा दुनु मा दुःखय ॥२४॥

**साथ स्मितास्यागमदाशु विद्युत्  
पीताम्बरा नीरद नीलरोचिः ।  
स्व स्वार्चिरन्योन्य समर्पणात् किं  
तदङ्ग वस्त्रे दधतुः सुसख्यम् ॥२५॥**

तासामाविरभूत् शौरिरितिवत् सापि तत्राविर्भूवेत्याह—श्रीकृष्ण इव विद्युत् तुल्यपीताम्बरा मेघतुल्यारोचिः षा अगमत् । श्रीकृष्णाङ्गं स्वकान्तिं राधाङ्गाय दत्वा तस्या अङ्गकान्तिं स्वयं जग्राह—एवं तयोर्वस्त्रयोर् अपि परस्परकान्तिसमर्पणात् किं राधा-कृष्णयोर्द्वे अङ्गवस्त्रे सुकख्यं दधतुः ॥२५॥

**काचित् पाणिं काचन पादाम्बुजमस्यास्  
तर्ह्येवैका बाहुमधादुत्पुलकेऽंशे ।  
कान्तश्चिल्लीचालन भन्गीं यदतानीत्  
तामास्वाद्यैवाजनि राधा वितताक्षी ॥२६॥**

काचित् कराम्बुजं सौरि रितिवदाहुः—महारासे श्रीराधिक यथा एका भ्रूकुटिमावध्ये ति पद्योक्तभावं चकार । तथात्रापि राधाभावभावितः श्रीकृष्णोऽपि भ्रूचापलभङ्गी यदतानीत् विस्तारयामास । त्वां भङ्गिमास्वाद्य इव श्रीकृष्णभावभाविता राधा विस्मयेन विस्तृताक्षी अजनि ॥२६॥

**वृन्दावादीत् तावदुपत्याम्बुजनेत्रौ  
राधेऽजैषीस्त्वं निज कान्तं भ्रमयन्ती ।  
कृष्ण प्रोद्यद्दुर्गम भावो यदभूस्त्वं  
तेनाश्लिष्टस्त्वं च महत्या जयलक्ष्म्या ॥२७॥**

अम्बुजनेत्रौ राधा-कृष्णौ वृन्दा आह—हे राधे ! स्वकान्तं विभ्रमन्ती सती अजैषीः जययुक्ता त्वमभूः । हे कृष्ण ! प्रकर्षेण उद्यन्राधाया दुर्गमभावो यत्र तथा-भूत्दस्त्वं अभूस्तेन हेतुना त्वम् अपि महत्या जयशोभया आश्लिष्टः तथा च तवापि जयोऽभूदिति भावः ॥२७॥

**तामर्थयित्वां मुरलीं ततः  
सा मुकुन्द पाणौ निदधे यदैव ।  
तदैव कृष्णोऽहमहो न राधेत्य्  
आश्चार्यम् एवाभिनिनाय रङ्गी ॥२८॥**

सा वृन्दा । पूर्वोक्तवृन्दावाक्येन इव नाहं राधा अपि तु कृष्ण एव इति ज्ज्ञानं जातम् एव अधुना अभिनयमात्रं चकारेति भावः ॥२८॥

**विद्युन्मेघौ यौ मिथो वर्ण  
भाव व्यत्यासेनावर्सतां हर्ष धाराः ।  
तावासीनौ स्वीकृत स्वस्व-रूपौ देव्य्  
अटव्याः सेव्यमानौ व्यथाताम् ॥२९॥**

राधा-कृष्ण-रूपौ यौ विद्युन्मघौ परस्परवर्णभावव्य्त्यासेन हर्षधारा अवर्षताम् । स्वीकृतस्वस्व-रूपौ तौ एकत्र आसीनौ वसन्तौ सन्तौ वृन्दया फलपुष्पमालादिभिः सेव्यमानौ विशेषेण अभाताम् ॥२९॥

**अप्राणापि प्राणितो मोहयन्ती लब्ध  
प्राण स्यान्नव द्वार देहा ।  
मध्य यामं द्राग् वशीभूय सारं  
मध्ये प्रेम्ना मोदयन्ती त्रिलोकीम् ॥३०॥**

भजतोऽनुभजन्त्येक (भा १०३२१६) इतिवत् प्रहेलिकासंलापं रासाङ्गमाह—प्राणरहितापि प्राण सहितान्मोहयन्ती सती स्वयं लव्धप्राणा नवद्वारदेहा च स्यात् । एवं माध्येयामं यामस्य प्रहरस्य मध्ये शीघ्रं वशीभूय प्रेम्ना त्रिलोकीं मोदयन्ती सती सारं धत्ते । वंशीपक्षे मध्येयाममिति या वंशी मध्ये मं मकारं धत्ते । ततश् च वंशी सती कीदृशी भूयसी प्रेम्ना अरं शीघ्रं त्रिलोकीं मोदयन्ती ॥३०॥

**तामाली जानीहि मम प्रहेलीम्  
इत्युचमाना हरिणाह राधा ।  
उत्कोचम् एवाधरशीधु यस्यै  
ददासि वंशी तव कुट्टिनीयम् ॥३१॥**

हे राधे ! मम एतादृशप्रहेलीं जानीहि इति हरिणा उच्यमाना राधा आह—यसै दूती-रूपायै वंशै अधरामृत-रूपोत्कोचं ददासि ॥३१॥

**गायन्ती ततमनुरागिणी यशस्ते या  
मूर्च्छां भजति लसद्गुणावलि श्रीः ।  
ग्रामस्थाप्यतनु रसेषु या प्रवीणा  
तां ब्रूहि प्रणय निधे प्रहेलिकां नः ॥३२॥**

अधुना रीधाकिका प्रहेलीमाह—या अनुरागिनी सती ततं विस्तृतं तव यशः गायन्ती मूर्च्छां भजति । कथम्भूता लसद्गूणावलीनां श्रीः शोभा यत्र । सा ग्रामस्था ग्राम्यापि अतनुरसेषु कन्दर्परसेषु प्रवीणा । वीणापक्षे ततं वीणासम्बन्धिवाद्यं गायन्ती कुर्वतीत्यर्थः । वाचमवोचत् इतिवत् सर्वेऽपि धातवः करोत्यर्था एव । अनुरागिणी अनुकूलवसन्तादिरागवती । मूर्च्छां मूर्च्छानां । रसन्त्याः शब्दायन्त्या गुणानां तन्त्रीणां श्रेण्याः शोभा यस्याः । सप्तस्वरास्त्रयो ग्रामा इति गानशास्त्रोक्तास्त्रयोः ग्रामास्तत्रस्था या प्रकृष्ता वीणा श्रेष्ठरसेषु विषये भवति श्रेष्ठरस प्रतिपादिका इत्यर्थः । अर्थे वेदाः प्राणमितिवत् विषयसप्तमी । तां कथम्भूतां प्रहेलिकां श्लाघितां हेतु श्लाघायाम् ॥३२॥

**ईर्ष्यन्ती मम मुरलीं कलावलीभिर्  
जेत्री मां सुखयति माधुरीं दधाना ।  
सा राधे त्वमिव सुवृत पीन तुम्बीस्  
तन्यत्र स्फुरति रसेन बलकीयम् ॥३३॥**

श्रीकृष्ण आह—कलो मधुरास्फुटध्वनिः कलाश्चतुःषष्टिश्चेत्येकशेषः तस्यः श्रेणीभिर्मुरलीं जेत्री इयं तव वल्लकी वीणा मां रसेन रागेण सुखयति । हे राधे ! त्वं यथा सुवर्तुलपुष्टतुम् व्याविव स्तनौ यस्याः तथा-भूताः ॥३३॥

**अथोचिरे श्री ललिता विशाखा  
चित्रादयोऽपीहित जैत्र भावाः ।  
तमन्वधिन्वन्स्व सखीं पटिम्नो  
भङ्ग्यैव याः संसदि वर्णयन्त्यः ॥३४॥**

जेतुरयमिति तस्येदम् इत्य्-आदिना जेत्री यो भावस्तथा च ईङ्गितं वाञ्छितं जयित्वं याभिस्तथा-भूता ललितादयोऽप्युचिरे । या ललितादयः पाटवस्य चातुर्यस्य भाङ्ग इव स्वसखीं राधिकां वर्णयन्त्यस्तं श्रीकृष्णमधिन्वन्सुखयामासुः ॥३४॥

**बाला अप्यतिवृद्धा येबन्धं मोक्षं च विभ्रति ।  
शुद्धानपि तमो धाम्नोवद तान्कुटिलानपि ॥३५॥**

विरोधमुद्रयैव प्रहेलीं ललिता आह—वालका अतिवृद्धाः ये वन्धं विभ्रतित एव मोक्षं च विभ्रति । शुद्धानपि तमोगुणाश्रयान्कुटिलान्वद । केशपक्षे अत्यन्त वृद्धिं प्राप्ता वालाः केशाः संस्कारसमये वन्धं विभ्रति पश्चात् श्रीकृष्णकृतं मोक्षं च विभ्रति । धूलिप्रभृतिमालिन्यरहितत्वेन शुद्धानपि तमोस्थानीयश्याम-रूपस्य धाम्नास्तान्कुटिलकेशान् ॥३५॥

**प्रति कर्म निबद्धानाम् अपि कृष्णोऽस्मि मोक्षदः ।  
येषां रत्युद्गमे केशान्विभक्तांस्तनिमान्भजे ॥३६॥**

श्रीकृष्ण आह—तान्विशिष्टभक्तानहं भजे येषां भक्तानां प्रतिकर्म कर्मणि कर्मणि निबद्धानां रत्युद्गमे प्रेमोपक्रमे कृष्णोऽहं ससारात् मोक्षदोऽस्मि । कथम्भूतान्भक्तान्केशान्के सुखे ईशते ऐश्वर्यं कुर्वन्ति अस्य श्लोकस्यार्थान्तरेण प्रहेलिकाया अपि उत्तरमाह—परस्परविभक्तान्केशान्भजे । येषां केशानां प्रतिकर्म आकल्पवेशै नेपथ्यं प्रतिकर्म –प्रसाधन म् इत्यमरात् । केशसंस्कारसमये निबद्धानाम् अपि कृष्णोऽहं रत्युद्गमे सम्भोगारम्बे मोक्षदोऽस्मि ॥३६॥

**धृत्वा विभूतिं भ्रमतीह सर्वथा  
ध्वन्य्-अर्थ तत्त्व प्रथनेऽति पण्डिता ।  
या योगिनी सम्भृत विश्व भाव दृग्  
धन्योऽसि तां चेत् प्रिय बोद्धुमीशिषे ॥३७॥**

विशाखा प्रहेलीमाह—या योगिनी विभूतिं धृत्वा अध्वनि पथि सर्वथा भ्रमति । कथम्भूता अर्थानां वस्तुभूतानां तत्त्वानां महदाम्भीना तत्त्वविस्तारे पण्डिता । पुनः कथं भूता सम्भृतं धृतं विश्वेषाम् अपि भावज्ज्ञानं यया । हे प्रिय ! तां वोद्धुं समर्थोऽसि चेत् तदा त्वं धन्योऽसि राधिकाया दृक् पक्षे विभूतिं कज्ज्वलं धृत्वा चाञ्चल्यवशात् सर्वथा भ्रमति । कथम्भूता धन्यर्था व्यज्यमानानि वस्तूनि तेषां तत्वप्रथने पण्डिता । योगः कृष्णाङेन सह सम्बन्धस्तद्वती । सम्भृता सम्पूर्णा विश्वे सर्वे अपि भाव औत्सुक्यादयो यस्यां सा चासौ दृक् चेति ॥३७॥

**अनङ्ग सौख्य सिद्धये यदुज्ज्वलात्म वेदनं  
कृपार्द्रया यया मुहुस्तदेव पाठितोऽभवम् ।  
विरज्य सर्व कर्मतो यदाज्ज्ञया वनं गतो  
लभेय निर्वृतिं गुरुं प्रियादृशं स्तवीमि ताम् ॥३८॥**

श्रीकृष्ण आह—अङ्गस्याभावोऽनङ्गं देहराहित्य-रूपं यत् सुखं मुखिरित्यर्थः । तस्य सिद्धये उज्ज्वलः शुद्धो यो जिवात्मा तदनुभवो भवति । तत् आत्मवेदनं कृपार्द्रया यया योगिन्या अहं मुहुः पाठितोऽभवम् । यस्या योगिन्या आज्ज्ञया सर्वकरमतो विरज्य वनं गतः सनहं निर्वृतिं लभेय । तां गुरुं योगिनीं स्तवीमि । कीदृशीं प्रियं आ सम्यक् दृक् ज्ज्ञानं यतस्तां । दृक् पक्षे कन्दर्पसौख्यसिद्धये यत् उज्ज्वलात्मनः शृङ्गाररसस्व-रूपस्य वेदनं ज्ज्ञानं यया दृशा अहं पठितः । तस्या दृशः कटाक्ष-रूपाया आज्ज्ञया सर्वतो विरज्य वनं गतः सन्निर्वृतिं लभेय । तां राधाया दृशं स्तवीमि ॥३८॥

**सदापवर्ग साधनो नितान्त दान्त विग्रहः  
शुचि प्रियो रुचिप्रदोऽनुरागिताधुराधरः ।  
य एव भाति सौभगैस्तमत्र वर्णयन्नपि  
स्वया रसाज्ज्ञयैव तां नयाच्युतासु धन्यताम् ॥३९॥**

चित्रा प्रहेलीमाह—सदा अपवर्गार्थं साधनं यस्य नितान्तदान्तः अतिशयेनान्तर्बाह्येन्द्रियनिग्रहो यस्य स चासौ विग्रहस्चेति सः । शुचि शुद्धं वस्तु प्रियं यस्य । अनुरागिताया अनुरागस्य धुरामतिशयं धरति एवं-भूतो यः सौभाग्यैर् भाति तं स्वकीयजिह्वया वर्णयन्नपि किं पुनच् तया जिह्वया आलिङ्गनेन तां जिह्वां धन्यतां नय । अधरपक्षे सदापवर्गं साधयति । प फ व भ मकार-रूपपवर्गाणां ओष्ठाधरेणोच्चारणात् । अतिशयेन दान्तः श्रीकृष्णस्य दन्तसम्बन्धी बिग्रहो युद्धं यस्य तथा-भूतः । शुचिः शृङ्गाररसः प्रियो यस्य । अनुरागिता लालिमा तस्या अतिशयो यस्य तथा-भूतश्चासौ अधरश्चेति ॥३९॥

**किं वर्णयित्वैव विरम्यताम्  
अहो रसज्ज्ञयाप्यस्य विनोपगूहनम् ।  
तदालयो योजयतामुमुत्सुकं  
प्रियाधरं सन्ततमुत्कयानया ॥४०॥**

श्रीकृष्ण आह—अहो ! रसज्ज्ञया आलिङ्गनं विन इव किं वर्णयित्वैव विरम्यताम् । रसज्ज्ञा विरता भवेद् इत्यर्थः । तस्मात् हे आलयः ! मम जिह्वया सह संयोगे उत्सुकं राधिकाया अमुमधरं सन्ततमुत्कण्ठितया अनया मम रसज्ज्ञया सह यूयं येजयत ॥४०॥

**तनुतातनु लम्पटतां कुटिलाः  
स्व विट स्फुट कीर्तित कीर्तिभराः ।  
इति भीषण भङ्गुर चिल्लि कटु  
क्रकचैः स्व सखीः समतर्जदियम् ॥४१॥**

श्रीराधा सखीः प्रति प्रणयकोपवती आह—हे कुटिलाः ! सख्यः ! यूयं लम्पटेन सह कन्दर्पलाम्पट्यं तनुत विस्तारयत । अहं तु इतो यामि इति तात्पर्यार्थः । यूयं कथम्भूयाः स्वविटेन स्वईयकामुकेन स्फुटं यथास्यात् तथा कीर्तिताः ख्याथाः कीर्थातिशया यासां ताः । इति प्रकाश्य भीषणा भयोत्पादिकाश् च ता भङ्गुराः कुटिलीकृता याश्चिल्लयो भ्रवस्ता एव करात इति तीक्ष्नक्रकच-रूपास्तैः स्वसखीः समतर्जत् ॥४१॥

**न रुषा परुषा भव साध्वि भृशं  
रचयाम्यथ निर्वचनां भवतीम् ।  
स्व कलामभिरक्ष्य विलक्षणधीः  
प्रति वक्ष्यसि चेदयि जेष्यसि माम् ॥४२॥**

श्रीकृष्णः रुषाच्छलेन यान्तिं श्रीराधां वारयन्नाह—हे साध्वि ! रुषा कठोरा मा भव । अहं तु भवतीं प्रहेलिकया निर्वचनां करोमि । त्वन्तु स्वीयां कलां वैदग्धीं संरक्ष्य प्रतिवक्ष्यसि प्रत्युत्तरं दास्यसि चेत् तदा विलक्षणधीः अतिसुधीस्त्वं मां जेष्यसि ॥४२॥

**एकेन शोभाम् अपि योऽभिधत्ते  
द्वाभ्यां दिविष्टांस्त्रिभिरेव वर्णैः ।  
तवाप्यभीष्टं द्युनगं चतुर्भिः  
श्रोत्राभिरस्यं सखी पञ्चभिर्वः ॥४३॥**

राधया ज्ज्ञातार्थाम् अपि लज्जया वक्तुम् अशक्याम् एवं-भूतां दुरूहां प्रहेलीं श्रीकृष्ण आह—एकेनेति । यो वर्णः एकेन स्वास्मकं वर्णेन शोभां अभिदत्ते वदति । एवं यः पदात्मकः शब्दः स्ववयवाभ्यां द्वाभ्यां दिविष्ठान्देवान्वदति । त्रिभिर्वर्णैस्तवाभीष्टं वदति । चतुर्भिः वर्णेः द्युनगं कल्पवृक्षं वदति । पञ्चभिर्विनैर् युस्माकं कर्णाणां रसनीयं किम् अपि वस्तु वदति । प्रहेकिकाया अर्थो यथा । एकेन शोभामपीति प्रश्नेन शोभावाचकः सुशब्दः उक्तः । द्वितीयेन देवतावाचकः अक्षर-द्वयात्मकः सुरशब्दः उक्तः तृतीयप्रश्नेन स्त्रीणां अभीष्टस्य सुरतस्य वाचकः अक्षयत्रयात्मकः सुरतशब्द उक्तः । चतुर्थप्रश्नेन कल्पवृक्षवाचकः चतुरक्षरात्मकसुरतरुश्ब्द उक्तः । पञ्चमप्रश्नेन स्त्रीणां श्रोत्राभिलषणीयस्य सुरतरुतस्य वाचकः सुरतरुतशब्द उक्तः । सम्भोगोत्थध्वनि विशेषवाचकः सुरतरुत शब्दः ॥४३॥

**तमाचक्ष्व शब्दं त्वम् इत्युच्यमाना  
प्रियेण प्रिय नम्र वक्त्रारविन्दा ।  
अनीशापि रोद्धुं स्मितं भङ्गुर भ्रूर्  
अमुं सूक्ष्मधीर्व्याजतो व्याजहार ॥४४॥**

हे राधे ! तं शब्दं त्वं आचक्ष्व इति श्रीकृष्णेन उच्चमाना प्रिया लज्जयानम्रवक्त्रपद्मा स्मितं रोद्धुमसमर्थापि प्रणयकोपेन भङ्गुरभ्रुः सती व्याजतश्छलतः अमुं श्रीकृष्णमुवाच् । यतः सूक्ष्मविद्धिः ॥४४॥

**वदैकेन चारूत्तरेणैव तावत् क्रमाल्  
लब्ध वर्णेन मत् प्रश्न वीथीम् ।  
त्वमादौ ततः स्वे हितं शब्दमेतं  
प्रियां वाचयन्याहि पद्मां सखीं स्वाम् ॥४५॥**

हे लव्धवर्णेन विचक्षण श्रेष्ठ ! लव्धवर्णो विचक्षण इत्य् अमरः । इनः सूर्येप्रभाव् इत्य् अमरः । एकेन उत्तरेण मत्प्रश्नवीथीं प्रश्नस्य श्रेणीं क्रमात् त्वं आदौ वद । पश्चात् स्वस्य ईहितं त्वत्प्रश्नविषयीभूतमेतं शब्दं पद्मा सखीं चन्द्रावलीं वाचयन्वाचयितुं तस्या निकटे याहि । पक्षे लव्धवर्णेनेति पदं उत्तरेणेत्यस्य विशेषणम् । अर्थो यथा । सुरतरुतशव्दस्थेन एकेन उत्तरेण अन्त्येन तकारेण सह क्रमात् एकैकेन पूर्वपूर्वलव्धवर्णेन मम प्रश्नवीथीं वद ॥४५॥

**गृही कमिच्छेत् तरुणेहितं किं  
किं चारु वाद्यं किमु कर्ण वेद्यम् ।  
सख्यः किमाकर्णयितुं निलीनास्  
तिष्ठन्ति तत् त्वं वद निर्विवादम् ॥४६॥**

तां प्रश्नवीथीमाह—गृहस्थः कमिच्छेदिति प्रश्ने सुरतरुतपदस्यान्ततकारेण सह आद्यवर्णसुशब्दस्य योगे सति सुतमिच्छेदिति प्रश्नस्यार्थः । तरुणस्य किमीहितं वाञ्छितमिति प्रश्नेन अन्त्यतकारेण सह द्वितीयवर्णस्य रेफस्य्स योगे सति रतं रमणमिच्छेदिति प्रश्नार्थः । चारु वाद्यं किमिति प्रश्ने अन्त्यतकारेण सह तृतीयवर्णस्य तकरस्य योगे सति ततं वीणादिवाद्यमिति प्रश्नार्थः । कर्णवेद्यं किमिति प्रश्ने अन्त्यतकरेण सह चतुर्थवर्णस्य रुकारस्य योगे सति रुति रुतं शब्दमिति प्रश्नार्थः । सख्यः किं श्रोतुं निलीनाः सत्यस्तिष्ठन्तीति सुरतरुतमिति प्रश्नार्थः ॥४६॥

**सुरतरु पूर्वं तमिति मुकुन्दे  
वदति तदति पटिमामृतविन्दे ।  
सपदि सखीभिरथैधितमाना  
युवतिमणिर्मुमुदे स्मयमाना ॥४७॥**

सुरतरुपूर्वं तमिति सुर्ततरुतम् इत्यर्थः । तं श्रीकृष्णे वदति सति । कथम्भूते तस्या राधाया अतिपटिमामृतमतिशयवुद्धिकौशल-रूपामृतं विन्दे प्राप्नुवति विदॢ लाभे । शः प्रत्यः । तादृशामृतस्यास्वादनं कुर्वतीत्यर्थः । सपदि तत् क्षणे सखीभिरप्येधितः वर्धितः मानः आदरो यस्याः सा युवतिमणिः राधिका मुमुदे । पज्झट्कच्छन्दः ॥४७॥

**शब्दमहो तमवाचयद्  
अत्रैवश्विमम् एव भवत्यपि चित्रैः ।  
प्रश्न वरैर् मिषतस्तदजेया  
कृष्ण धियाप्यसि बाढममेया ॥४८॥**

वृन्दा आह—द्वाभ्यां । अहो आश्चर्यं श्रीकृष्णः यं शब्दं तां वाचयिष्यति तम् एव शब्दममुं श्रीकृष्णं बवती मिषतः छलेन चित्रैः प्रश्नवरैर् अवाचयत् । तत् तस्मात् सर्वप्रकानेण भवती अजेया । श्रीकृष्णस्य धियापि वाढमतिशयेन अमेया परिमातुम् अशक्या त्वमसि ॥४८॥

**इत्येवमुक्त्वा बहु माल्य गन्ध  
ताम्बूल दिव्याभरणेन वृन्दा ।  
निषेव्य कृष्णं धृत रस तृष्णं  
विज्ज्ञाय विज्ज्ञा प्रणुनाव किञ्चित् ॥४९॥**

वृन्दा श्रीकृष्णस्य रासे तृष्णां विज्ज्ञाय किञ्चित् प्रणुनाव प्रस्तावमकरोत् । नुस्तौतौ । प्रपूर्वश्चेत् तदा प्रस्तावे वर्तते ॥४९॥

**रसिक सिकता तूलाबल्या तथातुल शिल्पिभिर्  
व्यरचि रुचिरं चित्रं मित्रात्मजा पुलिनेऽनिलैः ।  
तनुतर तरङ्गाल्यस्तुल्य जलस्थलयोर्यथा  
स्युरसित सिते कान्ती भ्रान्तीर्जनस्य तदस्यतः ॥५०॥**

हे रसिक ! सिकता वालुका एव रुह इति प्रसिद्धास्तूलास्तेषामावल्य श्रेण्या एवमनिलैर् अपि अतुलशिल्पिभिः यमुनापुलिने रुचिरं चित्रं व्यरचि उच्चनीचभावेन तरङ्गाकारचित्रमकारि इत्यर्थष् । तथा यमुनास्थसूक्ष्मतरङ्गश्रेण्योऽपि चित्र-रूपा एव भवन्ति । अत एव जलस्थलयोस्तुल्याकारा एव यथा स्युः । उत्तरवाक्यस्थयत् पदस्य तत् पदापेक्षाभावान्न दोषः । तस्मात् पुलिनयमुनयोरसितसिते शुक्लश्यामे द्वे कान्ती एव जनस्यैक्यभ्रान्तिः अस्यतः दूरीकुरुतः ॥५०॥

**किमति वितता कार्पूरीयां सरिन्निज मध्यतो  
मृगमद रसामन्यां काञ्चिद्धूनीं दधतीक्ष्यते ।  
किममित यशः सौर्यास्तौर्यत्रिकैः स्वगतैर् इदं  
त्रिजगदपि संस्ताव्यैवेमां समाश्लिषदादरात् ॥५१॥**

यमुनाया उत्तरदक्षिणकूल-द्वय-स्थितं पुलिनमतिशयश्वेतत्वेन कर्पूरसम्बन्धिनदीत्वेन उत्प्रेक्ष्य यमुनां मृगमदरसमयदीत्वेनोत्प्रेक्षते । किम् इति । अतिविस्तृता कर्पूरसम्बन्धिनी इयं सरीत् स्वस्य मधो कस्तूरीरसमयीं अन्यां धुनीं यमुनास्व-रूपां नदीं दधती किं जनैर् ईक्ष्यते । तथा च तादृशपुलिन-रूपां नदीं जनाः पश्यन्तीत्यर्थः । किम्बा इदं पुलिनं सौर्याः सूर्यपुत्र्या यमुनाया अपरिमितयश एव स्वगतं तौर्यत्रिकं राससम्बन्धि नृत्यगीतवाद्यादिकम् एव तैः करणैः त्रिजगत् इमां यमुनां संस्ताव्य स्तवं कारयित्वा समाश्लिषत् आलिङ्गनमकरोत् । तथा च यमुनायाः पुलिन-रूपयश एव आदरात् यमुनामालिङ्ग्य तिष्ठतीत्यर्थः ॥५१॥

**एह्येहि कान्ते विलसाम हन्तेत्य्  
उपात्त तत् पाणिदलः कलावान् ।  
आगत्य मध्ये पुलिनं वितेने  
हल्लीशकोल्लासमुदार लीलाः ॥५२॥**

वृन्दावचनेन स्मृत्यारूढं रासं चिकीर्षुः श्रीकृष्णः श्रीराधामाह—हन्त हर्षे । उपात्तं गृहीतं तस्या राधायाः पाणिदलं येन सः । मध्येपुलिनं पुलिनस्य मध्ये । हल्लीषकस्य उल्लासं वितेने विस्तारयामास । नारीणां मण्डलीनृत्यं बुधा हल्लीसकं विदुरिति तल्लक्षणम् ॥५२॥

**कलयत कलधौत नीरधौतं  
व्यधित क एतदहो महोज्ज्वलं नः ।  
स्थल मल सदृशो भृशोत्सुकानामिह  
बहु रास विलास साधु सिद्ध्यैः ॥५३॥**

हे अलसदृशो गोप्यः ! विलासे उत्सुकानां नोऽस्माकं रासविलाससिद्ध्यर्थं कोऽपि जनः कलधौतनीरैः -रूप्यघर्षणैर् उत्पन्नजलैः उज्ज्वलमिदं पुलिन-रूपस्थलं धौतं व्यधित अकार्षीत् इति यूयं कलयत पश्यत । कलधौतं रुप्यहेम्नोर् इत्य् अमरः ॥५३॥

**मधुरिम सरसं विधाय शुक्लं  
गुणमखिलं विधिरेव वस्त्र पूतम् ।  
पुलिनमिदमथाशु तेन सिक्त्वा जगति  
कलां प्रभयां चकार किं स्वाम् ॥५४॥**

उत्प्रेक्षान्तरमाह—विधाता अखिलजगद्वर्तिशुक्लगुणं चूर्णं कृत्वा माधुर्य-रूपजलेन सरसं विधाय च पश्चात् वस्त्रेण पूतं छानितं च कृत्वा तेन शुक्लगुणेन पुलिनमिदं सिक्त्वा सेचनं कृत्वा किं स्वीयां कलां वैदग्धीं प्रथयाञ्चकार ॥५४॥

**सान्द्रस्तु तच् छानित शिष्ट भागः  
सक्षेपनिः क्षेपवशादितः किम् ।  
खेऽभूत् शशङ्कः कणिका समूहो  
नक्षत्र लक्षत्वमवाप राधे ॥५५॥**

तस्य छानितगुणस्य सान्द्रो निविडो यो हेय-रूपावशिष्टभागः स एव पुलिनस्य मालिन्याशङ्कया ऊर्धप्रदेशे एव अत्र स्थले हेयभागं मा त्यज । पुलिनं मलिनं भविष्यतीत्याक्षेपसहितनिःक्षेपवशात् एव आकाशे चन्द्रेऽभूत् अवशिष्टभागस्थमलिनांशः कलङ्कोऽभूत् निःक्षेपसमये तस्मान्निःसृतोः यः कणिकासमूहः स तु नक्षत्राणां लक्षत्वं लक्षसङ्ख्याविशिष्तत्वमवाप ॥५५॥

**इति वर्णयन्तमनुरागिणी गणाः  
समया विधाय निज कान्तमग्रतः ।  
इतरेतरात भुजवल्लि मण्डलीं रचनाति  
शोभमवतस्थिरे क्षणम् ॥५६॥**

इति वर्णयन्तं निजकान्तं गोपीगणाः समया विधाय मध्ये कृत्वा इतरेतरमात्ता गृहीता भुजवल्ली यत्र तद्यथा स्यात् एवं मण्डलीरचनया शोभा यत्र तद्यथा स्यात् तथा क्षणमवतस्थिरे ॥५६॥

**किमनङ्ग कीर्ति रस पूरिते सरस्युदितं  
महद्विकचमेकमद्भुतम् ।  
कनकाम्बुजं मधुर नील कर्णिकं  
विबुधाङ्गनाक्षि मधुपावलि स्तुतम् ॥५७॥**

इदानीं पुलिनं कन्दर्पस्य यशो-रूपजलपूर्णसरेवरत्वेनोत्प्रेक्ष्य गोपीमण्डलीं च तादृशसरोवरोत्पन्नस्वर्ण-कमलत्वेन श्रीकृष्णं च तादृशकमलस्य नीलकर्णिकारत्वेनोत्प्र्क्ष्यते । कन्दर्पस्य कीर्ति-रूपजलपूरिते सरसि महत् अनन्तदलविशिष्टं विकसितमेकं स्वर्ण-कमलमुदितं कथम्भूतं श्रीकृष्ण-रूपनीलकर्णिका यत्र । पुनः कथम्भूतं देवाङ्गनानां नेत्रान्येव भ्रमरश्रेण्यः तैः स्तुतं ॥५७॥

**किं वा धरण्यैव धृतं निजालिके  
महोत्सवे चन्दन चन्द्र चर्चिते ।  
कस्तूरिकाचा तमाल कं काश्मीर  
चित्रावलि वेष्टितं बभौ ॥५८॥**

अधुना तु पुलिनं पृथिव्याश्चन्दनयुक्तललाटत्वेन उत्प्रेक्षस्य श्रीकृष्णं च तादृशललाटस्थ मण्डलाकर कस्तुरिकातिलकत्वेन गोपीमण्डलीं च तादृशतिलकस्य चतुर्दिक्षु केशरनिर्मितचित्रत्वेनोत्प्रेक्षते । कस्मिंश्चिन्महोत्सवे पृथिव्या स्त्रिया चन्दनकर्पूरचर्चिते पुलिन-रूपनिजललाटे धृतं कस्तूरिकयाश्चारुतमालपत्रकं तिलकं किं बभौ ? कथम्भूतं गोपी-रूपकेसरचित्राविलिभिर्वेष्टितम् ॥५८॥

**काणक्योऽमूरम्भाः शम्भाः  
कार्पूरेऽस्मिन्नव्ये भव्ये ।  
वप्रे सप्रेमैवावब्रुः किं  
तापिञ्छं पिञ्छोत्तंसम् ॥५९॥**

पुनः पुलिनं कर्पूरकेदारत्वेनोत्प्रेक्ष्य गोपीमण्डलीं च तादृशकेदारोत्पन्न कदलीत्वेन कृष्णं चा तादृशकदलीमण्डलमध्य-स्थिततमालवृक्षत्वेनोत्प्रेक्षते । अस्मिन्कर्पूरमये वप्रे केयारीतिप्रसिद्धकेदारे कथम्भूते नव्ये स्तव्ये । पुनश् च कथम्भूते भव्ये मङ्गल-रूपे । तस्मिनुत्पन्ना अमूः गोप्य एव कानक्यो रम्भाः कनकमयः कदल्यः कथम्भूताः शम्भाः मङ्गलयुक्ता अस्त्यर्थे भ प्रत्ययः । तथा-भूताः कदल्यः किं सप्रेम यथा स्यात् तथा श्रीकृष्ण-रूपतापिञ्छं तमालमावव्रुः ॥५९॥

**शारद्या किं सौर ज्वाला  
बल्याश्लिष्टं त्यक्त्वाकाशम् ।  
हैमे देशे स्निग्धाम्भोदो  
विद्युन्माला मध्ये रेजे ॥६०॥**

पुनश् च पुलिनं हिमकलामयत्वेन श्रीकृष्णं मेघत्वेन गोपीमण्डलीं च विद्युन्मालाव्तेन च्योत्प्रेक्षयते । शारद्या शरत् काओत्पन्नया सूर्युअसम्बन्धीकिरणश्रेण्या युक्त अत एव तप्तमाकाशं त्यक्त्वा पुलिन-रूपहैमं हिमसम्बन्धिनि देशे किं स्निग्धमेगो विद्युम्मालामध्ये रेजे ॥६०॥

**षड्ज स्वरेणाथ चतुः श्रुति  
स्पृशारोहावरोहौ गतकैर् विभूषयन् ।  
केदार रागं रसिकेन्द्र शेखरस्  
तेनेति तेनेति यदा ललाप सः ॥६१॥**

रसिकेन्रशेखरः श्रीकृष्णः अष्तादशश्रुतीनां मध्ये चतुःश्रुतीः स्पृशतीति चतुःश्रुति स्पृक् तेन षड्जस्वरेण तेन तेन इति अनुकरणशब्देन यदा केदाररागमाललाप किं कुर्वन्स्वरस्यारोहावरोहौ गमकैः करणैर् भूषयन् ॥६१॥

**तदमित माधुरी सुरसतीः सपतीर् अपि खे  
व्यधित विमानगा विवशयन्त्यतनु ज्वरिताः ।  
अभजतह् दर्पकः सललनोऽपि तदीय  
महा मदन शर प्रहा विधुरो बहु मोहमहो ॥६२॥**

तस्य श्रीकृष्णस्यापरिमितमाधुरीकर्त्री सपतीः पत्या वर्तमाना विमानगताः सुरसतीर्देवाङ्गनाः विवशयन्ती कन्दर्पज्वरविशिष्टा व्यधित अकार्षीत् । ललनया रत्यासह वर्तमानः कन्दर्पः प्राकृतकन्दर्पः श्रीकृष्णस्याप्राकृतमहाकन्दर्पस्य शरप्रहारेण विधुरो दुःखितः सन्महामोहमभजत ॥६२॥

**अथ ललितादि कण्ठ मिलनात् किल गान धुरां  
नटनम् अपि प्रति प्रियतमा द्वय मध्यगतः ।  
विनिहित तद्तदंस भुज स्व जवेन यदारभत  
विधातुम् अद्भुत विलास कला सकला जलधिः ॥६३॥**

अथानन्तरं प्रतिप्रियतमेति द्वै द्वै प्रियतमयोर्मध्यगतः श्रीकृष्णः विनिहिता अर्पिता रासां रासां स्कन्धदेशे भुजा येन तथा-भूतः सन्ललितादिकण्ठस्वरमिलनाद्धेतोर्गानातिशयम् एवं नृत्यम् अपि विधातुं कर्तुं यदारभत तर्हि तद इव वाद्याद्यधिष्ठातृ देवताः स्वस्वक्रियाश्चक्रुरिति प्रश्लोकेनान्वयः ॥६३॥

**वादित्र राग स्वर मूर्च्छना श्रुति  
ग्राम क्रिया हस्तक ताल देवताः ।  
स्वस्वक्रियाश्चक्रुरुदित्य सम्भ्रमान्  
मूर्ताः प्रतीता इव तर्हि संहताः ॥६४॥**

क्रिया गानशास्त्रे प्रसिद्धा वाद्यादीनामवान्तरक्रिया । तेषामधिष्ठातृ देवताः अलक्षिताः सत्यः उदित्य उदयं कृत्वा स्वस्ववाद्यादिक्रियाश्चक्रुः ॥६४॥

**कच्छपिकाभिस्तत्र मृदङ्गेष्वनुपदमुदयति नव नव निनदे  
नृत्य गतीः क्वाप्यश्रुत दृष्टा विदधति सह युवतिभिरघमथने ।  
थै तथ थैय ता तथ थैया दृमिकि दृमिकि तृकि तृकि तृकि तृकि था   
इत्थमुदीयस्ताल तरङ्गा मधुर वदन सरसिज कुल कलिताः ॥६५॥**

कच्छपिकाभिर्वीणाभिः सह मृदङ्गेषु अनुपदं प्रतिक्षणं नवनवशब्दे उदयति सती अघमथने श्रीकृष्णे अश्रुतदृष्टा नृत्यगतीः युवतीभिः सह विदधति कुर्वति सति । थै तथ तैया इत्य्-आदितालतरङ्गाः तालवोधकोद्घटनशब्दाः मधुरवदनकमलसमूहैः कलिता उत्पन्नाः उदीयुः उदयं प्राप्नुयुः ॥६५॥

**कङ्कण किङ्किण्याद्यलि वाद्यै झणद्  
इति झणदिति मधुरिम लहरीम् ।  
काञ्चन भेजुः काञ्चन वल्ल्यः  
किमुदित शुचिरस मृदुल सुमनसः ॥६६॥**

इदानीं गोपीश्रेणीं स्वर्ण-वल्लीत्वेनोत्प्रेक्ष्य तासां कङ्कणकिङ्किण्यादि ध्वनिं भ्रमरझारत्वेन मनांसि च पुष्पत्वेनोत्प्रेक्षते । गोपी-रूपाः काञ्चणवल्ल्यः कङ्कणकिङ्किण्यादिऋऊपा अलय एव वाद्याः वाद्याश्रयोऽपि वाद्यपदेनोच्यते । चतुर्विधमिदं वाद्यम् इत्यमरोक्तेः । तथा च तादृशालिवाद्यैर् जातं झणदिति काञ्चनमधुरिमलहरीं किं भेजुः । कथम्भूताः तत्कालोत्पन्नशृङ्गाररस-रूपजलेन मृदुलालिशोभनमनांस्येव सुमनांसि पुष्पाणि यासां ताः ॥६६॥

**किं सुषमाब्धेरेत्य विरेजुः स्मर  
कृत मथन रभस भर जनिताः ।  
लक्ष्म्य इमाः स्वां कीर्तिमचैषुर्  
विधि जगदविदित नटन पटिमभिः ॥६७॥**

उतप्रेक्ष्यान्तरमाह—शोभासमुद्रस्य कन्दर्पकृतमथनवेगातिशयेन जनिताः इमा गोपी-रूपा लक्ष्म्यः अत्रागत्य कि विरेजुः ? विधिनिर्मित जगद्वर्तिजनैर् अज्ज्ञातनृत्यचातुर्यैः करणैः स्वां कीर्थिं अचैषुः चयनं कृतवत्यः ॥६७॥

**न विद्युदभ्रै कनकेन्द्र रत्नैर्   
न वा न वा चम्पक नील पङ्कजैः ।  
रसैस्तु काश्मीर मदाञ्चितैः सा  
मालैव रेजे स्मर जप्य माला ॥६८॥**

अधुना श्रीकृष्णघटितगोपीश्रेणीं केसरमृगमदलिप्तरसमयगोलिकानिर्मितजपमालात्वेनोत्प्रेक्षते । सा गोपीश्रेणी-रूप माला विद्युन्मेघैर् निमिता न भवति । न वा सर्णेन्द्रनीलरत्ननिर्मिता भवति । न वा चम्पकनीलकमलैर् निर्मिता भवति किन्तु काश्मीरमृगमदाभ्यामञ्जितैर् लिप्तैः शृङ्गारर सैनिर्मिता कन्दर्पस्य जप्यमाल सती रेजे ॥६८॥

**हस्तक शस्त पदर्थ विभेद  
ख्यापन ताल गतिक्रम नाट्यात् ।  
ये परिरम्भ कुचग्रह चुम्बास्  
तेन ततः पृथग् आसन रासात् ॥६९॥**

रासाङ्गैर् अपि सम्भोगाङ्गान्यपि सिद्धन्तीत्याह—ये आलिङ्गनकुचग्रहणचुम्बास्ते रासात् पृथक् न आसत । रासात् कथम्भूतात् हस्तकेनाभिनयविषयीक्र्ता ये प्रशस्तचन्द्रकमलादिपदार्थप्रभेदास्तेषां ख्यापनम् एवं तालगतीनां क्रमेण नाट्यं च यत्र तस्मात् ॥६९॥ 

**त्वद्वदनं सदनं लवनिम्नां  
तत्र च हन्त दृगन्त विलासाः ।  
तेष्वसमां सुषमामुपजग्मुः  
सुन्दरि कामकलाः सकलास्ताः ॥७०॥**

श्रीकृष्णः आह—हे सुन्दरि ! त्वद्वदनं लावण्यगृहं तत्र वदने कटाक्षविलासाः सन्ति । हन्त हर्षे । तेषु दृग् अन्तविलासेषु ताः सकलाः कामकला अनुपमां शोभामुपजग्मुः प्रापुः ॥७०॥

**कान्ते त्वदास्योदय दत्तमिन्दुर्  
मृगच्छलद्दुर्यश एव धत्ते ।  
जनोपहासासहनोऽथ वा किं  
द्विजोऽपि मूढो गरलं जघास ॥७१॥**

हे कान्ते ! त्वन्मुखोदयेन दत्तं दुर्यश एव चन्द्रः मृगच्छालात् धत्ते । कुष्ठी जनो यथा स्वगात्रस्थं श्वित्रं क्षतादिचिह्नख्यापनेन आच्छादयति तथा चन्द्रोऽपि स्व-स्थितं दुर्यशः मृगचिह्नख्यापनेनाच्छादयतीत्यर्थः । अथवा जनानामुपहासेनासहनोऽशिष्णुः सन्मरणाकाङ्क्षया द्विजश्चन्द्रः पक्षे ब्राह्मणोऽपि भूत्वा गरलं जघास वुभुजे । ब्राह्मणस्य विषभक्षणमत्यन्तनिषिद्धं तदपि कृतं अमृतमयत्वेन मरणं च न भविष्यत्येतादृशज्ज्ञानाभावात् मूढः ॥७१॥

**इत्यघदमनोऽगायत् कान्तां तां सरिगमपैः  
साम्यति चतुरा गीतैस्तैस्तैस्किमु न जगौ ।  
तत्र तु यदभूत् सम्बुद्ध्यन्तं तद्पदमनया  
गीयत रभसादन्त न्यस्ताद्य स्वर सुरसम् ॥७२॥**

इति अनेन प्रकारेण कृष्ण कान्तामगायत् । सापि कान्तापि सरिगमपैः ष्ड्जर्षभः गान्धारमध्यमपञ्चमैः स्वरैः कान्तेन गीतैस्तैस्तैः पदैश् च तं कान्तम् एव किं न जगौ यतोऽतिचतुरा । चातुर्यम् एवाह—सुन्दरि इति कान्ते इति यत् स्म्बुद्ध्यन्तं पदं श्रीकृष्णेन गीतं तदेवान्ते न्यस्तेनाद्यस्वरेणाकारेण सुरसं सत् अनया रभसात् वेगात् अगीयत । सुन्दरि इत्यत्र सुन्दर, कान्ते इत्यत्र कान्त इति । पक्षे सम्यक् वुद्ध्रन्तः अवधिर्यत्र तत्पदम् । अन्ते न्यस्तेनाद्यस्वरेण षड्जेन स्वरेण सुरसं कृत्वा अगीयत ॥७२॥

**मण्डल रचनां तासामस्यन्नाह स कुतुकी  
नृत्यति महिला एकैकश्येनाद्भुतमधुना ।  
ओमिति ललिता तास्वादौ सा व्यन्जित पटिमा  
धिद्धी द्रां द्रां द्रां कुटु तृकिथेत्युद्भटमनटत् ॥७३॥**

स कुतुकी कृष्णः तासां मण्डलरचनामस्यन्दूरीकुर्वन्सनाह—हे महिलाः सुन्दरीस्त्रियः अधुना एकैकशो भावः एकैकश्यमेकैकत्वेनेतियावत् । तथा च एकैकत्वसङ्ख्यया विशिष्टा यूयं नृत्यत । विशेषणे तृतीया । तासु मध्ये आदौ ललिता उमिति स्वीकृत्य व्यञ्जितं व्यक्तीकृतं नृत्ये चातुर्यं यया तथा-भूता सती धिद्धीत्यादितालवोधकानुकरणशब्दं प्रकाश्य उद्भटं यथा स्यात् तथा अनटत् ॥७३॥

**इत्थं विशाखादि सखीततेः क्रमात्  
पृथक् पृथङ्नाट्यकला विदग्धताम् ।  
आस्वादयन्मूर्ध्न विधूननैर् मुहुः  
कान्तः सकान्तः सफलीचकार ताम् ॥७४॥**

इत्थं अनेन प्रकारेण विशाखादिसखीश्रेण्याः पृथक्पृथक् नाट्यकलाविदग्धीं कान्तया सह वर्तमानः श्रीकृष्णः मस्तकविधुननैः करणै मुहुरास्वादयन्तां वैदग्धीं सफलीचकार ॥७४॥

**ताः सभ्यत्वं दधुरथ निखिलाः  
सख्यः काश्चिज् जगुरति मधुरम् ।  
तत्रानद्ध ध्वनि धृत रभसौ  
राधा-कृष्णौ ननृततुरतुलम् ॥७५॥**

अथ सखीनां नृत्यानन्तरं मृदङ्गध्वनिना धृतो रभसो वेगो याभ्यां तथा-भूतौ राधा-कृष्णौ अतुलं यथा स्यात् ननृतुः । ताः सख्यस्तु सभ्यत्वं नृत्यास्वादनकर्त्रीत्वं दधुः । तसां मध्ये काश्चित् सख्यो जगुः ॥७५॥

**तत्ता धिद्धी तति कट घृघि तत्  
तत् तधिद्धी ततिकट घृघि तत् ।  
इत्यन्वास्याम्बुज युगमनटन्वर्णाः  
कर्णामृत सम मधुरः ॥७६॥**

तत् ता धिद्धीत्यादि तालवोधकवर्णाः अन्वास्याम्बुजयुगं आस्यकमलयुगे आनटन्कथम्भूताः कर्णानाममृतसममधुराः ॥७६॥

**परस्परोपत्त कराब्जयोस्तयोर्  
भुजोद्धति द्योतित रत्न भूषयोः ।  
ताटङ्क तारल्य धुरोररी कृत ज्योत्स्ना  
मुखेन्दू स्नपयन्त्य आवभुह् ॥७७॥**

परस्परं गृहीतं कराव्जं याभ्यां तथा-भूतयो राधा-कृष्णयोः कथम्भूतयोः भूजकम्पनेन द्योतितानि कान्त्युच्छलनेन प्रकाशितानि हस्तस्थरत्नभूषणानि ययोस्तयोः मुखचन्द्रो कर्मनृत्यसमये ताटङ्कानां कुण्डलानां चाञ्चल्यातिशयेन उररीकृताः स्वईकृताः ज्योत्स्नाः कर्त्र्यः स्नपयन्त्यः सत्यः आवभुः ॥७७॥

**मिथो हस्तालम्बार्पित तनुभरो तौ तथा वेगनुन्नौ  
जुघूर्णति येन स्मर घटकृतो रत्न चक्रैक रुप्यम् ।  
तदागतां वेणी-द्वयम् अपि तयोः पृष्ठ सङ्गं विहाय  
भ्रमन्नील श्रीमत् परिधि वरतां तद्बहिः प्राप्य रेजे ॥७८॥**

अधुना परस्परं हस्तावलम्बं कृत्वा भ्रमणकौशलेन तयोश्चक्राकृतिनृत्यमाह—परस्परहन्तावलम्बे अर्पितभावो याभ्यां तथा-भूतौ राधा-कृष्णौ वेगेन नुन्मौ प्रेरितौ सन्तौ तथा जुघूर्णाते भ्रमणं चक्रतूः । येन भ्रमणेन कन्दर्प-रूपघटकृतः कुम्भकारस्य पीतनीलरत्नमयचक्रैक-रूपामगातां प्रापुः । तदा तादृशभ्रमणसमये तयोर्वेणी-द्वयम् अपि भ्रमत् सत् पृष्ठसङ्गं बिहाय नीलशोभायुक्तपरिधिवरतां मण्डलश्रेष्ठतां बहिः प्राप्य रेजे ॥७८॥

**ततस्तालोपान्तं समयमनु तावङ्गुलिग्रन्थिमुक्तौ  
पृथङ्नाना भेदं सममनटतां दुर्ग मार्गाधिरोहम् ।  
समाप्तौ तु प्रेष्ठोरसि हरिरधाद्दक्षिणं पाणिपद्मं  
स्वरामेनैतेन स्पृशदिव कुचं वारितं तत् तयापि ॥७९॥**

तद्-अनन्तरं चक्रभ्रमिनृत्यजनकभूततालस्योपान्तं ताल समाप्त्यव्यवहितपूर्वसमीप समयमनुलक्षीकृत्य तौ राधा-कृष्णौ अङ्गुलिग्रन्थितो मुक्तौ पृथक् नृत्यानां नानाभेदं यथास्यात् समं एकदैव दुर्गमार्गस्याधिरोहो यत्र तद्यथा स्यात् तथा अनटतां । तालसमाप्ति समये तु श्रीराधिकाया उरसि वक्षःस्थले दक्षिनं पाणिपद्मं अधात् दधार । तस्मिन्समये तया राधायापि वामेन एतेन पानीपद्मेन स्वकुचं स्पृशदिव तत् कृष्णस्य पाणिपद्मं बारितम् । तथा च परस्परं सम्मुखतया नृत्यसमये यदा श्रीकृष्णः तलसपाप्तिमिषेण लक्षिणहस्तेन कुचं स्पृशति तदैव तयापि तालसपाप्तिमिषेण पाणिपद्मं बारितम् इत्यर्थः ॥७९॥

**काचित् तदा वीजयति स्म भूष  
व्यत्यासमस्यत्यपरा लिलेप ।  
श्री खण्ड कर्पूररसैस्तदङ्गान्य्  
एकास्ययोरर्पयति स्म वीटिम् ॥८०॥**

तदा नृत्यसमाप्त्यनन्तरं काचित् सखी तौ वीजयति स्म । काचित् अङ्गदहारादि भूषाणां व्यस्ततां अस्यतो दूरीकुर्वतो चन्दन कर्पूररसैस्तयोरङ्गानि लिलेप । एका तयोरास्ययोवीटीः अर्पयति स्म ॥८०॥

**लिहन्त्वर्वाचीना निजरसनया रासं कथं तं हठान्  
न गीर्यत्रेशाना सफलितदृशां तात्कालिकानाम् अपि ।  
प्रभुस्तं प्रेमा चेत् कम् अपि चतुरं स्वाधारमाख्यापयेत्  
तदीयैर् माधुर्यैर् अपहृतधिया तेनापि वर्ण्यो न सः ॥८१॥**

अधुना प्रेमभक्तिं विना रासवर्णनं न सम्भवेद् इत्य् आह—अर्वाचीना आधुनिका जनाः स्वरसनया तं रासं कथं हठात् लिहन्तु वर्णयन्तु इति यावत् । 

तात्कालिकानां श्रीकृष्णस्य प्रकटलीलालोत्पन्नानां, अत एव तादृशलीलादर्शनेन सफलितदृशां गीर्वचनं यत्र रासवर्णने न ईशाना न समर्था । प्रेमा यदि कृपया प्रभुर्भवति, तदा स्वाश्रयीभूतं कम् अपि चतुरं जनं तं रासमाख्यापयेत् व्याख्यातुं वक्तुं प्रेरयेत् । तथा च प्रेमभक्तिं विना रासवर्ण्नं न भवेदिति भावः । तदीयैः राससम्बन्धिभिर्माधुर्यैर् प्रेमवैवश्येन अपहृता धीर्यस्य तेन जातप्रेम्णा जनेनापि स रासो वर्ण्यो न भवति ॥८१॥

**किन्तु शक्तिरतुला कृपा तयोः  
सा स्वयं शुकमुखेन्दुना जगत् ।  
द्योतयन्त्यलमवैक्षयद्दिशं  
धाम विन्दति तयैव सेक्षणः ॥८२॥**

किन्तु तयोः राधा-कृष्णयोरतुला कृपाशक्तिः शुकदेवस्य मुख-रूपचन्द्रेण जगत् अलमतिशयेन द्योतयन्ती सती यदि दिशमेकदेशमैक्षयत् दिग्दर्शनं कारयामासेत्यर्थः, तदा तयैव दिशा सेक्षणः ईक्षणेन ज्ज्ञानेन सह वर्तमानो जनः धाम रासस्व-रूपं विन्दति प्राप्नोति ॥८२॥

इति श्री-कृष्ण-भावनामृते महा-काव्ये

रास-लीलास्वादनो नाम

ऊनविंशः सर्गः

॥१९॥

—ओ)०(ओ—

(२०)
