+++
title = "१४"

+++
चतुर्दशः सर्गः

जल-विहार-लीलास्वादनो नाम

**निदाघ-सुभगं वनं वनज-निन्दि पद्मां भ्रमन्  
विलोक्य मधुमङ्गलं कथय कस्य हेतोः सखे ।  
चिरं विरसम् एकको वससि हा विहायैव नो  
रसालपनसाटवीतट भुवीति तं सोऽब्रवीत् ॥१॥**

वनजं पद्मम् । हे सखे ! मधुमङ्गल ! नोऽस्माकं बिहाय आम्रपनसाटवीतटभुवि बिरसं यथास्यात्तथा एकको वससि ? इति तं मधुमङ्गलं स कृष्णः अव्रवीत् ॥१॥

**वयस्य रसिकोऽहम् इत्यलघु मन्यसे स्वं यतस्  
तदद्य विवदे त्वया वद रसो भवेत् कीदृशः ।  
विदन्तु तव वैदुषीं मम च तमिमे साक्षिणो  
रसालगुरुशाखिनो द्विजकुलस्तुता वस्तुतः ॥२॥**

मधुमङ्गल आह—हे वयस्य ! कृष्ण ! यस्त्वं अहं रसिक इति अलघु मन्यसे तत् तस्मादद्य त्वया सह विवदे विवादं करोमि । रसः कीदृशो भवेदिति वद रसलक्षणं वदेत्य् अर्थः । तथा च तव वेदुषीं पाण्डित्यं मम च तां वैदुषीमिमे साक्षिस्व-रूपाःरसालगुरुशाखिनःआम्र-रूपबृहद्वृक्षाः । पक्षे रसशास्त्रं गृह्नन्ति ये गुरवस्ते एव वेदशाखिनः विदन्तु । कथम्भूता द्विजकुलैः पक्षिकुलैः । पक्षे ब्राह्मणकुलैः स्तुताः ॥२॥

**सखे पशुपनागरीनयनवेल्लित क्रीत यद्  
वने भ्रमसि निष्फले विकचमालतीमल्लिके ।  
तथापि रसिकाग्रणीर्यदिह घुष्यते भान्ति तत्  
प्रसिद्धजनवर्तिनो गुणतयैव दोषा अपि ॥३॥**

हे सखे ! कृष्ण ! हे पशुपनागरीनयनकम्पनेन क्रीत ! यत् यद्यपि विकसितमालतीमल्लिकायुक्ते अत एव निष्फले वने भ्रमसि, तथापि जनैस्त्वं रसिकाग्रणीर्घुष्यसे तत् तस्मात् भवद्विधप्रसिद्धजनवर्तिनो दोषा अपि गुणतयैव भान्ती ॥३॥

**अहं तु पनसाम्रयो रसनिधीकृत स्वोदरस्  
तदप्यरसिकोऽभवं तव मते धृताहङ्कृते ।  
भ्रमन्निह वने वने त्वदनुगो बुभुक्षातुरो  
भवामि यदि तल् लभै रसिकताप्रथां त्वत्कृताम् ॥४॥**

पनसाम्रयो रसेन निधीकृतं समुद्रीकृतं उदरं येन तथा-भूतोऽहं तदापि तव मते अरसिको भवामि । हे धृताहङ्कृते ! तद इव त्वत्कृतां रसिकताप्रथामहं लभै ॥४॥

**जगत्त्रितयदुर्लभातुलफलैव वृन्दाटवी  
तव त्वम् अपि नित्यतद्विहरणप्रियः ख्यापसे ।  
परन्तु तदुदित्वरामृतरसैकतानो भवान्  
अभून्न तदियं सखे मम सखेदता नापरा ॥५॥**

जगत्त्रये सुदुर्लभा अथ चातुलफला एवं-भूता तव वृन्दाटवी । एवं त्वम् अपि नित्यं वृन्दावनबिहरणप्रिय इति जनैः ख्याप्यसे । परन्तु तस्मिन्वृन्दावने उदित्वरः उत्पन्नशीलो योऽमृतरसस्तदेकतानस्तदेकचित्तो भवान्न अभूत् । हे सखे ! इयम् एव मम सखेदता न अपरा ॥५॥

**निदाघदिवसे बटो शिशिरनिर्झराम्भोरसैर्   
नटत्सरसिजानिलैर् मधुरमल्लिकासौरभैः ।  
पलासनवपल्लवैर् वनकपोतमञ्जुस्वनैर्   
ममेयमखिलेन्द्रियप्रमदसाधिकैकाटवी ॥६॥**

श्रीकृष्ण आह—निदाघेति । निदाघदिवसे शीतलनिर्झरजलप्रभृतिभिर्मम रसनादिसर्वेन्द्रियानन्दसाधिका इयमटवी । अत एवास्मिन्वने अहं ब्रमामि । अरसिकत्वात् हे वटो ! न तु सखे ! ॥६॥

**बहिर्मरकतद्युतिः कमलरागनिन्दिप्रभा  
द्रवामृतभृतान्तरा परिमलम्रदिम्नोः स्वनिः ।  
रसालपदवाच्यतामुपगता फलानां ततिर्  
मदिन्द्रियसतृष्णतां सपदि कृष्ण चक्रेतमाम् ॥७॥**

वटुराह—आम्रफलानां ततिः बरिर्मरकतद्युतिरिति नेत्रस्य । रसालपदवाच्यतामुपगतेति श्रवणेन्द्रियस्य ॥७॥

**पुरः कलय माधव द्युतिमतीमतीत्याटवीर्  
इमा अपि जगत्त्रयीमुकुटनूत्नरत्नप्रभाः ।  
विलासनिवहावनीमिह वनीमिमां वां न वाङ्  
महाकविपतेर् अपि प्रभवतीव यद्वर्णने ॥८॥**

वृन्दा श्रीकृष्णमाह—हे माधव ! इमा अटवीः अतीत्य द्युतिमतीमिह राधाकुण्डनिकटे इमां वनी क्षुद्रवनीं पुरः कलय । कथम्भूतां जगदिति । पुनश् च युवयोः विलाससमूहस्य अवनी अव रक्ष्णे धातुः । विलाससमूहस्य भूमिश् च महाकविपतेर् अपि यद्वर्णने वाक्यं न प्रभवति इव ॥८॥

**इति प्रमदमेदुरस्फुरदमन्दवृन्दावचः  
सुधांशुकिरणोच्छलद्विपुलतर्षकीलालधी ।  
उदित्वरपुरुत्वरं रसपुरःसरं प्रापतुः  
स्वकेलिसदनायितं प्रियतमौ स्वकुण्ड-द्वयम् ॥९॥**

इति प्रणयेन मेदुरं स्निग्धं यत् स्फुरदमन्दं वृन्दावचस्तदेव शुधांशुश्चन्द्रस्तत् किरणेन उच्छलद्विपुलतृष्णा एव कीलालधिर्जलधिर्ययोरेवं-भूतौ प्रियतमौ राधा-कृष्णौ उदित्वरा उदयशीला पुरुत्वरा महात्वरा यत्र तद्यथास्यात्तथा । एवं रसपुरःसरं यथास्यात्तथा स्वकेलिसदनमिवाचरितं स्वकुण्ड-द्वयं प्रापतुः ॥९॥

**इहापि लभते प्रथामधिकम् एव राधासरः  
क्रमेण ललितादिभिर्यदभितो निकुञ्जावली ।  
हरित्सु धनदेश्वरान्तकशचीशनीराधिपा  
नलास्रपनभस्वतां निजनिजाख्ययाङ्गीकृता ॥१०॥**

इहापि कुण्ड-द्वयमध्येऽपि राधाकुण्ड अधिकं यथा स्यात् तथा ख्यातिं लभते । यस्य राधाकुण्डस्याभितः दिगधिष्ठातृदेवतानां धनदेत्यादि नभस्वत्पर्यन्तानां हरित्सु दिक्सू विदिक्षु च या कुञ्जावली वर्तते, सा ललितादिसखीभिर्ललिताकुञ्जविशाखाकुञ्जेत्यादि निजनिजसमाख्यया अङ्गीकृता । तत्र ईश्वर ईशानः । अन्तको यमः । शचीश इन्द्रः । नीराधिपः वरुणः । अस्रं रक्तं पातीति अस्रपो नैर् ऋतः । क्रव्यादोऽस्रप आसर इत्य् अमरः । नभस्वान्वायुः । तथा च उत्तरेशानदक्षिणपूर्वपश्चिमाग्निकोणनैर् ऋतवायुकोणादिदिग्विदिक्षु क्रमेण ललिता+विशेषाचम्पकलताचित्रातुङ्गविद्याइन्दुलेखारङ्गदेवीसुदेवीनां कुञ्जा ज्ज्ञातव्याः । क्रमो यथा उत्तरस्यां दिशि ललिताकुञ्जः । उत्तरपूर्वयोर्मध्ये ईशानकोणे +विशेषाकुञ्जः । दक्षिणस्यां दिशि चम्पकलताकुञ्जः । पूर्वस्यां दिशि चित्राकुञ्जः । पश्चिमस्यां दिशि तुङ्गविद्याकुञ्जः । पूर्वदक्षिणयोर्मध्ये अग्निकोणे इन्दुलेखाकुञ्जः । दक्षिनपश्चिमयोर्मध्ये नैर् ऋतकोणे रङ्गदेवीकुञ्जः । पश्चिमोत्तरयोर्मध्ये वायुकोणे सुदेवीकुञ्जः ॥१०॥

**प्रतिक्षणमुपासिता विपिनपालिकापालिभिः  
प्रसूनमणिदर्पनप्रबलतोरणोपस्कृता ।  
विलासिवरयोर्मधूत्सवनिकामहिन्दोलन  
प्रसूनरणनिह्नवाप्लवजलस्थलक्रीडनैः ॥११॥**

मधूत्सवो होलिका क्रीडा । प्रसूनरणः पुष्पनिर्मितकन्दुकैर् युद्धलीला । निह्नवो लुक्लुकानीति प्रसिद्धो लीलाविशेषः । आप्लवा जलक्रीडा ॥११॥

**सुधामदविमर्दकृत्फलपरःशतास्वादनैर्   
मिथोऽक्षकलिनर्मभिर्विविधहास्यलास्यादिभिः ।  
कवित्वरसचर्वणैर् विविधमानतन्मार्जनैः  
सदा सुभगतास्पदं निखिलदृङ्मनोमोहिनी ॥१२॥**

अक्षकेलिर्द्यूतक्रीडा । विविधा मानास्तेषां मार्जनं शान्तिः ॥१२॥

**तथा तटचतुष्टयी विविधरत्नसोपानभृत्  
तदन्यमणिभिः क्रमादिह तथावतारः कृताः ।  
तरुद्वितयकुट्टिम-द्वयविराजितच्छत्रिका  
सदोलनचतुष्किका यदुपरिस्थपार्श्व-द्वयी ॥१३॥**

तथा राधाकुण्डस्योत्तरदिग्वर्तितटचतुष्टयी सिडी इति प्रसिद्धं विविधरत्ननिर्मितं सोपानं बिभर्ति । इह सोपानमध्ये तदन्यमणिभिर्यादृशमणिना सोपानस्य निर्माणं कृतं तदन्यमणिभिर्घाट इति प्रसिद्धा अवताराः कृताः । येषामवताराणामुपरिस्थपार्श्व-द्वयी तरु-द्वयविशिष्टकुट्टिम-द्वयं विराजितौ छत्रौ यत्र तथा-भूतौ । एवं हिन्दोलनलीलार्थं दोलनसहितौ चतुष्की यत्र तथा-भूतौ ॥१३॥

**धनेशदिशि तीर्थतः कलितसेतु मध्येसरो  
विधूपलगृहं विभात्यमलमञ्जुकुञ्जावृतम् ।  
अनङ्गयुतमञ्जरीं स्वभगिनीं स्वनामाङ्कितं  
शुचौ तदधिशाययन्त्यगभृता सुखे मज्जति ॥१४॥**

मध्येसरः सरोवरस्य राधाकुण्डस्य मध्ये चन्द्रकान्तिमणिना निर्मितमनङ्गमञ्जर्या गृहं विभाति । ननु कुण्डमध्ये कथं सर्वासां गमनागमनं सम्भवति ? तत्राह—धनेशदिशि उत्तरस्यां दिशि यस्तीर्था वर्तते तस्मात् । कुतः ? सेतुबन्धो यत्र तथा-भूतं गृहम् । यदधि यस्मिन्गृहे शुचौ ग्रीष्मे श्रीराधिका स्वभगिनीमनङ्गमञ्जरीमगभृता श्रीकृष्णेन सह शाययन्ती सती स्वयं सुख मज्जति ॥१४॥

**तथाग्निहरिदिग्गतः कनकसेतुबन्धोऽघभित्  
सरोमिलनहेतुको निखिलतीर्थखेलास्पदम् ।  
ततोऽस्ति सुबलाद्युरीकृतनिकुञ्जमालावृतं   
क्षितौ निरुपमां प्रथां गतमरिष्टकुण्डं महत् ॥१५॥**

तथा अग्निकोणादिन्द्रदिग्गतः सङ्गम इति प्रसिद्धः स्वर्ण-निर्मितसेतुबन्धोऽस्ति । कथम्भूतः ? राधाकुण्डे कृष्णकुण्डस्य मिलनप्रयोजनकः । ततः सेतुबन्धात् परत्र निरुपमां ख्यातिं प्राप्तं कृष्णकुण्डमस्ति । कथम्भूत्? यथा राधाकुण्डस्य दिग्विदिक्षु ललितादिसखीनां कुञ्जाः सन्ति । तथैव सुबलादीनां कुञ्जश्रेणीवृतम् ॥१५॥

**नटन्ति शिखिनस्तटे मदकलाः कलापाङ्किता  
रटन्त्यधिजलं कलं स्वरतिशंसिका हंसिकाः ।  
भ्रमन्त्यमलगुञ्जिता नभसि पुञ्जिताः षट्पदा  
इतीक्षणविलक्षणक्षणभृदाह कञ्जेक्षणः ॥१६॥**

मदकला मत्ताः शिखण्ड्नः कुण्डतटे नृत्यन्ति । कथम्भूताः ? कलापैर् नृत्यसमये विस्तृतपिञ्छैर् अङ्किताः । तथा अधिजलं जले हंसिकाः कलं रटन्ति । कथम्भूता ? स्वस्य या रती रमणं तस्याः शंसिकाः कामोन्मत्ताः सत्यः जले शब्दं कुर्वन्तीत्यर्थः । एवं भ्रमरा नभसि आकाशे पुञ्जिताः सन्तः भ्रमन्ति । इत्येषां शिखण्डिप्रभृतीनामीक्षणेन विलक्षणोत्सवं बिभर्ति । यः कञ्जेक्षणः श्रीकृष्णः स प्रेयसीं प्राह ॥१६॥

**पिकप्रकरटिट्टिभाप्रचयचातकश्रेणयो  
मरालपरिषत् शुकावलिसमूहहारीतकैः ।  
सहैव युगपत् पृथक् स्वरतया लपन्तो मम  
श्रवोऽपि विदधत्यमी सरसमर्थषट्कग्रहम् ॥१७॥**

अमी पिकसमूहटिट्टिभसमूहादयः सरसं यथा स्यात् तथा अर्थषट्कग्रहं षडृतूत्पन्नानामेषां शब्द-रूपार्थानां ग्रहः ग्रहणं यत्र तथा-भूतं मम श्रवः कर्णं विदधति । समूढैः समूहयुक्तैः हारीतकपक्षिभिः । तादृशश्रेणयः कथम्भूताः हंससभा शुकश्रेणीसमूहहारीतकैः सह युगपत् एकस्मिन्काले स्वरतया लपन्तः । तथा च, राधाकुण्डे एकस्मिन्नेव काले षडृतूनां समागमो बोध्यः । तथा च वसन्तकाले कोकिलो वदति, ग्रीष्मे टिट्टिभः । वर्षायां चातक इत्य्-आदि ॥१७॥

**प्रफुल्लनवमालिकामृदुलमल्लिकायूथिकाः  
सरोरुहकुरुण्टकप्रवरकुन्दवल्लीरलिः ।  
सदा पिबति कश्चन क्वचिदनेकभार्यागृही  
यथर्तुगमनव्रतं प्रतिदिनं क्रमाद्विन्दते ॥१८॥**

अलिर्भ्रमरः भिन्नभिन्नर्तुषु प्रफुल्ला अपि नवमालिकाप्रभृति वल्लीः सदा पिबति । यथा कश्चन अनेकभार्यायुक्तगृही, ऋतावेव भार्यामहं गच्छेयं नान्यकाले इति नियमं प्रत्यहम् एव प्राप्नोति । भार्याणां बहुत्वात् प्रत्यहमवश्यमेकस्या ऋतुसमागमो भवतीति भावः ॥१८॥

**वराङ्गि परितस्थुषी परित एव युष्मत्सरस्  
तरुव्रततिसंहतिर्विपुलतुङ्गशाखाशतैः ।  
मिथो वलयितैस्तथा वृणुत साधु मध्येदिनं  
प्रभाकरमरीचयो न सलिलस्पृशः स्युर्यथा ॥१९॥**

हे वराङ्गि ! कुण्डस्य परितश्चतुर्दिक्षु परितस्थुषी युष्मत्सरस्तरुलतासमूहो मिथो वलयितैर् वेष्टितैः शाखाशतैस्यथा तथा अवृणुत । यथा दिनस्य मध्ये सूर्यमरीचयो न कुण्डस्य सलिलस्पृशः स्युः ॥१९॥

**तथाप्यनु चतुर्दिशं चतुरनावृतद्वारतो  
विशद्भिरनिलैः सदार्थिभिरथाप्ततत्सौरभैः ।  
उदारनलिनीगणादलिपतिव्रजानां पुनर्  
भभङ्करणतर्जनैर् अपि न मार्दवं त्यज्यते ॥२०॥**

नन्वेवं चेत्, जले वायोः सञ्चारोऽपि मास्तु ? तत्राह—तथा हि अनु चतुर्दिशं चतुर्दिक्षु अनावृतचतुर्द्वारतो विशद्भिर्पवनैः सदा अर्थिभिर्याचकैः, अत एव कुण्डस्थोदारपद्मिनीगणात् प्राप्ततत्सौरभैः भ्रमरपतिव्रजानां पुनर्भभङ्करणतर्जनैः करणैर् अपि न मार्दवं त्यज्यते । तथा च याचकैर् इवानिलैर् मार्दवं मान्द्यं न त्यज्यते । तिरस्कारेऽपि न क्रुध्यत इवेत्य् अर्थः । एतेन वायोर्मान्द्यमानीतम् ॥२०॥

**प्रफुल्लकमलानना चलनवीनमीनेक्षणो  
च्छलन्मधुरिमोर्मिजप्रतनुफेणमञ्जुस्मिता ।  
भ्रमद्भ्रमरमण्डली ललितवेणिका चक्रयुक्  
कुचेलितरुचेक्ष्यते त्वमिव ते सरस्यन्चिता ॥२१॥**

हे प्रिये ! त्वमिव तव सरसी अन्चिता पूजिता मया ईक्ष्यते । राधिकासाधर्म्यमाह—सरसी कथम्भूता ? प्रफुल्लेति । उच्छलन्माधुर्यं यत्र एवम्भूतोर्मिजन्यविस्तृतफेणेन मञ्जुस्मिता । भ्रमरमण्डली एव वेणिर्यस्या । ईलिता स्तुता रुचा कान्तिर्यस्या ॥२१॥

**प्रिये सुरतरङ्गिणी त्वमसि भानुजा सर्वदा  
क्वचित् त्वयि सरस्वती सरसयन्त्युदेति श्रुतीः ।  
त्वम् एव मम नर्मदा स्फुरसि बहुदाप्यंसतह्  
सदा तु सरसी भवस्युदितपूर्णताविस्कृतिः ॥२२॥**

हे प्रिये ! त्वं सुरतरङ्गिणी गङ्गासि । पक्षे सुरतेषु रङ्गिणी । भानुजा यमुना । पक्षे वृषभानोः कन्या । क्वचिदंशे त्वयि सरस्वती श्रुतीर्वेदान्, पक्षे कर्णान्सरसयन्ती सती उदेति । नर्मदा नदी । पक्षे नर्माणि ददासि । अंसेन बाहुदा नदी । पक्षे अंसे स्कन्धे बाहुं ददासि । अंसः स्कन्धे विभागे चेति दन्त्यन्तवर्गेति विश्वः । अंशेन तत्तन्नदी भवसि पूर्णताविस्कृतिस्त्वं सदा तु सरसई कुण्डं भवसि ॥२२॥

**अतो घनरसैर् घनप्रणयतो घनद्योतिनीं  
निजापघनमण्डलीं सुजघनेऽवनेनेज्म्यहम् ।  
इति क्वणितकङ्कणं मधुभिदा करं कर्षता  
द्युतीरदरवर्षता विजहसे रसेन प्रिया ॥२३॥**

अतः हे सुजघने ! मम नदी सरोवरस्व-रूपायास्तव घनरसैर् जलैः । पक्षे निविडशृङ्गाररसैः करणैः मेघवत् द्योतिनीं मम अपघनमण्डलीं हस्तपदादिशरीरश्रेणीमहमवनेन इज्मि शुद्धं करोमीति क्वणितकङ्कणं यथा स्यात् तथा प्रियायाः करं कर्षता तेनैव द्युतीः कान्तीः अनल्पं वर्षता कृष्णेन प्रिया राधा रसेन करणेन विजहसे ॥२३॥

**इयं न सरसी भवत्यगधरातिवाम्योपला  
जहीति तदिममिति व्रजविधोः करात् तां बलात् ।  
विमोच्य विपिनाधिपानयदतह् परत्र स्थलेऽ  
म्बरादि परिधापयन्त्यदरनीरखेलोचितम् ॥२४॥**

इयं सरसी न भवति, अपि तु अगधरा पर्वतभूमिः अतिवाम्या अतिशयप्रातिकूल्या उपला यस्यां सा । वामौ वल्गुप्रतिपौ द्वाव् इत्य् अमरः । पक्षे, हे अगधर ! अतिवाम्यमुपलाति आधिक्येन गृह्णातीति सा न सरसीभवतीति च्विः ॥२४॥

**हरेर्नयनषट्पदस्तरुदलावलिच्छिद्रतः  
प्रविश्य निभृतं कुचाम्बुजानिकोरकावग्रहीत् ।  
प्रिया तु विवृताङ्ग्यतो निखिलदिक्षु तच्छङ्कया  
दृशं चकितमादधौ परिदधौ च चीनांशुकम् ॥२५॥**

नयन-रूपषट्पदः स्तन-द्वय-रूपपद्मकोरकौ अग्रहीत् । प्रिया राधा तु विवृताङ्गी वस्त्रेणानावृतत्वात् व्यक्ताङ्गतः तस्य श्रीकृष्णस्य शङ्कया निखिलदिक्षु चकितं यथा स्यात् तथा दृशं दधौ ॥२५॥

**परस्पर विकर्षणाच् चपलता लता एव ता  
धुता अतनु वात्यया निपतिताः सरस्यम्भसि ।  
प्रिया घनरस प्रिया घनरस प्रवृत्ताजयः  
प्रियाङ्ग सुषमालिहोऽप्यलमनङ्ग लीढावभुः ॥२६॥**

जलक्रीडार्थं परस्परविकर्षणाद्धेतोश्चापल्यस्य लतास्व-रूपाः अत एव कन्दर्पवात्यया धुताः कम्पितास्ताः प्रियाः कुण्डस्याम्भसि निपतिताः सत्यः वभुः । कथम्भूताः घनरसः जलं पक्षे शृङ्गाररसः स एव प्रियाः यासाम् । पुनश् च घनरसे प्रवृत्ता आजिर्युद्धं यासाम् । पुनश् च प्रियस्य सुषमां लिह्यन्तीति तथा-भूता अपि अलमतिशयेन शोभादर्शनोभूतेनानङ्गेन लीढाः अस्वादिताः ॥२६॥

**मिथो ग्रथित पाणिभिर्मृदु मृदु प्रनुन्नाम्भसा  
मुदग्रतर वर्तुल स्तननिभोर्मि माला सृजाम् ।  
रराजे सुदृशां हरिर्वितत मण्डलामध्यगः  
सहस्रदल कर्णिका द्युतिजिदूढ मञ्जुस्मितः ॥२७॥**

जलमह्ये सुदृशां राधादीनां विस्तृतमण्ड्लीमध्यगः अत एव सहरदलकमलस्य कर्णिकाद्युतिजित् कृष्णः रराज । कथम्भूतां परस्परग्रथितपाणिभिः करणैः मृदुमृदुप्रनुन्नानि प्रेरितानि अम्भांसि याभिः । पुनश् च जलानां मृदुप्रेरणात् उच्चवर्तुलस्तनसदृशतरङ्गमालां सृजन्तीति तथा-भूतानाम् ॥२७॥

**अघान्त-कर दुस्त्यज व्रत यदीक्षण स्पर्शन  
प्रयोजनतया व्रजे मलिनयेः कुलस्त्रीः सदा ।  
जलात् प्रकटिता इमे सुलभतां गतास्ते कुचास्  
तदद्य नयने तथा करतले त्वमुल्लासय ॥२८॥**

हे अघान्त-करेति विरुद्धलक्षणया स्त्रीणां पापकर ! हे दुस्त्यजव्रत ! येषां स्तनानामीक्षणस्पर्शनप्रयोजनतया त्वं व्रजे सदा कुलस्त्रीः मलिनयेः ते कुचाः अधुना जलात् प्रकटिता अत एव सुलभतां गताः तत् तस्मादद्य त्वम् ॥२८॥

**इति स्मरमतङ्गजोन्मथित धीरिमाणः स्त्रियो  
यथाभिदधुरोमिति प्रियतमोऽथ पप्रच्छ ताः ।  
इमे न किमिमे कुचा इति तदा लघिम्नो भराज्  
जलेषु तदुरस्सु च न्यधित पाणि पङ्केरुहम् ॥२९॥**

ननु ताः स्त्रियः सत्यः कथम् एवं ब्रूयुस्तत्राह—स्मर-रूपमतङ्गजेन उन्मथितः दूरीकृतो धीरिमा धैर् यं यासां ताः स्त्रियः यथा अभिदधुस्तथैव ओम् इत्युक्त्वा प्रियतमः श्रीकृष्णः ताः पप्रच्छ । जले हस्तं दत्वा आह इमे कुचा स्तने हस्तं दत्वा आह अथवा इमे कुचाः ॥२९॥

**अथापसरति व्रजे मृगदृशां तटे तस्थुषी  
स्वयं पयसि खेलयन्त्यलघुदृक् सफर्यौ चले ।  
अनङ्ग मदरङ्गिणोः सलिलसङ्गरे वैदुषीं  
तयोर्विविदिषन्त्यलं सपदि कुन्दवल्ल्यब्रवीत् ॥३०॥**

श्रीकृष्णभयात् मृगदृशां व्रजे समूहे अपसरति स्ति स्वयं तटे तस्थुषी कुन्दवल्ली अथ च जले स्वनयन-रूपसफर्यौ खेलयन्ती सती आह—कथम्भूता तयोरनङ्गमदरङ्गिणोः राधा-कृष्णयोः सलिलयुद्धे वैदुषीं पाण्डित्यं विविदिषन्ती ॥३०॥

**रुचा जलधरो भवान्जलधरा रमण्यः करै  
जलाजलियुधा क्षणं तनु हरे क्षणं यौवतैः ।  
क्रमेण भज जिस्तुवोः प्रथित कर्तृता कर्मते  
तयोर्गमयत प्रियाः सपदि कर्तृता कर्मते ॥३१॥**

हे हरे ! भवान्रुचा कान्त्याजलधरः । तव रमण्यस्तु करैर् हस्तैः करणैर् जलधरा अतः क्षणं यौवतैः जलाजलियुद्धेन क्षणमुत्सवं तनु । त्वं क्रमेण जिस्तुवोः जि जये ष्टज्ञ्स्तुतौ इत्येतयोर्धात्वोः । प्रथितकर्मताकर्तृत्वे भज । एवं तव प्रियाः तयोर्जिस्तुवोः कर्तृताकर्मते त्वं गमयत प्रापयत । तत्रापि दैवात् वैपरीत्येनोक्तिः ॥३१॥

**किमुक्तिमिति माधवे वदति सा विपर्य्यासतः  
पपाठगुरु सम्भ्रमादभिदधुस्ततः सुभ्रुवः ।  
ऋतैव सहसोदगादहह याद्य तान्मन्यथा  
व्यधादिह सरस्वती तव वशा सुभद्राङ्गना ॥३२॥**

वैपरीत्यं श्रुत्वा श्रीकृष्ण आह—सा कुन्दवल्ली गुरुसम्भ्रमात् विपर्यासतः । पुनः श्रीकृष्णपक्षे कर्तृताकर्मते पपाठ । अथ सुभ्रुवो व्रजसुन्दर्यः अभिदधुः । या वाणी आदौ ऋता सत्या एव सहसा उद्गात् तां सरस्वतीं सुभद्राङ्गा कुन्दवल्ली सुभद्रस्य तव भ्रातुरङ्गना । पक्षे तव सुमङ्गला स्त्री अन्यथा व्यधात् यतस्तव वशीभूता । श्लेषेण सुभद्रस्य वलीवर्दस्याङ्गना । फलतो गवी तत्रापि वशा वन्ध्या इति परिहासश् च बोध्यः । उक्षा भद्रो वलीवर्दो, वशा वन्ध्या चेत्य् अमरः ॥३२॥

**जये सति पणग्रहे बहुबलात् कृतेः कर्तृता  
सुखानुभवमेष्यथ प्रकटम् एव यद्वाञ्छत ।  
अहं यदि भजै जितो विधिवशेन तत् कर्मता  
व्यथानुभवितां तदा क्व नु पलाय्य विन्दये शम् ॥३३॥**

कृष्ण आह—युष्माकं जये सति चुम्बनादिपणग्रहे वलात्कृतेः । कर्तृताजन्य सुखानुभवं यूयं एष्यथ । यद्यस्मात् तदर्थम् एव जयं वाञ्छथ । युष्माभिर्जितोऽहं विधिवशेन यदि तस्य जयस्य कर्मताव्यथानुभवितां भजै तदा क्व नु पलाय शं कल्याणं विन्देय ॥३३॥

**पणस्तु भवितात्र कः प्रथम मतदाख्याहि नस्  
तम् इत्यघभिधादृत प्रणिजगाद नान्दीमुखी ।  
स्मृतौ लिखितमादिनो धनमथो धनी गृह्यते  
ततस्तु जयिना जितो दृढतया जनो नह्यते ॥३४॥**

श्रीकृष्णः नान्दीमुखीं प्रत्याह—नोऽस्मानेतत् आख्याहि इति कृष्णेनाहूता नान्दीमुखी प्रणिजगाद । आदौ धनं गृह्यते पश्चात् धनी जनः जयिना जितो दृढतया नह्यते वध्यते ॥३४॥

**वयं स्म धनिनो धनं पदक किङ्किणी कङ्कणाद्य्  
अमन्दमिह बन्धनं भुज भुजङ्गपाशैर् भवेत् ।  
इति प्रियगिरा प्रियाश्चटुल चारु चिल्लीधनुर्  
विधुननपुरः सराः कति न हुङ्कृतिस्तेनिरे ॥३५॥**

कृष्ण आह—वयम् एव धनिनः स्म । धनं तु पदकेत्यादि । अमन्दबन्धनं इह भुज-रूपभुजगपाशैर् भवेदिति कृष्णस्य गिरा चटुलचारुचिल्ली-रूपधनुर्विधूननपुरःअसराः राधाद्याः प्रियाः कति हुङ्कृतीर्न तेनिरे ॥३५॥

**परस्पर विसज्जिताङ्गुलि कर-द्वयेनाम्बुभिः  
प्रगृह्य पिहितैः पुनः करभ पीडनाच् चालितैः ।  
शरैर् अरुण पङ्कजेषुधिमुखान्स्वयं निःसृतैर्   
इव प्रियमिमाः स्थिताः परित एव तं विव्यधुः ॥३६॥**

परितः स्थिता इमा राधाद्याः अरुणपद्म-रूपस्य तूण इति प्रसिद्धस्य इषुधेर्मुखात् सकाशात् स्वयं निःसृतैः शरैर् इव हस्तकमलात् निःसृतैर् अम्बुभिस्तं प्रियं विव्यधुः । जलक्षेपप्रकारम् आह अम्बुभिः कथम्भूतैः परस्परविसज्जिता अङ्गुलयो यत्र एवं-भूतकर-द्वयेन आदौ प्रगृह्य पश्चात् पिहितैः तद्-अनन्तरं पुनः करभपीडनाच्चालितैः ॥३६॥

**स चापि समया स्थितो लघुतया भ्रमन्सर्वतो  
मुखो मदन सर्वतो मुख शरानिवास्यन्मुहुः ।  
प्रियाः शत सहस्रशो युगपदेक एवौजसा  
जिगाय रथसादिमाः पुनरितोऽपसस्रुर्भिया ॥३७॥**

स च सर्वतोमुखः श्रीकृष्णः तासां समया मध्ये स्थितः लाघवेन भ्रमन्सन्मदनसर्वतोमुखशरान् । पक्षे जल-रूपशरानिव मुहुरस्यन्क्षिपन्प्रियाः जिगाय । सर्वस्यां दिशि मुखं यस्य सः । इमास्तु भयेनापसस्रुः ॥३७॥

**जिताः किल जिता हिही विफल गर्विता गोपिकाः  
प्रतिस्वघन गोपिकाः किमधुना पलाय्य स्थिताः ।  
प्रमथ्य तदिमाः सखे पदक किङ्किणी कङ्कणा  
न्युदस्य परिगृह्य मत् करतलोपरि स्थापय ॥३८॥**

मधुमङ्गल आह—प्रति स्वधनानां गोपिकाः । उदस्य उत्तार्य पश्चात् परिगृह्य ॥३८॥

**यथाद्य मथुरापुरात् त्वरितम् एव विक्रीयता  
न्यतिप्रिय सितोपला ततिमुपाहरिष्याम्यहम् ।  
बटाविति तट-स्थिते ब्रुवति तर्जनीं धुन्वती  
ततर्ज ललिताप्यरे कुटिले तिष्ठ तिष्ठेति तम् ॥३९॥**

तानि भूषणानि विक्रीय । तट-स्थिते मधुमङ्गले इति व्रुवति सति तर्जनीं धुन्वती ललिता तं मधुमङ्गलं ततर्ज ॥३९॥

**अथैत्य मधुसूदने धयति ता बलात् पद्मिनीर्  
अपाङ्गशर पञ्जरान्तरम् अपि प्रविश्यौजसा ।  
स झङ्कृति मणीमयाभरणमाददाने मृगी  
दृशां कलकलेऽप्यलं शिखि पिकैः प्रवृद्धीकृते ॥४०॥**

अथ मधुसूदने आगत्य पद्मिनीनामपाङ्ग-रूपशरपञ्जरमध्ये ओजसा वलेन प्रविश्य ताः राधाद्याः पद्मिनीर्वलात् धयति सति । एवं तासां सझङ्कृति यथास्यात्तथा मणीमयाभरणं श्रीकृष्णे आददाने सति । एवं मृगीदृशां अलङ्करणहरणसमये परस्परकोलाहलशब्दे अल अतिशयेन शिखिपिकैः प्रवृद्धीकृते सति । मनुष्यकोलाहलश्रवणेन भयात् मयूरकोकिलादयः उच्चशब्दं कुर्वन्ति । तथा च तेषां उच्चशब्दैः राधादीनां कोलाहलोऽतिशय प्रवृद्धो भवतीत्यर्थः ॥४०॥

**कराकरि नखानखि स्मरमृधे प्रवृत्ते ह्रियां  
भियं च निचये पुनर्घनरसोर्मिभिः प्लाविते ।  
क्षणैस्त्रि चतुरैर् मिथो भुज भुजङ्ग बन्धाच् च्युताः  
प्रलून नलिनैर् व्यति प्रहरणाः प्रिया रेजिरे ॥४१॥**

ह्रियां भियां च समूहे घनरसः शृङ्गाररसः स एव जलं तस्योर्मिभिः प्लाविते सति त्रिचतुरक्षणानन्तरं परस्परभुज-रूपभुजङ्गवन्धात् च्युताः प्रियाः कृष्णराधाप्रभृतयः प्रलूननलिनैः छिन्ननलिनैः करणैः परस्परप्रहरणाः सत्यः रेजिरे । प्रियश् च प्रियाश् च प्रिया इत्येकशेषः ॥४१॥

**कराकरि नखानखि स्मरमृधे प्रवृत्ते ह्रियां  
भियं च निचये पुनर्घनरसोर्मिभिः प्लाविते ।  
क्षणैस्त्रि चतुरैर् मिथो भुज भुजङ्ग बन्धाच् च्युताः  
प्रलून नलिनैर् व्यति प्रहरणाः प्रिया रेजिरे ॥४१॥  
ततह् श्वसित चञ्चलच् चलदलच्छदाभोदरा  
गिरा स्खलित गद्गदाक्षर भृतैत्य नान्दीमुखीम् ।  
जगाद किम् अपि प्रिय प्रति हृतोत्तरीयाबला  
ततिर्विगत भूषणाप्यतनु माधुरीं विभ्रति ॥४२॥**

ततो वस्त्रालङ्कारहरणानन्तरमवलाततिः एत्य नान्दीमुखीं किम् अपि स्खलित गद्गदाक्षरभृता गिरा जगाद । कथम्भूता श्वसितेत्यादि ॥४२॥

**ततह् श्वसित चञ्चलच् चलदलच्छदाभोदरा  
गिरा स्खलित गद्गदाक्षर भृतैत्य नान्दीमुखीम् ।  
जगाद किम् अपि प्रिय प्रति हृतोत्तरीयाबला  
ततिर्विगत भूषणाप्यतनु माधुरीं विभ्रति ॥४२॥  
कुचान्विगत कञ्चुकान्नखर विक्षतान्दोर्-द्वयैः  
पिधाय तिमितायतालक लिपि प्रलिप्तानन ।  
निबध्य शशिशेखरान्विसमिषोग्रपाशैर् वभाव्  
अनङ्ग पृतनैव सा न खलु पद्मिनीसंहतिः ॥४३॥**

तिमितायतालक-रूपलिपिना अक्षरेण प्रलिप्तानना अवलाततिःः नखरविक्षतान्कुचान्दोर् द्वयैः पिधाय बभौ । अत्रापह्नुतिमाह—हस्त-रूपं विसं मृणालं तन्मिषेणोग्रपाशैः कुचस्व-रूप शशिशेखरान्महादेवान्निवध्य सा अवलाततिः अनङ्गपृतना महादेव परिपक्षस्य कन्दर्पस्य सेना एव न तु पद्मिनीसम्हतिः ॥४३॥

**कुचान्विगत कञ्चुकान्नखर विक्षतान्दोर् द्वयैः  
पिधाय तिमितायतालक लिपि प्रलिप्तानन ।  
निबध्य शशिशेखरान्विसमिषोग्रपाशैर् वभाव्  
अनङ्ग पृतनैव सा न खलु पद्मिनीसंहतिः ॥४३॥  
अनेन गत नीतिना किमिति नान्दि नः खेलयन्त्य्  
अभूनिकृति वल्लरीत्युदितया तया यौवतैः ।  
अनीतिमकरोः कथं गिरिधरेत्यथाकारितः  
समेत्य सहसाननः स सहसाह तां साहसात् ॥४४॥**

हे निकृतिवल्लरि ! शाठ्यलते ! नान्दि ! गतनीतिना अनेन श्रीकृष्णेन सह नो अस्मान्खलयन्ती अभूः इति यौवतैर् उदितया नान्द्या हे गिरिधर ! कथं त्वं अनीतिमकरोरिति आकारितः आहूतः स श्रीकृष्णः समेत्य नान्दीनिकटे आगत्य । सहसा तां नान्दीं कृतापरादोऽपि सहसात् आह—सहसाननः हास्यसहिताननः ॥४४॥

**अनेन गत नीतिना किमिति नान्दि नः खेलयन्त्य्  
अभूनिकृति वल्लरीत्युदितया तया यौवतैः ।  
अनीतिमकरोः कथं गिरिधरेत्यथाकारितः  
समेत्य सहसाननः स सहसाह तां साहसात् ॥४४॥  
ममाद्य जयिनः पण ग्रह कृते गतस्य स्फुटत्  
सुवर्ण नलिनावलीमलिभिरावृतां जिघ्रतः ।  
रथाङ्ग मिथुनं तथा करयुगेन खेलावशाद्  
विकृष्य दधतः कथं कथय कोऽपराधोऽभवत् ॥४५॥**

जलक्रीडायां जयिनोऽतएव पणग्रहणार्थं गतस्य मम कोऽपराधोऽभवत् कथय । क्थम्भूतस्य अलिभिरावृतां स्फुटत् स्वर्ण-कमलश्रेणीं जिघ्रतः । न तु आसां मुखश्रेणीं, पुनश् च चक्रवाकमिथुनं खेलावशात् करयुगेन विकृष्य दधतः । नत्वासां स्तनयुगम् ॥४५॥

**ममाद्य जयिनः पण ग्रह कृते गतस्य स्फुटत्  
सुवर्ण नलिनावलीमलिभिरावृतां जिघ्रतः ।  
रथाङ्ग मिथुनं तथा करयुगेन खेलावशाद्  
विकृष्य दधतः कथं कथय कोऽपराधोऽभवत् ॥४५॥  
हरे वदसि नानृतं यदिह साक्षितां स्वाधर  
स्तनालिषु धृतैः क्षतैर् दधति गोपिका कोपिकाः ।  
प्रतीहि न हि नान्द्यमूः कुसृति सम्पुतीः सोऽथवा  
कृतोऽप्यविदुषा मया भजतु मन्तुरत्यल्पताम् ॥४६॥**

नान्दी आह—हे हरे ! नानृतमयथार्थं न वदसि । यद्यस्मात् इह गोपिकाः कोपिकाः स्वाधरस्तनश्रेणीषु धृतैः क्षतैः करणैः साक्षितां दधति । कृष्ण आह—हे नान्दि ! कुसृतेः शाठ्यस्य स्म्पुटीः अमूः राधाद्या न हि प्रतीहि । इमाः प्र्ति प्र्त्ययं मा कुरु । अथवा अविदुषा स्तनचक्रवाकयोर्विशेषमजानता मया सोऽपराधः कृतोऽपि मन्तुरपराधः अल्पतां भजतु । अज्ज्ञानकृतत्वात् ॥४६॥

**हरे वदसि नानृतं यदिह साक्षितां स्वाधर  
स्तनालिषु धृतैः क्षतैर् दधति गोपिका कोपिकाः ।  
प्रतीहि न हि नान्द्यमूः कुसृति सम्पुतीः सोऽथवा  
कृतोऽप्यविदुषा मया भजतु मन्तुरत्यल्पताम् ॥४६॥  
इयं च कुलजाततिः पटिमभिस्तदैवाशु मां  
मुखान्यपि मुखानि नः किल कुचाः कुचा अप्यमी ।  
इतीह परिचाययन्त्युरुतरोच्च गीर्भि नहि  
न्यषिध्यदपि साम्प्रतं किमिति दम्भिनां कुप्यति ॥४७॥**

इयं च कुलजातति स्वपटिमभिस्तदैवैतानि न पद्मानि किन्तु नोऽस्माकं मुखानि मुखानि एवं नैते चक्रवाकाः किन्तु अस्माकं कुचाः कुचा इति उरुतरोच्चगीर्भिः परिचाययन्ती सती मां नहि न्यषिध्यदपि । साम्प्रतं दम्भिनी इयं किमिति कुप्यति ॥४७॥

**इयं च कुलजाततिः पटिमभिस्तदैवाशु मां  
मुखान्यपि मुखानि नः किल कुचाः कुचा अप्यमी ।  
इतीह परिचाययन्त्युरुतरोच्च गीर्भि नहि  
न्यषिध्यदपि साम्प्रतं किमिति दम्भिनां कुप्यति ॥४७॥  
कलि विरमतादलं पणभृता पुनः खेलया  
परन्तु जलमण्डुक ध्वनिषु कीदृशी चातुरी ।  
भवेदिति तयोदिता व्यधुरमी जलाहत्यनु  
स्फुरद्विविध वादनं विविध ताल नाट्य क्रमैः ॥४८॥**

नान्दी आह—कलिः कलहः, बिरमतात् विरमतु पणभृता खेलया अलं व्यर्थम् । किन्तु जलमण्डुकध्वनिषु युष्माकं कीदृशी चातुरी भवेत् । तत्र मम दिदृक्षा वर्तते । इति तया नान्द्या उदिता अमी राधाक्र्ष्णादय ! जलद्याघाते विविधवादनं व्युधुः ॥४८॥

**कलि विरमतादलं पणभृता पुनः खेलया  
परन्तु जलमण्डुक ध्वनिषु कीदृशी चातुरी ।  
भवेदिति तयोदिता व्यधुरमी जलाहत्यनु  
स्फुरद्विविध वादनं विविध ताल नाट्य क्रमैः ॥४८॥  
प्रतिध्वनिषु तत् तटे मुदिर गर्जित न्यक्कृति  
क्षमेषु वलितेष्वथो भ्रमति चातकीनां गणे ।  
बटावपि हिहीगिरा कलित कक्षतालं रसात्  
समं नटति केकिभिर्ललित कूजनरुन्मदैः ॥४९॥**

मेघगर्जितन्यक्कृतिक्षमेषु प्रतिध्वनिषु वलितेषु सत्सु अथ तत् तटे मेघशब्दभ्रान्त्या चातकीनां गणे भ्रमति सति एवं तद्दृष्ट्वा वटौ मधुमङ्गले ललितकूजनैः केकिभिः सह गृहितकक्षतालं यथास्यात्तथा नटति स्ति ॥४९॥

**स्तुवत्य गगणे मुहुर्मधुप झङ्कृतैः सञ्चरन्  
मरन्द मिषतो मुदा विरतमश्रु धाराधरे ।  
समाप्य रससिन्धवः सरसि नीरकेलीस्तटं   
गताः सपदि किङ्करी विततिभिर्वभुः सेविताः ॥५०॥**

वाद्यं श्र्त्वा भ्रमरझङ्कृतैः करणैर् वृक्षगणे मुहुः स्तुवति सति कथम्भूते क्षरन्मरन्दमिषात् मुदा अविरतमश्रुधाराधरे । रससिन्धवो राधा-कृष्णादयः सरसि जलकेलीः समाप्य तटं गताः तत्क्षणे किङ्करीभिः सेविताः सन्तः बभुः ॥५०॥

**प्रविश्य मणि मन्दिरं विपिन पालिकाद्याहृता  
रसाल पनसादिकाः फलततीः सुधा निन्दिनीः ।  
घन प्रणयतो मिथः समुपभोजिता योजिताः  
स्मरेण सहसा रदच्छदन सीधुनः स्वादने ॥५१॥**

वृन्दया आहृताः फलततीः कृष्णादिभिः परस्परं प्रणयतः उपभोजिताः । तथा च कृष्णेन ताः उपभोजिताः । एवं ताभिश् च कृष्ण उपभोजित इत्यर्थः । पश्चात् ताः स्मरेण सहसा अधरामृतस्य स्वादने योजिताः । सर्वत्रैकशेषो बोध्यः ॥५१॥

**लावण्यामृत पूर पूर्ण मधुर प्रत्यङ्ग वापी रस  
व्यात्युक्षी रभस क्लमेन मृदुलं तल्पं श्रिताः कौसुमम् ।  
ताम्बूल व्यजनाम्बु दर्पण लसन्नेपथ्य सम्वाहनैर्   
दासीभिः परिचर्यमाण वपुषः कान्ता निदद्रुः क्षणम् ॥५२॥**

अधुना सम्भोगमाह—लावण्य-रूपजलस्य प्रवाहेण पूर्णमधुरप्रत्यङ्गस्व-रूपायाः वाप्याः सरसः सकाशात् शृङ्गाररसस्व-रूपजलस्य व्यात्युक्षीररभसेन परस्परसेचनवेगेन जातो यः क्लमस्तेन कौसुमं तल्पं श्रिताः कान्ताः क्षणं निदद्रुः । नेपत्यं वेसादि ॥५२॥

इति श्री-कृष्ण-भावनामृते महा-काव्ये

जल-विहार-लीलास्वादनो नाम

चतुर्दशः सर्गः

॥१४॥

—ओ)०(ओ—

(१५)
