+++
title = "०२"

+++
द्वितीयः सर्गः

प्राभातिका-चरितास्वादनो नाम

**जालाद् अथो दृक्-शफरी तद्-आलयो  
लावण्य-वण्या भृशम् अन्वशीलयन् ।  
क्रीणन्ति याः प्राण-परार्ध-कोटिभिस्  
तयोः प्रमोदोत्थ-रुचि-च्छटा-कणम् ॥१॥**

अथ ललिताद्या **आलयः** **दृष्टि**-रूपाः **सफरीर्** मत्स्य-विशेषान् **जालात्** सकाशात्, पक्षे जालं गवाक्षं, प्राप्य **लावण्य**-रूपा या **वन्या** जल-समूहास् तान् **अन्वशीलयन्** । सखीनां लक्षणम् आह—**या** आलयः ॥१॥

**ऊचे विशाखा कलयालि कान्तौ  
निरंशुकाव् अंशुक-पुञ्ज-मञ्जू ।  
विहारिणाव् अप्य् अतिहारिणौ स्वैर्  
अङ्गैर् अनङ्गैर् अलसौ लसन्तौ ॥२॥**

हे **आलि** ! **कान्तौ कलय** पश्य । कीदृशौ ? **निरंशुकौ** वस्त्र-रहिताव् अपि **अंशुकस्य** कोमल-किरणस्य **पुञ्जेन** **मञ्जू** मनोज्ञौ । अत्र सर्वत्र विरोधालङ्कारो द्रष्टव्यः । विगतश् चासौ हारश् चेति **विहारो** हाराभावः, तद्-विशिष्टौ । हार-रहिताव् इत्य् अर्थः । **अति** मनो-**हारिणौ** **अङ्गैर्** नखादिभिर् **अनङ्गा** अनङ्ग-कार्याणि क्षतादि-लक्ष्याणि **तैर् लसन्तौ** । यद् वा, अनङ्ग-सूचकैर् अङ्गैः, अथवा स्वाङ्गैर् लसन्तौ, यतः अनङ्गैर् अलसौ ॥२॥

**अनङ्गदौ केलि-वशाद् अनङ्गदौ  
निरञ्जनौ हन्त मिथो-निरञ्जनौ ।  
विस्रस्त-रागाधरताभिलक्षितौ  
विप्रस्तरागाध-रताभिलक्षितौ ॥३॥  
अनङ्गं** परस्परं कन्दर्पं दत्तस् तौ **केलि-वशाद्** **अङ्गद-रहितौ**, अङ्गदं बाजुबन्द इति प्रसिद्धम् । **निरञ्जनाव्** इति राधिका-पक्षे केलि-वशात् अञ्जन-रहिता, पक्षे कृष्णो निरञ्जन इति गर्ग-कृत-नाम-प्रसिद्धेः । **मिथः** परस्परं **नितरां रञ्जयत** इति तौ । **विस्रस्तौ** विगतो **रागो** द्वयोः एवं-भूतौ **अधरौ** ययोर् यस् तयोर् भावस् तत्ता तया विशिष्टौ । **वि**कलं **प्रस्तरं** शय्यापि यस्मात् तथा-भूतेन **अगाधेन रतेन** अभिरक्षितौ, तद्-वशतया स्थापिताव् इत्य् अर्थः ॥३॥

**अथाबभाषे ललिताऽवधार्यतां  
जयः स्मराजौ कतराश्रितो द्वयोः ।  
बभूव दष्टाधरयोः कच-ग्रह-  
व्याक्षिप्त-मूर्ध्नोर् नखर-क्षतोरसोः ॥४॥**

हे सख्यः ! **अवधार्यतां** **स्मराजौ** कन्दर्प-युद्धे **द्वयोर्** मध्ये **जयः** **कतराश्रितो बभूव** ? कस्य जयो बभूव ? इत्य् अर्थः । जयस्यानिश्चायकं युद्ध-साम्यम् आह—दष्टेत्य्-आदि । सम्भोग-समये **चूडा-वेण्योर् ग्रहणेन** **व्याक्षिप्त-मूर्धाः** **नखैः क्षते वक्षसो** ययोः ॥४॥

**हृदोऽनुरागं कुच-कुङ्कुम-च्छलात्  
न्यधत्त राधाच्युत-पाद-पद्मयोः ।  
याव-द्रवारक्ततरालको दधौ  
मूर्ध्नैव सोऽस्याः पदयोस् तम् उज्ज्वलम् ॥५॥**

अधुना चरण-तल-लग्नं राधिका-कुच-सम्बन्धि-कुङ्कुमं श्री-कृष्ण-विषयकानुरागत्वेन वर्णयति—**राधा** स्व-हृदय-स्थं चरण-विषयकानुरागं **कुच-कुङ्कुम-च्छलात्** कृष्णस्य **पाद-पद्मयोर् न्यधत्त,** राधिकायाश् चरण-सम्बन्धि-**द्रवेण आरक्तोऽलको** यस्य एवं-भूतः **स** कृष्णोऽपि **अस्या** राधायाः **पदयोर् उज्ज्वलम्** अनुरागं **मूर्ध्नैव दधौ** ॥५॥

**इत्थं क्षणं तावद् अलक्षितङ्ग्यो  
नीचैः स्वरं ताव् अनुवर्णयन्त्यः ।  
भाग्यं स्वम् एवातिसभाजयन्त्यो  
ममज्जुर् आनन्द-महोदधौ ताः ॥६॥**

आभ्याम् **अलक्षितङ्ग्यः **सत्यः **इत्थम्** अनेन प्रकारेण **नीचैः स्वरं** यथा स्यात् तथा तौ **क्षणम् अनुवर्णयन्त्यः** सत्यः **आनन्द-महोदधौ ममज्जुः** ॥६॥

**अथानुरक्ताल्य्-अनुमोदनाञ्चिता  
मुदा तयोर् ऐधत रूप-मञ्जरी ।  
सैव स्वयं केलि-विलासिनोर् द्वयोस्   
तदात्व-रम्यापचितौ पटीयसी ॥७॥  
अनुरक्तानां** ललिताद्य्-**आलीनाम् अनुमोदनेन** आस्वादनेन **अञ्चिता तयोः** राधा-कृष्णयोः सौन्दर्य-स्वरूपा मञ्जरी** ऐधत**, **सा** **रूप-मञ्जरी** **स्वयम् एव केलि-विलासिनोस्** **तत्-कालीन**-**रमणीय**-वेशाद्य्-**अपचितौ** वेशादि-परिचर्यायां **पटीयसी** । तथा च भूषणादिकं विनैव तत्-कालीनोत्पन्नात् सौन्दर्याद् एव शोभातिशयो जात इति भावः । 

पक्षे, आलीनां भानुमत्य्-आदीनाम् अनुमोदनेन सम्मत्या रूप-मञ्जरी-नाम्नी किङ्करी ऐधत प्रफुल्लीबभूव । तयोः केलि-विलासिनोर् इति सम्बन्धः । तत्-कालस् तु तदात्वं स्याद् इत्य् अमरः ॥७॥

**ताम्बूल-यावाञ्जन-कुङ्कुम-द्रवैः  
श्रमाम्बु-जालैस् त्रुटितैश् च भूषणैः ।  
इतस् ततो व्यस्ततया तदाद्युतत्  
तत्-केलि-तल्पं च युव-द्वयं च तत् ॥८॥  
तद् युव-द्वयम्** एवं तयोः **केलि-तल्पं च इतस् ततो व्यस्ततया** तया **अद्युतत्** दीप्तिं चकार । कैः करणैः ? तत्राह—**ताम्बूलादीनां द्रवैः** ॥८॥

**पृष्ठोपधानं निदधे कयाचन  
प्यधाद् अथान्या मृदुलांशुकेन तौ ।  
पीयूष-बट्यार्पितयास्ययोः परा  
निरस्य घूर्णां विकसद्-दृशौ व्यधात् ॥९॥**

किङ्करीणां परिचर्याम् आह—**कयाचन** ताकिया इति प्रसिद्धं **पृष्ठोपधानं निदधे** । **अन्या** **कोमलांशुकेन तौ प्यधाद्** आच्छादयामास । अन्या **आस्ययोः** राधा-कृष्णयोर् मुखयोः **अर्पितया पीयूष-बट्या** करण-भूतया **घूर्णां निरस्य विकाश-युक्त-दृशौ अकरोत्** । निद्रावेशे सति पदार्थान्तर-भोजनस्य कष्ट-दायकत्वे पीयूष-बट्या अतिकोमलत्वान् नात्र भोजनानुकूल-प्रयासोऽपेक्षितः ॥९॥

**आस्येन्दु-युग्मं विकचाक्षि-पङ्कजैर्  
लोलालक-व्रात-मधुव्रताञ्चितैः ।  
मिथो यदापूजयतां तदा स्मरः  
सज्यं प्रबुध्यैव दधे धनुर् द्रुतम् ॥१०॥**

तयोर् **अस्य-चन्द्र-द्वयं** **प्रफुल्ल-नेत्र**-रूप-**पङ्कजैः** करणैः परस्परं यदा **अपूजयतां** तद् एव कमलेन चन्द्रार्चन-रूपान्यायं दृष्ट्वा **स्मर**-चक्रवर्ती **प्रबुद्ध्य** जागरित्वा **सज्यं** ज्या-सहितं **धनुर् दधे** अलस-मदितौ प्रेमार्द्राद्रेर् इतिवत् व्यापार-बाहुल्यात् पङ्कजैर् इत्य् अत्र बहु-वचनम् ॥१०॥

**संयोज्य ताव् एव विधू विधूय किं  
शितेषुणैकेन विधाय कीलितौ ।  
स्यन्दामृतान्योन्य-भृतौ तिरश्चीनैर्  
ध्वान्तोग्र-पाशैर् असिनोद् अपि क्षणम् ॥११॥**

तद्-अनन्तरं स स्मरः **तौ** मुख-रूप-**विधू विधूय** कम्पयित्वा परस्परं **संयोज्य** **एकेन तीक्ष्णेषुणा कीलितौ विधाय** **तिरश्चीनैर्** **अन्धकार-रूप-पाशैः** करणैः **क्षणम् असिनोत्** बबन्ध, तेन अन्धकार-स्थानीयेन केश-समूहेन मुख-चन्द्रौ आच्छादितौ बभूवतुर् इत्य् अर्थः । मुख-चन्द्रौ कीदृशौ? **गलितामृतेन अन्योन्यं पुष्टौ**, स्यन्दु प्रस्रवणे धातुः । अतिशयोक्त्या अधर-पानं द्योतितम् ॥११॥

**बहिः सखी-कङ्कण-किङ्किणी-स्वनैस्   
तदैव दैवाद् उपलब्ध-जागरा ।  
कान्ता-मणि-स्वान्त-निशान्तम् एत्य तौ  
ह्रीर् एव देवी कथम् अप्य् अमूमुचत् ॥१२॥  
कङ्कणादीनां स्वनैस् तदैव दैवाद् उपलब्ध-जागरा** **लज्जा**-देवी **कान्ता-मणी** राधिका तस्याः **स्वान्त-निशान्तं** मनो-रूप-मन्दिरम् एत्य **कथम् अपि** कष्टेन **तौ अमूमुचत्** । तथा कङ्कणादि-शब्देन सखीनाम् आगमन-ज्ञानाज् जाता, तयैव तयोः कन्दर्पावेशस् त्याजित इति भावः ॥१२॥

**स्रस्तालकान् वेष्टित-हार-नासा-  
लङ्कार-ताटङ्क-युगान् अथैताम् ।  
स्व-पाणिनोत्सारयितुं विहस्तां  
वीक्ष्याह काचित् स्मयमान-वक्त्रा ॥१३॥  
वेष्टिता हारादयो **यैर् एवम्-भूतान् **स्रस्तालकान्** **स्व-पाणिना उत्सारायितुम्** ऊर्ध्वं चालयितुं **विहस्तां** व्याकुलान्तां राधां **वीक्ष्य** **स्मयमान-वक्त्रा काचित्** किङ्करी **आह** ॥१३॥

**मिथो निबध्यातनु-सम्प्रहारिणौ  
युवां प्रियाव् अप्य् अवलोक्य रागिनौ ।  
अमी व्यरुध्यन्त परस्परं बलाद्  
एकात्म-भाव अपि कुन्तलादयः ॥१४॥**

प्रियाव् अपि अनु**रागिणाव्** अपि युवां परस्परं हस्त-रूप-पाशेन **निबध्य** **अतनुर्** महान्, पक्षे अतनुना कन्दर्पेण, **सम्प्रहारिणौ** **अवलोक्य** **एकस्मिन्न् एव आत्मनि** देहे भावः सत्ता येषाम्, एवम्-भूता । अत एव परस्पर-प्रीत्य्-आपन्ना **अपि** **अमी** **कुन्तलादयः** परस्परं **व्यरुध्यन्त** विरोधम् अकुर्वन् ॥१४॥

**जानामि युष्मान् अपि साधु तूष्णीं  
तत् तिष्ठतेति प्रतिवादिनीं ताम् ।  
उपेत्य तद्-ग्रन्थि-विमोचनादौ  
पटीयसी सा सुमुखीं सिषेव ॥१५॥**

भोः किङ्कर्यः ! **युष्मान्** **साधु** यथा स्यात् तथा अहं **जानामि,** **तत्** तस्मात् **तूष्णीं तिष्ठत** इति **प्रवादिनीं सुमुखीं** तां राधां सा किङ्करी **उपेत्य** निकटे गत्वा **सिषेवे** ॥१५॥

**काचित् प्रसूनाम्बु-दरार्द्र-वाससा  
व्यत्यस्त-रागाञ्जन-यावकादिकम् ।  
मृष्ट्वा प्रति स्वेक्षण-सिद्धये तयोर्  
मुख-द्वयं दर्पणतां निनाय किम् ॥१६॥**

तासां सेवाम् आह—गुलाब-जल इति प्रसिद्धेन **प्रसूनाम्बुना** **ईषद् आर्द्रं यद् वस्त्रं** तेन **व्यत्यस्तं** स्व-स्व-स्थान-त्यागेन विपर्यस्ती-भूतं ताम्बूल-**रागाञ्जन-यावकादिकं** **मृष्ट्वा** **परस्परेक्षण-सिद्धये** तयोर् **मुख-द्वयं** **किं** **दर्पणतां निनाय** प्रापयामास । तथा च, परस्पर-मुख-दर्शनार्थं किं दर्पणं मार्जितं चकारेत्य् अर्थः ॥१६॥

**ताम्बूल-वीटिर् निदधे परास्मिन्न्  
एका पटिम्ना मणि-दीप-पाल्या ।  
तन्-मङ्गलारात्रिकम् आशु चक्रे  
नीराजयन्त्य् एव निजासु-लक्षैः ॥१७॥  
अस्मिन्** मुख-द्वये **पटिम्ना** हेतुना **मणि-दीप-श्रेण्या** **तयोर् मङ्गलारात्रिकं चक्रे** । कथम्-भूता ? **स्वकीय-प्राण-लक्षैर् निराजयन्ती** निर्मञ्छयन्ती ॥१७॥

**आदर्शम् आदर्शयति स्म काचित्  
पराङ्ग-नेपथ्यम् उपाजहार ।  
जहार काचित् श्रम-बिन्दु-जालं  
शनैः शनैस् ताव् उपवीजयन्ती ॥१८॥  
अङ्ग**-सम्बन्धि-**नेपथ्यं** भूषणादिकम् **उपाजहार,** श्री-कृष्णस्य निकटे आजहार आनीतवती, श्री-कृष्ण-द्वारा यूथेश्वर्या वेशार्थम् इति भावः । **काचित् तौ उपवीजयन्ती** सती **श्रम-बिन्दु-समूहं** **जहार** दुरीचकार ॥१८॥

**आस्याम्बुजं मे निखिलं मरन्दं  
पीत्वापि दष्टं मधुसूदनेन ।  
इत्थं चिरं स-स्मितम् ऐक्षतैतन्  
न दर्पणं सम्मुखतो निरास ॥१९॥  
मे** मन्-**मुख-कमल**-सम्बन्धि-**निखिलं मकरन्दं** **पीत्वापि** **मधुसूदनेन** आस्य-कमलं **दष्टं,** न हि भ्रमरः मकरन्दे पीते सति कमलं दंशति, **इत्थं** मनसि विभाव्य राधिका **स-स्मितं** यथा स्यात् तथा **एतत्** श्री-कृष्ण-कर्तृक-स्वाधर-दंशनम् **ऐक्षत**। अतः दर्शनानन्देन **सम्मुखतो दर्पणं न निरास** न दूरीचकार ॥१९॥

**रूपामृतं मे त्रिजगद्-विलक्षणं  
निःसीम-माधुर्यम् इदं च यौवनम् ।  
अद्यैव साफल्यम् अवाप सर्वथा  
प्रेयान् उपाभुङ्क्ततमां मुदा यतः ॥२०॥  
मम रूपामृतादिकम्** **अद्यैव** **सर्वथा साफल्यं प्राप,** यतः **प्रेयान्** कृष्णः **मुदा** अतिशयेन **उपाभुङ्क्त** ॥२०॥

**सैवं विचिन्त्य क्षणम् आह कान्तं  
तद्-अक्षि-पीताखिल-माधुरीका ।  
स्वान्तर्-मुदात्यर्थ-लसद्-दृगन्त-  
लक्ष्मी-विहारायतनास्य-पद्मम् ॥२१॥  
तस्य** कृष्णस्य **अक्षिभ्यां** **पीता अखिला माधुरी** यस्य एवं-भूता **सा** राधा **क्षणम् एवं विचिन्त्य कान्तम् आह—**कथम्-भूतं ? **स्वस्य** राधिकायां **अन्तर् मुदा** करणेन **अत्यर्थं** **लसन्ती** या **दृगन्त-लक्ष्मीः,** तस्या **विहारायतनं मुख-पद्मं** यस्य तत् । तत्र श्लोक-त्रये एक एव कर्तृ-पद-प्रयोग अतो विशेषकम् ॥२१॥

**भो भो विलासिन् अवधेहि यत् त्वया  
विस्रस्त-वेशाभरणास्म्य् अहं कृता ।  
यावद् मद्-आल्योऽनुसरन्ति नोषसि  
द्रुतं समधित्ससि तन् न किं पुनः ॥२२॥  
भो भो विलासिन्!** श्री-कृष्ण! त्वम् **अवधेहि** **यत्** यस्मात् **विश्रस्त-वेशाभरणा** **अहं त्वया कृता** **अस्मि**, **तत्** तस्मात् **यावन् मद्-आल्य उषसि** **न अनुसरन्ति,** तावत् त्वं **किं द्रुतं न समाधित्ससि** वेशादि-संस्कारेण न समाधानं कर्तुम् इच्छसि ॥२२॥

**स्व-चातुरीं साधय मां प्रसाधय  
प्रसादयानङ्गम् अभीष्ट-दैवतम् ।  
योऽस्मन्-मनो-मन्दिर-वर्त्य् अयं त्वया  
बहिष्कृतो लक्ष्मभिर् एभिर् एव यत् ॥२३॥  
मां प्रसाधय** अलङ्कारादिना भूषितां कुरु, तत एव **स्व-चातुरीं साधय**, एवं तव **अभीष्ट-दैवतं** कन्दर्पं **प्रसादय,** अपराध-क्षमा-द्वारा प्रसन्नं कुरु । अपराधम् एवाह—**योऽयं** कन्दर्पः आवयोर् **मनो**-रूप-**मन्दिर-वर्ती** स्यात्, स त्वया **एभिर् लक्ष्मभिर् **नख-चिह्नैः करणैर् **बहिष्कृतः** । इष्टदेवो हि सेवा-समये बहिर् निष्काश्य, पश्चात् गृह-मध्ये स्थाप्यते, तस्मात् सेवा-समाप्ति-समये बहिश्-चिह्नादिकं दूरीकृत्य मनो-रूप-मन्दिर एव तस्य स्थितिर् उचितेति ध्वनिः ॥२३॥

**सत्यं ब्रवीष्य् अङ्गजम् इष्ट-देवं  
त्वद्-अङ्ग-पीठे प्रकटी-भवन्तम् ।  
यजामि भूषाम्बर-गन्ध-पुष्पं  
स्रक्-चन्दनाद्यैर् इति तां स ऊचे ॥२४॥**

श्री-कृष्ण आह—सत्यम् इति । **प्रकाटीभवन्तम्** इत्य् अधुना पुनर् अपि **तवाङ्गे** कामोद्भवो जातः, अत एव चन्दनाद्यैर् इत्य्-आदि-पदेन शृङ्गारानन्तरं भावि-सम्भोगोऽपि बोध्यः ॥२४॥

**अथामुना कङ्कतिकां शनैः शनैर्  
विकर्षता भानुमती करार्पिताम् ।  
कचावली संस्क्रियते स्म मालती-  
मालोत-वेणी-रचना-पटीयसा ॥२५॥  
अथ** परस्पर-कथोपकथनानन्तरं **शनैः शनैः** **कङ्कतिकां विकर्षता** **अमुना** श्री-कृष्णेन **कचावली संस्क्रियते-स्म** । सा कचावली कीदृशी ? **भानुमती** कान्तिमती । कङ्कतिकां करार्पितां, पक्षे भानुमत्या तन्-नाम्न्या सख्या कर्त्र्या करे श्री-कृष्ण-पाणौ अर्पिताम् । तत्र ग्रन्थे सर्वत्र किङ्करीणां श्लेषेणैवोल्लेख इति बोध्यम् । अमुना कीदृशेन ? **मालती-मालया उता** ग्रथिता या **वेणी,** तस्या **रचनायाम्** **अतिपटीयसा** अतिनिपुणेन ॥२५॥

**कस्तूरिका-चन्दन-कुङ्कुम-द्रवैः  
सम्भावितैस् ताम् अनु राग-लेखया ।  
चकार भालाञ्चित-चारु-चित्रकां   
स चित्र-चञ्चुर् धृत-नव्य-वर्तिकः ॥२६॥  
धृता** चित्र-सम्पादिका लूली इति प्रसिद्धा **वर्तिका** येन, एवम्-भूतः **स** श्री-कृष्णः **भाले** ललाटे अङ्कितं **चारु-चित्रकं** यस्या एवम्-भूतां राधिकां **चकार** । कैः ? अनुराग-श्रेण्या **सम्यग् भावितैर्** वासितैः **कस्तूरिकादि-द्रवैः** । तिलक-निर्माणे क्रमो यथा—प्रथमतः कस्तूरिकायाः श्यामः मण्डलं, तस्य चतुर्दिक्षु केशरेणाष्ट-दल-कमल-रचना, मध्ये मध्ये चन्दन-बिन्दुः । पक्षे, **राग-लेखया** गणोद्देश-दीपिकाइत-तन् नाम्न्या सम्भावितैः संस्कृतैः ॥२६॥

**ताटङ्क-युग्मेन लवङ्ग-मञ्जरी  
सम्पादितापूर्व-रुचा स चारुणी ।  
आनर्च तस्याः श्रवणे नवाञ्जने-  
नानञ्ज कञ्ज-प्रतिमे तद्-अक्षिणी ॥२७॥  
स** श्री-कृष्णः **लवङ्ग**-पुष्पस्य **मञ्जर्या** **सम्पादिता अपूर्वा** कान्तिर् यस्य एवम्-भूत-**कुण्डल-युग्मेन** **तस्या** राधिकायाश् **चारुणी श्रवणे** कर्णे **आनर्च** । पक्षे, लवङ्ग-मञ्जरी-नाम्न्या किङ्कर्या एवं अञ्जनेन करणेन **कञ्ज-प्रतिमे** पद्म-सदृशे तस्या **अक्षिणी आनञ्ज**, अञ्जनेन युक्ते अक्षिणी चकारेत्य् अर्थः ॥२७॥

**दधार हारं रुचि-मञ्जरीलितं  
यदा तदोचे प्रियया मदोद्धुरम् ।  
या खण्डिता चन्दन-कञ्चुली त्वया  
वक्षोजयोस् तां न कुतश् चिकीर्षसि ॥२८॥  
यदा** कृष्णस् तस्या वक्षसि दधार, **तदा** **प्रियया** **मदोद्धुरं** यथा स्यात् तथा **ऊचे** । **हारं** कीदृशं ? **कान्ति-मञ्जर्या ईलितं** स्तुतं, पक्षे एवं-नाम्न्या कयाचित् ईडितं प्रेरितं दत्तम् इत्य् अर्थः । वाक्यम् एवाह—मम **स्तनयोर्** **या चन्दन-कञ्चुलिका त्वया** **खण्डिता**, त्वं हारादानात् पूर्वं **कथं न कर्तुम् इच्छसि** ? हारे दत्ते सति तन्-निर्माणासम्भवात् ॥२८॥

**आलेख्य-कर्मण्य् अतिगर्व-धारिणीस्  
तास् ता विशाखा-प्रभृतिर् भवत्-सखीः ।  
विस्मापयाम्य् अद्य कुच-द्वये कृतैश्  
चित्रैर् विचित्रैर् इति तां जगाद सः ॥२९॥  
स** श्री-कृष्णस् **तां** राधिकां **जगाद,** वाक्यम् एवाह—तव **कुच-द्वये** **मया कृतैर् विचित्रैश् चित्रैः** करणैश् **चित्र-कर्मणि अतिगर्व-धारिणीर् भवत्-सखीः अद्य विस्मापयामि** ॥२९॥

**प्रसाधनार्थ-प्रतिपादनोन्मुखं  
श्री-रूप-लीला-रति-मञ्जरी-मुखः ।  
स्तन-द्वयं तुलिकयाङ्कयन् हरिः  
पञ्चेषु-पञ्चेषु-शरव्यताम् अगात् ॥३०॥  
तुलिकया** **स्तन-द्वयम् अङ्कयन् हरिः** **पञ्चेषोः** कन्दर्पस्य ये **पञ्च-शराः** पञ्च-बाणाः, तेषां **शरव्यतां** लक्षताम् **अगात्** । लक्षं शरव्यं च इत्य् अमरः । कृष्णः कीदृशः? **प्रसाधनस्य** **अर्थः** प्रयोजनं सम्भोगस् तस्य **प्रतिपादने** ज्ञापने उन्मुख्यो या श्री-रूप-लीला-रतीनां मञ्जर्य्-आद्या यस्य सः । पक्षे, प्रसाधनस्य अर्था वस्त्र-चन्दनादीनि तत्-सम्पादनोन्मुखाः श्री-रूप-मञ्जर्य्-आद्या यस्य सः ॥३०॥ 

**पाणिश् चकम्पे यदि वक्र-रेखां  
चित्रं विलुम्पन्न् उरसा मुहुः सः ।  
मन्ये स्मराग्निं धमति स्म तस्याः  
धृतीन्दनं दग्धु-मना विदग्धः ॥३१॥**

कन्दर्पावेशाद् **यदि पाणिश् चकम्पे**, **तदा स** श्री-कृष्णः स्व-वक्षसा स्तन-वर्ति-**वक्र-लेखं चित्रं मुहुर् विलुम्पन्** राधिकायाः **कन्दर्पाग्निं धमति स्म,** वर्धयति स्म इत्य् अर्थः । इत्य् अहं **मन्ये** । कृष्णः कीदृशः? **तस्या धृति**-रूपं **काष्ठं दग्धुं मनो** यस्य सः ॥३१॥

**कामस् तम् आकल्पम् अनल्प-वैभवैः  
सद्यो विधायानियत-स्थल-स्थितम् ।  
विमृज्य संसृज विखण्ड्य खण्डशस्  
तेनैव सोल्लासम् उभाव् अभूषयत् ॥३२॥**

इदानीं विगत-धैर्ययोर् भङ्ग्या सम्भोगम् आह—**कन्दर्पः** स्वस्य **अनल्प-वैभवैः **करणैः कृष्णेन कृतं **तम्** **आकल्पं** सम्भोग-समये परस्पर-सम्मर्दात् **सद्योऽनियत-स्थल-स्थितं विधाय,** तेषां मध्ये किञ्चित् चित्रम् एकत्र **विमृज्य,** तद् एवान्यत्र **संसृज्य,** किं तत् हार-तारकादि-भूषणं **खण्डशो विखण्ड्य,** **तेनैव** एकस्या एव राधायाश् छिन्न-भिन्नाकल्पेन तौ राधा-कृष्णौ **अभूषयत्** ॥३२॥

**सख्यश् च दास्यश् च दृशं**[^५]** कृतार्थतां  
मूर्तां चिरायाभिलषन्त्य एव ताम् ।  
प्रभातम् आयातम् अवेत्य चक्षु-भूर्  
विधिं च शपन्त्यो निरुपाय-कातराः ॥३३॥**[^६]

**सख्यश् च** एवं सम्भोग-समये ततो निःसृत्य बहिः-स्थिताः, **दास्यश् च** **तां दृशं** **कृतार्थतां मूर्तां** मूर्तिमतीं **चिर-कालं** व्याप्य तिष्ठतु इति **अभिलषन्त्यः** सत्य **एव** **आगतं प्रभातम् अवेत्य** **चक्षु-भुर् विधिं** प्रभात-निर्मातारम् ॥३३॥

**गवाक्ष-लग्ना मुमुदे क्षणं क्षणं  
तदैव मम्लौ बलभिद्-दिशं गता ।  
दृष्टिः सखीनां तरलत्वम् आश्रिता  
स हृद्य् अभात् साधक-भक्त-संहतेः ॥३४॥  
तरलत्वं** चञ्चलत्वम् **आश्रिता सखीनां दृष्टिर्** यदा **गवाक्ष-लग्ना** सती **क्षणं मुमुदे**, तदैव **बलभिद्-दिशं** पूर्व-दिशं **गता** सती **क्षणं मम्लौ** । पक्षे, तरलत्वं हार-मध्य-गतत्वम् आश्रिता सती **साधक-भक्त-संहतेः हृदि अभात्** । तथा च साधक-भक्तैः सदा सा हृदि भाव्येति भावः ॥३४॥

**तत्-केलि-सीमनिम् असीम-सौहृदं  
ताः संविदाना निलयं यदाविशन् ।  
तदैव भीरुः सहसा प्रियोरसो  
विश्लिष्य तल्पाद् अवरोहणं व्यधात् ॥३५॥  
तत्-केलि-सीमानं** अवसानं **संविदानास् ताः** सख्यः तयोर् **निलयं** यदा **अविशन्, तदैव** **भीरू** राधिका **सहसा** अतर्कितम् एव **प्रियस्य** **वक्षः-स्थलद् विश्लिष्य** **तल्पाद् अवरोहणं व्याधात्** । सीमा-रहितं सौहृदं प्रेम यत इति तत्-काले सीमानम् इत्य् अस्य विशेषणम् । केलि-समाप्तिम् अवलोक्य दुःखातिशयेन प्रेमावर्धत इति भावः । सीम-सीमे स्त्रियाम् उभे इत्य् अमरः ॥३५॥

**स्व-पक्ष-पाती-कृत-किङ्करी-गणा  
भ्रू-कुञ्चनेनोपविवेश सासने ।  
संलाप-पीयूष-पिपासया हरिस्   
तासां मृषा स्वापम् उवाह तत्-क्षणात् ॥३६॥  
भ्रू-कुञ्चनेन स्व-पक्षपाती-कृता किङ्करी-गणा** यया एवं-भूता राधा तल्पाद् विश्लिष्य **आसने उपविवेश** । पूर्वं समस्त-विलासं दृष्टवतः किङ्करी-गणस्य साहायं विना, सखी-प्रतिव्यक्तव्यस्य विकाशासम्भवात् तासां सखीनां श्री-राधया सह संलोपं **तत्-क्षणम् **आरभ्य **मिथ्या-स्वापं निद्राम् उवाह** प्राप ॥३६॥

**सा प्राह भो धन्यतमाः स्थ सख्यो  
दिष्ट्याद्य सख्यं निरवाहि बाढम् ।  
दिष्ट्या पुनर् दर्शन-दान-पात्री-  
कृत्यैव मां क्रेतुम् इवोदयध्वे ॥३७॥**

सा राधिका ॥३७॥

**निःसार्य गेहाद् भवतीभिर् उद्धता  
नक्तं समानीय वनं कुलाङ्गनाम् ।  
सती-व्रत-ध्वंसिनि पुंसि हन्त   
बलात् समर्प्यान्तर्-अधायि तत्-क्षणात् ॥३८॥**

हे **उद्धताः** ! **नक्तं** रात्रौ **कुलाङ्गनां** मां ॥३८॥

**ररक्ष मां पुण्य-ततिः पुरातनी  
न ताम् ऋतेऽन्या गतिर् अस्ति कापि मे ।  
यद् अस्य पार्श्वेऽपि सतीत्व-विप्लुतिं  
नैवान्बभूवं रजनीं नयन्त्य् अपि ॥३९॥  
पुरातनी पुण्य-ततिर् मां ररक्ष**, **तां** पुण्य-ततिं **विना यद्** यस्मात् **अस्य** कृष्णस्य **पार्श्वेऽपि** **रजनीं नयन्त्य् अहं** **सतीत्वस्य विप्लुतिं** ध्वंसं **नैवान्बभूवं** न अनुभवं कृतवती ॥२९॥

**गोपी-सहस्रेषु रताविरामतो  
बह्विर् निशा यापयतोऽस्य जागरैः ।  
अक्ष्णोर् वसत्याद्यतनीं विभावरीं  
यत् सुप्ति-देव्योपकृतं ममातुलम् ॥४०॥  
गोपी-सहस्रेषु** **अविरत-रमणाद्** धेतोः पूर्व-पूर्व-दिवसीया **बह्वीर्** **निशा** **जागरैः** करणैः **यापयतोऽस्य** कृष्णस्य **अक्ष्नोर्** नेत्रयोर् **अद्यतनीं** **रात्रिं** व्याप्य **वसन्त्या** **सुप्ति-देव्या** **मम अतुलम्** **उपकृतम्**, तथा च पूर्व-पूर्व-रात्रौ जागरणाद् धेतोर् अस्य नेत्र-द्वये आगतायाः सुप्ति-देव्या उपकारेणैव मम सतीत्वम् अक्षुण्णम् इति भावः ॥४०॥

**यत् ते सतीत्वं प्रथितं न वेद का  
यद् ब्रह्मचर्यं श्रुतयोऽस्य सञ्जगुः ।  
तद् अत्र निर्दूषणा एव साधु वां  
सङ्गोऽतिरङ्गाय सखी-दृशाम् अभूत् ॥४१॥**

सखीनां प्रत्युत्तरम् आह—**यत्** यस्मात् **तव** **प्रथितं सतीत्वं का न वेद** ? कृष्णो ब्रह्मचारीति गोपाल-तापन्य्-उक्त-**श्रुतयोऽस्य** कृष्णस्य **ब्रह्मचर्यं जगुः** । **तत्** तस्मात् **वां** युवयोर् **निर्दूषणा** **एव सङ्गस्य** **सखीणां दृशां रङ्गाय अभूत्** ॥४१॥

**स्व-ब्रह्मचर्य-व्रत-रक्षणार्थं  
सुप्तिं न देवीम् अपि संस्पृशेद् अयम् ।  
अनङ्ग-सङ्ग्य् एव ततो भवत्या  
भवत्य् असौ सत्यम् इति प्रतीमः ॥४२॥  
अयं** श्री-कृष्णः **स्वस्य ब्रह्मचर्य-व्रत-रक्षार्थं** स्त्री-लिङ्ग-शब्द-बोध्यां **सुप्तिं देवीम् अपि न संस्पृशेत्** । अतो हेतोः **असौ** कृष्णः **भवत्या अङ्ग-सङ्गी न भवतीति** **सत्यं** वयं **प्रतीमः** । पक्षे, अस्य सुप्ति-स्पर्शाभावात् सम्पूर्णां रात्रिं व्याप्य भवत्या सह अनङ्ग-सङ्गी असौ भवतीति सत्यं प्रतीमः ॥४२॥

**इति ब्रुवाणा ललिता विशाखया   
प्रोचे सखि ज्ञातम् इदं मयाखिलाम् ।  
धर्मोऽनयोः शर्म-विशेष-सिद्धये  
तनोः प्रयागे लयम् आप स स्वयम् ॥४३॥**

इति **ब्रुवाणां ललितां प्रति विशाखा उवाच** । **अनयोः** साध्वी-ब्रह्मचर्य-लक्षण-धर्म-कार्यत्वाद् **धर्मः** स्वस्य **उत्कर्ष-विशेष-सिद्धये** **प्रयागे** **तनोर्** देहस्य **लयम् आप** । स्वयं देह-त्याग-कृतवान् इत्य् अर्थः । पक्षे, अतनोः कन्दर्पस्य प्रकृष्टे यागे स्वयम् एव लयम् आप ॥४३॥

**शर्मैव किं तत् कथयेऽति चित्रया  
पृष्टाह सा योऽधित धर्म एतयोः ।  
सतीत्व-वर्णित्वम् इहायम् एधितो   
व्यधाद् इमौ सम्प्रति सम्प्रयोगिनौ ॥४४॥**

पूर्वोक्त-शर्मैव किं तत् कथय इति **चित्रया पृष्टा सा** विशाखा **एतयोर् धर्मः सतीत्व-ब्रह्मचर्यम् अधित** पुपोष, **अयम्** एव इह प्रयाग-लये सति **एधितः** वृद्धः सन् **इमौ** **सम्**यक् **प्र**कृष्ट-**योगवन्तौ** अकरोत् । धर्मो हि परिपाक-दशायां शुद्ध-चित्तानां योगं साधयतीति शास्त्रम् । पाक्षे, सम्प्रयोग-रतं सतीत्व-ब्रह्मचर्ययोस् तद् एव फलं परिणतम् इति ध्वनिः ॥४४॥

**यद् भाति वैराग्य-धुरा-धरोद्यन्-  
नैर्गुण्य-मुक्तामय-हारिणीयम् ।  
निरञ्जनोदार-दृग् अद्य सद्यः  
सत्यं तद् एषाच्युत-योग-सिद्धा ॥४५॥  
यत्** यस्मात् **इयं** राधा **वैराग्य-धुरां धरतीति** सा । पक्षे, नीरागत्वातिशयोऽधरे यस्या सा। एवम् **उद्यता** वैराग्येन हेतुना **मुक्ता** । अत एव **आमयम्** अन्येषाम् अविद्या-रोगं दर्शनादिना **हर्तुं** शीलं यस्याः । पक्षे, उद्यन्-नैर्गुण्यं यस्य तथा-भूतो मुक्ता-मयो हारोऽस्ति यस्या। एवं **निरञ्जना** उपाधि-रहिता **उदारं दृग्** ज्ञानं यस्याः सा । पक्षे, अञ्जन-रहिता दृष्टिर् यस्य षा । **तत्** तस्मात् एषा राधा **सत्यम्** एव **च्युति-रहिता योग-सिद्धिर्** यस्याः तथा-भूता । पक्षे, अच्युतेन श्री-कृष्णेन सह योगः सम्भोगस् तेन सिद्धा ॥४५॥

**पूर्णात्म-भूतत्व-सुखानुभूत्यै  
स्वाधीन-मायाश्रित-योग-निद्राः ।  
चकस्त्य् असाव् अप्य् अगुणातिमुक्त-  
मालाञ्चित-श्रीर् अति-सिद्धिम् आप्तः ॥४६॥  
पूर्णात्म-भूतत्वेन** यः **सुखस्यानुभवस्** तद्-अर्थं योगाभ्यासेन **स्वाधीना** वशीकृता या **माया**विद्या-शक्तिस् तया **आश्रित-योगनिद्रोऽसौ** कृष्णोऽपि **तल्पे चकास्ति** । कीदृशः ? **अगुणा** गुणातीता या **अतिमुक्त-माला** अत्यन्त-मुक्त-श्रेणी, तया **अञ्चिता** पूजिता **श्रीर्** मोक्ष-सम्पद् यस्य सः । अत एव **अतिशय-सिद्धिं प्राप्तः** । 

पक्षे, आत्म-भूः कन्दर्पस् तत्त्व-सुखं यथार्थ-सुखं, तद्-अनुभवार्थं स्वाधीना, अत एव मायया कपटेनाश्रितः स्वेन सह योगो यस्या एवं-भूता निद्रा यस्य सः । किदृशः ? अगुणा सम्भोगातिशयाद् गुण-रहिता या अतिमुक्त-माला तया अञ्चिता श्रीः शोभा यस्य, अत एव मालायाः सूत्र-त्रोटनाद् धेतोर् असौ सिद्धिं प्राप्तः ॥४६॥

**अस्यास् तु पश्यालि हृद्-अम्बरान्तरे  
स्वानन्द-संवित् प्रवरेन्दुलेखया ।  
यद् दीप्यते तेन पुनर्-भव-क्षतं  
मनो-भवोत्ताप-शमश् च बुध्यताम् ॥४७॥**

श्री-कृष्णापेक्ष्या अस्या योग-सिद्ध्य्-अतिशयम् आह—**अस्या** राधायास् **तु** तद्-अपेक्षया वैलक्षण्यं पश्यत, तद् एवाह—**अस्या** **हृदयाकाशे** यत् **स्वानन्द-संवित्**, स्वानन्दानुभवः, तद् एवाज्ञान-रूप-तमो-नाशकत्वात् **प्रवरेन्दुलेखा**, तया कार्त्र्या **यद् दीप्यते,** तेन **पुनर्-भव-क्षतं **मोक्षं, एवं **मनो-जन्योत्तापशमश्** **च बुध्यताम्** । 

पक्षे, हृद्-अम्बरान्तरे हृदि-स्थित-वस्त्र-मध्ये या स्वानन्दस्य संवित् उपलब्धिर् यस्याः, एवं-भूता इन्दुलेखा अतिशयोक्त्या नख-चिह्नं, तया कर्त्र्या यद् दीप्यते, तेन पुनर्-भव-क्षतं नख-क्षतम्, एवं कन्दर्प-जन्योत्ताप-शमश् च बुध्यताम् । तथा च नख-क्षतानां वस्त्राच्छन्नत्वेऽपि तेषां वस्त्रस्यावकाश-द्वारा प्रकटितया कान्त्या हेतुना नख-क्षतानाम् अनुमानं जायत इति भावः । पुनर्भव-कररुहो नखोऽस्त्री इत्य् अमरः ॥४७॥

**तदा निरोधासह-रोमहर्ष-  
स्वेदाम्बु-वर्षस् तिमिताङ्ग-यष्टेः ।  
व्यक्तं हरेर् उद्भिद्-उर-स्मितास्य-  
पिधान-चातुर्यम् अपास्तम् आसीत् ॥४८॥**

तासां परीहास-वाणीं श्रुत्वा **निरोधं न सहन्ते** ये **रोमहर्षादयस्** तैस् **तिमितम् अङ्गं** यस्य एवं-भूतस्य **हरेः** उद्बोधन-शीलं स्मितं यत्र एवं-भूत्**आस्य-पिधाने** कृतं यत् **चातुर्यं** तत् **व्यक्तं** सत् **अपास्तम् आसीत्** ॥४८॥

**उत्थाय सद्यः स जगाद वक्षः  
स्वं दर्शयंस् ता अतिसम्भ्रमेण ।  
हंहो ममापि स्व-सुखैक-संविच्  
चित्रेन्दुलेखा हृदि पश्यतास्ते ॥४९॥  
स** श्री-कृष्णः पूर्वोक्त-राधा-वक्षः-स्थलेन्दुलेखा-दर्शनाधीनं तस्या योगातिशयम् असहमान इव ताः सक्ःईर् आह—**हंहो** ! **अत्यन्त-संरम्भे**, ब्रह्म-सुख-रूपं यद् **एकं** मुख्यं **चैतन्यं** तद् एवाश्चर्येन्दुलेखा-अज्ञान-मोहनाशकत्वात् । 

पक्षे, सम्भोग-सुख-संवेदनी विचित्र-नख-रेखा मम हृद्य् अप्य् आस्ते । तथा तद्-दर्शन-द्वारा राधायाः पुरुषायितत्वं सूचितम् ॥४९॥

**आवृत्य चैलेन नमन्-मुखं पुनर्  
विभुग्न-चिल्ली-तटम् उन्मय्य ।  
सा ब्रूते स्म किञ्चित् स्व-कराम्बुजेन तद्-  
वक्षः स्पृशन्तीं पिदधे च लक्ष्म तत् ॥५०॥**

सा राधिका किञ्चित् ब्रूते स्म, आवृत्येति स्वभावोक्तिः । **स्व-कराम्बुजेन** श्री-कृष्णस्य **वक्षः**-स्थलं **स्पृशन्ती सा** **तत् लक्ष्म** चिह्नं **पिदधे च** ॥५०॥

**चित्रेन्दुलेखे इह ते यदि स्तः  
स्यातां न कस्माल् ललिता-विशाखे ।  
पश्य त्वदीयान् परिगृह्य तेऽदुः  
स्वीयान् नखाङ्कांस् त्रिगुणीकृतान् यः ॥५१॥**

पूर्व-श्लोके श्री-कृष्णेनोक्तस्य चित्रेन्दुलेखा-पदस्यार्थान्तरं प्रकल्प्य स्वस्य लज्जा-संवरण-प्रकारम् आह—हे कृष्ण! **ते** तव हृदि **यदि चित्रेन्दुलेखे** मे सख्यौ **स्तः**, तदा परम-योग्ये **ललिता-विशाखे** **कथं न स्याताम्** । ताः चित्राद्याः सख्यस् **त्वदीयान् नखाङ्कान् परिगृह्य** तद्-अपेक्षया **त्रिगुणीकृतान् स्वीयान्** नखाङ्कान् **ते** तुभ्यं **अदुः** । तथा च सर्वासां प्रत्युपकारस्य साम्यात् तव वैषम्यम् अनुचितम् इति भावः ॥५१॥

**तम् आहुर् आल्यः स्वपतोऽखिलं निशां  
वक्षः कया ते नखरैर् विचित्रिताम् ।  
इयं तु साध्वी-कुल-चक्रवर्तिनी  
स्वेनैव पुण्येन विराजतेऽविता ॥५२॥  
निशां** व्याप्य **स्वपतस् ते** तव वक्षः-स्थलं **कया नखरैर् विचित्रितं** ? राधिकायास् तु चित्र-कर्तृत्व-सम्भवनापि नास्तीत्य् आह—**इयं** राधिका **स्व-पुण्येनैव अविता** सती **विराजते** ॥५२॥

**आहैष आं पुण्य-बलैव साध्वी  
भवेद् यद् अद्यातनु-सम्प्रहारे ।  
जिगाय माम् अप्य् अबलापि बाला-  
वलेपवत्य् अक्षुणद् अप्य् उरो मे ॥५३॥**

एष कृष्ण आह—**आं** ज्ञातं, इयं **साध्वी** स्व-**पुण्य-बला एव** **यद्** यस्माद् **अद्य अतनु-सम्प्रहारे** अतनुर् महान् यः सम्प्रहारस् तस्मिन् । पक्षे, कन्दर्प-युद्धे राधा **बालापि अबलापि** अतिशय-बलिष्ठं **माम् अपि जिगाय,** अत एव **अवलेपवती** अहङ्कारवती **मे** मम **उर-**स्थलम् **अक्षुणत्**, अर्थात् नखास्त्रेण ॥५३॥

**कीदृक् तद् एवेति तदा तद्-आलिभिः  
पृष्टः स तासाम् अधरान् पयोधरान् ।  
रदैर् नखैर् आशु बलाद् विखण्डयन्  
नैवं सखी वो व्यधितेत्य् अभाषत ॥५४॥**

हे कृष्ण! तन् नख-क्षतादिकं इति **तस्या** राधाया **आलिभिः प्र्ष्टः स** श्री-कृष्णः **तासां** सखीनां **अधरान् दन्तैर् नखैश् च पयोधरान् विखण्डयन्**, **वो** युस्माकं **सखी** राधापि **एवं व्यधित** चकार **इत्य् अभाषत** ॥५४॥

**इत्थं प्रगे तं परिफुल्ल-पद्मिनी-  
श्रेणी-मुखामन्द-मरन्द-मादितम् ।  
विलोक्य वृन्दा मधुसूदनं वने  
मुदं भियं चानुममज्ज वेपिता ॥५५॥  
तं मधुसूदनं** कृष्णं पक्षे भ्रमरं **वने** पक्षे जले **विलोक्य** **वृन्दा** **मुदम्** आनन्द-समुद्रम् अनुलक्षीकृत्य **ममज्ज** । प्रातः-काल-सम्भावनया **वेपिता** कम्पिता सती **भियं** मुदं च ममज्ज, आनन्द-मग्ना भय-मग्ना च बभूवेत्य् अर्थः । श्री-कृष्ण-पक्षे **पद्मिनी** सुन्दरी स्त्री ॥५५॥

**कान्ता उदीयुर् विकसन्-मुखेन्दवो  
रात्रिर् गता चास्तम् अपास्त-चन्द्रिका ।  
विलास-भङ्गः कथम् अस्तु नास्तु वा  
क्षणं हृदैवेति पराममर्ष सा ॥५६॥  
विकसन्-मुखान्य् एवेन्दवो** यासाम् एवं-भूता राधाद्याः **कान्ता उदीयुः**, एवं **अपास्त-चन्द्रिका **यत एवं-भूता **रात्रिश् च अस्तङ्गता,** अत एव **विलास-भङ्ग**-कारणस्य विकसच्-चन्द्र-मुखीनाम् उदयस्य सत्त्वात् एवं विलास-सुख-भङ्ग-कारणस्य चन्द्रिका-रहित-रात्रि-गमनस्य च सत्त्वात् विलास-भङ्गः कथं भविष्यति न वा ? इति-संशयाक्रान्त-**हृदया** **वृन्दा क्षणं पराममर्श** ॥५६॥

**तमांस्य् अनश्यन्न् अभितो यथा यथा  
तदा प्रकाशस् च यथा यथैधत ।  
तथा तथा हृद्-रुजम् एव सान्वभूद्  
व्रजस्य रीतिं श्रुतयोऽपि नो विदुः ॥५७॥  
यथा यथा तमांसि अभितोऽनश्यन्न्** एवम् अन्धकार-नाश-तारतम्येन, **यथा यथा** **प्रकाशश् च एधत**, **तथा तथा** **सा** वृन्दा **हृद्-रुजम् अन्वभूत्** । ननु अन्धकार-स्वरूप-ज्ञानस्य नाश-तारतम्याद् धेतोः सत्त्व-गुण-कार्य-प्रकाशो वर्धते । तस्माच् च हृद्-रोगो नश्यतीति श्रुति-प्रसिद्धेस् तत् कथं वृन्दा हृद्-रोगम् अन्वभूत् ? तत्राह—**व्रजस्येति** ॥५७॥

**ततो बलाद् वाचयति स्म कक्खटीं  
तद् भीषणं किञ्चन कक्खटं वचः ।  
प्रातस् तयोः केलि-विलास-शान्तये  
युक्त्य्-अन्तरं हन्त न जाघटीति यत् ॥५८॥  
तयो** राधा-कृष्णयोर् **भीषणं** **कक्खटं** कठोरं **वचः कक्खतीं** तन्-नाम्नीं वानरीं **वृन्दा बलाद् वाचयति स्म**, **यत्** यस्मात् **केलि-शान्तये युक्त्य्-अन्तरं न जाघटि**, नातिशयेन घटते ॥५८॥

**सतीर् इमाः कृष्ण कलङ्क-पङ्किलाः  
करोषि नोषस्य् अपि यज् जिहाससि ।  
फलं तद् अस्याचिरम् एव दित्सति  
व्रजाद् इहैष जटिलोपसेदुषी ॥५९॥**

हे कृष्ण ! राधाद्या **इमाः सतीस्** त्वं **कलङ्क-पङ्किलाः करोषि**, **यत् उषस्य् अपि न जहासि** । **तत्** तस्मात् **अचिरम् एवास्य फलं व्रजात् इह** निकटे **उपसेदुषी** उपसन्ना **जटिला दित्सति** दातुम् इच्छति ॥५९॥

**आकर्ण्य ताभिर् जटिलेति वर्ण-  
त्रयीं विवर्णत्वम् अधारि सद्यः ।  
विलास-रत्नाकरम् उद्भवन्ती  
शङ्कैव तासां चुलुकी-चकार ॥६०॥  
विवर्णत्वं** शङ्कया वैवर्ण्यम् । **विलास**-रूप-**समुद्रं** **तासां** सखीनां **शङ्कैव चुलुकी-चकार** । एतेन शङ्काया अगस्त्यत्वम् आरोपितम् ॥६०॥

**हा हन्त सख्यः करवामहे किं  
कथं निकेतं निभृतं व्रजेम ।  
इत्य् आलपन्त्यस् त्वरया स्खलत्यः  
कुञ्जालयाद् अङ्गनम् ईयुर् एताः ॥६१॥**

स्पष्टम्।

**रात्रिर् गतात्यल्पतरा सुख-प्रसूः  
हा काल-रात्रिः पुनर् आगतात्र या ।  
वर्षीयसी दुःक-तति-प्रसूर् बलाद्  
आशाः फलन्तीः कवलीकरोति नः ॥६२॥**

सुखं प्रसूते इति **सुख-प्रसूर्** अत **एवात्यल्पतरा रात्रिर् गता**, किन्तु **काल-रात्रि**-स्वरूपा जटिला **आगता** । कथं-भूता ? **दुःख-भयस्य प्रसूर्** माता, पक्षे दुःख-ततिम् अतिशय-दुःखं प्रसूते, अत एव **वर्षीयसी **अतिवृद्धा, एवं-भूता सा **नो**ऽस्माकम् **आशा**, पक्षे दिशः ॥६२॥

**दास्यश् च सख्यश् च तदैव काश्चन  
प्रविश्य केली-निलयं पुनस् तयोः ।  
स्रग्धे फेलामृतं मण्डनादीन्य्  
आदुर् ददुश् चापि मुदा परस्परम् ॥६३॥**

अङ्गनात् **पुनस्** **तयोः केली-निलयं प्रविश्य** **फेलामृतं** भुक्तावशिष्टं चर्वितादिकम् **आदुर्** जगृहुः ॥६३॥

**मिथोऽङ्ग-सङ्गस्य तदापि कान्तयोर्  
जिहासुतादित्सुतयोर् अभूद् रणः ।  
आद्या यदा प्राप मनाक् पराभवं  
राधांशगः कृष्ण-भुजस् तदा बभौ ॥६४॥  
कान्तयोः** राधा-कृष्णयोः **तदा परस्पराङ्ग-सङ्गस्य** **जिहासुतादित्सुतयो रणोऽभूत्** । तथा च एकस्मिन्न् एव समये शङ्का-हेतुका अङ्ग-स्पर्शस्य जिहासुता त्यक्तुम् इच्छुता औत्सुक्य-हेतुका जिघृक्षुता इत्य् अर्थः । **आद्या** शङ्का-हेतुका जिहासुता **यदा मनाक् पराभवं प्राप,** जटिलायाः परितो दर्शनाभावात् किञ्चित् शङ्का-निवृत्तेर् इति भावः, **तदा** राधायाः **स्कन्द-गतः** सन् श्री-कृष्णस्य **भुजो बभौ** ॥६४॥

**विद्युल्-लतालिङ्गित-वारिदागमः  
क्षिताव् इतो जङ्गमताम् अवाप किम् ।  
इत्य् उल्लसन्तश् चुकुवुः शिखण्डिनस्  
तेनापि ता भ्रान्त-दृशः शशङ्किरे ॥६५॥  
विद्युल्-लतयालिङ्गितो** **मेघागम** आकाशस्थोऽपि **क्षितौ किं जङ्गमताम् आप** ? पक्षे, विद्युल्-लतयालिङ्गितो मेघ-तुल्योऽगमो वृक्षः स्थावरः किं क्षितौ जङ्गमताम् आप ? द्रुर् द्रुमागमाः इत्य् अमरः । इति मेघ-ज्ञानात् **उल्लसन्तः शिखण्डिनश् चुकुवुः** । **तेन** मयूर-शब्देनापि ताः सख्यः **भ्रान्त-दृशः** सत्यः **शशङ्किरे** ॥६५॥

**प्रियास्यम् अन्व् एकतरां तृषातुरां  
हरित्सु स-त्रासम् अथापरां दृशम् ।  
मुहुः किरन्तौ व्रजतः स्म तौ व्रजं  
प्रत्येक-दोः-श्लेष-विशेष-भासिनौ ॥६६॥  
तौ** राधा-कृष्णौ **प्रियास्यं** प्रिया च प्रियश् च प्रियौ तयोर् आस्यम् **अनु** आस्ये **तृषातुराम् एकतरां दृशम्** एवं **हरित्सु** दिक्षु **स-त्रासं** यथा स्यात् तथा, **अपरां** दृशं **मुहुः किरन्तौ** **व्रजं व्रजतः** । कथं-भूतौ ? **प्रत्येक-हस्ताश्लेष-विशेषेण भासिनौ** दीप्तिमन्तौ ॥६६॥

**राज्ञि प्रलीनेऽरुण-दस्यु-दण्डितैस्  
तासां सुहृद्भिस् तिमिरैः पलायिते ।  
दूर-स्थित-स्थाणु-विलोकनाकुला  
अमंसतैता जरती-मयं जगत् ॥६७॥  
राज्ञि** चन्द्रे **प्रलीने** सति **अरुण**-रूप-**दस्युना दण्डितैस्** **तासां** राधादीनां **सुहृद्भिस् तिमिरैः** **पलायिते** सति, **दूर-स्थित-स्थाणु-विलोकनाकुला** दूरे स्थितो यः स्थाणुः शाखा-पल्लवादि-रहितः शुष्क-वृक्षस् तस्य विलोकनेन जरतीयम् इति ज्ञानाद् आकुला **एता जगत् जरती-मयम् अमंसत** । राजा मृगाङ्के क्षत्रिये नृपे इत्य् अमरः ॥६७॥

**उदेष्यतैवोषसि पद्म-बन्धुनाप्य्  
अवाध्यतैषा बत पद्मिनी-ततिः ।  
इति स्मरन् किं नु विषीदति स्म स  
स्मरः शरं नो समधित्सद् उन्मनाः ॥६८॥  
उषसि उदेष्यता** उदयं प्राप्स्यता सूर्येण **पद्म-बन्धुनापि** एषा राधाद्या **पद्मिनी-ततिः** **अबाध्यत** इति **स्मरन् स्मरः किं विषीदति स्म** ? अत एव तयोर् दुःख-दर्शनेन **उन्मनाः** सन् **शरं नो समाधित्स**, तथा च तदानीं सूर्योदय-जटिलाद्यागमन-शङ्कया परस्पराश्लिष्टयोर् अपि कन्दर्पावेशो न जात इति भावः ॥६८॥

**दैवात् तद्-औत्सुक्य-भटं विजित्य सा  
शङ्का बलिष्ठा व्रज-वर्त्म-सीमनि ।  
प्रेयो-भुजाश्लेष-निधिं व्यपानुदद्  
बलेन मन्ये सुदृशोऽंस-देशतः ॥६९॥  
व्रज-सीमनि** **बलिष्ठा सा शङ्का** निकुञ्ज-सीमनि प्राप्ताधिकारम् **औत्सुक्य-भटं विजित्य** **प्रेयसः** श्री-कृष्णस्य **भुजाश्लेष-निधिं** सुदृशो राधाया **अंस-देशतः बलाद् व्यपानुदद्** दूरीचकार ॥६९॥

**एकाध्व-गामित्वम् अपि स्फुटं तया  
तौ तर्जयन्त्येव यदा न्यषिध्यत ।  
तदा दृशां कातरता मिथस् तयोः  
पुर-स्थिता प्राण-सखीर् अरोदयत् ॥७०॥  
तौ** राधा-कृष्णौ **तर्जयन्त्या** तया शङ्कया यदा तयोर् **एकाध्व-गामित्वम् अपि** **न्यषिध्यत्** तदा **तयोर् मिथो दृशां कातरता** **अग्र-स्थिताः** **सखीर् अरोदयत्** ॥७०॥

**पृथक् पदव्यां पदम् एव धास्यतोर्  
विधूयमानस्य युगस्य कान्तयोः ।  
भवद्-वियोग-प्रभयापि दभ्रया  
विधूयमाना रुचयोऽभवन् क्षणात् ॥७१॥  
पृथक् पदव्यां पदम् एव धास्यतोः कान्तयोर् विधूयमानस्य युगस्य** विधोर् इवाचरतोर् मुख-द्वयस्य **रुचयस्** तदानीं प्रादुर्भवत्यः, पक्षे भवत् नक्षत्रस्येव या तयोर् वियोग-प्रभातया **दभ्रया** अल्पयापि करण-भूतया **विधूयमाना** खण्ड्यमाना **अभवन् ।** नक्षत्रस्य प्रभया द्वौ चन्द्रौ पराभूताव् इत्य् आश्चर्यम् ॥७१॥

**यदा मिथः-स्वान्त-मणि-प्रदान-  
पात्री-भवन्ताव् अपि जग्लतुस् तौ ।  
तदा पुनर् योग-विधौ तयोः स  
प्रेमैव साक्षात् प्रतिभूर् बभूव ॥७२॥  
तौ** **परस्परं मनो**-रूप-**मणि-प्रदानस्य** **पात्रीभवन्तौ** हर्षं कारणस्य मणि-प्रतिग्रहस्य उभयत्र सत्त्वेऽपि **यदा जग्लतुः** तौ ग्लानिं प्रापतुः, **तदा** **तयोः** **पुनर् योग-विधौ** **प्रेमा एव साक्षात्** जामिन इति प्रसिद्धः **प्रतिभूर् बभूव** ॥७२॥

**तया वियुक्तं निभृतं व्रजं तं  
व्रजन्तम् आलिङ्ग्य तरुण्य् अरौत्सीत् ।  
अपार-रुक् कापि ययाश्रु-पूरे  
तस्योष्णताधायि धियं धयन्त्या ॥७३॥  
तया** राधया **वियुक्तम्** अथ च **व्रजं** निभृतं यथा स्यात् तथा **व्रजन्तं** गच्छन्तं कृष्णम् **आलिङ्ग्य** **काप्य्** अपूर्वा **तरुणी** युवतिः **अरौत्सीत्** रुद्धं चकार । कीदृशी ? **अपारा रुक्** कान्तिर् यस्या सा। पक्षे, अपार-रुक् अपारा पीडा सा एव तरुणी अबला । तथा च, विच्छेद-जन्य-पीडाक्रान्तः स कृष्णो गन्तुं न शशाकेत्य् अर्थः । **यया** पीडया **तस्य** कृष्णस्य **अश्रु-प्रवाहे** **उष्णता अधायि** । आनन्दाश्रुणि शीतत्वं पीडा-जन्ये अश्रुणि उष्णत्वम् इति प्रसिद्धिः । पीडया कीदृश्या ? **तस्य धियं** बुद्धिं **धयन्त्या** पतन्-मुखं कुर्वन्त्या इत्य् अन्य-तरुण्य्-अपेक्षया अपूर्वत्वम् ॥७३॥

**प्रेयो-वियोगातिवलद्-व्रण-व्रजैः  
स्वाङ्गं विदन्त्य् आ-नख-केशम् आवृतम् ।  
जगाम च प्राह च सा स्खलत्-पदं  
विलम्बमानालि-करावलम्बिनी ॥७४॥  
प्रेयसः** श्री-कृष्णस्य **वियोग**-स्वरूपैर् **अतिवलद्-व्रण-समूहैर्** **वृतं** **नख-केश-पर्यन्तं स्वाङ्गं विदन्ति** । **सा** राधा **स्खलत्-पदं** चरणं यत्र तद् यथा स्यात् तथा **जगाम** । एवं स्खलत् सुपतितं पदं यथा स्यात् तथा **प्राह च** । कथं-भूता ? यूथेश्वर्या मन्द-गमनानुरोधेन या **विलम्बमाना आली** तस्याः **करालम्बिनी** ॥७४॥

**सख्योऽञ्जसा किं कुरुथासमञ्जसं  
यन् मां विपन्नां नयथ व्रजान्तिकम् ।  
स्वश्रू-निकेतान्ध-तमान्धु-रोधन-  
द्रोहातुरां हन्त पुनर् विधास्यथ ॥७५॥**

हे **सख्यः** ! यूयं **किम् असमञ्जसं कुरुथ** ? **यस्मात्** **विपद्-ग्रस्तां मां व्रजान्तिकं नयथ** । **श्वश्रू-गृह**-रूपो योऽ**न्ध-तमान्धः** निविडान्धकार-युक्तः कूपस्[^७] तत्र **रोधन**-रूप**-द्रोहणं** **पुनर्** माम् **आतुरां विधास्यथ** करिष्यथ ॥७५॥

**निःसार्य गेहाल् ललितेऽधुनैव मां  
प्रवेशयस्य् अप्य् अधुनैव तत् पुनः ।  
कृष्णाङ्ग-सङ्गामृत-सिन्धु-मज्जन-  
प्रलोभनैवाद्य वृथा कृता त्वया ॥७६॥**

हे **ललिते** ! **अधुनैव गेहान् निःसार्य पुनर् अधुनैव मां प्रवेशयसि** ॥७६॥

**अस्ताचलं यन्न् अधुना व्यलोकि यः  
स तिग्म-रश्मिः सखि पूर्व-पर्वतम् ।  
आरोढुम् आकाङ्क्षति किं विभावरी  
ख-पुष्पताम् अद्यतनी जगाम किम् ॥७७॥**

सन्ध्या-समये अस्ताचल-गतं सूर्यं दृष्ट्वा पूर्वम् अभिसारं कृतवत्या राधाया अनुरागातिशयेन रात्रिं विस्मृत्याधुना प्रातः समये उदय-पर्वत-गतं सूर्यम् अवलोक्य सन्देहम् आह—हे **सखि** ! **अस्ताचलं यद् गच्छन्** **यस् तिग्म-रश्मिः** सूर्यम् **अधुनैव** मया **व्यलोकि**, स एव सूर्यः किम् अधुनैव **पूर्व-पर्वतम् आरोढुम् आकाङ्क्षति** ? **विभावरी** रात्रिः ॥७७॥

**धिङ् मे श्रुतिं धिग् रसनां दृशं च धिक्  
सदातनौत्कण्ठ्य-भर-ज्वरातुराम् ।  
प्रापुर् न पातुं लवम् अप्य् अमुष्य याः  
सौस्वर्य-सौरस्य-सुरूपतामृतम् ॥७८॥  
औत्कण्ठ्यातिशय**-रूप-**ज्वरेणातुरां** **मम श्रुतिं रसनां दृशं च धिक्**, यतो याः श्रुत्य्-आदयः **अमुष्य** कृष्णस्य **सौस्वर्येत्य्**-आदि ॥७८॥

**निर्वेद-पद्धतिम् अपीपठद् एव पूर्वं  
योगोऽधुना तु सरले भवतीं वियोगः ।  
आद्योऽच्युतामृतम् अदर्शयद् अर्थम् अस्या  
अन्योऽनुभावयति हा कटु-कालकूटम् ॥७९॥**

ललिता प्रत्युत्तरम् आह—**पूर्व**-रात्रौ **योगः** सम्भोगः त्वां **निर्वेद-पद्धतिं** धर्मोल्लङ्घनात् वेद-रहितां वीथीम् **अपीपठत्** पाठयामास । **अधुना** **तु** हे **सरले** ! राधे ! **वियोगः** विप्रलम्भः निर्वेद-पद्धतिं मम श्रुतिं नेत्रं धिग् इत्य् आकारकात्म-धिक्कार-पद्धतिं **भवतीम्** अपीपठत् । तयोर् मध्ये **आद्यो** योगः, **अस्याः** निर्वेदः पद्धतेः **श्री-कृष्ण-**स्वरूपाद्य्-**अमृत**-स्वरूपम् **अर्थम् अदर्शयत्**, **अन्यो** वियोगः तस्याः पद्धतेर् अर्थं **कालकूटं** विषम् अदर्शयत् । विप्रलम्भस्य कालकूटवद् एव पीडकत्वात् । 

पक्षे, योगः अष्टाङ्गः निर्वेद-पद्धतिं वेद-वैमुख्य-पद्धतिम् । अष्टाङ्ग-योग-पक्षे च्युति-रहितं मोक्षम् अदर्शयत् । योग-भ्रंश-पक्षे कालकूटं मृत्यु-समूहम् । कालो दण्ड-धरः इत्य् अमरः ॥७९॥

**इत्थं सखी-गिरम् अपि प्रतिबोधम् एषा  
नैवानुराग-पर-भागवती शशाक ।  
ताभिर् वृता व्रज-जनैर् अविलोकितैव   
वेश्म प्रविश्य निज-तल्पम् अथाध्यतिष्ठत् ॥८०॥  
एषा** राधा **इत्थं सखी-गिरं बोद्धुम् अपि न शशाक** । यतः **अनुरागस्य पर-भागः** उत्कर्षः तथा चात्युत्कृष्टानुरागवतीत्य् अर्थः । **तल्प-मध्ये** **शेते** इति अधि शीङ् स्थासां कर्म ॥८०॥

इति श्री-कृष्ण-भावनामृते महा-काव्ये

प्राभातिका-चरितास्वादनो नाम

द्वितीयः सर्गः

॥२॥

—ओ)०(ओ—

(३)
