+++
title = "०७"

+++
सप्तमः सर्गः

कानन-प्रयाणानुमोदन-नाम

**तिलकाभरणादि-धारणैः  
प्रतिबध्नास्य् अथ किं सवित्रि मे ।  
अधुनाप्य् अशकं यतो गृहान्  
नहि निर्गन्तुम् अहं करोमि किम् ॥१॥**

अधुना स्व-स्व-गृह-स्थितानां श्री-कृष्णस्य निकट-गमनार्थम् उत्कण्ठाम् आह—हे **सवित्रि** ! मातः ! **मे** मम **तिलकादि-धारणैः किं प्रतिबध्नासि** ? श्री-कृष्णस्य निकट-गमने प्रतिबन्धं करोषि । यतः **अधुनापि** इति ॥१॥

**निखिला मम मित्र-मण्डली  
मिलितैव भवद् अत्र सङ्गवे ।  
प्रणयाम्बु-निधिः सखा स मे  
वनम् एष्यन् पथि मां प्रतीक्षते ॥२॥  
सङ्गवे** प्रातः-कालानन्तरं सप्तम-घटिकायाम् । **स** श्री-कृष्णः **वनम् एष्यन्** वनं गन्तुं **पथि मां प्रतीक्षते** । यतः **प्रणयाम्बुधिः** ॥२॥

**कथम् उद्विजसे त्वम् अप्य् अरं  
व्रज रक्षा-मणिम् एव तेऽधुना ।  
मणि-बन्धम् अनु प्रशान्तिकम्  
तनयैषास्मि निबध्नती करे ॥३॥**

तस्य माता आह—हे **तनय** ! **कथम् उद्विजसे** ? **त्वम्** **अपि अरं** शीघ्रं **व्रज** । किन्तु तव अस्मिन् **करे मणि-बन्धम् अनु** मणि-बन्धे **प्रशान्तिकं** **रक्षा-मणिम् अधुनैवाहं** **निबध्नती,** अस्मिन् नात्र विलम्ब-लेशोऽपि ॥३॥

**न गवां ध्वनिर् अध्वनि श्रुतो  
न च सम्प्रत्य् अपि सङ्गवोद्गमः ।  
निरगुः सुहृदो न धामतस् तव  
तारल्यम् अधास् त्वम् एव किम् ॥४॥**

पुनर् आह—तव **सुहृदः** अन्ये सखायः स्व-**धामतो न निरगुः,** न निर्गमनं चक्रुः। किन्तु **त्वम् एव तारल्यम् अधाः** ॥४॥

**मणि-काञ्चन-भूषनाञ्चिता  
जननी मार्जित-चर्चितादृत ।  
अतिरङ्गम् इवानलङ्कृतं   
हसिता त्वां सखि-पालिर् एव ते ॥५॥  
ते सखि-पालिर् एव त्वां हसिता** । सखि-पालिः कथम्-भूता ? **मणि-काञ्चनेत्य्**-आदि ॥५॥

**इति मातृ-कृतोपलालनाद्य्   
अपि ते बन्धनम् इत्य् अमंसत ।  
विशिख-रुत-मात्र-शङ्कित-  
स्व-सखान्त्य्-आगम-विक्लवेक्षणाः ॥६॥  
इति मातृ-कृतोपलालनादि ते बालकाः बन्धनम् एवामंसत** । कथम्-भूताः ? **विशिखा** "गली" इति प्रसिद्धा । तत्र **रुत-मात्रेण आशङ्कितो** यः स्व-**सखान्त्यागमस्** तेन **विक्लवेक्षणाः** ॥६॥

**वसुदाम-सुदाम-किङ्किणि-  
सुबलाद्याः समिता इतस् ततः ।  
पुरम् आनशिरे हरेर् इमे   
सुख-सिन्धोः पुलिनं यथोर्मयः ॥७॥  
इमे** **वसुदामादयः इतस् ततः** **समिताः** सन्तः **हरेः पुरम्** **आनशिरे** व्याप्तं चक्रुः । तत्र नन्द-पुरस्य सुख-सिन्धुत्वेन हरेः पुलिनत्वेन च उत्प्रेक्षम् आह—**सुखेति** ॥७॥

**अथ कश्चन गोप आगतोऽ  
वदद् उच्चैः शृणुतेदम् अर्भकाः ।  
स गवां भवनेष्व् अवस्थितो  
व्रजराजो यद् इह दिदेश वः ॥८॥  
कश्चन गोपः** नन्द-निकटाद् आगत्य बालकान् प्रति **अवदत्** । **गवां भवने** **स्थितः स** **व्रज-राजः वो** युष्मान् प्रति **यद् आदिदेश** तत् **शृणुत** ॥८॥

**स्वपितु क्षणम् अच्युतः सुखं  
न भवद्भिह् प्रसभं प्रबोध्यताम् ।  
अधुनाद्य मयैव मोचिता  
धवावली च विलम्ब्य कल्यताम् ॥९॥  
अच्युतः** श्री-कृष्णः **क्षणं सुखं स्वपितु,** **भवद्भिः प्रसभं** हठात् **न प्रबोध्यताम्** । युष्माभिर् **विलम्बं कृत्वा** **धवलावली काल्यतां** चाल्यताम् ॥९॥

**इति ते श्रुतवन्त एव गो-  
सदनान्य् एव मुदा प्रतस्थिरे ।  
कतिचित् सुबलादयोऽभवन्   
निभृतं प्रेष्ठ-सखावरोध-गाः ॥१०॥  
कतिचित्** रहस्य-वृत्तान्तज्ञाः **सुबलादयः निभृतं** यथा स्यात्, तथा **प्रेष्ठ-सखस्य** श्री-कृष्णस्य **अन्तःपुरगा अभवन्** ॥१०॥

**दधतेऽपचितिं हरेर् न चा-  
पचितिं प्रेमणि येऽनुयायिनः ।  
उपसेदुर् इमे व्रजेश्वरीं  
प्रथमं रक्तक-पत्रकादयः ॥११॥**

अधुना दासानां तत्कालीन-चेष्टाम् आह—**येऽनुयायिनो रक्तकादयः** **हरेर् अपचितिं** परिचर्यां **दधते**, अथ **च प्रेमणि अपचितिम्** अपचयं **न दधते,** **इमे** दासाः **प्रथमं व्रजेश्वरीम् उपसेदुः** ॥११॥

**अथ कश्चिद् अधात् तयार्पितां  
तनयामोदक-मोदकावलीम् ।  
अतिवत्सलता-लता-वलत्-  
फल-पालीम् इव काञ्चिद् अञ्चिताम् ॥१२॥  
कश्चिद्** दासः । **तया** व्रजेश्वर्या । **तनयस्य** श्री-कृष्णस्य **आमोद**-जनक-**मोदक-श्रेणीम् अधात्** । तत्र उत्प्रेक्षाम् आह—यशोदा-स्वरूप-**वात्सल्य-लतायाः** **काञ्चित् अञ्चितां** पूजितां प्रेष्ठाम् इति पर्यवसितां बलवत् **फल-श्रेणीम्** इव । अत्र मोदक-स्थानीयं फलम् ॥१२॥

**मणि-चित्रित-दारु-पेटिकान्-  
तर-गाम् अंस-तटे वहन्न् असौ ।  
शत-कोट्य्-असुतोऽप्य् अथादराद्  
अवधानीयतमाम् अमंस्त ताम् ॥१३॥  
असौ** दासः तादृश-**पेटिका**-मध्यागतां तां मोदकावलीं **स्कन्ध-तटे** **वहन्** सन् **शतकोटि-प्राणतोऽपि आदरात् अवधानीयतमाम् अमंस्त** ॥१३॥

**स्तिमितारुण-चेल-कञ्चुका-  
वृत-चन्द्रोपल-चित्र-झर्झरीम् ।  
शशि-वासित-नीर-पूरितं  
अपरो बिभ्रद् अदभ्रम् आबभौ ॥१४॥  
अपरो** दासः [**शशि-वासित-नीर-पूरितं**] कर्पूर-वासित-जल-पूरितां, अथ च तादृश-**चन्द्र-कान्त-मणि**-निर्मित-**चित्र-झर्झरीं** **बिभ्रत्** सन् **अदभ्रम्** अनल्पं यथा स्यात् तथा **आबभौ** ॥१४॥

**सित-मानस-वृत्तिम् एव ताम्  
अनुराग-पिहितां द्रवत्तराम् ।  
बहिर् एष जनान् किम् ईक्षयन्न्  
अतुलं सौभग-रत्नम् आददे ॥१५॥**

सित-झर्झरीं सित-मानस-वृत्तित्वेनोत्प्रेक्षते । **एष** दासः रक्त-वस्त्राच्छादित-श्वेत-झर्झरी-च्छलेन अन्तः-स्थित्**आनुरागेण पिहितां** **तां शुद्ध-मानस-वृत्तिम्** **एव बहिर्-जनान् किम् ईक्षयन्** सन् **अतुलं सौभाग्य-रत्नम् आददे** । **द्रवत्तरां** अनुराग-वशाद् द्रवी-भूताम् । दार्ष्टान्तिकेऽपि तिमित-वस्त्रस्य जल-क्षरणाद् द्रवत्तराम् ॥१५॥

**स्फटिकोत्तम-सम्पुटं परोऽ  
वहद् अन्तः-फणि-वल्लि-वीटिकम् ।  
अधि-कक्षम् अयं दधार किं  
शशि-बिम्बं स्व-मनोऽधिदैवतम् ॥१६॥  
परो** दासः **अन्तः-फणि-वल्लि-वीटिकं** तादृशं सम्पुटम् **अधि-कक्षं** कक्ष-तले **अवहत्** । **स्व-मनसः** **अधिष्ठातृ-दैवतं** **चन्द्र-बिम्बं किं दधार** ? सम्पुटे मनसः सर्वदावधानत्व-द्योतनाय अधिष्ठातृ-दैवतत्वेन चन्द्र उत्प्रेक्षितः ॥१६॥

**वसनाभरणाद्य् अनेकधा  
दध एकः परिधेयम् ईशितुः ।  
द्युमताम् अपि मोहनाय यत्  
सुदृशां कार्मणतां प्रपत्स्यते ॥१७॥  
एको** दासः **ईशितुः** श्री-कृष्णस्य **परिधेयम् अनेकधा वसनाभरणदि दधार** । **यत्** वसनादि **द्युमतां** सुदृशां **मोहनाय** "टोना" इति प्रसिद्धां **कार्मणतां प्रपत्स्यते** ॥१७॥

**क्षणतः क्षण-धुक् क्षण-प्रभा-  
निभ-कान्ता निविडोपगूहनात् ।  
सहसा निरगाद् बहिर् हरिः  
कलयन् मित्र-कलाप-जल्पितम् ॥१८॥  
हरिः** **मित्र-समूहस्य जल्पितं** [**कलयन्**] शृण्वन् **क्षण-धुक्** **क्षण-प्रभाया** उत्सव-पूरक-विद्युत्-प्रभा [**निभ-**] सदृश्याः **कान्ताया** **निविडोपगूहनात्** **क्षणतः** क्षण-मात्रेण **निरगात्** **सहसा** अतर्कितं यथा स्यात् तथा ॥१८॥

**पिदधन् नव-जागुडांशुकं  
सहचर्या स तयैव धारितम् ।  
किम् उ चञ्चलया चलन् बलान्  
मुदिरोऽवेष्ट्यत हातुम् अक्षमाः ॥१९॥  
तया** सहचर्या राधया **धारितं** [**जागुडांशुकं**] पीताम्बरं स श्री-कृष्णः **पिदधत्** । उत्प्रेक्षाम् आह—**चञ्चलया विद्युता** कर्त्र्या [**हातुम्**] त्यक्तुम् **अक्षमश्** **चलन्** मुदिरः **किं बलात् अवेष्ट्यत** ? अर्थात् तयैव । अत्र पीताम्बर-च्छलेन राधयैवावेष्ट्यत इति भावः ॥१९॥

**सखीभिर् हसितः सित-द्युति-  
द्युति-निन्दि-स्मित-पुष्प-वर्षिभिः ।  
रचिताङ्ग-विभूषण-क्रियः  
समियायाथ महा-पुरान्तरम् ॥२०॥  
स** श्री-कृष्णः । सम्भोगादि-चिह्नं दृष्ट्वा प्रिय-नर्म-**सखिभिर्** **हसितः सन्** यशोदा-प्रभृतीनां **महा-पुरान्तरं समियाय** । कथम्-भूतैः ? [**सित-द्युतिश्** चन्द्रः ।] चन्द्र-**द्युति-निन्दि-स्मित-पुष्प-वर्षिभिः** । कृष्णः कथम्-भूतः ? सखिभिः सम्भोगादि-चिह्नं दूरी-कृत्य **रचिताङ्ग-विभूषण-क्रिया** यस्य ॥२०॥

**द्युमणि-द्रुत-दण्डनोद्यत-  
प्रसरत्-शस्त-गभस्ति-कौस्तुभः ।  
शिखि-चन्द्रक-मण्डल-स्फुरत्-  
सुर-चापोज्ज्वल-मौलि-मण्डितः ॥२१॥**

वेष-प्रकारम् आह—कृष्णः कीदृशः ? **द्युमणेः** सूर्यस्य **शीघ्र-दण्डने उद्यताः प्रसरन्तः प्रशस्त-गभस्तयः** किरणा यस्य एवम्-भूतः **कौस्तुभो** यस्य सः । पुनश् च, **मयूर-चन्द्रिका-मण्डले स्फुरता** अथ च [**सुर-चापस्य**] इन्द्र-धनुषः सकाशाद् अपि उज्ज्वलेन **मौलिना** मुकुटेन **मण्डितः** ॥२१॥

**चल-मौक्तिक-दाम-धामभिस्  
तिरयन् बाल-बलाकिकावलीः ।  
अलि-पालि-समीलितोल्लसद्-  
वन-मालोद्यद्-इद्ध-सौरभः ॥२२॥**

पुनश् च [**चल-मौक्तिक-दाम-धामभिः**] चञ्चल-मुक्ता-मालायास् तेजोभिः करणैः मेघ-सन्निहित-**बालक-बक-श्रेणीः तिरयन्** तिरस्कारं कुर्वन् । पुनश् च, [**अलि-पालि-समीलितोल्लसद्-वन-मालोद्यद्-इद्ध-सौरभः**] भ्रमर-श्रेण्या समीलिता संस्तुताया लसद्-वन-माला, तस्या उदयेन इद्धः प्रवृद्धः सौरभो यत्र । पक्षे, तादृश-वन-श्रेण्या उदयेन इद्धः सौरभो गो-समूहो यस्मात् श्री-कृष्ण-स्वरूप-मेघात् ॥२२॥

**जननी-जन-नीवृतं द्रुतं  
रचयन् हर्ष-पयः-परिप्लुतम् ।  
व्रज-ताप-शतापनोदनः  
पुरतो यन् पुर-तोरणाद् अभूत् ॥२३॥  
जननी-जन** एव **नीवृत्** जन-पदः । तथा च नेत्र-स्तनयोर् **हर्ष-पयसा परिप्लुतं** तं जननी-स्वरूप-देशं **द्रुतं** विक्लिन्नं । पक्षे, शीघ्रं रचयन् **व्रज**-स्थानां **ताप-शतापनोदनः** कृष्ण-मेघः **पुर-तोरणात्** सिंह-द्वारात् **पुरतो**ऽग्रे **यन्** गच्छन् **अभूत्** ॥२३॥

**अथ साम्बिकया किलिम्बया  
स्वसृभिर् यातृभिर् अप्य् उदश्रुभिह् ।  
सह सा सहसा व्रजेश्वरी  
निरगात् ताम् अनु राधिकालिभिः ॥२४॥**

अथ **सा** यशोदा **अम्बिका**-सहित-**किलिम्बादिभिः सह निरगात्** । **तां** यशोदाम् ॥२४॥

**वनम् एति मुकुन्द इत्य् अयं  
ध्वनिर् एकः स्फुटम् उच्चचार यः ।  
विविध-ध्वनि-प्रसूर् भवन्न् अभात्  
श्रुति-पालीः स पुरौकसां विशन् ॥२५॥  
मुकुन्दो वनम् एति** **यो ध्वनिः स्फुटम् उच्चचार,** **स** एव [**पुरौकसां**] व्रज-वासिनां **श्रुति-पालीः प्रविशन्,** तद्-अनन्तरं **विविध-ध्वनि-प्रसूर् भवन्** सन् **भाति** । ध्वनिर् अत्र पुरुषोच्चारितात् मुकुन्दो-वनम् एति शब्दात् स्त्रीणां मुकुन्दो वनम् एतीत्य् आकारक-शब्द उत्पन्नः । तज्-जन्यः शुकादीनां शब्दः एवं क्रमेण नाना-विध-शब्दम् । पक्षे, व्यङ्गञ् च सूते ॥२५॥

**अविलम्बम् अतह् सखे व्रजन्  
विपिनाध्वाभिमुखीर् विधेहि गाः ।  
तनवाम नियुद्ध-कौतुकं  
हरिणाद्य क्षिति-भृत्-तटाजिरे ॥२६॥**

मुकुन्दो वनम् एतीति शब्दस्य कव्य-प्रकाश-धृत-"गतोऽस्तम् अर्कः" इति[^१६] शब्दस्येवाधिकारि-भेदेन विविध-ध्वन्य्-अर्थान् आह—तत्रादौ सखीनाम् अभिप्रेतं तादृश-शब्दस्य ध्वन्य्-अर्थम् आह—अविलम्बम् इति । हे **सखे** ! **अविलम्बं** **व्रजन्** सन् त्वं **विपिनाभिमुखीर् गा विधेहि** कुरु । हे सखे ! **अद्य हरिणा** सह गोवर्धन-**तटाजिरे नियुद्ध-कौतुकं** वयं **तनवाम** ॥२६॥

**बटवः पटलैः शुभाशिषां  
पृषतैः शान्ति-ऋचाभिमन्त्रितैः ।  
अभिषिञ्चत दर्भ-पाणयो  
हरिम् अग्रे भजताशु निर्वृतम् ॥२७॥**

अधुना ब्राह्मणानाम् अभिप्रेतं तादृश-शब्दस्य ध्वन्य्-अर्थम् आह—**बटवः** ! यूयं **शुभाशिषां पटलैर्** एवं **शान्ति-ऋचाभिमन्त्रितैः** **पृषतैः** बिन्दुभिष् च करणैः **हरिम्** **अभिषिञ्चत** ॥२७॥

**नय वल्लव मां बलाद् इतो  
निज-नप्तुर् मुख-पङ्कजामृतैः ।  
शिशिरीकरवाणि लोचने   
यद्-ऋते जीवितुम् एव नोत्सहे ॥२८॥**

पितामहस्य पर्जन्यस्याभिप्रेतम् आह—हे **बल्लव** ! यत् नेत्र-शिशिरीकरणं विना **जीवितुम् एव नोत्सहे **॥२८॥

**रचयालि मिषं**[^१७]** विशारदे   
जरती-वञ्चकम् अञ्चकं<sup> </sup>मुदाम् ।  
निभृतेन पथा भजे वने   
प्रिय-सङ्केतित-कुञ्ज-मन्दिरम् ॥२९॥**

प्रिया-गणानाम् अभिप्रेतम् आह—हे **विशारदे** ! **आलि** ! **जरती-वञ्चकम्** अथ च **मुदाम् अञ्चकं** प्रापकं **मिषं** छलं **रचय** । अहं **निभृतेन पथा** **वन**-मध्ये **प्रिय-सङ्केतित-कुञ्ज-मन्दिरं भजे** ॥२९॥

**सखि किं करवै रवैर् अवैधित-  
तर्षा हरि-गोपुरोदितैः ।  
वलभीम् अधिरोढुम् अप्य् अहं   
न दधेऽस्पन्द-वपुः समर्थताम् ॥३०॥  
हरेर् गोपुराद् उदितै रवैः** शब्दैः करणैर् **अवैधिता** वर्धिता **तृष्णा** यस्याः, एवम्-भूताहं हे **सखि** ! **किं करवै** ? किन्तु कृष्णं द्रष्टुम् "आढाली" इति प्रसिद्धां **वलभीम् अधिऋओढुं समर्थतां न दधे** । यतोऽहं **अस्पन्द-वपुः,** जाड्योदयात् ॥३०॥

**अलकैर् अलम् अत्र संस्कृतैर्  
मद्-उरोऽप्य् अस्तुतमाम् अनावृतम् ।  
सकृद् अववलोक्य माधवं  
सखि जीवेयम् इतो विमुञ्च माम् ॥३१॥**

हे **सखि** ! **संस्कृतैर् अलकैर् अलं** व्यर्थम् । एवम् **अनावृतम्** एव मम [**उरो**] वक्षः-स्थलम्** अस्तु** । तस्मान् **मां मुञ्च** ॥३१॥

**अयि भावि यद् अस्तु तत् पतिः  
कुरुतां दण्डम् असह्यम् अद्य मे ।  
स्व-गुरोर् अपि पश्यतो व्रजाम्य्  
अधुनायं समयो न यत् स्थिरः ॥३२॥**

अन्या आह—**अयि** सखि ! मम अदृष्टे **भावि** **यद् अस्तु तत्** **असह्यं दण्डं मम पतिः अद्य कुरुतां,** तस्मात् **पश्यतः** **स्व-गुरोः** पश्यन्तं स्व-गुरुम् अनादृत्य **अधुना** अहं **व्रजामि** । **यत्** यस्मात् श्री-कृष्णस्य **अयं** गमन**-समयो न स्थिरः** ॥३२॥

**अयि दुर्मुखि रारटीषि किं  
किम् इहैकैव निरेमि ते गृहात् ।  
कलयात्र रुणद्धि का वधूर्  
अधूना स्व-स्व-पुराद् विनिर्यती ॥३३॥**

अन्या श्वश्रूं प्रत्य् आह—**ते** तव **गृहात्** **किं एकैवाहम्** **निरेमि** निर्गच्छामि ? **का** श्वश्रूः **स्व-स्व-पुरान् **निर्गच्छन्तीः **वधूर्** **अधुना रुणद्धि ?** अपि तु न कापि इति स्व-नेत्रेण **कलय** पश्य ॥३३॥

**अथ गो-भवनाद् वनाय गा  
वनजाक्षः सखिभिः स चारयन् ।  
प्रससार मसार-सारभाः  
परितोऽग्रे हरितो विलक्षयन् ॥३४॥**

अथानन्तरं **वनजाक्षः** कृष्णः **सखिभिः** सह **गो-सदनात् वनाय गाश् चारयन् प्रससार** जगाम । **मसारः इन्द्र-नील-मणिः **कृष्णस्य विशेषणं, दिशो वा विशेषणम् । तत्-पक्षे श्री-कृष्णस्याङ्गकान्य् एव श्याम-वर्णाः । किं कुर्वन् ? **अग्रे** **परितश्** चतुर्-दिक्षु **हरितो** दिश **विलक्षयन्** दर्शयन् । पक्षे, दिशः दिग्-वासि-जनान् विस्मापयन् विलक्षो विस्मयान्विते ॥३४॥

**भवता विरहेण तावता  
पितरौ तापितरौ तदात्मजैः ।  
पृषतैर् नयनाम्भसां रसाम्  
अनु यान्तौ भृशम् अभ्यषिञ्चताम् ॥३५॥  
तावता** अल्प-काल-मात्र-स्थातव्येन अथ च **भवता** वर्तमान-कालीनेन **विरहेण** हेतुना **तापितरौ** अतिशय-तापिनो **पितरौ** **अनु** कृष्णस्य पश्चात् **यान्तौ** **तदात्मजैस्** तत्-कालोत्पन्नैर् **नयनाम्भसां पृषतैर्** बिन्दुभिः **रसां** पृथ्वीं **भृशम् अभ्यषिञ्चताम्** ॥३५॥

**तनयानवलोक-भाविता  
स्मृति-विस्मारित-दैहिक-क्रिये ।  
प्रतिमे इव मातरौ तदा  
क्षणम् अस्पन्द-तनू अतिष्ठताम् ॥३६॥  
तनयस्य** श्री-कृष्णस्य **अनवलोको** **भविता** भविष्यति **स्मृत्या विस्मारिता दैहिक-क्रिया** याभ्याम् एवम्-भूते **मातरौ** रोहिणी-यशोदे **प्रतिमे इव** ॥३६॥

**निदधे परिरम्भ-दम्भतः  
स्व-सुते किं स्व-हृद् एव गोप-राट् ।  
द्रुतम् एव तदा यद् आततं  
स्वम् अचैतन्यम् अतन्यतामुना ॥३७॥  
गोपराट्** व्रजराजः **परिरम्भ-दम्भतः** आलिङ्गन-च्छलात् किं **स्व-सुते** कृष्णे **स्व-हृत्** मनः **निदधे** । **यत्** यस्मात् **अमुना** व्रज-राजेन **तदा** परिरम्भणान्तर-क्षण एव **स्वं** स्वीयम् **आततं** विस्तृतं **अचैतन्यम्** **अतन्यत** विस्तारयामास । तथा च भावि विरह-जन्यात्यन्त-चैतन्य-शून्याद् एव उत्प्रेक्षेयम् इति श्रेयम् ॥३७॥

**सुकुमार-कुमार ! चारयन्  
सुरभीर् याहि वनाय यासि चेत् ।  
अनुयाम वयं च वञ्चयन्   
न दृशस् त्वं स्फुटम् अञ्च किं च नः ॥३८॥**

हे **सुकुमार पुत्र** ! **चेत्** यदि हठं कृत्वा **सुरभिश् चारयन्** **वनाय यासि** तदा **याहि** । किन्तु **वयं च अनु** तव पश्चात् **याम** । किं च **नो**ऽस्माकं **दृशो वञ्चयन्** त्वं **स्फुटं न अञ्च** न गच्छ ॥३८॥

**तनय प्रणयन् नयं नय  
स्व-समीपात् क्वचनान्यतो न नः ।  
न सहस्व सुहृद्-व्यथां हृदि  
स्व-वियोगानल-हेति-हेतुकाम् ॥३९॥**

हे **तनय** ! **नयं** नीतं **प्रणयन्** कुर्वन् **स्व-समीपाद्** **अन्यत्र** कुत्रापि **नो**ऽस्मान् **न नय** । एवं तव **वियोगानल-ज्वाला-हेतुकाम्** अस्मद्-आदि-**सुहृद्-व्याथां** स्व-**हृदि न सहस्व** । तथा चास्मद्-आदि-दुःख-स्मरणात् तव पश्चात्-तापो भविषति, अतोऽस्मान् स्व-सङ्गे नय इति भावः ॥३९॥

**पुर-भूषण दूषणं त्व् इदम्  
नगरी सेयम् इमे गृहाश् च ते ।  
त्वयि निर्गत एव नो बलान्  
निगिलन्तीव वृथा-स्थितायुषः ॥४०॥**

हे **पुर-भूषण** ! कृष्ण ! **इदं** **दूषणं तु** भविष्यति । किं तत् ? तत्राह—**ते** तव **सेयं नगरी इमे गृहाश् च त्वयि निर्गते** सति **नो**ऽस्मान् बलात् **गिलन्तीव** । ननु निगिलने कृते सति युस्माकं जीवनं कथं स्थास्यति ? तत्राह—अस्मान् **वृथायुषः** । वृथायुर् एव जीवन-स्थितौ कारणम् इति भावः ॥४०॥

**प्रहरा अपि भाविनस् त्रयः  
प्रहरिष्यन्त्य् अपयातुम् अक्षमाः ।  
न च शीघ्रम् इहैष्यसि त्वम् इत्य्  
अत इत्थं करवाम किं वयम् ॥४१॥  
अपयातुम् अक्षमास् त्रयः प्रहरा अपि अस्मान् प्रहरिष्यन्ति, त्वं च शीघ्रं न एष्यसि, अतः किं करवाम ? **॥४१॥

**अरुणाब्ज-दल-श्रेणि क्व ते  
सुकुमारे विमले पदोस् तले ।  
तृण-कण्टक-शर्कराङ्किता   
क्व नु सा कानन-भूमिर् एषि याम् ॥४२॥  
अरुण-कमल-दल-तुल्या** श्रीः शोभा ययोर् एवं-भूते **तव पदोस् तले** वा **क्व** एवं **यां **भूमिं त्वम् **एषि** गच्छसि ? **सा** **तृण-कण्टकाद्य्-अङ्किता** **भूमिर् **वा** क्व** ? ॥४२॥

**मृगनाभि-रसोक्षिता क्व ते  
नवनीत-प्रतिमेव हा तनुह् ।  
क्व नु सूर्य-करा इमे प्रति-  
क्षण-वर्धिष्णुतमा विषोल्बणाः ॥४३॥  
हा** खेदे । **कस्तुरी-रसेन** युक्ता **नवनीत-प्रतिमा**-तुल्या **तव तनुर्** वा **क्व** ? एवं **प्रतिक्षण-वर्धिष्णुतमा** अथ च **विष-**तुल्य्**ओल्बणाः सूर्य-किरणाः** वा **क्व** ? ॥४३॥

**असवो यद् अमी स्फुटन्ति नो  
जनयित्र्यास् तव सौभगोज्झिताः ।  
अतिनिष्ठुरता पदे परां   
बत साम्राज्य-धुराम् अतो दधुः ॥४४॥**

मम प्राणाधिक जीवन्ति इति प्रतिक्षण-न्यक्-काराद् धेतोः **सौभगेनोज्झिताः **तव [**जनयित्र्याः**] जनन्या **असवः** प्राणा **यद्** यस्मात् **न स्फुटन्ति** । अतो हेतोऽ**तिनिष्ठुरता पदे** स्थाने **साम्राज्यातिशयं **ते प्राणा **दधुः** । अत्यन्त-निष्ठुरा बभूवुर् इत्य् अर्थः ॥४४॥

**धवलाः परिपान्तु वल्लवाः  
स्वयम् एव व्रज-राज एतु वा ।  
स्व-हठं न जहासि हा शिशो  
कथम् अत्र श्वसितु स्व-बन्धुता ॥४५॥ई**

मम वन-गमनं विना गोचरणं कथं भविष्यति ? तत्राह—**वल्लवा** गोपा एव **धवलाः परिपान्तु** । यदि गृह-स्वामिनां गमनं विना अधर्मो भावीत्य् उच्यते । तदा **व्रज-राज एव गच्छतु** । **बन्धुता** बन्धु-समूहः **कथं** **श्वसितु** प्राण-धारणं करोतु ? ॥४५॥

**स्तिमिताङ्ग सुमङ्गलामृतैर्  
अजनिष्ठाः किम् उ वल्लवान्वये ।  
तृण-चारि-गणानुगामिता-  
परिभूतिं मृदुलो यद् अन्वभूः ॥४६॥**

वात्सल्यस्य परम-काष्ठाम् आह—**शोभन-मङ्गल**-रूप्**आमृतैः** करणैः, हे **स्तिमिताङ्ग** ! कृष्ण ! त्वं **किं** कथं **वल्लवान्वये** गोप-गृहे **अजनिष्ठाः** **यद्** यस्मात् **तृण-चारि-गणानां** गवाम् **अनुगामिता**-रूप-**पराभवं** एतादृश-**मृदुलो**ऽपि त्वम् **अन्वभूः** । तस्मात् तव राज-गृह एव जन्म उचितं भवतीत्य् अर्थः ॥४६॥

**इति गद्गद-वर्णम् अर्णवो  
विनयानां जननी-जनोदितम् ।  
अगवम्य विरम्य यानतः   
स न तस्थौ न तदा तद्-अग्रतः ॥४७॥  
इति** अनेन प्रकारेण **जननी-जनानां** **उदितं** **गद्गद-वर्णं** **विनयानाम्** **अर्णवः** **स** श्री-कृष्णः **अवगम्य** वन-**यानतो विरम्य** च **तासाम् अग्रे न तस्थौ** **न,** अपि तु तस्थाव् इत्य् अर्थः ॥४७॥

**अथ निर्यद् अपि स्व-जीवितं  
स्थिरता-प्राप्तम् इव प्रबुध्य सा ।  
तनयं स्नपितं निजाश्रुभिश्  
चिरम् आश्लिक्षद् इमं व्रजेश्वरी ॥४८॥**

[**निर्यद्**] निर्गच्छद् **अपि स्व-जीवनं** यथा **स्थिरतां प्राप्तां,** तथैव कृष्णं **प्रबुध्य** **व्रजेश्वरी निजाश्रुभिः स्नपितं तनयं** **चिर-**कालं व्याप्य **आश्लिक्षत्** आलिङ्गनं चकार ॥४८॥

**द्रुतम् आत्मज-शर्म-कर्मठाम्  
उदिता वत्सलतैव संविदम् ।  
स्फुटम् आपिपद् एव तां बलाद्  
विनिरस्यैव ततां विचित्तताम् ॥४९॥**

आलिङ्गनानन्द-जन्य-विचित्तताया निवृत्ति-कारणम् आह—**आत्मजस्य शर्म-कर्मठां** रक्षा-बन्धनादि-मङ्गल-कर्मणि कुशलां व्रजेश्वरीं तत्-काले **उदित-वात्सल्यम् एव संविदं** ज्ञानं **द्रुतम्** **आपिपत्** प्रापयामास । किं कृत्वा ? **ततां** विस्तृतां **विचित्ततां** **बलात् विनिरस्य** 

॥४९॥

**अभिरक्ष्य नृसिंह-नामभिः  
सुत-गात्रान्य् अतिमात्र-विक्लवा ।  
बलभद्र-सुभद्र-वर्धन-  
प्रमुखान् साभिदधे पुरः-स्थितान् ॥५०॥  
अत्यन्त-विक्लवा सा** यशोदा **सुभद्रादीन् अभिदधे** ॥५०॥

**भवताम् अनुजः सखासवोऽप्य्  
अयम् एवेति सदा न वेद्मि किम् ।  
तद् अपि प्रतिवासरं प्रसूः  
किम् ऋते जीवति पिष्ट-पेषणम् ॥५१॥  
भवतां** युस्माकम् **अयं** कृष्णः **अनुजः** **सखा आसवः** प्राणाश् च इति **किम्** अहं **न वेद्मि** ? तथापि **प्रतिवासरं** प्रति-दिनं वन-गमण-समये **प्रसूर्** माता **पिष्ट-पेषणं विना किं जीवति **? ॥५१॥

**मृदुलोऽपि चलाग्रणीः सुधीर्   
अपि नागात् परिणाम-दर्शिताम् ।  
अबलोऽप्य् अतिसाहसी हरिस्   
तद् इमं साध्व् अवताभितः स्थिताः ॥५२॥**

अयं **हरिर् मृदुलोऽपि** **चञ्चलाग्रणीः सुधिर् अपि परिणाम-दर्शिताम् न अगात्** । अत एव यूयम् **अभितश्** चतुर्दिक्षु **स्थिताः** सन्तः **इमं साधु अवत** रक्षत ॥५२॥

**न पितुर् न पितृव्य-संहतेर्   
न च मातुर् वशतां तथैत्य् असौ ।  
भवतां तु यथेत्य् अतोऽर्थना  
मम नानर्थकतां प्रपत्स्यते ॥५३॥  
असौ** कृष्णः **पित्र्-आदीनां तथा वसतां न एति यथा भवताम्,** **अतो मम प्रार्थना न** **अनर्थकतां प्रपत्स्यते** ॥५३॥

**यदि कंस-नृशंस-किङ्करा-  
सुर-विस्फूर्जितम् ईक्षितं भवेत् ।  
द्रुतम् एव तदा पलाय गा   
अपि हित्वा निखिलाः समेत नः ॥५४॥  
यदि कंसस्य क्रूर-किङ्करासुराणां विस्फूर्जितम्** आटोपम् **ईक्षितं भवेत्,** **तदा द्रुतम् एव पलाय गा अपि हित्वा** **निखिला** यूयं ग्राम-मध्ये आगत्य **नो**ऽस्मान् **समेत** प्राप्नुत ॥५४॥

**सुबलोज्ज्वल-कोकिलादयो   
न नियुद्धं प्रसभं शुभंयवः ।  
तनुतात्म-सखेन खेलनैर्   
न किम् अन्यैर् भुवि भूयते नृणाम् ॥५५॥**

हे **सुलादयः** ! **शुभंयवः** यूयम् **आत्म-सखेन** श्री-कृष्णेन सह **नियुद्धं** बाहु-युद्धं **न तनुत** । अहं शुभयोर् युस् । ननु बालका वयं खेलां विना स्थातुं न प्रभवामः ? तत्राह—**नृणां किम् अन्यैः खेलनैर्** **न भूयते** ? किं बाहु-युद्धं विना अन्य-खेलनं नास्ति ? इत्य् अर्थः ॥५५॥

**शृणुतापचितौ विचक्षण   
अपि भो रक्तक-पत्रकादयः ।  
कथयामि निसर्गम् एतयोः  
सुतयोर् मतम् अवैतुम् अर्हत ॥५६॥  
अपचितौ** परिचर्यायां **विचक्षणा रक्तकादयो** दासाः यूयम् **एतयोर् निसर्गं** स्वभावं **कथयामि **शृणुत । तं स्वभावं यूयं **अवैतुं** ज्ञातुम् **अर्हथ** ॥५६॥

**विधुराव् अपि हा क्षुधां न तां  
न पिपासाम् अपि कण्ठ-शोषिणीम् ।  
स्व-तनूम् अपि नावगच्छतः  
खलु खेलार्पित-मानसाव् इमौ ॥५७॥**

स्वभावम् एवाह—**क्षुधा** क्षुधया **विधुरौ** दुःखिताव् अपि **इमौ** **तां** क्षुधां **नावगच्छतः** यतः **खेलार्पित-मानसौ** ॥५७॥

**सरणिस् तरणि-प्रभा-ज्वलत्-  
सिकता सूनुर् अटाट्यतेऽद्य याम् ।  
जनके कनकेष्टकालये   
वसतीत्य् एतद् अवेक्षते प्रसूः ॥५८॥**

अधुना यशोदा व्रज-राजम् आक्षिपति—**यां** सरणिं पन्थानं **सूनुर्** **अटाट्यते** पुनः पुनर् गच्छति, सा **सरणिर्** अद्य **सूर्य-प्रभया** **उज्ज्वलत्-सिकता** बालुका यत्र तथा-भूता । अथ **जनके** पितरि **स्वर्णेष्टका**-निर्मित-शीतल-**गृहे वसति** सति । **एतद्** एव **प्रसूर्** माता **अवेक्षते** ॥५८॥

**अनयाप्य् अविपद्यमानया   
गृह-कृत्यं विदधानया मया ।  
जननीत्य् अभिधा धृता गत-  
त्रपया तां स्तुवतेऽप्य् अमी जनाः ॥५९॥**

स्वम् आक्षिपति—**अविपद्यमानया** नन्दस्य दुर्नीति-दर्शनेऽपि अम्रियमानया अथ च **गृह-कृत्यं विदधानया** कुर्वत्या **मया** कथं **जननीति [अभिधा] **सञ्ज्ञा** धृता** ? अन्य-जनान् अपि आक्षिपति—एतादृशीं जननीम् अपि **अमी जनाः स्तुवते** ॥५९॥

**कुलिशायितता तता ततो  
भवतो बन्धुतया निजार्जिता ।  
कुसुमायित-हृत्त्वम् आश्रयंस्  
तद् अपीमां स्व-गुणैर् अमूमुदः ॥६०॥**

श्री-कृष्णम् आह—ततो भवद्-वन-गमन-दर्शनाद् धेतोः तव **बन्धुतया** बन्धु-समूहेन **तता** विस्तृता **कुलिशायितता** वज्रायितता **स्वस्य अर्जिता,** तद् अपि त्वं तु **कुसुमायित-हृदयत्वम् आश्रयन्** सन् **इमां** बन्धुतां **स्व-गुनैर् अमूमुदः** ॥६०॥

**इति मातृ-वचः स च श्रुति-  
प्रथितोत्तंसम् इवारचय्य ताम् ।  
स्मित-चन्द्रमसो रसोक्षणैर्  
अनुतप्तां समधुक्षयन् मनाक् ॥६१॥  
स** च कृष्णः इति **मातृ-वचः** श्रुतौ **प्रथितोत्तंसम् इव** उत्कृष्टत्वेन ख्यात-कर्ण-भूषणम् इव **आरचय्य ताम् अनुतप्तां** मातरं **स्मित-चन्द्रस्य रस-सेचनैः मनाक् समधुक्षयत्** प्राप्त-जिवनां चकार ॥६१॥

**यमुनोपवनोपकण्ठ-गाः  
कलयन्तः सुखम् एव हन्त गाः ।  
विलसाम सुगन्ध-शीतले   
निविड-च्छाया-तरु-व्रजान्तरे ॥६२॥**

अधुना कृष्णः स्वस्य गोचारणे श्रमाभावं साधयितुं प्रत्युत तस्य सुखमयत्वं प्रतिपादयितुं च मातरं प्रत्य् आह—**यमुनोपवनोपकण्ठ-गता गाः सुखं कलयन्तः** पश्यन्तः । **तरु-समूहान्तरे** **विलसाम** ॥६२॥

**न च कालन-हेतुकः श्रमः   
स ममैष्यत्य् अपि सम्भविष्णुताम् ।  
घटनादिषु यद् गवां नवां  
मुरलीम् एव विशारदाम् अधाम् ॥६३॥  
न च** गवां **कालन-हेतुकः श्रमः सम्भविष्णुताम् एष्यति** । न च तादृश-श्रमो भविष्यतीत्य् अर्थः । **यत्** यस्मात् **गवां** **घटनादिषु** **विशारदां** **नवीनां मुरलिम्** एवाहम् **अधाम्** ॥६३॥

**चमरी-चय-लूम<sup>-</sup>मार्जिता  
परिषिक्ता मकरन्द-बिन्दुभिः ।  
तरु-षण्ड-निरातपाभितः  
प्रचरन् नाभि-मृगातिवासिता ॥६४॥  
मृदुलामल-तूलिकेव या-  
नुपदं साधु-पदानुभूयते ।  
न तु मातर् अवेक्षिता त्वया  
प्रसभं या सरणिर् विनिन्द्यते ॥६५॥**

(युग्मकम्) हे **मातः** ! **प्रसभं** हठात् **या सरणिर् विनिन्द्यते**, सा **त्वया न अवेक्षिता** इति पर-श्लोकस्थेनान्वयः । कथम्-भूता सरणिः ? **चमरी-समूहस्य पुच्छेन मार्जिता** । पुनश् च **मकरन्द-बिन्दुभिः परिषिक्ता** । **नाभि-मृगः** कस्तुरी ॥६४॥ **या** सरणिः **मृदुल-निर्मल-तूलिका** **इव** मम **पदा** **अनुपदं** प्रतिक्षणं **अनुभूयते** ॥६५॥

**विविध-द्युति-पुष्प-वल्लीभिर्  
वलितैर् मन्द-समीर-वेल्लितैः ।  
परितः प्रसरज्-झरैर् अरं  
शिशिरैः सौरभ-सौभगोदयैः ॥६६॥  
पिक-गायक-केकि-नर्तकैर्  
भ्रमद्-इन्दिन्दिर-वृन्द-वन्दिभिः ।  
क्षितिभृत्-तट-कुञ्ज-कन्दरैर्  
मम चेतोऽनुपदं विकृष्यते ॥६७॥**

(युग्मकम्) **क्षिति-भृद्-**गोवर्धन-**तट-कुञ्ज-कन्दरैर्** **मम चेतोऽनुपदं** प्रतिक्षणं **विकृष्यत** इति पर-श्लोकेनान्वयः । कथम्-भूतैः ? **विविध-कान्ति-विशिष्ट-पुष्प-वल्लिभिर् वलितैः** । पुनश् च, **मन्द-पवनेन वेल्लितैः** कम्पितैः । तत्र-स्थलतायाः कम्पनाद् एव कन्दरस्य कम्पनत्वं । पुनश् च **परित** इति । अत एव **अरम्** अतिशयेन **शिशिरैः** । **सौरभेन सौभाग्यस्य उदयो** यत्र । **पिक** एव **गायकः,** **मयूर** एव **नर्तको** यत्र । [**भ्रमद्-इन्दिन्दिर-वृन्दं**] भ्रमर-समूह एव **वन्दी** यत्र ॥६६-६७॥

**मणि-मन्दिर-वृन्द-शन्दताम्  
अनयद् यच्-छविर् एव मन्दताम् ।  
सवयश्-चय-भूषितः शये   
सुखम् अत्राप्य् अतिखिद्यसे कुतः ॥६८॥**

यस्य तादृश-कन्दरस्य **च्छविः** तव **मणि-मन्दिर-समूहस्य शन्दता** सुखदत्वं **मन्दताम् अनयत्** । **सवयसां** **समूहेन** पुष्पादिना **भूषितो**ऽहम् अत्र कन्दरायां सुख-**शये** इति मातरं प्रत्य् उक्तम् । राधा-प्रभृतिं प्रति तु तादृश-कन्दरे प्रेयसीनां समूहेन भूषितः सन् शये । इति हेतोः हे जननि ! **कथं खिद्यसे** ? ॥६८॥

**इति किं च ततद्-दृग्-अञ्चलं  
चलितं संसद्-अलक्षितं रहः ।  
रमणी-मणि-दृक्-तटी नटी   
द्रुतम् आश्लिष्यद् अतिद्रुतां द्रुतम् ॥६९॥**

सवयश्-चय-भूषित इत्य् उक्तवतः कृष्णस्य **संसदां** सभा-स्थ-जनानाम् **अलक्षितं चलितं** **दृग्-अञ्चलं** कर्तृ । **रहः** एकान्ते । **रमणी-मणिः** राधिका, तस्या **दृशोस् तटी** एव **नटी,** तां **द्रुतं** शीघ्रम् **आश्लिष्यत्** । तादृश-नटीं कथम्-भूताम् ? आलिङ्गनाद् एव **अति**शयेन **द्रुती-भूताम्** । कृष्णस्य दृग्-अञ्चलं **द्रुतं** द्रुती-भूतम् ॥६९॥

**इतरेतर-वृत्त-वेदना-  
चतुरे चारु यद् आहतुः स्म ते ।  
तत एव युव-द्वयासवः   
स्थिरताम् एतुम् अधुः सुहाससम् ॥७०॥  
इतरेतर-वृत्तस्य** परस्परं नेत्र-द्वारा अभिसार-प्रार्थना । एवं तत्र सम्मति-रूप-वृत्तान्तस्य या **वेदना** ज्ञापना तत्र **चतुरे ते** राधा-कृष्णयोर् दृग्-अञ्चले यत् तादृश-वृत्तान्तम् **आहतुः स्म** । **तत एव युव-द्वयस्य** राधा-कृष्णयोः **असवः** प्राणाः **स्थिरतां** [**एतुम्**] प्राप्तुम् अधुना तु **साहस**-मात्रम् **अधुः,** पश्चत् स्थास्यति न वेति को वेद ? ॥७०॥

**बटुर् आह किम् अम्ब दूनतां  
तनुषे स्वां शृणु तत्त्वम् अत्र यत् ।  
अधि-काननम् अस्ति यत् सुखं  
न च तस्याणुर् अपीह वः पुरे ॥७१॥**

मधुमङ्गल **आह**—हे **अम्ब** ! **स्वां दूनतां कथं तनुषे** ? **अत्र तत्त्वं शृणु** । **अधि-काननं** कानने **यत् सुखम् अस्ति,** **तस्य** सुखस्य **अणुर् अपि** **वो** युष्माकं **पुरे** **न च** ॥७१॥

**कदली-पनसाम्र-दाडिम-  
प्रभृतीन्य् आशु निपात्य वृक्षतः ।  
परिपक्वतया सुसौरभाण्य्  
अशनीयानि तदैव नः सुखम् ॥७२॥**

वनस्थ-सुखम् एवाह—**कदल्य्**-आदि-फलानि **वृक्षतो निपात्य** अस्माभिर् **अशनीयानि** । वृक्षतः पातनाद् एव नोऽस्माकं सुखं, न तु गृहे स्थित्वा पक्वस्य । तस्य विस्वादात् ॥७२॥

**फल-पल्लव-पुष्प-सङ्ग्रह-  
स्पृहया कल्प-लता-ततेर् अयम् ।  
वनम् एति सखा न सा भवद्-  
भवने साधुतयास्य पूर्यते ॥७३॥  
अयं सखा कल्प-लता-ततेः** **फलादीनां सङ्ग्रहेच्छया वनम् एति** । **अस्य** कृष्णस्य **सा** स्पृहा **भवद्-भवने न पूर्यते** । अतिशयोक्त्या कल्प-लता राधाद्या । फल-पल्लव-पुष्पाणि स्तनाधर-हास्यानीति बोध्यम् ॥७३॥

**इत्थं बन्धु-कुलातुलाधि-दलनो हम्बा-निनादैर् गवाम्  
आहूतोऽतिबुभुक्षयापि तम् ऋते नैकं पदं गच्छताम् ।  
तेषां तादृशतां प्रदर्श्य पितरौ यत्नान् निवर्त्याच्युतश्  
चक्राब्जादि-पदाङ्कतो वन-भुवं कान्तां मुदामण्डयत् ॥७४॥  
इत्थम्** अनेन प्रकारेण वन-गमन-सुख-कथनेन **बन्धु-वर्गाणां** [**अतुलाधि**] अतुल-मनो-व्यथां **दलनः** **अच्युतः**, **अतिबुभुक्षयापि** **तं** श्री-कृष्णं **विना एक-पदम् अपि न गच्छतां गवां हम्बा-निनादैर् आहूतः** सन्, **तेषां** गवां **तादृशतां** मा विना एक-पदम् अपि न, गमनाभिमुखतां **प्रदर्श्य,** **पितरौ यत्नान् निवर्त्य** **चक्राब्जादि-पद-चिह्नेन वन-भूमि**-स्वरूपां **कान्तां मुदा अमण्डयत्** ॥७४॥

**मद्-विच्छेद-रुजोऽनुभावकम् अहो चेतः प्रियाणाम् अतस्  
तन् नीत्वा निज-सङ्ग एव विपिनं यामीति याते हरौ ।  
को नः स्याद् विषयोऽन्य इत्य् अनु ययुस् तेषां दृशो वेश्म तु  
स्व-स्व-वर्ष्मभिर् एव संस्कृति-वशान् मुक्तोपमास् तेऽविशन् ॥७५॥**

अधुना वनं गच्छतः श्री-कृष्णस्य सङ्गिनां पित्रादीनां मन उत्प्रेक्षते—**प्रियाणां** समस्त-प्रिय-वर्गाणां **चेत एव** **मद्-विच्छेद**-जन्य-**पीडाया अनुभावकम्** । **अतस् तन्** मनः **निज-सङ्गे** एव नीत्वा **वनं यामीति** विचार्य मनसः ग्रहणं कृत्वा **हरौ याते** सति, तेषां प्रिय-वर्गाणां **दृशोऽपि** श्री-कृष्णाद् अन्यः **को नो**ऽस्माकं **विषयः** स्याद् ? इत्य् अनु श्री-कृष्णस्य पश्चात् ययुः । 

ननु तेषां मन-आदीन्द्रिये श्री-कृष्णेन हृते सति कथं गृह-गमनादि-व्यापार-निर्वाहः ? तत्राह—**स्व-स्व**-**वेश्म** गृहं तु **वर्ष्मभिः** शरीरैः **संस्कार-वशाद् अविशन्** । **मुक्तोपमा** इति जीवन्-मुक्ता यथा संस्कार-वशात् देह-व्यापारं कुर्वन्ति, तथेत्य् अर्थः ॥७५॥

इति श्री-कृष्ण-भावनामृते महा-काव्ये

कानन-प्रयाणानुमोदनो नाम

सप्तमः सर्गः

॥७॥

(८)
