+++
title = "०९"

+++
नवमः सर्गः

नर्म-विलासास्वादनो नाम

**आयातः सखि माधवो**[^१८]** यद्-उदयाद् वल्ली-मतल्ली-ततिः  
फुल्लीभूय समन्ततः सुरभयत्य् उच्चैः श्रियं शिश्रिये ।  
तेन त्वत्-कुसुमेषु वाञ्छित-धुरा सम्पत्स्यते सेत्स्यति  
स्वाच्छन्द्याद् इह पद्मिनी-गणपतेः सेवापि तेऽबाधिता ॥१॥**

आयातं श्री-कृष्णं दृष्ट्वा अन्यापदेशेन राधिकां प्रति सखी आह—**सखि** ! राधे ! **माधवो** वसन्तः, पक्षे कृष्णः, **आयातः** । **यस्य** वसन्तस्य **उदयात्** श्रेष्ठ-**वल्ली-ततिः फुल्लीभूय** **समन्ततः सुरभयन्ती** सती **श्रियं** शोभां **शिश्रिये** दधारेत्य् अर्थः । कृष्ण-पक्षे, वल्ली-स्वरूपा त्वं फुल्लीभूयेत्य्-आदि । तस्मात् ते तव **कुसुमेषु** पुष्पेषु **वाञ्छित-धुरा सम्पत्स्यते** । पक्षे, **कुसुमेषु** कन्दर्पस् तत्र । एवं **पद्मिनी-गण-पतेः** सूर्यस्य । पक्षे, कृष्णस्य **अबाधिता सेवा अपि स्वाच्छन्द्यात् सेत्स्यति** ॥१॥

**मुग्धे पश्य दिधीर्षुर् एष रभसान् माम् आजिहीते हरिर्  
नेशे हन्त पलायितुं बलद्-उरु-स्तम्भा दधे वेपथुम् ।  
त्वं वाचापि न रक्षणे मम पटुः किं वा हसस्य् उन्मदे  
लोलाक्षी चपलासि लासि कुतुकं हंहो भियाऽहं म्रिये ॥२॥**

राधिका आह—हे सखि ! **मुग्धे** ! **पश्य** **मां** **दिधिर्षुर् एष हरिः रभासात्** वेगात् **आजिहीते** आगच्छति । ओहाङ् गतौ । **पलायितुम्** अपि **न **अहम्** ईशे** । अत्र आनन्दाज् जातं जाड्यादिकं भय-जन्यत्वेन ख्यापयति—बलद् इति । बालवान् **उरु-स्तम्भो** यस्याः, एवम्-भूता **त्वं** **वेपथुं दधे** । त्वं **कुतुकं लासि** गृह्नासि, **अहं भिया म्रिये** ॥२॥

**अस्याग्रेऽपि बिभेषि हन्त ललिता-शौटीर्य-सूर्य-प्रभा  
प्रध्वस्ताखिल-दम्भ-शौर्य-तिमिर-व्रातस्य मुग्धेक्षणे ।  
किं च त्वां भुवन-त्रयाखिल-सती-चूडामणिं लम्पटः  
स्प्रष्टुं साहसम् एष धास्यति बलात् तच् चापि न श्रद्दधे ॥३॥**

सखी आह—हे **मुग्धेक्षणे** ! **हन्त** **अस्य** श्री-कृष्णस्याप्य् **अग्रे** त्वं **बिभेषि** । कृष्णस्य कथम्-भूतस्य ? **ललितायाः** [**शौटीर्यः**] पराक्रम एव **सूर्यः**, तस्य **प्रभया** **ध्वस्तोऽखिल**-**दम्भादि**-रूप-**तिमिर**-[**व्रातः**] समूहो यस्य । **किं च**, **एष लम्पटः** एवम्-भूतां **त्वां** **बलात् स्प्रष्टुं साहसं धास्यति,** **तच् चापि** अहं **न श्रद्धधे,** न प्रत्येमि ॥३॥

**ब्रूषे सत्यम् अयं तु हन्त स-रुषेवास्मासु साध्वी-व्रत-  
ध्वान्त-ध्वंसन-भास्करः प्रकटितो धात्रैव भू-मण्डले ।  
यः सर्वा मुख-मुद्रनाद् विरहिताः कृत्वा बलात् पद्मिनीः  
स्वासक्ता इति ताः प्रवादम् अधिकं लोके नयन् नन्दति ॥४॥**

श्री-राधा आह—**सत्यं ब्रूषे** । मम साध्वीत्वम् एतादृशम् एव, किन्तु प्राचीनापराध-वशात् **अस्मासु सरुषा इव विधात्रा** **अयं लम्पटः साध्वी-व्रत-**रूपान्धकारस्य [**ध्वान्तस्य] ध्वंसन-सूर्य**-स्वरूप एव **प्रकटितः ।** एतेन साध्वीत्वस्य दुःख-दायकत्वेन अन्धकर-साम्यं ध्वनितम् । **यः** सूर्य-रूपः कृष्णः **सर्वाः पद्मिनीः,** पक्षे व्रज-सुन्दरीः, **मुख-मुद्रणाद् विरहिताः** अर्थात् प्रफुल्लाः कृत्वा, ताः पद्मिनीः स्वस्मिन् **आसक्ता** इति **प्रवाद**-मात्रं **लोके नयन् नन्दति** सुखं प्राप्नोति । तेन पद्मिनीनां यथा दूरस्थितेनैव सूर्येण प्रवाद-मात्रं, न तु सङ्ग इति दृष्टान्त-सूचितेनानुरागेण स्थायिना तृष्णातिरेको ध्वनितः ॥४॥

**एवं चेत् पुरतः प्रविश्य गहने कुञ्जे निलीय द्रुतं  
दुर्बोधाध्वनि माधवेन सहसा द्वित्रा घटीर् यापय ।  
तावन् नस् त्वद्-इनार्चनोद्यम-जुषां पुष्पावचायः क्षणं  
गान्धर्वेऽस्तु निराकुलोऽत्र किम् इतो युक्तिः परा दृश्यते ॥५॥**

सखी आह—**एवं चेत् पुरतो**ऽग्रे **गहने कुञ्जे प्रविश्य द्रुतं निलीय द्वित्रा घटीर् यापय** । कथम्-भूते कुञ्जे ? **सहसा माधवेन दुर्बोधोऽध्वा** यस्य तस्मिन् । पक्षे, सा प्रसिद्धा त्वं माधवेन सह अन्यैर् दुर्बोधोऽध्वनि कुञ्जे द्वित्रा घटीर् यापय । हे **गन्धर्वे** ! तावत् पर्यन्तं **त्वदीयस्य इनस्य,**[^१९] पक्षे श्री-कृष्णस्य, **अर्चन**-**जुषां** **नो**ऽस्माकं **पुष्पावचायः** तद्-अवचयनं **क्षणं** **निराकुलोऽस्तु,** **किम् इतः परा युक्तिर् दृश्यते** ? अपि तु न किम् अपि ॥५॥

**एवं तत्र मिथो विचारयति स स्व-प्रेयसीनां गणे  
मध्ये प्रादुरभूद् यथा कुमुदिनी वृन्दे विधुः पर्वणि ।  
संरम्भैर् अवहित्थयैव जनितैस् ताः सैकतैः सेतुभिः  
हर्षाब्धेर् अतनूर्मि-मालिम् अबला रोद्धुं सदारेभिरे ॥६॥  
एवं**-प्रकारेण **प्रेयसीनां गणे** परस्परं **विचारयति** सति, **स** श्री-कृष्णः तासां **मध्ये** **प्रादुरभूत्** । **यथा पर्वणि** पूर्णिमायां । **ताः** **अबलाः** **अवहित्थयैव जनितैः संरम्भैः** क्रोधैः करणैः **हर्ष-समुद्रस्य** [**अतनूर्मि-मालिम्**] बृहद्-ऊर्मि-श्रेणीं तदा **रोद्धुम् आरेभिरे** आरम्भं चक्रुः । पक्षे, अतनूर्मिः कन्दर्पोर्मिः । तादृश-संरम्भैः कीदृशैः ? **सैकतैः सेतुभिः** । समुद्रस्योर्मि-श्रेणी बालुका-निर्मित-सेतुभिर् यथा रोद्धुम् आरभते, तद्वद् इत्य् अर्थः ॥६॥

**एकैकावयव-स्फुरन्-मधुरिमावर्ते पतन्तस् तदा  
तासाम् अक्षि-तरि-व्रजा द्रुतम् अधुर् घूर्णाः क्षनात् ते पुनः ।  
मग्नीभूय रस-प्लुतान्तरतया विन्दन्त नीचीनतां  
ये तु प्राहुर् इदं ह्रियो विलसितं तत्त्वं न ते जानते ॥७॥**

श्री-कृष्णं दृष्ट्वा ताभिर् लज्जया कृतम् अधो-मुखं प्रकारान्तरेण वर्णयति—श्री-कृष्णस्य **एकैकावयवे** स्फुरन्-**मधुरिम**-रूप-जलस्य **आवर्ते** **तासां अक्षि-तरि-व्रजाः** नौका-समूहाः **पतन्तः** सन्तः **द्रुतं घूर्णाः अधुः** । **ते** नेत्र-रूप-तरि-व्रजाः तदानीम् एव पुनः क्षण-मध्ये **रसेन** जलेन, पक्षे शृङ्गार-रसेन, **आप्लुतान्तरतया नीचीनतां अविन्दन्त** प्राप्नुवन्त। **ये तु इदं लज्जा-विलसितं प्राहुः,** **ते तत्त्वं न जानन्ति **इत्य् अपह्नुत्य्-अलङ्कारो बोध्यः ॥७॥

**तत्-सौरभ्य-महा-भटैः पटिमभिर् नासाध्वनान्तः-पुरं  
प्राप्तैर् धैर्य-कपाट-पाटन-परैस् तासां यदाभूयत ।  
का यूयं वन-लुण्ठिका इति तदा साटोप-वर्ण-स्फुरत्-  
सौस्वर्यामृत-वीचयः श्रुति-गतास् तत् सर्वम् आप्लावयन् ॥८॥  
तासां** सखीनां **नासाध्वना अन्तःपुरं प्राप्तैः** **तस्य** श्री-कृष्णस्य **सौरभ्य-रूप-महा-भटेः [पटिमभिः] **स्व-पाटवैः करणैः सखीनां **धैर्य**-रूप-**कपाटस्य** **त्रोटन-परैर्** **यदा अभूयत,** **तदैव का यूयं वन-लुण्ठिका** इति । कृष्णस्य **साटोप-वर्णस्य स्फुरत् सौस्वर्यामृत-तरङ्गाः श्रुति-गताः** अन्तः-पुरस्थं यद् धैर्यादि **तत् सर्वम् आप्लावयन्** । तथा च मोहं प्रापुर् इत्य् अर्थः ॥८॥

**अप्राप्य प्रतिवाचम् आत्त-रुड् इव प्राहोद्भ्रमल्-लोचनः  
किं न ब्रूथ मदान् मद्-आलय-समोद्यानापहारोद्यताः ।  
अद्यासाद्य ममोपकण्ठम् उचितां संसद्य् अवस्थां पराम्  
अप्य् आप्तुं किम् उ वाञ्छथ स्फुटम् अतो ब्रूताशु यूयं स्थ काः ॥९॥**

आनन्द-जाड्येन तासां** प्रति-वाचम् अप्राप्य** **आत्त-रुड् इव** प्राप्त-क्रोध इव **उद्भ्रमल्-लोचनः** श्री-कृष्णः **आह**—रे वन-चारिण्यः ! साध्यो यूयं **मदीयालय-समानस्य उद्यानस्य अपहारे उद्यताः किम्** **मदात्** **न ब्रूथ** ? तस्मात् **अद्य** **मम उपकाण्ठं** निकटम् **आसाद्य संसदि समुचितां पराम्** उक्त-कटूक्ति-व्यतिरिक्ताम् **अवस्थां प्राप्तुं किं वाञ्छथ** ? पक्षे, उपकण्ठं कण्ठ-समीपम् आसाद्य रहस्य-क्रीडा-रूपावस्थाम् ॥९॥

**तासाम् एष तदाप यत् प्रतिवचो नो का अपीत्य् अन्तर्-उद्-  
भूत-स्मार-विकार-बोधि मधुरं ह्री-लौल्य-शङ्कार्चितम् ।  
तद् यो वर्णयितुं क्षिताव् उपमितिं मृग्येद् अयं नेति नेत्य्  
अस्यन् वस्तु-समस्तम् अत्र लभते ब्रह्मज्ञ-साम्यं कविः ॥१०॥  
एष** श्री-कृष्णः **तदा** तासां **नो कपीति** **यत् प्रतिवचः प्राप** । कथम्-भूतं प्रतिवचः ? तासां **अन्तर्-उत्पन्न-स्मर-विकार बोधन-शीलं** अथ च **मधुरं** । पुनश् च **ह्री-लौल्य-शङ्काभिर्** **अर्चितं,** लज्जादीनां बोधकम् इत्य् अर्थः । **तद्** प्रतिवचः **वर्णयितुं** यः **कविः क्षितौ** **उपमितिं मृग्येत्,** असौ कविः उपमानत्वेन सम्भावितं मत्त-कोकिलादि-**वस्तु-समस्तं नेति-नेतीत्य्** उक्त्वा **अस्यन्** निरस्यन् **ब्रह्म-साम्यं लभते** । ब्रह्मज्ञो यथा अध्यस्तापवादार्थं सर्वदा नेति-नेतीति करोति, तथेत्य् अर्थः ॥१०॥

**यत् कृष्णस्य मनोऽपि कर्ण-मयताम् आपय्य तच् चाधिकं  
विद्धं हन्त मनो-भुवैव सहसा चक्रे पुनः सायकैः ।  
यत् तस्माद् दवथोः स वेपथुम् अपि स्वं निह्नुवानोऽब्रवीत्  
साटोपं तद् इमा व्यजिज्ञपद् इव स्वातुर्य-विस्फूर्जितम् ॥११॥  
यत्** "नो कापि" इति वर्ण-त्रय-रूप-वचः कृष्णस्य **मनः कर्ण-मयतां प्रापय्य,** पश्चात् **तच् च** प्रतिवचनं कर्तृ मनः मनो-भुवा द्वारा अस्य पञ्च-**सायकैः** करणैः **पुनर् अधिकं विद्धं चक्रे** । पुनः पुनस् तादृशाक्षर-त्रयस्य श्रवणेच्छया मनसः कर्णे पुनः पुनः संरोगातिशयात् कर्ण-मयत्वं बोध्यम् । **तस्मात् दवथोस्** तापात् जातं **स्वकीयं वेपथुं** कम्पं **निह्नुवानः** **स** श्री-कृष्णः **साटोपं** याथा स्यात् तथा **यत् अब्रवीत्,** **तद्** वचः कर्तृ **स्वातुर्यस्य** स्वकीयातुरत्वस्य **विस्फूर्जितं** पराक्रमं **इमाः** व्रज-सुन्दरीः **व्यजिज्ञपयद् इव** ॥११॥

**यूयं का अपि नेति चेद् वदथ किं नो का अपीति स्फुटं  
प्रत्यक्षावगतेऽपि वस्तुनि कथं दृष्टोऽपलापः क्व कैः ।  
पुष्पानां नहि धत्त केवलम् अहो तास्कर्य-चर्या यतो  
दृष्टं चोरयथेह चन्द्र-वदना आत्मानम् अप्य् अग्रतः ॥१२॥**

श्री-कृष्ण आह—"नो कापि" इति शब्देन मद्-अग्रे **का अपि यूयं न इति चेद् वदथ किम्** ? **प्रत्यक्षावगतेऽपि वस्तुनि कथं** **कैर्** जनैः **कुत्र** वा **अपलापो दृष्टः** ? स्वं स्वम् **आत्मानम्** । **चन्द्र-वदना** इति रात्राव् अपि आत्मानं चोरयितुं न शक्नुथ किम् अपि दिवसे इति ध्वनिः ॥१२॥

**नित्यं मत्-सुमनोऽपहार-निरता यस् ता मया कुत्र वा  
प्राप्तः स्युः कथम् इत्य् अनिद्रित-दृशा रात्रिन्दिवं भाव्यते ।  
दिष्ट्यैवात्म-भुवं श्रिता युवतयो दृष्टाश् चिराद् अद्य तास्  
तन् मन्तोः फलम् एव सम्प्रति ददान्य् अङ्गीकुरुध्वं द्रुतम् ॥१३॥  
सुमनः** पुष्पं, पक्षे शोभन-मनः । **आत्म-भुवं** स्वीय-भूमिं कन्दर्पं च श्रितास् **ता** **युवतयो दृष्टाः** । **तस्मात् मन्तोः** पुष्प-चौर्य-मनश्-चौर्य-रूपापराधस्य ॥१३॥

**उद्यन् विश्व-जनेक्षण-क्षण-भरं धत्ते निरस्यंस् तमो  
यः फुल्ली-कुरुते-तमां कर-परिष्वङ्गैर् बलात् पद्मिनीः ।  
तं भास्वन्तम् अभीष्टदं प्रति दिनं सेवेमहिमा वयं  
पुष्पेष्व् आग्रह एष नः समुचितस् तत् किं भवान् कुप्यति ॥१४॥**

श्री-राधा आह—**यः** सूर्यः, पक्षे कृष्णह्, त्वं **उद्यन् तमोऽ**न्धकारः, पक्षे दुःखं, **निरस्यन्** सन् **विश्व**-स्थ-**जनानाम् ईक्षणय क्षण-भरम्** उत्सवातिशयं **धत्ते** । एवं **करस्य** किरणस्य, पक्षे हस्तस्य, **परिष्वङ्गैः** करणैः **पद्मिनीः,** पक्षे व्रज-सून्दरीः, **फुल्ली-कुरुते** । **इमा वयं तं भास्वन्तं** सूर्यम्, पक्षे कान्तिमतं त्वां, **प्रतिदिनं सेवेमहि** । तस्मात् **पुष्पेषु आग्रहः नो**ऽस्माकं **समुचित** एव, पक्षे पुष्पेषुः कन्दर्पः, तस्मिन् आग्रहः॥१४॥

**नो कुप्यामि यथोदितं कुरुथ चेत् किं त्व् अङ्गनाः सर्वथा  
भाषन्तेऽनृतम् एव तेन भवतीः प्रत्येमि वामाः कुतः ।  
देवार्थं कुसुमानि मे चिनुथ चेत् सत्यं कुरुध्वं सहे  
मन्तुं पश्यत साधुतां मम परां युष्मासु चोरीष्व् अपि ॥१५॥**

श्री-कृष्णोऽपि स्व-पक्ष-सूर्य-पक्षयोर् बोधकं सामान्य-शब्देनोत्तरम् आह—**यथोदितं** सूर्य-पूजार्थं मत्-पूजार्थं वा **कुरुथ** **चेन् नो कुप्यामि,** **किन्तु अनृतं** मिथ्याम् एव **सर्वथा भाषन्ते** **तेन** हेतुना **भवतीः वामाः कुतो**ऽहं **प्रत्येमि** ?** देवार्थं मे** **कुसुमानि,** पक्षे मे देवार्थं क्रीडार्थं चिनुथ चेत्, **सत्यं** शपथं **कुरुध्वम्** । वामा इत्य् अनेन क्रीडा-समये वाम्यं न कर्तव्यम्, अत्रापि शपथं कुरुतेति भावः । तदा अहं **मन्तुं** अपराधं **सहे** ॥१५॥

**चौर्यः सत्यम् अहो वयं व्रज-भुवि ख्यातास् त्वम् एव ध्रुवं  
साधुः केन न कीर्त्यसे स्व-वदनेनोक्ति-श्रमैः किं ततः ।  
आबाल्याद् ऋत-भाषिता सरलता शुद्धिः परस्वास्पृहा  
या यास्ति त्वयि सा कदा क्व नु जने केनेक्षिता वा क्षितौ ॥१६॥**

राधाह—**आबाल्यात्** सत्य-भाषितेत्य्-आदि **या या** **त्वयि** अस्ति, **सा कदा कुत्र जने केन क्षितौ ईक्षिता**? ॥१६॥

**युष्माभिर् विपरीत-लक्षण-युषा वाचाहम् एवात्र यच्  
चौरोऽकारिषि साधु-मण्डल-नुतो वृन्दावनाखण्डलः ।  
तद् गर्वं हृदि धत्थ कञ्चन विना येनेदृशीनां गिराम्  
ईशिध्वे किम् उ डम्बरं रचयितुं गोपाङ्गना मेऽग्रतः ॥१७॥**

श्री-कृष्ण आह—**विपरीत-लक्षण-युषा** **वाचा** **युष्माभिः** **साधु-मण्दल-नुतोऽहं यद्** यस्माच् **चौरोऽकारिषि,** **तत्** तस्मात् **हृदि** **कञ्चन गर्वं** **धत्थ** । **येन **गर्वेण **विना** **गोपाङ्गना** अपि यूयं **मद्-अग्रे ईदृशीनां गिरां डम्बरं** आडम्बरं **रचयितुं किम् ईशिध्वे** ? ॥१७॥

**सोऽयं यौवन-हेतुकः किम् अथवा सौन्दर्य-सम्पज्-जनिः  
पातिव्रत्य-निबन्धनः किम् उ कला-शास्त्रज्ञता-सम्भवः ।  
तं पश्याम्य् अधुना निकुञ्जम् अभितः स्वस्यापि बाह्वोः परां  
वैदग्धीम् अनुभावयानि भवतीः प्रेक्षध्वम् एताम् अपि ॥१८॥  
तं पातिव्रत्यादिकं** **निकुञ्ज-**मध्ये अहं **पश्यामि** । एवं **स्वस्यापि बाह्वोर् वैदग्धीं भवतीः अनुभावयानि,** **एताम् अपि** यूयं **प्रेक्षध्वम्** ॥१८॥

**इत्य् आगत्य दिधीर्षुणा गिरिभृता राधां तदानुद्रुतां  
पृष्ठीकृत्य जगाद तत्-प्रिय-सखी साटोप-सन्तर्जनम् ।  
कः स्यास् त्वं ललिताग्रतोऽपि कुलजां स्प्रष्टुं बलाद् ईहसे  
दूरीभूय परत्र लम्पट विश स्वं चेत् शम् अत्रेच्छसि ॥१९॥  
दिधीर्षुणा** कृष्णेन **अनुद्रुतां** पश्चाद्-धावनेन प्राप्तां **राधां** **ललिता पृष्ठीकृत्य जगाद**—**त्वं कः स्याः** **कुलजां स्प्रष्टुम् ईहसे** ? तस्मात् हे **लम्पट** ! इतः **परत्र दूरीभूय प्रविश,** **स्वं** [**शं**] कल्याणं **यदि इच्छसि** ॥१९॥

**सत्यं त्वं ललिते प्रकाम-समराकाङ्क्सां मया धित्ससि  
ब्रूषे मां यद् इहैवम् एव विगताशङ्कं बलाद् उन्मना ।  
त्वां दोर्भ्यम् अधुना पिनष्मि तद् इमाः पश्यन्तु सख्योऽपि ते  
येन त्वं मुहुर् एव दुर्मुखि न मा मेवं ब्रुवाणा भवेः ॥२०॥**

कृष्ण आह—यथेष्ट-**समराकाङ्क्षां** **मया सह धित्ससि** । पक्षे, कन्दर्प-समराकाङ्क्षाम् । **यद्** यस्मात् **इहैव बलात् उन्मदा** सती त्वं **विगताशङ्कं** याथा स्यात् तथा **मां ब्रूषे** । तस्मात् अहं **त्वां दोर्भ्यां अधुना पिनष्मि,** **इमास् ते सख्योऽपि पश्यन्तु** । हे **दुर्मुखि** ! **येन त्वं माम् एवं ब्रूवाणा न भवेः** ॥२०॥

**अन्यास् ता रतहिण्ड धर्षयसि या मुग्धा मुहुर् बिभ्यतीर्  
एषाऽहं ललिता पराः सहचरीः स्वं चास्त-शङ्कौजसा ।  
रक्षन्ती पुरतोऽपि ते प्रतिवनं पुष्पाणि नेष्ये बलात्  
कर्तुं किञ्चिद् इहेशिषे यदि तदा किं धृष्ट नः क्षाम्यसि ॥२१॥**

ललिताह—हे **रतहिण्ड** ! स्त्री-चौर ! **या मुहुर् बिभ्यतीर्** भय-युक्तास् त्वं **धर्षयसि,** **ता अन्याः** । **एषाहं ललिता** **अस्त-शङ्का** सती अन्याः **सहचरीः स्वं च ओजसा** बलेन **रक्षन्ती** सती च [**पुरतः**] तवाग्रे **बलात् प्रतिवनं पुष्पाणि नेष्ये** । हे **धृष्ट** ! त्वं **यदि किञ्चित् कर्तुं** [**ईशिषे**] समर्थोऽसि **तदा किं नो**ऽस्मान् **क्षाम्यसि** ॥२१॥

**राधे पश्य सखीयम् आस्य-कुहराद् आयाति यद् वक्ति तत्  
सम्मत्या तव चेत् त्वम् अप्य् अहह मे पाणेः क्व वा मोक्ष्यसे ।  
अस्या द्यन्न् अधरं रदैर् अपनुदंस् तुण्डस्य कण्डूयनान्य्  
आयातोऽस्मि समक्षम् एव तव यत् त्वं मौनिनी वर्तसे ॥२२॥**

हे **राधे** ! **तव इयं सखी** [**आस्य-कुहरात्**] मुख-गर्तात् **यत् आयाति तद् **एव** वक्ति**, तत्र **तव सम्मत्या** **चेद्** वक्ति, तदा **मम पाणेः** सकाशात् **त्वं कुत्र मोक्ष्यसे** ? तस्मात् अस्यास् तव सख्या ललिताया **अधरं** **रदैर्** दन्तैर् **द्यन्** खण्डयन् [**तुण्डस्य**] मुखस्य अति**कण्डूयनानि** **अपनुदन्** दूरीकुर्वन् **तव समक्षम् एव आयातोऽस्मि** । **यद्** यस्मात् **त्वं मौनिनी वर्तसे** । मौनं सम्मति-लक्षणम् इति प्रसिद्धेः ॥२२॥

**राधा प्राह शठेन्द्र किं वदसि नो जानासि मां यास्म्य् अहं  
गोष्ठेऽस्ति प्रथितात्र यौवत-कुले साध्वी न मत्तोऽधिका ।  
तस्या मेऽतनु-धर्म-वर्त्मणि रताः सख्यः यदेमाः स्थिरास्  
तास्व् एषा ललिता परा प्रखरता यस्या जयेत् त्वाम् अपि ॥२३॥  
अहं या** **अस्मि** एवम्-भूतां **मां त्वं नो जानासि** । **तस्या मे** मम श्रेष्ठ-**धर्म-वर्त्म-निरताः** । तासु मध्ये ललिता परा श्रेष्ठा । **यस्या** ललितायाः **प्रखरता त्वाम् अपि जयेत्** ॥२३॥

**सूर्योपासन-धर्मवत्य् अतितरां साध्व्य् अस्मि चेति स्फुटं  
मूर्तं ते हृदि गर्व-पर्वत-युगं वर्वर्ति राधेऽधिकम् ।  
तच् छीग्रं नखरैर् विखण्ड्य भवतीं जेष्यामि तेनैव चेन्  
मद्-वक्षः प्रहरिष्यसि त्वम् अधिकं तच् चापि सोढुं क्षमे ॥२४॥**

श्री-कृष्ण आह—हे **राधे** ! "अहं **सूर्याराधनवती**" एवं "**साध्वी अस्मि**" इति **मूर्तं ते** तव **हृदि गर्व-**रूप-**पर्वत-युगम् अधिकं वर्वर्ति** । तथा च अन्तःकरणस्थ-गर्व एव बहिः पर्वत-द्वय-रूपेण विराजत इत्य् अर्थः । **तत्** पर्वत-युगम् । तेन पर्वत-द्वयेन चेत् **मद् वक्षः-**स्थलं** त्वं प्रहरिष्यसि, **तदा **तच् च** प्रहरणम् **अपि** अहं **सोढुं क्षमे** ॥२४॥

**इत्य् उक्त्वा स्मित-चन्द्रिकार्चित-मुखीर् आलीर् विलङ्घ्य व्रजन्  
राधाया निदधाव् उरस्य् उरु-मदात् पाणिं यदा माधवः ।  
कन्दर्पः स हि कं न दर्पम् अतनोद् आपाद-शिर्षं शरैश्  
चक्रे जर्जरम् एव तत् तनु-युगं रोमोद्गम-व्याजतः ॥२५॥  
माधव इत्य् उक्त्वा स्मित-चन्द्रिकया अर्चित-मुखीः आलीर् विलङ्घ्य व्रजन्** सन्, [**राधाया उरसि]** राधा-वक्षः-स्थले **रोमोद्गम-च्छलेन आपाद-शीर्षं शरैर् जर्जरितं चक्रे** ॥२५॥

**किं कर्तुं कितव त्वयात्र रभसाद् आरब्धम् इत्य् उच्च-गीस्  
तां प्राबोधयद् आलिभिर् विरचिता स्पर्शोत्थ-मोहाद् यदा ।  
सा कान्तस्य करं स-सीत्कृति रणत्-पाण्य्-अम्बुजाभ्यां तदा  
रोद्धुं सम्भ्रमम् आप शुष्कम् अरुदत् वामाभ्यनैषीद् रुजम् ॥२६॥**

हे **कितव** ! **त्वया किं कर्तुम् आरब्धम्** **इत्य् आलिभिर् विरचिता उच्च-गीः** **तां** राधां **स्पर्शोत्थ-मोहाद् यदा प्राबोधयत्,** **तदैव** **सा** राधा **कान्तस्य करं** चुडिका-शब्देन रणद्भ्यां शब्दं कुर्वद्भ्यां **पाण्य्-अम्बुजाभ्यां रोद्धुं** **स-सीत्कृति** यथा स्यात्, तथा **सम्भ्रम् आप** । एवं **शुष्कम् अरुदत्** । **वामा** श्री-राधा मिथ्या **रुजं** पीडाम् **अभ्यनैषीत्** अभिनयम् अकार्षीत् ॥२६॥

**तावद् वाम-करेण हन्त सुदृशः शीर्ष्णः पटे स्रंसिते  
माधुर्यामृत-वीचयः समुदगुर् या व्याप्नुवाना दिशः ।  
आश्लेषाधर-पान-चुम्बन-विधिं प्रारिप्सितं माधवो  
विस्मृत्यारभतैव केवलम् अहो स्नातुं मुहुस् तासु सः ॥२७॥  
तावत्-**काल-मध्ये श्री-कृष्णस्य **वाम-करेण** राधाया मस्तक-स्थ-**पटे स्रंसिते** सति मुख-मस्तकादीनां **माधुर्यामृत-वीचयः समुदगुः**, या वीचयः **दिशो व्याप्नुवानाः** । **स** माधवः **ईप्सितं चुम्बनादिकं विस्मृत्य** **तासु** माधुर्य-वीचिषु **केवलं स्नातुम् आरभत** ॥२७॥

**चन्द्रस्योपरि सान्द्रतां कथम् अगाद् ध्वान्तं समन्ताद् बलत्  
तं किं हन्त मृधे जिगाय नहि यत् सोऽनल्पम् उद्भ्राजते ।  
मैत्री यद्य् अनयोर् अभूत् समुचिता नोपर्य्-अधः स्थायिता   
दास्यं चेद् द्विज-राज आप तमसो लोके न किं लज्जते ॥२८॥**

स्नान-समये श्री-कृष्णस्य वितर्कम् आह—मुख-स्थानीय-**चन्द्रस्य उपरि बलत् ध्वान्तं** केश-स्थानीयान्धकारं **कथं सान्द्रतां** निविडताम् **अगात्** ? चन्द्र-निकटे तस्य नाश एव उचितः । किम् अन्धकारस् **तं** [**मृधे**] युद्धे **जिगाय** ? **नहि** नहि, **यद्** यस्मात् **स** **चन्द्रः अनल्पम् उद्भ्राजते** अतिशयेन दीप्तिं करोति । नहि पराजितस्य शोभा जायते । **यदि अनयोर् मैत्री अभूत्**, तदा **उपर्य् अधः स्थायिता न समुचिता,** किन्तु समतया **तमसो**ऽन्धकारस्य **दास्यं** **द्विजराजश्** चन्द्रश् **चेत् आप** तदा **लोके किं न लज्जते** ? श्लेषेण सत्त्व-गुणमय-ब्राह्मण-श्रेष्ठोऽपि भूत्वा यत् तमो-गुण-मयस्य दास्यम् आप तत्र किं न लज्जते ? इत्य् अर्थः ॥२८॥

**चन्द्रेऽस्मिन् अपि के इमे शफरिके सिन्धोः सहैवोद्गते  
चेद् एते किम् उ निश्चले यदि पुनर् नीलोत्पले ते कुतः ।  
बन्धोर् अङ्कम् उपेत्य मुद्रित-मुखे मन्ये ततः खञ्जनाव्  
एतौ स्तो नहि केन वात्र गमितौ नो नृत्यतो वा कुतः ॥२९॥**

वितर्कान्तरम् आह—**अस्मिन् चन्द्रे इमे शफरिके कुत आगते** ? एकत्र सह-वासत्वेन **सिन्धोः** सकाशात् चन्द्रेण **सहैव उद्गते चेत्** तदा चञ्चल-स्वभावे **एते** सफरिके **किं निश्चले** ? इदानीं लज्जादिना नेत्रयोर् मुद्रित-प्रायत्वेन निश्चलत्वात् **यदि पुनस् ते नीलोत्पले** तदा **बन्धोश्** चन्द्रस्य **अङ्कम्** **उपेत्य** **कुतो** **मुद्रित-मुखे** तिष्ठतः तस्मात् **एतौ खञ्जनौ** **स्त** इति **मन्ये** । **नहि** नहि, **अत्र** चन्द्र-मध्ये **केन गमितौ** आनितौ ? **कुतो वा न नृत्यतः** ? ॥२९॥

**इत्य् एवात्म-गतं वदन् निज-दृशोर् दिष्टं महन् मानयन्  
स्वाङ्गं तत्-सुषमा समामृत-रसासारैर् मुहुः प्लावयन् ।  
तन् नेत्रान्त-तटानुराग-मधुभिः पीतैर् दृशा स्वं मनः  
क्षीवत्वं गमयन् भजन् विवशताम् आलीः स धिन्वन् बभौ ॥३०॥  
इति आत्म-गतं वदन् स** श्री-कृष्णः **निज-दृशोर् महद् दिष्टं** भाग्यं **मानयन्** **स्वाङ्गं** **तस्या** राधायाः शोभा-रूपा **समानामृत-रसस्य** निरुपमामृत-रसस्य **आसारैर्** धारा-सम्पातैर् **मुहुः प्लावयन्** । किं च, तदानीं चुम्बनादि-विधौ श्री-कृष्णस्य विलम्बं दृष्ट्वा हन्त माम् आवृत्य चिरं किम् अयं वा करोतीत्य् औत्सुक्येन नेत्रान्तस्य किञ्चिद् उद्घाटनं कृतवत्यास् तस्या राधाया **नेत्रान्त-तटस्य** स्व-**दृशा पीतैः** **अनुराग**-स्वरूप-**मधुभिः** **स्वं मनः** **क्षीवत्वं** मत्ततां **गमयन्** । एवं देह-निष्ठ-**विवशतां** **भजन्** श्री-कृष्णः **आलीः धिन्वन्** सुखयन् **बभौ** । अत्र एकस्य पान-कर्तृत्वं अन्यस्य मत्तता, अपरस्य विवशता, अन्यस्य सुखिता इत्य् एतैर् असङ्गत्य्-अलङ्कारः सूचितः ॥३०॥

**तावद् तद्-भुज-पाशतः शिथिलितात् स्वं मोचयित्वाव्रजन्  
माधुर्यास्त्रम् इव प्रयुज्य किम् इयं तं जृम्भयित्वाजयत् ।  
पाणिभ्यां प्रतिमुच्य कञ्चुकम् अथो काञ्चीं कषन्तीं बभौ  
बध्नाति स्म किम् अस्त-भीः परिकरं कामाजि-राजी चिकीः ॥३१॥  
इयं** राधिका **तस्य** श्री-कृष्णस्यानन्द-वैवश्येन **शिथिलात्** **भुज-पाशात्** **स्वं मोचयित्वा अव्रजत्** । उत्प्रेक्षाम् आह—राधिका **माधुर्यास्त्रम् इव प्रयुज्य तं** श्री-कृष्णं **जृम्भयित्वा किम् अजयत्**? तद्-अनन्तरं सा श्री-कृष्ण-स्पर्शेन शिथिलितं **कञ्चुकं पाणिभ्यां प्रतिमुच्य** बद्ध्वा । आमुक्तः प्रतिमुक्तश् चा पिनद्धश् चापिनद्धवद् इत्य् अमरः । एवं शिथिलितां **काञ्चीं कषन्ती** सती **बभौ** । अत्र उत्प्रेक्षाम् आह—कन्दर्पस्य **आजि-राजी** युद्ध-श्रेणी तां **चिकीः** चिकीर्षुः राधा **अस्त-भीः** सती **किं परिकरं बध्नाति स्म** ? चिकिर्षा-स्वरूपात् क्विप्, ततः सि-विभक्तौ चिकीः ॥३१॥

**वेणीम् अर्ध-विमर्दितां कवरयन्त्य् उद्भ्रान्त दृष्टिः सखीस्  
तर्जन्यैव ततर्ज तिष्ठत शठ भोस् तिष्ठतेत्य् आत्त-गीः ।  
तीक्ष्नापाङ्ग-शर-प्रहार-विवशोऽप्य् अस्यास् तथावस्थितां  
तां पश्यन्न् अतनु-व्यथोऽप्य् अमनुत स्वीयं स धन्यं जनुः ॥३२॥  
अर्ध**-[**विमर्दितां**] मुक्तां **वेणीं कवरयन्ती,** अर्थात् एक-हस्तेन ग्रीवोपरि वेण्या वेष्टनं कुर्वती, राधिकाह—**भोः शठा** ! मत्-सख्यः युष्माभिर् एव मह्यम् एताद् दुःखं दत्तं, तस्मात् यूयं **तिष्ठत,** तत्-प्रतिफलं दास्यामि इति **गृहीत-गीः** **सा** **तर्जन्या सखीः ततर्ज** । तद्-अनन्तरं **तस्या** राधायास् **तीक्ष्णापाङ्ग-शर-प्रहारेण विवशोऽपि स** श्री-कृष्णः **तथावस्थितां** भूषण-केशादि-संवरणे व्यग्रां **तां** राधां **पश्यन्** **अतनु-व्यथोऽपि** महापीडा-युक्तोऽपि **स्वं जनुर्** एव **धन्यम् अमनुत** । पक्षे अतनुः कन्दर्पः, तत्-पीडा-युक्तः ॥३२॥

**अहो वृन्दावन-भूमि-देव सुकृतिन् विख्यात-कीर्ते भवान्  
यत् कर्म व्यधितास्य सम्प्रति गृहं गत्वा तयैवार्यया ।  
दास्ये ते खलु दक्षिणाम् अनुपमाम् अप्राप्त-पूर्वां यया  
पूर्णो यास्यसि मादृशीषु न पुनः क्वापि प्रकामार्थिताम् ॥३३॥**

राधा आह—**भो वृन्दावनस्य भूमि-देव** ! ब्राह्मण-पक्षे, वृन्दावन-भूमौ दिव्यति क्रीडतीति । **यत् कर्म त्वया कृतम्,** अस्य कर्मणः **अनुपमां दक्षिणां सम्प्रत्य् अहं गृहे गत्वा तया जटिलाख्यया आर्यया** द्वारा **दास्ये,** ब्राह्मणैः कर्मणि सति दक्षिणा-दानस्यावश्यकत्वात् । **यया** दक्षिणया **पूर्णः** सन् **मादृशीषु कदापि प्रकामं** यथा स्यात् तथा **न पुनर् अर्थितां यास्यसि** प्राप्स्यसि । पक्षे, जटिला-दत्त-गालि-प्रदानाद् धेतोः कदापि मादृशीषु प्रकृष्ट-कन्दर्पस्यार्थितां न यास्यसि ॥३३॥

**राधे दक्षिणया त्वयाऽनुपमया सान्तोष्यम् एवाग्रतः  
किन्त्व् आशु स्मर-याग-कर्म शुभदं मां शिक्षितं कारय ।  
तत्-तत्-कर्मठताम् इहाकलय मे साफल्यम् आयातु सा  
पाण्डित्यं विफलत्वम् एति कृतिभिर् यन् नानुमोद्य स्तुतम् ॥३४॥**

श्री-कृष्ण आह—हे **राधे** ! **त्वया अनुपमया दक्षिणया** [**सान्तोष्यम्**] सन्तोष-विशिष्टं करिष्यन्तं **मां** किन्तु दक्षिणा-दानाग्रतः **शुभदं स्मर-याग-कर्म कारय** । मां कीदृशं ? **शिक्षितं** निपुणम् । विज्ञ-निष्णात-शिक्षिता इत्य् अमरः । पक्षे, मां शिक्षितं कारय, स्मर-याग-कर्म शिक्षय इत्य् अर्थः । दक्षिणयेति करण-पदं कर्तृ-विशेषणं च । **तत्-तद्**-यज्ञे **मम कर्मठतां** [**आकलय**] पश्य, एवं **सा** कर्मठतापि **साफल्यम् आयातु** । अत एव **कृतिभिर्** यत् **पाण्डित्यम् अनुमोद्य न स्तुतं** तत् पाण्डित्यं **विफलत्वम् एति** ॥३४॥

**प्रोचे कुन्दलतापि देवर भवद्-वैदुष्य् अदूष्या भवेद्  
अस्याः सम्मतिर् अत्र चेद् इयम् अपि प्रज्ञी तदा ज्ञायते ।  
तावत् किं निकषाश्म-हेम-महिम-ज्ञानं भवेत् कस्यचिद्  
यावत् तन्-मिथुनं न विन्दति मिथः सङ्घर्ष-कौतूहलम् ॥३५॥  
कुन्दलता ऊचे** । हे **देवर** ! कृष्ण ! **तव वैदुषी** पाण्डित्यं तदा **अदूष्या भवेत् चेत्** यदि **अस्या** राधाया **अत्र** तव पाण्डित्ये **सम्मतिः** स्यात् । एवं तव पाण्डित्यं बुद्धा अनया सम्मतिर् दत्ता चेत्, **तदा** **इयम् अपि प्राज्ञी** अस्माभिर् **ज्ञायते** । तत्र स-दृष्टान्तम् आह—**निकष-प्रस्तर-सुवर्णयोर् महिम-ज्ञानं** **तावत् कस्य** जनस्य **किं भवेत्,** **यावत् मिथः सङ्घर्ष-कौतूहलं** निकषाश्म-हेम-रूपं **तन्-मिथुनं न विन्दति** । मिथुन-पदेन अनयोः स्त्री-पुंष्त्वम् आरोपितं । तद् वितथम् इति वा पाठः । दृष्टान्तेन रहस्य-परीहासो व्यङ्गः ॥३५॥

**गान्धर्वावदद् आत्मनः प्रियतमाद् भद्रे सुभद्राद् अपि  
प्रेमास्मिङ्स् तव देवरे निरुपमं प्रत्यायिताहं त्वया ।  
अध्याप्यातनु-शास्त्रम् एतद् अथ तद्-विज्ञं त्वम् एवान्वभूः  
स्व-ख्यात्यै प्रकटी-चिकीर्षसि यतः पाण्डित्यम् अस्य स्वयम् ॥३६॥**

राधा **अवदत्**—हे **भद्रे** ! कुन्दवल्लि ! **आत्मनः प्रियतमात् सुभद्रात्** पत्युः सकाशात् **अस्मिन् देवरे निरुपमं प्रेम त्वया अहं प्रत्यायिता** । पक्षे, सुभद्रात् सुमङ्गलाद् आत्मनः सकाशाद् अपि देवरे प्रेम । अथ **अतनु-शास्त्रम्** एतं देवरम् **अध्याप्य** पश्चात् तच्-छास्त्र-**विज्ञं** तं **त्वम् एवान्वभूः** । यतः **स्व-ख्यात्यै** **अस्य** देवरस्य **पाण्डित्यं स्वयम् एव प्रकटीचिकीर्षसि** ॥३६॥

**प्रोक्तं तत्र विशाखया प्रथमतोऽस्याम् एव राधेऽस्य चेत्  
तत्-तत्-कर्मठतं निजाक्षि-विषयी-कृत्य प्रतीतिं भजेः ।  
तर्ह्य् एवैनम् इहेष्ट-कर्मणि वृणु त्वं काम-सम्पत्तये  
नो चेत् स्यात् किम् अनङ्ग-साधनवतः कृत्यस्य ते साङ्गता ॥३७॥**

विशाखा आह—हे **राधे** ! **अस्य** कृष्णस्य **तत्-तत्-**कन्दर्प-याग-कर्मणि **कर्मठताम्** **अस्यां** कुन्दवल्यां यदि **निजाक्षि-विशयीकृत्य प्रतीतिं** त्वं **भजेः,** **तदैव एनं** श्री-कृष्णम् **इह इष्ट**-कर्मणि त्वं **वृणु** । **नो चेत्** कुन्दलतायां **प्रतीतिं विनैव** **स्वस्मिन्** तत्-कर्म आरब्धं चेत् तदा अविज्ञ-जन-द्वरा-कर्म-कृते सति ते तव **अनङ्ग-साधनवतः** अङ्ग-साधन-रहितस्य अर्थात् अङ्ग-हीनस्य कृत्यस्य **किं साङ्गता** पूर्तिः **स्यात्** ? पक्षे स्पष्टं । तत्-कर्मण उत्तरोत्तर-वृद्धिर् एव, न तु पूर्तिः ॥३७॥

**कृष्ण प्राह परीक्षया किम् अनया राधे विशाखा भूवि  
ख्यातैवातनु-धर्म कर्मणि यतः साक्षाद् भवत्याः सखी ।  
ये वात्स्यायन-पद्धति-क्रम-गतास् तेषां मनूनां मद् अ-  
भ्यस्तानाम् अपि शुद्ध्य्-अशुद्धि विमृशत्व् एषा रहस्य् अञ्जसा ॥३८॥**

कृष्ण आह—हे **राधे** ! **अनया परीक्षया किम्** ? इयं **विशाखा** बृहद्-**धर्म-कर्मणि** **भूवि ख्याता एव** । पक्षे, अतनुः कन्दर्पः । **यतः साक्षाद् भवत्याः सखी** । तस्माद् **वात्स्यायन**-मुनेः काम-शास्त्रात्मक-**पद्धतेः क्रम-प्राप्ता** **ये** मनवः, **तेषां** **मनूनां** मन्त्राणां **मद्-अभ्यस्तानां शुद्ध्य्-अशुद्धि एषा** विशाखा **रहसि विमृशतु** । शुद्धिश् च अशुद्धिश् च द्वन्दैक्यम् ॥३८॥

**साधूक्तं हरिणेति कुन्दलतया राधा तदाभ्यर्थिता  
तत्रादेष्टुम् इमाम् अथ स्मित-सुधा-स्नाताधरा साह ताम् ।  
कौन्दीयां सुदुराग्रहा सखि ततो गत्वा विशाखे रहो  
विद्धीत्य् अञ्चल-संवृताधर-तटाः सख्योऽहसन् सङ्घशः ॥३९॥  
हरिणा साधूक्तम्** **इत्य्** उक्त्वा **कुन्दलतया** । **तदा** तत्र एकान्ते मन्त्र-परीक्षार्थम् **इमां** विशाखाम् **आदेष्टुं राधा अभ्यर्थिता **। तद्-अनन्तरं **सा** राधा **तां** विशाखाम् **आह**—**रह** एकान्ते परीक्षार्थं श्री-कृष्णं **विद्धि** जानीहि । इति राधिका-वाक्यं श्रुत्वा **अञ्चलेन संवृताधर-तटाः** सर्वाः **सख्यः** मिलित्वा **अहसन्** । स्वेन कर्तव्यस्य कर्मणः परीक्षार्थं स्व-सखीः प्रार्थयति, अतः स्व-मुखेन इव सम्भोग-प्रार्थना कृतेति तासां हास्ये कारणम् ॥३९॥

**राधे त्वाम् अवहित्थया प्रति-पदं क्षीणायुषा दुःशकां  
गोप्तुं सम्प्रति वीक्ष्य दून-हृदया नोपायम् अन्यं लभे  
किन्त्व् अग्रे सहकार एष भविता धन्योऽविता ते महान्  
तत् कुञ्जं शरणं रहो व्रज यदि स्वीयं शम् आशंससि ॥४०॥**

विशाखा आह—हे **राधे** ! **प्रतिपदं क्षीणायुषा अवहित्थया गोप्तुं दुःशकां** **त्वां सम्प्रति वीक्ष्य दून-हृदया** अहं त्वां गोप्तुम् **अन्यम् उपायं न लभे** । **किन्तु** साहाय्यं करोतीति व्युत्पत्त्या सिद्धः अग्रे **एष सहकारः** आम्र-वृक्षस् **तव अविता** रक्षिता **भविता** । अत एकान्ते सहकार-**कुञ्जं शरणं व्रज**, **यदि स्वीयं शं** कल्याणां **आशंससि** । श्लेषेण शं सम्भोग-जन्यं सुखं । साहित्यं कारयिषतीति श्लेषश् च । तथा च एका अवहित्था मात्रं त्वां रक्षति । सापि स्व-मुखेन इव दूरीकृता चेत्, तदा प्रकृत-कार्ये विलम्बो मास्तु इति ध्वनिः ॥४०॥

**अस्माभिस् तव यद् विधित्सितम् अहो साहाय्यम् एतत् त्वया  
दाक्ष्यात् तन्-निरपेक्षया न रचितं किं पिष्ट-पेषायितम् ।  
पुन्नागं सुमनः-प्रदं घन-रसैः स्व-व्याहृतैः सिञ्चती  
यत् त्वं फुल्लयसीति स-स्मित-मुखी प्रोचे विशाखापि ताम् ॥४१॥**

पुनर् **विशाखा** आह—तव सखीत्वात् **अस्माभिः** कृष्णेन सहाङ्ग-सङ्गार्थं **तव** **यत्** **साहाय्यं** मनसि **विधित्सितं**, **त्वया तु** [**दाक्ष्यात्**] दाक्षिण्यात् **तत्** साहाय्यं साहाय्य-**निरपेक्षया** हेतुना किं **पिष्ट-पेषायितं न रचितम्** ? अपि तु रचितम् एव । तथा चाधुना तव सखी-साहाय्येनालम् इति भावः । **यद्** यस्मात् [**सुमनः**] शोभन-मनः-प्रदं **पुं-नागं** पुरुष-श्रेष्ठं कृष्णं **स्व-व्याहृतैः** स्वेनैवोक्तैः **घन-रसैः सिञ्चती** **त्वं** तं पुं-नागं **फुल्लयसि** । सम्मुखार्थस् तु पुष्प-प्रदं पुन्नाग-वृक्षं स्वेनैव विशेषेण आहृतैः आनितैः घनरसैर् जलैः सिञ्चती त्वं फुल्लयसि ॥४१॥

**अत्रैवावसरे समागतवती नान्दीमुखी वृन्दया  
सार्धं काञ्चन-पत्रिकां हरि-करे दत्त्वा शशंशास्य शम् ।  
ताम् उद्घाट्य हृदा पठन् प्रमुदितस् ताभिः स संलक्षितो  
ऽनुक्त्वा किञ्चन काम् अपीक्षित-रहा प्रागाद् उदीची-मुखः ॥४२॥  
काञ्चित् पत्रिकां हरि-करे दत्त्वा** कृष्णस्य **शं** कल्याणं **शशंस**, "हे कृष्ण ! त्वं कुशली भव" इति जगाद । **तां** पत्रीम् । पत्र-पाठात् श्री-कृष्णानन्दस् **ताभिः** राधादिभिः **संलक्षित** इत्य् अर्थः । तद्-अनन्तरं श्री-कृष्णः **काञ्चित्** व्रज-सुन्दरीं प्रति **किम् अपि अनुक्त्वा,** **ईक्षितं** **रहः-**स्थलं येन एवम्-भूतः [**उदीची-मुखः**] उत्तराभिमुखः सन् एकान्त-स्थले **अगात्** ॥४२॥

**याते तत्र तद्-ईक्षण-क्षण-विनाभावेन दूनाननाप्य्  
आत्मानं बहिर् आप्त-निर्वृतिम् इव स्वा ज्ञापयन्ती सखीः ।  
सार्धं ताभिर् उपेत्य सम्भ्रम-भरान् नान्दीमुखीं राधिका  
सा नाना-विध-तर्क-सङ्कुलित-धीः पप्रच्छ स-प्रश्रयम् ॥४३॥  
तत्र **एकान्त-स्थले श्री-कृष्णे **याते** सति क्षणम् अपि व्याप्य श्री-कृष्णे **क्षणस्य विना-भावेन** अभावेन **दूनानना अपि** राधा **बहिर्** **आत्मानं प्राप्त-निर्वृतिम् इव स्वीयाः सखीः ज्ञापयन्ती **सती **ताभिः** सखीभिः **सह** **उपेत्य** समीपे गत्वा **नान्दी-मुखीं** प्रति **स-प्रश्रयं** स-विनयं यथा स्यात् तथा **पप्रच्छ** ॥४३॥

**पत्रीं का प्रजिघाय सा भगवती कस्मै नहि ज्ञायते  
भद्रे मच्-छपथो वदैष रमयन् काञ्चित् तद्-उक्तां गतः ।  
हास्यं मुञ्च करोमि दिव्यम् अपि चेद् एवं भवेन् नो व्रजेन्  
मत्-साक्षाद् अयम् एष तच्-चतुरिमा दुर्लक्षतायै तव ॥४४॥**

प्रश्नम् एवाह—हे नान्दी-मुखि ! इमाम् **पत्रीकां प्रजिघाय** प्रहितवती । नान्दी आह—**सा** प्रसिद्धा **भगवती** । राधा आह—**कस्मै** किम्-अर्थं ? नान्दी—**नहि ज्ञायते** । राधा मत्-शपथो वद नान्दी—**एष** शृइ-कृष्णः **तया** पौर्णमास्या **उक्तां काञ्चित्** व्रज-सुन्दरीं **रमयन्** **गतः** रमयितुं गत इत्य् अर्थः । राधा—**हास्यं मुञ्च** । नान्दी—अयि राधे ! **दिव्यं करोमि** । राधा—**एवं चेत्** **अयं** कृष्णः अन्यत्र रमणार्थं **मत्-साक्षात् न व्रजेत्** । नान्दी—हे राधे ! **तव दुर्लक्षतार्थम्** एव **तस्य** श्री-कृष्णस्य **एष** त्वत्-साक्षात् गमन-रूप-**चतुरिमा** । अत एव एतच् चातुर्याद् एव तव मनसि तथा नायातम् ॥४४॥

**प्रावोचल् ललिता तद्-ईक्षित-मुखीम् आसंशयिष्टा हरेर्  
अन्यस्यां भवद्-अन्तिक-स्थितिमतः किं सम्भवेल् लालसा ।  
फुल्लां मालतिकां धयन्न् अलि-युवा वल्लीं किम् अन्यां स्मरेद्  
अग्रे प्राप्य सुधां बुधः कथम् अहो धत्ते परत्र स्पृहाम् ॥४५॥**

नान्दी-वाक्ये सन्दिग्धया तया राधया **ईक्षितं मुखं** यस्याः, एवम्-भूता **प्रावोचत्** । **हे राधे** ! **भवन्**-निकटे **स्थितिमतो हरेः किम् अन्यस्यां लालसा भवेत्** ? तत्र दृष्टान्तः—**फुल्लाम्** इति । दृष्टान्तान्तरम् आह—**बुधः सुधाम्** इति ॥४५॥

**एष त्व् आत्म-जनुः-प्रभृत्य् अनुपदं न र्तेऽनृतं भाषते  
यज्-जिह्वा गुरुर् एव तस्य न कलेः किं भाविनो भाविनी ।  
तन् मिथ्यैव स नो गतः परिहसन् मिथ्यैव पत्री च सा  
किं मिथ्यैव विशङ्कसे सखि यतो मिथ्यैव नान्दीमुखी ॥४६॥**

पुनर् ललिताह—**एषा** नान्दी **आत्म-जन्म-प्रभृति** अनुपदं प्रतिक्षणं **अनृतं ऋते** मिथ्यां विना **न भाषते** । **यस्या** नान्द्या **जिह्वा** **भाविनः कलेः** **किं गुरुर् एव न भाविनी** ? अपि तु भविष्यत्य् एव । तथा च कलि-युगः अस्याः शिष्यो भूत्वा अधर्मं प्रवर्तिष्यत इति भावः । **तस्मात् स** कृष्णः **नो**ऽस्मान् **परिहसन्** **मिथ्यैव गतः** ॥४६॥

**या साक्षाद् इव संविद् अत्र महिता या सर्व-धर्मैक-भूर्  
वेदार्थं खलु मूर्तम् एव निखिलं याऽसूत सान्दीपनिम् ।  
तस्याः पारिषदी भवानि ललिते श्री-पौर्णमास्याः सदा  
मिथ्या-वादितया पराभव-धुरा-पात्री कृताहं त्वया ॥४७॥**

नान्दी आह—**या** पौर्णमासी **साक्षाद् इव संवित्** ज्ञान-स्वरूपा **अत्र** व्रजे **महिता** सर्वैः पूजिता । या **अखिल-वेदार्थं मूर्तम् एव सान्दीपनिं** सुतम् **असूत,** तस्याः **पौर्णमास्याः** **सदा** एवाहं **पारिषदी भवानि** ॥४७॥

**तस्या एव ददानि हन्त शपथं तत्त्वं यद् एतद् वदेत्य्  
उक्ता साह वदाम्य् अहं कथम् अहो सैव न्यषैत्सिद् यतः ।  
किं त्व् अत्राकथनं च नोचितम् अतो वच्म्य् अप्रतीतिं कृथा  
मैवास्मिन्न् इति राधिकापि शपथं सा कारितैवानया ॥४८॥**

ललिता आह—**तस्याः** पौर्णमास्याः **शपथं ददानि** । **यत् तत्त्वं** **तद् वद** **इत्य् उक्ता सा** नान्दी **आह**—**अहो कथं वदामि** **यतः सा** पौर्णमासी **एव** **न्यषैत्सीत्** निषेधं कृतवती । **किन्तु** **अकथनम्** अपि **नोचितं** यतस् तस्या एव शपथो दत्तः । **अतो**ऽहं **वच्मि** । किन्तु **अस्मिन्** आज्ञाम् अप्य् उल्लङ्घ्य वक्तुं प्रवृत्ताया मम वाक्ये **अप्रतीतिं मा कृथा** इति **सा** **राधापि अनया** नान्द्या **शपथं कारिता** ॥४८॥

**पूर्वेद्युर् मधुसूदनेन भगवत्य् अभ्यर्थिता सादराद्  
आर्ये मन्त्र-मणि-महौषध-विदं मुख्ये महा-तापसि ।  
राधां वाम्य-महीधरोपरि सदासीनाम् उपायात् कुतस्  
तस्मद् द्राग् अवरोह्य साधु रमयाम्य् आली-ततीर् मोहयन् ॥४९॥**

नान्दी आह—**पूर्व-दिवसे मधुसूदनेन आदरात् **सा** भागवती अभ्यर्थिता** । श्री-कृष्णस्याभ्यर्थनम् एवाह—**मन्त्रादीनां विदां** मध्ये **मुख्ये** ! **वाम्य**-रूप-[**महीधरस्य**] पर्वतस्य **उपरि सदा आसीनां राधां कुतः** उपायात् **तस्मात्** पर्वतात् **द्राक् अवरोह्य साधु रमयामि** । एवं तस्या **आली-श्रेण्योऽपि** तथैव, अत एव आली-श्रेणीर् अपि **मोहयन्** सन् ॥४९॥

**गोप्योऽन्याः किल मन्-मनोभव-सुखोदञ्चच्-चमत्कारिता-  
सम्पत्त्यै शत कोटयोऽपि नतरां पर्याप्नुवन्ति क्वचित् ।  
किन्त्व् एकैव मदीय-हृद्-भुवम् अलङ्कर्तुं क्षमा राधिका  
किं सा कल्प-लता नु संविद् अथ किं वैजयन्ती नु सा ॥५०॥**

मदीय-कन्दर्प-सुखस्य उद्गते-**चमत्कारिता-सम्पत्त्यै** **अन्याः शत-कोटयो गोप्यो**ऽपि न **पर्याप्नुवन्ति** **किन्तु** **एका राधिकैव** । कथम्-भूता ? **मदीय-हृदय-**स्वरूप-**भुवं,** पक्षे हृदयोत्पन्नं कन्दर्पम्, **अलं** भूषितं **कर्तुं क्षमा** । अत एव **सा** राधिका किं **कल्पलता**-स्वरूपा ? श्लेषेण आकल्पो भूषा तत्-स्वरूपा लता । तथा च मम भूषण-रूपा सैवेत्य् अर्थः । किन्तु अचेतनस्य भूषणम् अपि नात्यन्त-शोभा-धायकम् इत्य् अत आह—**संवित्** मच्-चेतन-स्वरूपा, तथा च तां विना मम हृदि चेतन इव न तिष्ठतीति भावः । किं वा **वैजयन्ती** मम सर्वोत्कर्ष-रूपा पताका इति विशेषश् च ॥५०॥

**श्रुत्वैतन् मधुरं धुरं पुनर् इमाम् अङ्गी-चिकिर्षुश् चिरात्  
प्रत्याख्यान-परेव साह सहसा शक्यं कथं स्याद् इदम् ।  
साध्वीनां प्रवरात्रपा-जल-निधिर् जाता कुलीना त्वये  
किं सान्या चपलेव ते घन-रुचेर् अङ्कं समारोक्ष्यति ॥५१॥  
एतन्** **मधुरं** वाक्यं **श्रुत्वा इमां धुरं** भारम् **अङ्गीचिकिर्षुः** **सा** पौर्णमासी बहिः **प्रत्याख्यान-परा इवाह**—**अन्या चपला** चञ्चला **इव घन-रुचेर्** निविड-स्पृहस्य **ते अङ्कं** राधिका **किं समारोक्ष्यति** ? पक्षे घन-रुचेर् मेघ-सदृशस्य चपला विद्युद् इवेति भङ्ग्या आश्वास एव कृतः ॥५१॥

**एवं सत्य् अघभिन् निवृत्य स ततो गेहं स्वम् आगत् तदा  
सा सर्वागम-तन्त्र-मन्त्र-पटलीं पर्यालुलोके निशि ।  
पत्रीं प्रापय नान्दि कृष्णम् अधुनेत्य् आदिश्यमाना तया-  
दायैताम् अहम् आगमं द्रुतम् अतो जानामि नो किञ्चन ॥५२॥  
एवं सति अघभित्** श्री-कृष्णः **ततः** स्थानात् **निवृत्य स्वं गेहम् अगात्** । तद्-अनन्तरं **सा** पौर्णमासी **निशि** रात्रौ **सर्वागम-तन्त्र-मन्त्र-पटलीं पर्यालुलोके** । प्रातः-काले मन्-निकटे आगत्य हे **नान्दि** ! **इमां पत्रीम् अधुना** श्री-**कृष्णं प्रापय** **इति तया** पौर्णमास्या **आदिश्यमानाहम् एतां** पत्रीम् **आदाय द्रुतम् आगमम्** । **अतः** परं **किञ्चन न जानामि** । पत्री-स्थां वार्तां न जानामीत्य् अर्थः ॥५२॥

**मन्त्रं कञ्चन पत्रिका-विलिखितं प्रेष्योपदिष्टस् तया  
कृष्णस् तं जपितुं रहः-स्थलम् अगाद् अस्मन्-मनो-मोहनम् ।  
हन्ताल्यो व्रजत स्व-वेश्म तद् इतस् तत्रैव सूर्यार्चितं  
कार्यं यत्र हरिः कुरुध्वम् अचिरद् देशाय तस्मै नमः ॥५३॥**

राधिका आह—**पत्रिकायाम् अस्मन्-मनो-मोहनं कञ्चन मन्त्रं** नान्दी-द्वारा **प्रेष्य तया** पौर्णमास्या **उपदिष्टः** श्री-कृष्णः तन्-मन्त्रं **जपितुं रहः-स्थलम् अगात्** । तस्मात् **हन्त** खेदे, हे **आल्यः** ! यूयं **इतः** स्थानात् **स्व-गृहं व्रजत**, **तत्रैव** गृहे **सूर्य-पूजां** करिष्यामि । तथा च **यत्र** देशे **हरिर्** वर्तते **तस्मै देशाय नमस् कुरुध्वम्** ॥५३॥

**पीत्वैतां वृषभानुजोदित-सुधां प्रोवाच कौन्दी हसन्त्य्  
एतत् किञ्चन युज्यते नहि ततो राधे वृथा शङ्कसे ।  
यस्यैकाङ्ग-रुचि-च्छटैक-कणिकाप्य् उन्माद्य साध्वी-व्रतं  
त्वां सद्यः सखि हापयेद् अयम् अहो मन्त्रं किम्-अर्थं जपेत् ॥५४॥  
वृषभानुजोदितां सुधां पीत्वा हसन्ती** **कुन्दवल्ली आह**—हे **राधे** ! त्वयोक्तं **किञ्चन न हि युज्यते** । तस्मात् त्वं **वृथा शङ्कसे** । अस्य श्री-कृष्णस्य **एकाङ्गस्य** **कान्ति-च्छताया** **एका कणिकापि** **त्वाम् उन्माद्य** तव **साध्वी-व्रतं सद्यो हापयेत्** । तस्माद् **अयं** कृष्णः **किम्-अर्थं मन्त्रं जपेत्** ? ॥५४॥

**राधोचे भगवत्य् असाव् अनुपमं सन्न्यास-धर्मं दधे  
नान्दीयं श्रित-तत्-पदैव विषय-व्यावृत्त-वार्ता-परा ।  
कौन्द्य् एषा तु पुनः सुभद्र-सहज-स्वात्मैक्य-भावा भवेद्  
एता एव समाधि-वर्त्मनि नयन्त्य् आर्याः कुल-स्त्रीर् अपि ॥५५॥  
राधिका आह**—**भगवती** पौर्णमासी **अनुपमं** **सन्न्यास-धर्मं दधे** । यतो समस्त-रात्रिं व्याप्य काम-शास्त्रं दृष्ट्वा मन्त्रं श्री-कृष्णं ग्राहयामास । एवं **नान्दी** अपि **श्रित-तत्-पदा** । अत एव सर्व-**विषयेभ्यः** **व्यावृत्ता** भिन्ना या **वार्ता तत्-परा** विरक्ता इत्य् अर्थः । पक्षे, विषयेण विशेषतः आवृत्त वार्ता-परा कुट्टनी-धर्म-परा इत्य् अर्थः । **एषा कुन्दवल्ली तु** **सुभद्रः** सुमङ्गलः अथवा **सहजः** **स्वात्मनोः** जीव-परमात्मनोर् **ऐक्य-भावो** यस्याः, एवम्-भूता **भवेत्,** ब्रह्म-ज्ञानवतीत्य् अर्थः । पक्षे, सुभद्रस्य स्व-पत्युः सहजे भ्रातरि श्री-कृष्णे स्वात्मनः स्व-देहस्यैक्य-भावो यस्याः सा । अत एव पौर्णमास्य्-आदयः **एताः आर्याः** **कुल-स्त्रीर्** अपि **समाधि-वर्त्मनि** सन्न्यास-वैराग्य-ब्रह्म-ज्ञान-रूप-स्व-स्व-धर्मं **नयन्ति** । पक्षे, दूत्य-कर्मणा सम्यक् आधिः कुल-धर्म-लज्जादि-त्याग-जन्य-मनः-पीडा तत्-स्वरूप-वर्त्मनि नयन्ति ॥५५॥

**अत्रैवावसरे व्यजिज्ञपद् इतस् तं रूप-मञ्जर्य् अमूः  
पूर्वस्याः ककुभो विधुं वन-तटाद् द्राग् आजिहानं पुरः ।  
सम्भ्रान्ता वृषभानुजाह सुषमा-पूर्णः स एवैति नः  
शङ्के मोहयितैव मन्त्र-बल-भाग् आल्यः करोम्य् अत्र किम् ॥५६॥  
रूप-मञ्जरी पूर्वस्याः ककुभः** दिशः सकाशात् **वन-तटात्** । चन्द्र-पक्षे, जल-तटात् **द्राक् आजिहानम्** आगच्छन्तं **तं** श्री-कृष्ण-स्वरूपं **विधुम् अमूः** राधाद्या **व्यजिज्ञपत्** जिज्ञापयामास । स्वभावत एव क्षणे क्षणे नवीनस्य श्री-कृष्णस्य शोभातिशयं मन्त्र-जन्यं ज्ञात्वा **सम्भ्रान्ता** **राधा आह**—पक्षे ह अप्य्-अर्थे ज्यैष्ठ-मासीय-सूर्यजापि **सुषमा**-सम्भ्रान्तेति चित्रम् । **मन्त्र-बल-भाक्** अत एवातिशय-शोभा-पूर्णः **स** श्री-कृष्णः अधुना तु **मोहयिता** । हे **आल्यः** ! **अत्र** विषये **किं करोमि** ? ॥५६॥

**कौमुद्य् एव धृतिं द्यतीयम् अचिरात् सद्यो यद् अद्यास्य मे  
मन्ये साधित-विद्यता निरुपमा जातस्य कामाप्तये ।  
तत् काप्य् अत्र निलीय साधु ललिते तिष्ठेयम् एषोऽन्यथा  
मद्-बुद्धिं भ्रमयेद् अशक्यम् अबले मन्त्रस्य किं जाग्रतः ॥५७॥  
यद्** यस्मात् **अस्य** श्री-कृष्णस्य **कौमुदी** ज्योत्स्ना **एव मे धृतिं द्यति** खण्डयति, न जाने स तु स्वयम् आयाति चेत् का दशा भविष्यति ? तस्मात् अभीष्ट-**काम-प्राप्त्य्-अर्थम्** अस्य कृष्णस्य **निरुपमा** **साधित-विद्यता जाता** इत्य् अहं **मन्ये** । **तत्** तस्मात् हे **अबले** ! **जाग्रतो मन्त्रस्याशक्यं किम्** ? ॥५७॥

**इत्य् उक्त्वैव शनैः स-सम्भ्रम-पद-न्यासैः स्व-मञ्जीर-गीः  
सातङ्कैव कदम्ब-षण्ड-विटपैः स्वं निह्नुवानैव सा ।  
तिर्यग्-ग्रीवम् अपाङ्ग-मार्गन-गणं पश्चान् नुदन्त्य् आत्मनो  
रक्षा-व्यग्र-धियेव कुब्जित-तनुः सद्माविशद् वाञ्जुलम् ॥५८॥  
इत्य् उक्त्वा सा** राधा **स-सम्ब्रम-पद-न्यासैः** करणैः **वाञ्जुलं सद्म** अशोक-कुञ्ज-मन्दिरम् **अविशत्** । कथम्-भूता ? **स्वस्य** **मञ्जीर-गिरा** नूपुर-शब्देन **सातङ्का** । पुनश् च **कदम्ब-समूहस्य** [**विटपैः**] शाखाभिः **स्वं निह्नुवाना** । पुनश् च श्री-कृष्णस्यागमन-शङ्कया **तिर्यक्-ग्रीवं** याथा स्यात्, तथा **अपाङ्ग**-रूप**-मार्गणस्य** बाणस्य **गणं** **पश्चान्** **नुदन्ती** प्रेरयन्ती । अत्रोप्रेक्षाम् आह—श्री-कृष्णात् **आत्मनो रक्षार्थं** **व्यग्र-धिया** बाणं नुदन्ती इव ॥५८॥

**दूराद् एव निरङ्क-कुङ्कुम-रुचिं यान्तीं ददर्शाच्युतः  
कान्ता-वृन्द-मणिम् अथैत्य च सभां पप्रच्छ तां तत्-सखीः ।  
सा कृष्ण स्व-गृहं जगाम ललिते कालः स यातो यदा  
युष्माभिः कतिधा प्रतारण-धुरा पात्रीकृतोऽहं न वा ॥५९॥  
अच्युतः दूराद् एव निर्मल-कुङ्कुम-**रुचि-तुल्य**-रुचिं यान्तीं** राधां **ददर्श** । कथम्-भूतां ? **रमणी-वृन्द-मणीं** । तथापि **तां सभां एत्य तस्याः सखीः पप्रच्छ** । प्रत्युत्तरम् आह—हे **कृष्ण** ! **सा** राधा **गृहं गता** । कृष्ण आह—यस्मिन् काले **युष्माभिः कतिधा** **प्रतारणातिशयस्य पात्री-कृतोऽहं न वा,** **स कालो यतः** । यतः सम्प्रत्य् अहं सिद्ध-मन्त्रो भवामि ॥५९॥

**कर्णेऽस्यास् तु तदाभ्यधत्त रभसान् नान्दीमुखी माधवः  
सर्वं मन्त्र-बलेन वेद ललिते तत् किं मृषा भाषसे ।  
दृष्टैवादिश तां लभस्व च यशः सा ते मृषा-कोपतः  
किं कर्तुं प्रभविष्यतीति ललिताप्य् अस्त्व् एवम् इत्य् अभ्यधात् ॥६०॥  
तदा** **नान्दीमुखी तस्याः** ललितायाः **कर्णे अभ्यधत्त** बभाष । हे **ललिते** ! **माधवः** **मन्त्र-बलेन सर्वं वेद** एव **तत्** तस्मात् **कथं मृषा भाषसे** ? **दृशा** राधाम् **आदिश,** तत एव स्व-**यशो लभस्व** । **सा** राधा **मिथ्या-कोपेन** **ते** तव **किं कर्तुं प्रभविष्यति** ? **ललितापि** तां नान्दीमुख्य्-उक्तम् **अभ्यधात्** ॥६०॥

**गत्वा वञ्जुल-कुञ्जम् आह महिले किं त्वं विधत्से रहस्य्  
एका मन्त्रम् अहो जपस्य् अदरं माम् आक्रष्टु-काम किम् उ ।  
वृत्तं तत् कुरु यच् चिकीर्षसि बलाद् भोः पाश-बद्धं नु वा  
किं वा मां स्व-रदास्त्र-खण्डितम् अहं न त्वां निषेद्धुं क्षमः ॥६१॥  
वञ्जुल-कुञ्जं गत्वा** कृष्ण **आह**—हे **महिले** ! कान्ते ! **रहसि त्वं किं विधत्से** ? **अहो** **माम् आक्रष्टु-कामा** त्वम् **अदरम्** अनल्पं काम-मन्त्रं **किम्** अत्र **जपसि** ? **तद्** आकर्षणं वृत्तम् अधुना **यच् चिकीर्षसि तत् कुरु** । [**स्व-रदास्त्रेण**] स्वकीय-दन्त-रूपास्त्रेण **मां खण्डितं** कुरु, **अहं त्वां न निषेद्धुं क्षमः** ॥६१॥

**स-चिल्लि-कौटिल्यां स्मित-नव-सुधां गद्गद-वच-  
स-हुङ्कारं तस्मै प्रथमम् उपजह्रे यद् अबला ।  
पिबन् सोऽक्षि-श्रोत्रैस् तद् अपि सहसाऽमुह्यद् अतुलः  
स दूरेऽस्तु ह्य् एतस्याधर-मधु-पानस्य महिमा ॥६२॥  
अबला** राधा भ्रू-कौटिल्य-सहितां **स्मित**-रूप-**नवीन-सुधाम्** एवं हुङ्कार-सहितं गद्गद-वचश् च **तस्मै** श्री-कृष्णाय **प्रथमं यत् उपजह्रे** । पर-दाराकर्षक-मन्त्रं जप्त्वा अधर्मं कृतवतः स्वस्य धर्मम् अन्यत्र निक्षिपतीति हुङ्काराभिप्रायः । तद् अपि सा च तं च **तत्** तथा च स्मित-सुधा-गद्गद-वचो-मात्रम् **अपि** **पिबन् सहसा अमुह्यत्** । **अस्या** राधाया **अधर-सुधा-पानस्य** **सोऽतुल-महिमा दूरेऽस्तु,** तथा च न जाने तत्-पाने का दशा भविष्यतीय् अर्थः ॥६२॥

**धृता पाणौ हा हानुचितम् इति जल्पन्त्य् अपययौ  
कुच-द्वन्द्वे स्पृष्टा शपथम् असृजत् कुब्जित-तनुः ।  
बलाद् दष्ट-बिम्बाधरम् अनु दधौ सीत्कृति-ततीर्  
निकेतान्तर् नीताप्य् अतनुत न चेन् नृत्यम् अतनोः ॥६३॥**

श्री-कृष्णेन **पाणौ धृता सा हाहा** इदम् **अनुचितं इति जल्पन्ती** **अपययौ** कियत्-स्थलं अपससारेत्य् अर्थः । हे कृष्ण ! तव गवां नारायणस्य **शपथः** इति वाक्यम् **असृजत्** । **बिम्बाधरम् अनु** बिम्बाधरे सा सीत्कृति-ततीर् **दधे** । **निकेतस्य** कुञ्ज-मन्दिरस्य **अन्तर् नीतापि** सा **अतनोः** कन्दर्पस्य **नृत्यं यदि न अतनुत** ॥६३॥

**तदा ताम् उद्धृत्योरसि भुज-बलाद् उच्छलद्-उरु-  
स्फुरज्-जङ्घ-ग्रीवा-पदम् अति-न-नोक्त्या कुटिलिताम् ।  
स्मरश् चापं स्वं चाम्पकम् इव स-कम्पं स रसयन्  
नटद्-विद्युद्-वल्लीम् इव नव-घनस् तल्पम् अविशत् ॥६४॥**

[युग्मकम्]** तदा** श्री-कृष्णस् **तां भुज-वेगात् उरसि** वक्षः-स्थले **नव-घनो विद्युद्-वल्लीम् इव उद्धृत्य तल्पान्तम् अविशत्** । वक्षः-स्थले धारण-समये तस्या जङ्घा-पाद-ग्रीवादीनां क्रियाभिः कन्दर्पस्य नृत्यच्-चाम्पेय-पुष्प-धनुषा सह उत्प्रेक्षार्थं विशेषणम् आह—तां कथम्-भूताम् ? **उच्छलन्ति जङ्घा-ग्रीवा-पादानि** यस्याः । पद्-शब्दो हल्-अन्तः । कन्दर्पः स्वकीयं धनुः किं रसयन् शब्द-विशिष्टं कुर्वन् ॥६४॥

**प्रबोधो मोहो वा स्मर-समरम् आरिप्सितम् अनु  
द्वयोर् यो योऽराजीन् मधुरिम-भरान् एव स दधे ।  
तदात्वभिव्यक्ती-भवद्-अतनु-वैदग्ध्यम् उभयोर्  
न भिन्नत्वं प्रेमामृत-किरणतो यद् विरुरुचे ॥६५॥  
आरिप्सितं कन्दर्प-समरम्** **अनु** लक्षी-कृत्य **द्वयो** राधा-कृष्णयोर् **यो यः प्रबोधो मोहो वा अराजीत्,** **स मधुरिम-भरान् एव दधे** । एवम् **उभयोस्** **तत्-कालीनाभिव्यक्ती-भवत्-कन्दर्प-वैदग्ध्यं प्रेमामृत-किरणात् भिन्नत्वं** **न यत्** गच्छत् सत् **विरुरुचे** । तस्मात् तयोः प्रेम-रूप एव कामः, न तु प्राकृतयोर् इव तस्माद् भिन्नः । तथा च, प्रेमैव गोप-रामाणां काम इत्य् अगमत् प्रथाम् [भ।र।सि। १.२.२८५] इति ॥६५॥

इति श्री-कृष्ण-भावनामृते महा-काव्ये

नर्म-विलासास्वादनो नाम

नवमः सर्गः

॥९॥

(१०)
