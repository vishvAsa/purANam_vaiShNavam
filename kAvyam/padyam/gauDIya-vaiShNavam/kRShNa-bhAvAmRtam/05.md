+++
title = "०५"

+++
पञ्चमः सर्गः

प्रेयो-गेह-गमनानुमोदनो नाम

**व्रजपुर-परमेश्वरी-प्रसादं   
मयि सखि वक्ति तवोदयो ह्य् अकस्मात् ।  
न शिशिर-रुचिना विनैव पूर्वां   
दिशम् अधिरात्रि समेति कापि लक्ष्मीः ॥१॥**

अस्मिन् सर्गे पुष्पिताग्र-च्छन्दो ज्ञेयम् । अभ्युत्थान-मिलनोपवेशानन्तरं श्री-कुन्दवल्लीं राधिका प्राह—हे **सखि** कुन्दवल्लि ! **अकस्मात् तवोदयो मयि व्रजपुर**-**परमेश्वरी-प्रसादं वक्ति** । कथं ? इति चेद् आह—**अधि रात्रि** रात्रि-मध्ये **शिशिर-रुचिना** चन्द्रेण **विना** **कापि लक्ष्मीः** शोभा **पूर्वां दिशं न समेति** न प्राप्नोति । तथा च रात्रि-सम्बन्धिन्या पूर्व-दिग्-वर्ति-शोभया यथा चन्द्रानुमानं तथैवेति भावः ॥१॥

**तद् अहम् अनुमिमे निदेश-दम्भात्  
किम् अपि कृपामृतम् एव सा व्यतारीत् ।  
यद् इदम् अनुपलभ्य यन् ममात्मा  
स्वम् अपि स-खेदम् अवैत्य् अनात्मनीनम् ॥२॥**

पुनः श्री-राधा आह—**तत्** तस्मात् **अहम् अनुमिमे** श्री-यशोदा **निदेश-दम्भात्** आज्ञा-च्छलेन **किम् अपि कृपामृतं व्यतारीत्** मह्यं दत्तवतीत्य् अर्थः । **यत्** यस्मात् यत् **कृपामृतम् अनुपलभ्य ममात्मा** स्वम् आत्मानम् **अपि अनात्मनीनं** न आत्मना हितम् **अवैति,** आत्मानम् अपि आत्मना एवाहित-करं जानातीत्य् अर्थः । किं-भूतं ? **स-खेदं** खेदो दुःखं, तेन सह वर्तमानं, तेन तथा खेदे जाते यत एतद्-देहे स्वस्य अनवस्थानम् एव हितम् इति विचारितवान् आत्मेति ध्वनिः ॥२॥

**अजनि रसवती-विधापनार्था  
रसवति ते गतिर् इत्य् अवैमि नूनम् ।  
अथ किम् इतरथा जवाद् अयसीः   
प्रथमम् इतोऽनुनयन्त्य् अमूं मद्-आर्याम् ॥३॥**

हे **रसवति** कुन्दवल्लि **! तव गतिर्** गमनं **रसवती-विधापनार्था अजनीत्य् अवैमि,** पाक-क्रिया-करणायैव तवात्रागमनम् अभूद् इति जानामि । **इतरथा प्रथमं** **मद्-आर्यां** मम श्वश्रूम् **अनुनयन्ती** अनुनेतुं **किं** कथम् इतः सकाशात् तत्र **अयासीर्** गता । **जवात्** वेगात् । यदि कार्यान्तरार्थं मम निकटम् आगमिष्यस् त्वं, तदा वृद्धा-निकटे गमनं विनैवात्रागता अभविष्यः । तस्मात् मन्-नयनार्थम् आगतासीति ध्वनिः ॥३॥

**इति सुदृग्-उदितामृतं पिबन्ती   
स्मित-सुभगं निजगाद कुन्दवल्ली ।  
तद् अयि सखि विधेहि तत्र यात्राम्  
अकृत-विलम्बम् इतः सहालिवृन्दा ॥४॥  
कुन्दवल्ली** **इत्य्** अनेन प्रकारेण **सुदृक्** श्री-राधा तस्या **उदितम् एवामृतं** तत् **पिबन्ती** सती **स्मित-सुभगं** यथा स्यात् तथा **निजगाद** । **अयि सखि** राधे ! **तत्** तस्मात् **इतः** स्थानात् **अकृत-विलम्बं** यथा स्यात् तथा **आलि-वृन्द-सहिता** सती त्वं **तत्र यात्रां विधेहि** कुरु ॥४॥

**किम् इह गुरु-जनावलेर् अनुज्ञा-  
ग्रहण-विधाव् अणु-मात्रम् अस्ति कष्टम् ।  
यद् अतुल-धन-धेनु-धान्य-वर्षैर्  
अकृत वशां स्वयम् एव तां व्रजेशा ॥५॥**

गुरु-जन-भयं करोषि चेद् अवधीयताम् इति पुनः कुन्दवल्ली आह—**इह** **गुरु-जन-श्रेणीनाम् अनुज्ञा-विधाव् अणु-मात्रम् अपि** अत्यल्पम् अपि **किं कष्टम् अस्ति** ? अपि तु नैवेत्य् अर्थः । **यत्** यस्मात् **अतुल-धनादि-वर्षैः** तां गुरु-जनावलीं **व्रजेशा वशाम् अकृत** वशीभूतां चकार ॥५॥ 

**निरुपधि-परम-प्रियोऽसु-कोटेर्  
अपि निखिलस्य जनस्य गोष्ठ-भाजः ।  
व्रजपति-तनयः समीहते यत् परम्  
इह विप्रतिपत्तिर् अस्ति कस्य ॥६॥**

विशेषतः श्री-कृष्ण-विषये सर्व एव व्रज-वासि-जनो स्निग्ध एव किं पुनस् तव गुरु-जन इत्य् आह—**व्रजपति-तनयः** श्री-कृष्णः **यत् समीहते** यद् वस्तु वाञ्छति तत्र विषये **कस्य** **विप्रतिपत्तिर्** वचसापि निषेध-कारणम् **अस्ति** ? न कस्यापीत्य् अर्थः । कृष्णः कथम्-भूतः? **निखिलस्य** **गोष्ठ-भाजो** व्रज-वासि-जनस्य **असु-कोटेः** प्राणानां कोटितोऽपि **निरुपधि**-**परम-प्रियः** उपाधिं विना स्वभावत एवातिप्रियः ॥६॥ 

**सखि किम् अपि न वेद तत्-सवित्री  
तद्-अतुल-रोचक-वस्तु-सञ्जिघृक्षुः ।  
उचितम् अनुचितं स्व-लाभ-हानी  
निज-पर-भाव-भिदा यशोऽयशो वा ॥७॥**

पुनः कुन्दवल्ल्य् एवाह—हे **सखि** ! राधे ! तस्मै श्री-कृष्णाय **अतुलं रोचकं** यद् **वस्तु,** तस्य [**सञ्जिघृक्षुः**] ग्रहणेच्छुः **तत्-सवित्री** तस्य कृष्णस्य माता **किम् अपि न वेद** न जानाति । किं न जानातीत्य् अपेक्षायाम् आह—**उचितम्** इत्य्-आदि । तेन **अनुचितम्** अपि कृत्वा श्री-कृष्णाय रोचकं वस्तु ग्र्ह्नातीत्य् अर्थः । तेन निषिद्धाचरणम् अपि कृत्वा तव गमनं तत्र कारयिष्यत्य् एवेति ध्वनिः । **निज-परयोर् भाव-भिदा** अभिप्राय-भेदः ॥७॥
> 

**पचसि यद् अपि यश् च तस्य भोक्ता  
स च तिरयत्य् अमृतं सदैव दिव्यम् ।  
इति निखिल-पुरेष्व् अतिप्रसिद्धिस्   
तव कं न चमत्करोति बाढम् ॥८॥  
यद् अपि** यत् किम् अपि त्वं **पचसि,** तद् **दिव्यं** स्वर्ग-सम्भूतम् **अमृतं** अपि **तिरयति** तुच्छीकरोति । एवं **यश् च तस्य** त्वत्-कृत-पक्व-वस्तुनो **भोक्ता** सोऽपि अमृतं तिरयति इति **निखिल**-**नगरेष्व्** **अतिप्रसिद्धिः** । **कं जनं बाढम्** अतिशयेन **न चमत्करोति,** तच्-छ्रवणेन कस्य चमत्कारो न सम्भवति ? इत्य् अर्थः ॥८॥

**यद्-अवधि कलयाम्बभूव सा त्वां  
मुनि-वर-दत्त-वरां वराम्बुजाक्षि ।  
तद्-अवधि तव पाणि-संस्कृतान्ना-  
शन-विरतिं क्वचनाह्नि नास्य चक्रे ॥९॥**

हे **श्रेष्ठाम्बुजाक्षि** ! **यद्-अवधि मुनि-वर-दत्त-वरां**—मुनि-वरो दुर्वासा, तेन दत्तो वरो यस्यै तथा-भूतां त्वां **सा** यशोदा **कलयाम्बभूव** श्रुतवती, **तद्-अवधि** **तव पाणि-पक्वान्न**-भोजनस्य **विरतिं** श्री-कृष्णस्य **क्वचन** कस्मिन्न् अपि **दिने** **न** **कृतवती** ॥९॥

**जयति यद् अतिघोर-दैत्य-यूथं  
मृदुल-तनुः स्व-पराबुभूषुम् एषः ।  
त्वद्-अमल-कर-पक्व-भक्त-भुक्तेर्  
अपरम् इयं मनुते न हेतुम् अत्र ॥१०॥  
कोमल-तनुर् एष** श्री-कृष्णः **यद् अतिघोरं** **दैत्यं जयति**, तत्र **इयं** यशोदा **त्वत्-कर-पक्वान्न-भोजनात्** भिन्नं **कारणं न मन्यते** । दैत्य-यूथं किम्-भूतं ? **स्वं** श्री-कृष्णं [**पराबुभूषुम्**] पराभवितुम् इच्छुम् । **भक्तम्** अन्नं तस्य **भुक्तिर्** भोजनम् ॥१०॥

**शृणु परम् अयि तत्त्वम् अत्र राधे  
यद् अवगतं सहसान्तरं मयास्याः ।  
प्रतिदिनम् अवलोकनं विना ते   
शशिमुखि खिद्यति सा यथा स्व-सूनोः ॥११॥**

हे राधे ! **परम्** अपि **तत्त्वं** श्रुति-निगूढार्थं कथयामि शृणु । **अस्या** यशोदाया **आन्तरम्** आन्तरीणं यत् तत्त्वं **मया सहसा अवगतं** । तद् एव किं ? इत्य् अपेक्षायाम् आह—हे **चन्द्रमुखि** ! ते तवेत्य्-आदि ॥११॥

**सुतनुर् अभिदधेऽवधेहि विज्ञे  
सखि तद् इदं न वदस्य् अयुक्तम् इत्थम् ।  
अपि तु कुलवतीति-वाद-भाजां   
स्फुटम् अपराङ्गन-गामितेत्य् अयुक्तम् ॥१२॥**

कुन्दवल्ल्य्-उक्तं श्रुत्वा अन्तर्-मुदितापि बहिर्-अमन्यमानेव राधा आह—श्री-राधा **अभिदधे**। किं तत् ? इत्य् अपेक्षायाम् आह—हे **सखि** ! कुन्दवल्लि ! हे **विज्ञे** ! **इत्थम्** अनेन प्रकारेण **यद् इदं वदसि तद् अयुक्तं न**, **अपि तु कुलवतीति-वाद-भाजाम्** इयं कुलवती इयं साध्वी इति ख्याति-मतीनाम् **अपरस्याङ्गन-गमिता** **इत्य् अयुक्तम्** ॥१२॥

**स च कुल-ललनास्व् अलम्पटत्वं  
क्षणम् अपि नैव दधाति देवरस् ते ।  
इति नहि नहि तत्र मे यियासेत्य्   
अथ सुदृशं पुनर् आह कुन्दवल्ली ॥१३॥  
अलम्पटत्वं न इव दधाति** प्रतिक्षणं कुलाङ्गनासु लम्पटतां करोति इत्य् अर्थः । **नहि नहीति** द्वौ न ज्ञौ प्रकृतार्थं गमयत इत्य् उक्तेः सति **पुनः कुन्द-वल्ली सुदृशं** राधाम् **आह** ॥१३॥

**स तु मम सखि देवरो वरोरु  
स्फुरति रुचेव तथा यथाभ्यधास् त्वम् ।  
त्वयि तु चिरम् अलम्पटी-भविष्यत्य्   
अयि मयि विश्वसीहि प्रकामम् एहि ॥१४॥**

हे **वरोरु** ! **सखि** ! राधे ! **स तु मम देवरः** **यथा त्वम् अभ्यधाः** कथितवती, **तथा** **कन्त्या** एव लम्पटत्वं **स्फुरति**, न तु कार्येण । **त्वयि** पुनः स **तु** **अलम्पटी-भविष्यति**, लम्पटतां न करिष्यति । अयि राधे ! **मयि विश्वसिहि**, अतः **प्रकामं** यथेष्टं त्वं **एहि** आगच्छ । श्लेषेण रुचा त्वद्-विषयक-रोचकतया आसक्तेति यावत् । **अलम्** अतिशयेन **पटीभविष्यति** त्वयि वस्त्रावत्-लग्नो भविष्यतीत्य् अर्थः ॥१४॥

**समुचितम् इदम् एव कृष्ण-सद्मान्तिकम्  
अपि वेत्स्य् अपराङ्गनां यद् एतत् ।  
अयम् अपि पुरु वेपतेऽवलोक्याप्य्   
अयि भवतीम् अपराङ्गनां विजानन् ॥१५॥  
अयि** राधे ! यत एतत् **कृष्णस्य** **सद्मान्तिकं** गृह-निकटम् अपि **अपरस्याङ्गनं वेत्सि** जानासि, **इदम् एव समुचितम्** । **अयं** कृष्णो**ऽपि** **भवतीम् अवलोक्य** **अपराङ्गनां जानन् पुरु वेपते** बहुशः कम्पते । श्लेषेण न पराङ्गनं, किन्तु स्वीयाङ्गनम् एव वेत्सि । एवं कृष्णोऽपि त्वां न परस्याङ्गना, किन्तु स्वीयाङ्गनाम् एव जानाति । तव दर्शनाद् एव तस्य कम्प-प्रस्वेदादयो भवन्तीति त्वय्य् एवम् आसक्तिर् एव ध्वनिः ॥१५॥

**अथ पुनर् अपि साह साहसात् त्वं  
विरम न यामि हठं न याहि विज्ञे ।  
कुल-वरतनु-धर्म सञ्जिहासा-  
ध्वनि किम् उ दत्त-पदा मदाद् भवेयम् ॥१६॥**

कुन्दवल्ली-वचन-चातुरीम् अवगत्य सा राधा पुनर् अपि आह—हे **विज्ञे** ! **त्वं साहसात्** **विरम**, एवं साहसं मा कुरु । **अहं न यामि,** पुनः त्वं **हठं** मा कुरू । कथम् एवं वदसि ? चेत् तत्राह—**कुल-वरतनु-धर्म-सञ्जिहासाध्वनि किं मदाद्** गर्वाद् अहं **दत्त-पदा भावेयं** ? कुलाङ्गनाया यो धर्मः, तस्य सम्यक् त्यागेच्छा-पथे दत्त-पदा यथा अहं न भवामीत्य् अर्थः । 

श्लेषेण, सा प्रसिद्धा त्वं हसात् हास्याद् विरम । कोऽपि श्रुत्वा किम् अपि अनुमास्यति अहं तु न यामीति त्वया सार्धं न गच्छाम्य् एव । त्वं तु मद्-गमनार्थं हठं कुरु । हे विज्ञे ! मद् वचन-विशेषार्थं जानास्येवेति ध्वनिः ध्वनिः । यद् वा अहं न हठं नयानि प्राप्नोनि । नीञ्-प्रापणे । हे विज्ञे ! याहि उहां गता-वित्य् अस्य रूपेण । श्लेषात् कुलवती धर्म-सङ्गेच्छा-पथे किं दत्त-पदा अहं स्यां नैवेत्य् अर्थः । सगर्वो मयि नास्त्येवेति ध्वनिः ॥१६॥

**न तनु सखि तद्-अर्थम् अर्थनं द्राग्  
अभिलषितं तव सेत्स्यति प्रकामम् ।  
व्रज कुरु न विलम्बम् अत्र यत् ते  
मुनि-वर एव बभूव सोऽनुकूलः ॥१७॥**

विदिताकुता कुन्दवल्ली आह—हे सखि ! **तद्-अर्थं** कुल-धर्म-रक्षार्थं **प्रार्थनां न तनु**, किन्तु तादृश-धर्म-रक्षणे **तवाभिलषितं सेत्स्यति,** **यतो मुनि-वरो** दुर्वासाः **स एवानुकूलः** । तस्मात् तस्य कृपया तवामङ्गलं न भवीति बोद्धम् । 

पक्षे, **तवाभिलषितं द्राक्** शीघ्रं **प्रकामं** यथा स्यात्, तथा **सेत्स्यति** सिद्धं भविष्यति । **तद्-अर्थं** कुल-धर्म-ध्वंसे अभिलाष-सिद्ध्य्-अर्थं **अर्थनं** प्रार्थनं **न तनु** न विस्तारय । तस्मात् **व्रज** चल **अत्र विलम्बं न कुरु** । तव तत्र गमनेन इव मनोरथः सेत्स्यतीति त्वं कथयसि तत्र को हेतुः ? इति चेद् आह—मुनिर् दुर्वासा, तस्य वर एवानुकूलः श्लेषेण मुनि-श्रेष्ठेणैव च्छलेन तव द्यूत्यं कृतम् इति ध्वनिः ॥१७॥

**इति विहासित-भाजि तत्र तस्याम्  
अवदत सा सहसोपसृत्य वृद्धा ।  
त्वम् असि मम सदा प्रतीत-पात्रीत्य्   
अयि सति कुन्दलतेऽर्पिता त्वयीयाम् ॥१८॥  
तत्र** समये **इति** अनेन प्रकारेण **तस्यां** कुन्दवल्ल्यां **विहसित-भाजि** विशिष्ट-हास्यं कृतवत्यां सत्यां **वृद्धा** जटिला **उपसृत्य अवदत् ।** **इयं** राधा ॥१८॥

**अनुचितम् इदम् एव यत् सतीनां  
पदम् अपि भार्तृ-गृहात् क्व चापि यानम् ।  
किम् उत पुनर् अतीव लम्पटत्व-  
प्रथनवतो बक-विद्विषः समीपे ॥१९॥**

जटिला पुनर् आह—**पदं व्यापान्यत्र यानं** गमनम् **अत्यन्त-लम्पटत्वेन प्रथा** ख्यातिर् यस्य तस्य कृष्णस्य **समीपे** अत्यनुचितम् इत्य् अर्थः ॥१९॥
> 

**तद् अपि यद् इह गन्तम् एव राधे  
निपुण-धियापि मया निदिस्यसे त्वम् ।  
तद् अपि निखिल-वेदि-पौर्णमासी-  
वचन-ततेर् अविलङ्घ्यतैव हेतुः ॥२०॥**

जटिला वधूं प्रत्य् आह—**तद् अपि** तथापि **निपुण-धिया मया** **यद्** यस्मात् **त्वं निदिस्यसे**, **तत्** तस्मात् अयि **राधे** **निखिल-वेदि-पौर्णमास्याः** ॥२०॥

**व्रजपति-गृहिणी-गिरं चिराभ्य-  
र्थन-विनयानुनयानुबद्ध-मूलाम् ।  
कति निरसितुम् अत्र शक्नुमस् तत्   
तव भगवान् हरिर् एव रक्षितास्तु ॥२१॥  
व्रजपति-गृहिणी-गिरं कति वारम्** [**निरसितुम्**] अन्यथा कर्तुं **शक्नुमः** ? गिरं किं-भूतां? **चिर-**कालं व्याप्य **यद् अभ्यर्थनं** याच्ञा एवं **विनयस्** तथैव **अनुनयस्** तैर् [**अनुबद्धम्**] दृढी-भूतं **मूलं** यस्यास् ताम् । **तत्** तस्मात् **हरिर्** नारायणस् [**तव रक्षितास्तु**] त्वां रक्षिष्यतीति प्रार्थयामासेति ॥२१॥

**अवति जगद् इदं स्वधर्म-पालीः  
किम् इह सतीः स जहाति लोक-नाथः ।  
इति किल भवतीं तदीय-पाणौ   
सुमुखि समर्प्य निराकुला भवेयम् ॥२२॥  
स** **लोकनाथः** परमेश्वरः **इदं जगत् अवति** रक्षति । अत एव स्व-धर्मान् पालयन्तीति **स्वधर्म-पालीः सतीः** स **किं जहाति** परित्यजति ? नैवेत्य् अर्थः । **इति** हेतोः हे **सुमुखि** ! **तस्य** परमेश्वरस्य **पाणौ भवतीं** त्वां **समर्प्य** **अव्याकुला भवेयम्** ॥२२॥

**इति गुरु-जरती-गिरा समुद्यत्  
स्मित-लव-संवृति-पेशलाः सखीः स्वाः ।  
विकसद्-असित-नेत्र-कोण-भङ्ग्या   
किम् अपि निगद्य बभूव सापि तूष्णीम् ॥२३॥**

जटिलाया वचनस्यार्थान्तरम् अवगत्य सख्यः स-स्मिता इत्य् आह—**गुरु-जरती **जटिला, तस्या **गिरा** वाक्येन **सम्यक् उद्गच्छन्** यः **स्मित-लव** ईषद्-धास्याल्प-मात्रांशस् तस्य **संवरणे पेशला** चतुराः **स्वाः** स्वीयाः **सखीः** । **सा** राधा **विकसद्-असित-नेत्र**-भङ्ग्या **किम् अपि निगद्य तुष्णीं बभूव**, विकसत् प्रफुल्ल असित श्यामश् च यो नयन-कोणः, तस्य भङ्ग्या कटाक्ष-मात्रेण हे सख्यः ! युष्माकं मनोरथः पूर्ण इति काञ्चित् कथयेत्य् अर्थः । हरिर् इत्य्-आदिना नारायणाभिप्रायेण तया उक्तं, श्री-कृष्णाभिप्रायेण सख्यो हसितवत्य इति ज्ञेयम् ॥२३॥

**अनभिमतिम् अतीव तत्-पुरः सा  
मुहुर् अभिनीतवती तयानुनीता ।  
हृदि विधिम् अनुकूलम् आनमन्ती  
चलितवती ललितादिभिः सखीभिः ॥२४॥  
तस्या** जटिलायाः **पुरः** अग्रे **अत्यन्तानभिमतिं** स्वस्य गमने असम्मतिं **मुहुर् अभिनीतवती** राधा पश्चात् **तया** जरत्या च **अनुनीता** विनय-नीत्या कथिता सती **सखीभिः** सह **चलितवती** । कथं-भूता ? **अनुकूल-विधिं हृदि आनमन्ती** अनुकूलं मत्वा नमस्कुर्वती ॥२४॥

**अथ निज-भवनाद् विनिर्यती सा  
तनु-वसनाभरण-च्छवि-च्छटाभिः ।  
व्यधित मणि-विचित्र-शातकौम्भीं  
पुर-विशिखां सुरभी-कृताखिलाशा ॥२५॥**

गृहान् निर्गमन-काले राधायाः शोभाम् आह—**निज-भवनाद् विनिर्गच्छन्ती सा** राधा **वसनाभरण-च्छविभिः** करणैः **पुरस्य विशिखा** "गली" इति प्रसिद्धां **मणि-विचित्र-शातकौम्भीं** मणि-घटित सुवर्ण-मयीं **व्यधित** चकार । वसनाभरणानां नाना-विध-कान्त्या नाना-मणि-प्रतीतिर् देह-कान्त्या स्वर्ण-प्रतीतिर् इति बोध्यम् । कथम्-भूता ? **सुरभी-कृता अखिलाशा** सर्व-दिक् यया सा ॥२५॥

**जन-निवह-गतागति-प्रवृत्तौ   
दर-विमुखी सरणेः श्रितैक-पार्श्वा ।  
अवनत-दृग् अवाचकास्य-पद्मोपरि  
परिगुण्ठन-माधुरी प्रपेदे ॥२६॥**

गमन-काले चलन-क्रमम् आह—**जन-समूहस्य गता-गति-प्रवृत्तौ** सत्या अर्थात् जन-समूहस्य यदि गमनागमने भवतः, तदा **ईषद् विमुखी** एवं **सरणेः** मार्गस्य **श्रित एक-पार्श्वो** यया एवम्-भूता राधा **अवनता** नम्री-कृता **दृक्** यतस् तादृशी एव न **वाचकं** कृत-मौनं च यद् **आस्य-पद्मं,** तस्य उपरि "घूङ्घट" इति ख्यातस्य **अवगुण्ठनस्य माधुरी प्रपेदे** चकारेत्य् अर्थः ॥२६॥

**क्वचन च पथि निर्जने कदाचित्  
स्फुटम् इतरेतर-वाग्-विलास-रङ्गैः ।  
यदि चलति तदा कुतः क्व यामीत्य्   
अपि न हि वेदनागोचरी-करोति ॥२७॥  
इतरेतर-वाग्-विलास-रङ्गैः** करणैर् **यदि चलति,** तदा **कुतः** स्थानात् **कुत्र यामीत्य् अपि** **न हि वेदना-गोचरी-करोति** न जानातीत्य् अर्थः ॥२७॥

**सखि निज-पुरतो विदूरम् आगा  
व्रजपति-सद्म-समीप-वर्ति-वृत्तम् ।  
तद् अयि नयन-चाटकाभिलाषः   
फलति तवाश्व् इति सम्प्रति प्रतीहि ॥२८॥**

पथि सखीनां कौतुकोक्तिम् आह—**व्रज-पति-गृहं समीप-वर्ति** ज्ञानं **अयि** ! राधे ! **तत्** तस्मात् तव **नयन-रूप-चातकस्य** कोऽपि **अभिलाष आशु फलति** इति **सम्प्रति त्वं प्रतीहि** ॥२८॥

**इति निगदित-मात्रतः स्व-सख्या  
सपदि स वेपथु-जाड्य-विप्लुताङ्गीम् ।  
प्रसभम् अभिदधार चेतयन्ती   
किम् अपि जगाद च तं तदैव कौन्दी ॥२९॥**

सखी-वाक्येन श्री-कृष्णस्य स्फूर्ते हेतो राधायाः सात्त्विक-भावम् आह—तादृश-दशापन्नां राधीकां चेतयन्ती कुन्द-वल्ली **दधार** एवं **तदैव किम् अपि जगाद** ॥२९॥

**सुमुखि किम् अधुनैव विक्लवाभूर्  
नयन-पथामिलितेऽपि कृष्ण-चन्द्रे ।  
अवगमम् अखिलं सतीत्वम् आप्तं  
तव सवयः-सद एव यत् प्रमाणम् ॥३०॥**

हे **सखि** ! राधे ! **नयन-पथस्य अमिलितेऽपि कृष्ण-चन्द्रे** सति **किम् अधुनैव विक्लवाभूः** ? तस्मात् **तवाखिलं सतीत्वं** मया **अवगमं** **प्राप्तं**, मया ज्ञातम् इत्य् अर्थः । ननु मम किं वैजात्यं त्वया दृष्टं ? तत्राह—**यद्** यस्मात् **तव सवयसां** सखीनां **सदः** सभा **एव प्रमाणम्** ॥३०॥

**धृतिम् इह हृदि धर्तुम् ईशिषे नो   
यद् अपि तद् अप्य् अबले क्षणं दधीथाः ।  
गिरि-युग-भर-धारणाय यत् ते  
गिरिधर एव मयाद्य योजनीयः ॥३१॥**

कुन्दवल्ली पुनः परिहसति—**इह हृदि धृतिं** धैर्यं **धर्तुं यद्यपि न ईशिषे** न समर्था भवसि, हे **अबले** राधे, श्लेषेण धैर्य-धारणा-समर्थे ! **तथापि दधीथाः क्षणं** धैर्यं कुरु । ननु वक्षः-स्थल-पर्वत-द्वयस्य भारेण व्याकुलास्मि, तत्रैव पुनर् महा-भारां धृतिं धर्तुं किम् आदिशसि ? इति तत्राह—**ते** तव **गिरि-युग-भरस्य धारणाय **कृष्णः तस्य गोवर्धन-धारणे अभ्यासस् तावद् वर्तते एव, अतः क्लिष्टायास् तवोपकारं करिष्यत्य् एवेति भावः ॥३१॥

**गिरिधर-दिश एव शङ्कया या-  
जनि विधुराद्य सखी महा-सतीयम् ।  
परिवदसि बलाद् इमाम् अविज्ञे   
तद् अपि निदेक्ष्यसि**[^११]** हा पुनस् तम् अस्याम् ॥३२॥**

ललिता उत्तरम् आह—हे **अविज्ञे** ! कुन्दवल्लि ! **या** मम **सखी** **गिरिधर-दिशः** सकाशात् **शङ्कया** **विधुरा** उद्विग्ना **अजनि** अभूत्, यत **इयं महा-सती**, **ततोऽपि बलाद्** **इमां** सखीं **परिवदसि** परिवादं ददासि । अतस् त्वम् अतीवाविज्ञात-दर्पतं गिरिधरम् अस्यां विषये **निदेक्ष्यसि**, **अस्याः** परिचर्यार्थं **तं** नियुक्तं करिष्यसि । हा इत्य् अतीव दुःखम् ॥३२॥

**त्वयि मुहुर् इयम् अर्पितार्यया यत्  
तद् उचितम् एव विधत्ससेऽद्य भद्रम् ।  
स्वम् इव सखि परं जनं न विद्धीत्य्  
उदितवती ललिता पुनस् तयोचे ॥३३॥  
यद्** यस्माद् **आर्यया** जटिलया, **तत्** तत एव **उचितम् एव विधित्ससे** । **अद्य** कर्तुम् इच्छसि **भद्रं** **ललिता** इति उदितवती, **पुनस् तया** कुन्दवल्ल्या **ऊचे,** ललितां प्रति कथितम् इत्य् अर्थः ॥३३॥

**अलम् अलम् अनया गिरा विदूरे  
कलय पुरः पुर-तोरणोपकण्ठे ।  
स्फटिक-घटित-रत्न-चित्रितास्था-  
न्याभिनव-कुट्टिमगं हृद्य् एक-काम्यम् ॥३४॥**

हे ललिते ! किन्तु **अविदूरे** समीपे **पुरोऽग्रे कलय** पश्य । कुत्रचित् पश्यामि ? तत्राह—**पुरस्य तोरणं** बहिर्-द्वारतस् त्वम् **उपकण्ठे** निकटे **हृद्य् एक-काम्यं** कञ्चित् पुरुषं पश्य । किं-भूतं ? **स्फटिक-घटित-रत्नेन चित्रिताया** "आथाय" इति प्रसिद्धा **आस्थानी**, तस्यां यद् **अभिनवं** "चबुतरा" इति प्रसिद्धं **कुट्टिमं** तत्र **गतं** तत्र-स्थम् ॥३४॥

**सरसम् उषसि दुग्ध-नैचिकोकः  
सह-सवयः कृत-मल्ल-रङ्ग-केलिः ।  
अवगत-भवद्-आलि-यान-वार्ता  
क्षुभित-हृद्-आगत एष भाति पश्य ॥३५॥  
एष** श्री-कृष्णो **भाति पश्य** । एष किं-भूतः ? **उषसि** प्रातः-कालं **सरसं** सहर्षं यथा स्यात् तथा **दुग्ध-नैचिकोकः** दुग्धातिशयवत्यो गावो येन स । पुनश् च **सवयोभिर्** बालकैः **सह** वर्तमानः सन् **कृत-मल्ल-क्रीडः** । पुनश् च **अवगता** ज्ञाता **भवद्-आल्या** राधाया आगमन-**वार्ता**, तया **क्षुभितं हृद्** यस्य एष **आगतः** । तस्माद् गो-दोहन-मल्ल-क्रीडानन्तरम् एतद्-अर्थम् एवात्रागत्य स्थित इत्य् अर्थः ॥३५॥

**व्रज-पुर-ललना-कुलोन्मदिष्णु-  
करण-पटु-च्छवि-मण्डलोपगूढः ।  
मधुरिम-धुरयैव किं त्रिभङ्गी-  
कृत-तनुर् उच्चल-दाम-मादितालिः ॥३६॥**

पुनः कुन्दवल्ली श्री-कृष्णं विशिनष्टि । स किं-भूतः ? **व्रज-पुर-ललना-समूहानाम् उन्मदिष्णु-करणे पतु** समर्थं यच् **च्छवि-मण्डलं** कान्ति-समूहस् तेन **उपगूढस्** तद्-युक्त इत्य् अर्थः । पुनश् च **मधुरिम-धुरया** माधुर्यातिशयेनैव **त्रिभङ्गी-कृता तनुर्** यस्य । पुनश् च **उच्चलं** यद् **दाम** वन-माला, तेन [**मादितालिः**] उन्मत्ती-कृता भ्रमरा येन ॥३६॥

**श्रित-मृदुतर-गण्ड-कुण्डलाध्या-  
पन-पर-ताण्डव-पण्डिताक्षि-युग्मः ।  
पवन-धुत-पटाङ्ग-गौर-नील-  
द्युति-लहरी-स्तिमिती-कृताखिलाशाः ॥३७॥**

पुनः कथं-भूतः ? **श्रितौ मृदुतरौ गण्डौ** याभ्यां तादृशे ये **कुण्डले** तयोर् यत् **अध्यापनं **तत्**-परम्** । अथ च **ताण्डव-पण्डितम्** **अक्षि-युग्मः,** कुण्डल-द्वयं पाठयतीत्य् अर्थः । पुनश् च **पवनेन धुतः** कम्पितः यः **पटः अङ्गं** च, एतयोर् या नील-**गौर-नील**-द्युतीत्य् अनेन प्रयागः सूच्यते । तत्-पक्षे, गौरः श्वेतः गौरोऽरुणे सिते पीते इत्य् अमरः ॥३७॥

**प्रिय-सख-भुज-शीर्ष्णि राजद्-उद्यत्-  
करि-कर-निन्दक-धाम-वाम-बाहुः ।  
निज-रुचि-विजिताब्ज-घूर्णनैक-  
व्यसन-वशेतर-पाणिर् एष इष्टे ॥३८॥**

पुनश् च **प्रिय-सखस्य** सुबलस्य **भुज-शीर्ष्णि** स्कन्धे **राजत्**, अथवा उदयं प्राप्नुवद् **धस्ति-शुण्डस्य निन्दकं धाम** कान्तिर् यस्य तथा-भूतो वाम-बाहुर् यस्य सः । पुनश् च **निज-रुचिभिर्** निज-कान्तिभिर् **विजितं** यद् **अब्जं** लीला-कमलं, तस्य **घूर्णन**-रूपं यद् **एकं** **व्यसनम्** अध्यवसायः, तस्य **वश इतर-पाणिर्** दक्षिण-करो यस्य, स एव श्री-कृष्ण **इष्टे** कामिनी-जन-वशीकरणे ऐश्वर्यं करोति । तथा च सुबल-स्कन्धे वाम-हस्तं दत्त्वा दक्षिण-पाणिना लीला-कमलं घूर्णयतीत्य् अर्थः ॥३८॥

**इति गिरम् अथ रूप-माधुरीं तां  
यदि चषकी-कृत-कर्ण-नेत्र-युग्मा ।  
अपिबद् अदर-मोहतस् तदा तत्-  
प्रसृमर-सौरभम् आश्व् अबोधयत् ताम् ॥३९॥**

कुन्दवल्ल्या **इति गिरम्** एवं **तां** कृष्णस्य **रूप-माधुरीं** श्री-राधिका **अपिबत्** । कथं-भूता ? **चषकी-कृतं** पान-पात्री-कृतं **कर्ण-युग्मं नेत्र-युगलं च** यथा एवं-भूता । तत् पानाच् च **अदर-मोहो** जातस् तस्मान् मोहात् तदा तस्य कृष्णस्य **प्रसृमर-सौरभं** प्रसर-शीलं सौगन्ध्यं **तां** श्री-राधाम् **अबोधयत्** बहिर् बोधयामास ॥३९॥

**पुलक-निवह-कम्प-सम्पद्-अश्रु-  
स्रुति-कलिलापि धृतिं दधत्य् अवादीत् ।  
सखि किम् अपरम् अस्ति वर्त्म पादौ  
न मम पुरश् चलतोऽस्य किं करोमि ॥४०॥  
पुलक-निवहः** रोमाञ्च-समूहः **कम्प-सम्पत्** कम्प-समूहः **अश्रु-स्रवणं,** ताभिः **कलिला** व्याप्तापि राधा **धृतिं दधती** सत्य् **अवदत्** । हे **सखि** ! **किम्** **अपरं वर्त्म अस्ति** ? **अस्य** कृष्णस्य **पुरो**ऽग्रे **मम पादौ न चलतः** । **किं करोमि** ? तस्माद् वर्त्मान्तरम् अस्ति चेद् वद ॥४०॥

**गुरु-परवशतैव दोष-दूरी-  
करण-पटुस् तव किं भिया ह्रिया वा ।  
सपदि सवयसेति बोध्यमाना  
लघु लघु गन्तुम् इयेष सा तद्-अग्रे ॥४१॥**

ततश् च ललिता आह—हे सखि ! **गुरु-परवशता एव दोष-दूरीकरणे पटुस् तव भिया ह्रिया वा किं** प्रयोजनम् इति ? **सपदि** तत्-क्षणं **सवयसा** ललितया **प्रबोध्यमाना सा** राधा **लघु लघु** यथा स्यात् तथा **तस्य** श्री-कृष्णस्य **अग्रे गन्तुम् इयेष** इच्छां कृतवती । इष् इच्छायां धातुः ॥४१॥

**किम् इदम् इति परस्परावलोको-  
च्छलित-महा-मधुरिम्णि यत् तयोस् ताः ।  
स्वम् अतुल-तरसि न्यमज्जयन्न् आ-  
लय इति वर्णयितुं न गीर् अपीष्टे ॥४२॥**

ततश् च परस्परावलोक-जन्य-हर्षम् अवलोक्य सखीनाम् अपि उत्पन्नं हर्षं वर्णयितुं वाग्-देव्य् अपि न समर्थेत्य् आह—**इदं किम्** **इति** स चमत्कारो यः **परस्परावलोकः,** तेन **उच्छलितो** यस्** तयोः** राधा-कृष्णयोर् **महा-मधुरिमा **तस्मिन् **आलयः** सख्यः **स्वम् अमज्जयन्** आत्मानं निमग्नं कृतवत्यः इति **गीः** सरस्वत्य् अपि **वर्णयितुं न इष्टे** न समर्था भवति । मधुरिम्नि कथं-भूते ? [**अतुल-तरसि**] अतुलतरो वेगो यस्य तस्मिन् ॥४२॥

**अघदमन-चकोर-चन्द्रिकास् ताः  
शशि-वदनापि पपौ मुहुः पिपासुः ।  
गिरिधर-मुदिरोपरीह चातक्य्  
अतनु-रसं प्रववर्ष सेति चित्रम् ॥४३॥  
अघदमनः** श्री-कृष्णः स एव **चकोरः** अद्भुत-चकोरत्वात् तस्य या **चन्द्रिका** ज्योत्स्नास् ताश् **चन्द्र-वदना** राधा **पिपासुः** सती **पपौ** । एवं **गिरिधर** एव **मुदिरो** मेघः, तस्य **उपरि** सा राधिका-रूपा **चातकी** **अतनु-रसं**, पक्षे कन्दर्प-रसं, **वर्षति** । अतीव **चित्रं** चन्द्रस्य चन्द्रिकां चकोरः पिबतीति प्रसिद्धिः, मेघश् चातक्या उपरि रसं जलं वर्षतीति प्रसिद्धिश् च। अत्र तद्-वैपरीत्याद् आश्चर्यम् इत्य् अर्थः ॥४३॥

**अथ निज-निज-मुर्ध्नि सव्य-हस्तोन्-  
नमन-कला-कलितावगुण्ठनास् ताः ।  
अवनत-नयनाञ्चली-विलीढ-  
प्रिय-चरणाब्ज-सुधा ययुस् तद्-अग्रात् ॥४४॥**

सावधानाः सत्यः सर्वा एव ययुर् इत्य् आह—**निज-निज-मूर्धनि** **वाम-हस्तस्य** **उन्नमन**-वैदग्ध्या **कलितं** "घूङ्गट" इति प्रसिद्धम् **अवगुण्ठनं** याभिस् ता राधादयः **अवनता** नम्रीकृता या **नयनाञ्चली** नयन-कोणस् तया **विलीढा** आस्वादन-विषयी-कृता **प्रियस्य** श्री-कृष्णस्य **चरण-सुधा** याभिर् एवं-भूताः सत्यस् तस्य श्री-कृष्णस्य अग्रात् ययुः ॥४४॥

**हरिर् अपि परिवृत्य तन्-नितम्ब-  
द्युति-निहितेक्षण-पङ्कजोऽवतस्थे ।  
वर-तनु-ततिर् अप्य् अतीत्य तद्-गो-  
पुरम् अवगुण्ठनम् ईषद् अस्यति स्म ॥४५॥  
वर-तनु-ततिः** सुन्दरी-समूहोऽपि **तद् गोपुरं** बहिर्-द्वारम् **अतीत्य** **अवगुण्ठनम् ईषद् अस्यति** **स्म** दूरीचकार इत्य् अर्थः । स्वभावोक्तिर् इयम् ॥४५॥

**सखि ! भवद्-अवलोक-जात-हर्षं  
सपदि स चम्पक-मालया बटुस् तम् ।  
सुखिनम् अकृत यत् तद्-इङ्गितज्ञा   
भवसि न वेत्य् उदिताह सा स्व-सख्या ॥४६॥**

अधुना तुङ्गविद्या राधिकां परिहसति—हे **सखि** ! **भवद्-अवलोकनेन जात-हर्षं** तं श्री-कृष्णं **बटुर्** मधुमङ्गलश् **चम्पक-पुष्पस्य मालया** यत् **सुखिनम् अकृत**, तस्य **इङ्गितज्ञा** **त्वं भवसि न वा** ? तेन यत् सूचितं तद् बुद्धं न वेत्य् अर्थः । इति **स्व-सख्या** तुङ्गविद्यया **उदिता** **सा** राधा **आह** ॥४६॥

**त्वम् असि खलु यथा तथान्वमासीर्  
निज-सदृशीर् यतसे परा विधित्सुः ।  
इति दर-विकसत्-स्मिता भ्रमद्-भ्रूस्  
त्वरितम् अवाप महा-पुरान्तरं सा ॥४७॥**

हे सखि ! तुङ्गविद्ये ! **यथा त्वम् असि** **तथैव अनुमासीः** अनुमानं कृतवती । **परा** अपि **निज-सदृशीर् विधित्सुः** कर्तुम् इच्छुस् त्वं **यतसे** यत्नं करोषि **इति** कथयन्ती **सा** राधा **महा-पुरान्तरम् अवाप** प्राप्तवती । मुख्य-पुरान्तरं प्रविष्टवतीत्य् अर्थः । कथं-भूता ? बहिः प्रकटीभवद् ईषद्-धास्यं यस्या । पुनश् च **भ्रमन्ती भ्रूर्** यस्या । तेन सखीं प्रति बहिर् असूया प्रकटीकृता ॥४७॥

**स्फटिक-घटित-कुड्यम् ईड्य-भर्मोज्-  
ज्वल-पटलं पवि-कीलवत् कवाटम् ।  
मणिमय-ललना-धृत-प्रदीप-  
व्रतति-नग-द्विज-राजि-राजित-द्वाः ॥४८॥  
द्युमणि-किरण-दीप्त-रत्न-कुम्भ-  
ध्वज-नट-केकि-वृताग्र-पौरटाट्टम् ।  
सुरवर-पुर-निन्दि यत्र शन्दं  
विलसति मन्दिर-वृन्दम् इन्दिराढ्यम् ॥४९॥**

(युग्मकम्) महा-पुरान्तरं वर्णयति श्लोक-द्वयेन । **यत्र** पुरे **मन्दिर-वृन्दं विलसतीति** द्वितीयेन सहान्वयः । कथम्-भूतं ? **स्फटिक**-मणिभिर् **घटितं** रचितं **कुड्यं** भित्तिर् यस्य **भर्मैः** सुवर्णम् इड्य-सुवर्णेन **उज्ज्वलानि** "छात" इति प्रसिद्धानि **पटलानि** यत्र । पुनश् च **पविर्** वज्रं तेन **रचितं** यत् **कीलं** तद्-युक्तं **कवाटं** यत्र तत् । पुनश् च **मणि-मयो** रत्नैः रचिता या **ललनास्** ताभिर् **धृता** ये **प्रदीपश्** च । **व्रततयो** लताश् च, **नगा** वृक्षाश् च, **द्विजाः** पक्षिणश् च । रत्न-रचितास् तेषां या **राजयः** श्रेणयस् ताभिः **राजितं द्वार्** द्वारं यत्र तत् ॥४८॥

पुनः कथम्-भूतं ? **सूर्य-किरणेन प्रदीप्तो** यो **रत्न**-मयः **कुम्भः,** तद्-उपरि **ध्वजः,** तद्-उपरि **नटन्** यः कृत्रिम-**मयूरस्** तेन **वृतोऽग्र**-भागो यस्याः, तथा-भूता "बाङ्गला-घर" इति प्रसिद्धा स्वर्ण-निर्मिता **अट्टालिका** यत्र । पुनश् च **सुरवर-पुर-निन्दि** । पुनश् च **शं** सुखं **ददातीति** । पुनश् च **इन्दिरा **शोभा** **सम्पत्तिः, तया **आढ्यम्** ॥४९॥

**धनद-ककुभि राम-वास-धाम  
व्रजपति-कोष-गृहं दिशि प्रतीच्याम् ।  
हरि-हरिति हरिस् तद्-इष्ट-देवो   
मणि-भवने परिपूज्यते द्विजेन्द्रैः ॥५०॥**

अभ्यन्तर-पुरेषु गृह-विशेषान् आह—धनदेत्य्-आदि । **धनद-ककुभि** उत्तरस्यां दिशि **रामस्य** श्री-बलदेवस्य **निवास-गृहम्** । **प्रतीच्यां** **दिशि** पश्चिमायां दिशि । **हरि-हरिति** पूर्वस्यां दिशि । **मणि-भवने** रत्न-मन्दिरे । **तस्य** श्री-नन्दस्य **इष्ट-देवो** **हरिर्** नारायणो **द्विज-श्रेष्ठैः परिपूज्यते** ॥५०॥

**शयन-सदनम् अस्ति दक्षिणाशाम्  
अनु हरि-नील-वलद्-वलभ्य् अघारेः ।  
अपि निखिल-विदिक्षु तत्-तद्-अन्तः-  
पुर-सरसी-तट-निष्कुटाः स्फुरन्ति ॥५१॥**

तत्र श्री-कृष्णस्य मन्दिरम् आह—**दक्षिणाशां** दक्षिण-दिशम् **अनु** लक्षीकृत्य **अघारेः** श्री-कृष्णस्य **शयन-मन्दिरम्** अस्ति । किम्-भूतं ? **हरि-नीलैः** इन्द्रनील-मणिभिर् **वलन्ती वलभी** सर्वोर्ध्वस्थं गृहं यत्र तत् । **निखिल-विदिक्षु** चतुर्षु कोणेष्व् अपि **तस्य तस्य** श्री-बलदेव-प्रभृतेः यानि **अन्तः-पुराणि**, तेषु याः **सरस्यः** सरोवराणि तेषां **तटेषु निष्कुटा** गृहारामा उपवनानि [**स्फुरन्ति**] शोभन्ते इत्य् अर्थः ॥५१॥

**अथ समुपसेदुषीं सखीभिर्  
हरि-जननी निज-वेश्म भासयन्तीम् ।  
अमनुत भुवन-त्रयैक-लक्ष्मीम्  
उदितवतीं मुदितार्क-मित्र-पुत्रीम् ॥५२॥  
अथ** अनन्तरं **हरि-जननी** यशोदा **मुदिता** सती **सखीभिः समुपसेदुषीं** निकटम् आगताम् **अर्क-मित्रस्य** वृषभानोः **पुत्रीं** राधाम् **उदितवतीं भुवन-त्रयैक-लक्ष्मीं** त्रि-भुवनस्यासाधारण-शोभाम् **अमनुत** ॥५२॥

**स-विनयम् अथ सा पदोर् नमन्तीं  
द्रुतम् उपगुह्य शिरस्य् अजिघ्रद् एताम् ।  
नयन-पृषत-वृष्टि-मात्र-पूर्ण-  
प्रमद-सुधा-सरिद्-आप्लुतां च चक्रे ॥५३॥  
सा** यशोदा **एतां** राधां **शिरस्य् अजिघ्रत्** । एवं यशोदाया **नयनयोर्** ये **पृषता** बिन्दवः, तेषां **वृष्टि-मात्रेण पूर्णायाः प्रमद-सुधा-सरितः** यशोदा-कर्तृक-लालनेनोत्पन्नम् अस्य राधिका-हृदयस्थ-पूर्णानन्दामृतस्य नद्यस् ताभिर् **आप्लुतां** **च चक्रे** । अत्र मस्तक-स्थ-नेत्र-जल-वृष्टेर् हृदय-गतानन्द-नदी-पूरकत्वेनासङ्गत्य्-अलङ्कारो बोध्यः ॥५३॥

**शशिमुखि शरदां शतं जयैवं  
सुखय मनो-नयने ममेत्य् उदित्वा ।  
अनयत सुमनो-हरास् तद्-आलीः  
शम् अतुल-वत्सलता-लता नताः सा ॥५४॥**

हे **शशिमुखि** ! राधे ! **शरदां शतं** वर्ष-शतं व्याप्य **जय**-युक्ता भव । एवं-प्रकारेण **मम मनो-नयने सुखय** । इत्य् उदित्वा सा यशोदा **तस्या आलीः** आलिङ्गनाशीर्वादादिना **शं** सुखम् **अनयत** प्रापयामास । सा कथं-भूता ? **अतुल-वात्सल्यस्य लता**-स्वरूपा । अत एव तस्याः सखीर् अपि **सुमनोहराः** तादृश-लतायाः वात्सल्य-रूपं पुष्पं हरन्ति गृह्णन्तीत्य् अर्थः । पक्षे, शोभन-मनोहराः । पुनः कथं-भूताः ? **नताः** पदयोः प्रणताः ॥५४॥

**मधुर-मृदुल-मोदकादि किञ्चित्  
समम् उपवेश्य सखीजनैर् बलात् ताम् ।  
द्रुत-हृदय-धनिष्ठयाऽशयित्वा   
भृशम् उपलाल्य निनाय पाक-शालाम् ॥५५॥**

वात्सल्येन **द्रुत-हृत्** यशोदा **सखी-जनैः** सहितां **तां** राधां **बलाद् उपवेश्य** **धनिष्ठया** द्वारा **आशयित्वा** भोजयित्वा ॥५५॥

**सरसिज-मुखि ! कीर्तिदैक-कीर्ते !  
पचन-कला-चतुरा कृतासि धात्रा ।  
तद् अयि रसवतीं प्रविश्य पाकं  
कुरु ललितादि-सखी-कृतेति-कृत्यम् ॥५६॥**

पाकं कीदृशं ? ललितेत्य्-आदि । **ललितादि**-सखिभिः **कृतम् इति कृत्यं** तादात्विकोचित-व्यापारो यत्र तम् ॥५६॥

**त्वम् इह किल रमैव भाससे यत्  
किरसि पुरे मम दृष्टिम् एतयैव ।  
भवति विविध-सम्पदातिपूर्णान्य्  
अखिल-गृहाणि सदाश्व् इति प्रतीहि ॥५७॥  
रमैव** लक्ष्मीर् एव **त्वं भाससे**, अत एव **यद् दृष्टिं किरसि**, एतया दृष्ट्यैव । हे **भवति** ! राधे ! तथा च रन्धनार्थं तव यद् वस्तु अपेक्षितं तत् सर्वं मम गेहे वर्तते । विचार्य नीयतम् इति भावः ॥५७॥

**तद् इह विविध-तेमनोपयोगि   
श्रुतम् अथ दृष्टम् अवैषि यद् यद् अग्र्यम् ।  
तद् अखिलम् अवलोक्य वस्तु-जातं  
सपदि गृहाण धनिष्ठयैव तेभ्यः ॥५८॥**

तेभ्यो गृहेभ्यः सकाशात् धनिष्ठया सह ॥५८॥ \

**सरसम् इति निदिश्य यातवत्यां  
तनय-सामनयनाप्लवादि-हेतोः ।  
प्रतिनियत-कृतौ सखीषु लग्नास्व्  
अनुचरिकास्व् अपि सेवनोद्यतासु ॥५९॥  
कर-पदम् अवनिज्य पाक-कृत्या-  
ननुगुण-मण्डन-मुक्त-कण्ठ-पाणिः ।  
हलधर-जननीं प्रणम्य राधा  
सुरभि-महानसम् आबभौ विशन्ती ॥६०॥**

(युग्मकम्)** सरसं** यथा स्यात् तथा इति **निदिश्य** **प्रतिनियत-कृतौ** स्व-स्व-कार्ये ललितादि-**सखीषु लग्नासु**, एवं किङ्करीषु वीजनादि-व्यापारे **उद्यतासु** सतीषु सा ताव् उभौ इत्य् अन्वयः ॥५९॥ **अवनिज्य** प्रक्षाल्य । **पाक-कृत्यस्य् अननुगुण-मण्डनेन** हारोर्मिकादिना **मुक्ताः कण्ठ-पाण्य्**-आदयो यस्याः ॥६०॥ 

**पचन-चतुरता-रतासि जाते  
पच मनसा तव भाति यद् यथा तत् ।  
अपचम् अहम् इयन्तम् एव कालं  
तव गुरु-भारम् अपाचिकीर्षुर् एव ॥६१॥**

रोहिणी आह—हे **जाते** पुत्रि ! राधे ! **तव गुरु-भारम् अपाचिकीर्षुर्** **अहम्** **एतावन्तं कालम् अपचं**, इतः-पूर्वं **तव मनसि यद् यद् भाति तत् पच** ॥६१॥

**अवनत-मुख-पङ्कजा तया सा  
द्रुतम् उपगुह्य सुतेव लाल्यमाना ।  
सित-वसन-समास्तृतां चतुष्कीम्  
अनु सुतनुर् ह्य् उपवेशिता बलेन ॥६२॥  
चतुष्कीम् अनु** चतुष्क्यां **सुतनुः** राधा बलात्कारेण **उपवेशिता** ॥६२॥

**अगुरु-सरल-देवदारु-दारु-  
ज्वलन-परिश्रित-चुल्लिका-चयाग्रे ।  
निहित-विविध-पात्र-राजि राजद्  
बहुविध-तेमन-साधु-साधनार्थम् ॥६३॥  
ज्वलन-कलन-पात्र-धारणोन्नत्य्-  
अवनति-मूर्च्छन-दर्वि-चालनाद्यैः ।  
त्रिवलि-कुच-भुजांस-कम्प-चेलोच्-  
चलन-वशाद् उदपादि यस् तदास्याः ॥६४॥  
मधुरिम-भरम् अच्युतः स्व-सौध-  
स्फुरित-गवाक्ष-धृतेक्षणः पिबंस् तम् ।  
मदन-मदम् उदञ्चितं विवृण्वन्  
किम् अपि जगाद पटुर् बटुं मिषेण ॥६५॥**

(सन्दानितकम्) एतेषां **दारुणां** काष्ठानां **ज्वलनैः परिश्रितस्य चुल्लिका-समूहस्य अग्रे** **निहित-पात्र-श्रेण्यां** **राजत्-**तत्-**तेमनस्य** व्यञ्जनस्य **साधु-साधनार्थं** निष्पादनार्थम् । ज्वलन-दृशं पात्र-धारणम् एवं पात्रस्य **उन्नतिः अवनतिश् च** । **मूर्च्छनं**“छोक” इति प्रसिद्धम् । एतैः करणैः **त्रिवल्य्**-आदीनाम् **उच्चलन**-वशात् यो **मधुरिम-भर** **उदपादि**, तं मधुरिम-भरम् **अच्युतः** श्री-कृष्णः सेवन् सन् एवम् **उदञ्चितं कन्दर्प-मदं विवृण्वन्** विवरितुं **बटुं** मधुमङ्गलं प्रति **किम् अपि जगाद**, इति तृतीय-श्लोकेन सहान्वयः । कथं-भूतः ? **स्व-सौधे** स्व-गृहे यः **स्फुरितो गवाक्ष-समूहस्** तत्र **धृतम् ईक्षणं** येन ॥६३-६५॥

**सुमधुरतर-कण्ठ-ध्वनिम् आत्म-प्रियायाः  
श्रुति-चषक-युगान्त-वेशयित्वैकतानम् ।  
पचन-विधिषु चेतस् तच् चकर्षैव तेभ्यस्  
तद् अपि न किम् अपाक्षीत् साधु साभ्यस्त-विद्या ॥६६॥  
पचन-विधिषु** **एक-तानम्** एकान्तासक्तं यच् **चेतः,** **तत्** तेभ्यः पचन-विधिभ्यः सकाशात् **चकर्ष** आकर्षं कृतवान् । **तथापि** **साधु किं न अपाक्षीत्** ? यतः **सा** राधा पाक-विषये **अभ्यस्त-विद्या** ॥६६॥

**सरभसम् इति कृत्य-व्यापृतिं व्यञ्जयन्तीस्  
तत इत उपयान्तीः स्वाः गिरः श्रोतु-कामाः ।  
लघु लघु निज-दिश्य् अप्य् अक्षि-कोणं क्षिपन्तीः  
स्वम् अभिलषितम् अद्धावेदयत् तत्-सखीः सः ॥६७॥  
स** श्री-कृष्णः **स्वकीया गिरः श्रोतुकामा** ललिताद्यास् **तत्-सखीर्** भावि-राधिका-सङ्ग-रूप-**स्वाभिलषितम्** **अवेदयत्** विज्ञापयामास । कथं-भूताः ? **स-रभसं** स-हर्षं यथा स्यात् तथा इति **कृत्य-व्यापारं व्यञ्जयन्तीः** किञ्चिद् व्यापार-मिषेणैव श्री-कृष्ण-सन्निधौ भ्रमन्तीर् इत्य् अर्थः । **निज-दिशि** श्री-कृष्ण-दिशि ॥६७॥

इति श्री-कृष्ण-भावनामृते महा-काव्ये

प्रेयो-गेह-गमनानुमोदनो नाम

पञ्चमः सर्गः

॥५॥

—ओ)०(ओ—

(६)
