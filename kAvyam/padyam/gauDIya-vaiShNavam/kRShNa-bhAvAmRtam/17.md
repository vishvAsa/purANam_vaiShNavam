+++
title = "१७"

+++
सप्तदशः सर्गः

सायन्तन-लीलास्वादनो नाम

**द्वौ भवन्तौ विधुरतुलयत् पद्मिनी नित्य बन्धु  
कृष्णस्तत्रावनिमय मयात् पाण्डुरं खं लघिष्टः ।  
धातैवाप प्रथितमधिकं किन्तु मौढ्यं स एकः  
को वा हैमं गणयति सुधीः सर्षपार्द्धेन सार्धम् ॥१॥**

श्रीकृष्णस्य गोष्ठप्रवेशसमये स्वर्गाङ्गनानां परस्परोक्तिम् आह—द्वाविति । मन्दाक्रान्ता छन्दः । श्रीकृष्णसूर्यस्व-रूपौ द्वौ भास्वन्तौ पद्मिनीनित्यबन्धुस्व-रूपसमधर्मं दृष्ट्वा विधिरतुलयत् । पाण्डरः श्वेतः सूर्यः आकाशमयात् यतो लघिष्ठः । अत्र तोलने स एको धाता एव विस्तृतमधिकमाप । तत्र हेतुः को वेति ॥१॥

**उद्यन्नक्तन्दिवम् अपि जगल् लोचनानन्द धारा  
निर्माणार्थं स्थिरचरततेः प्रेम धर्म प्रकाशी ।  
माधुर्याब्धिर्मृदुल किरणो गो परार्द्ध प्रचारी  
हारो लोकान्तर सुतमसमानभ्र विभ्रजित श्रीः ॥२॥**

विधातुर्मौढ्ये तयोर्वैधर्म्य-रूपहेतुम् आह—लोचनानामानन्दधारानिर्माणार्थं नक्तन्दिनं व्याप्य उद्यन् । सूर्यस्तु लोचनमात्रप्रकाशार्थं दिनमात्रं व्याप्य उद्यन् । स्थिरवरेति । सूर्यस्तु मनुष्यस्यैव वर्णाश्रमधर्मप्रकाशी । मृदुलेति । स तु चण्डकिरणः । सूर्यस्तु गोसहस्रप्रचारी । किरणपरोऽपि गोशब्दः । अत एव सहस्रगुरिति तस्य सञ्ज्ज्ञा । लोकानां जनानां अन्तःकरणस्य सूक्ष्मभूतानां वासना-रूपाणाम् अपि तमसां हारी । सूर्यस्तु लोकानां बाह्यतमोमात्रहारी । अभ्रस्येव अभ्रादपि वा विभ्राजिता श्रीर्यस्य । सूर्यस्तु अभ्रेण विगतभ्राजिता आच्छादिता शोभा यस्य ॥२॥

**कष्टाम्भोधेः परमतरणीर्भीरुहृच्चक्रवाक  
-द्वन्द्वस्यारात् करवितरणेनावनेर्भाग्यराशिः ।  
मित्रश्चित्रातुलगुणखनिः किं गवाधीश्वराशा  
पूर्त्यै गच्छन्हतभगदृशो हा जिहासत्ययं नः ॥३॥**

सूर्यस्तु भीरुहृत् विरहभययुक्तं हृदयं यस्य तस्य चक्रवाक-द्वन्द्वस्य किरणदानेन कष्टसमुद्रस्य नाममात्रेणैव तरणिः, न तु परमतरणिः । यतो रात्रिगतविरहदुःखस्य नाशसामर्थ्यात्, स तु भीरूणां स्त्रीणां हृत्स्थस्य चक्रेत्यतिशयोक्त्या स्तन-द्वयस्य हस्तदानेन कष्टसमुद्रस्य परमनौका-रूपः । गवाधीश्वरयोर्नन्दयशोदयोर्वाञ्छापूर्त्यै गच्छन्नयं कृष्णः हतभगदृशो नोऽस्मान्किं जिहासति? पक्षे, गवाधीश्वरो वरुणस्तदाशायास्तद्दिशः पालनाय । गोशब्दोऽत्र पक्षे जलवाची ॥३॥

**इत्थं स्वःस्त्रीजन कलकलैर् लाघवं स्वं  
विवस्वान्मेने श्रोत्रामृतमिव कृती यत् तदाशानुगामी ।  
मूढाऽमंस्तात्मनि वरुण दिङ्नागरी सौभगं स्यन्  
मन्ये तेनाप्रकटयदिदं हन्त मिथ्यानुरागम् ॥४॥**

इत्थं स्वर्गस्त्रीणां कलकलशब्दैर् जातं स्वीयं लाघवं कृती सूर्यः श्रोत्रेन्द्रियस्यामृतमिव मेने । तत्र हेतुर्यद्यस्मात् तस्मिन्श्रीकृष्णे या आशा अभिलाषस्तदनुगामी । स्वर्गाङ्गनोक्तस्य गवाधिश्वराशापूर्त्यैः इति शब्दस्य पश्चिमदिक्पालनायेत्यर्थं मत्वा पश्चिमदिक्स्व-रूपा नागरी मूढा प्रकृतार्थमजानती कृष्णस्यागमनसम्भावनया आत्मनि यत् सौभगममन्यत तेन इव हेतुना अन्तःकरणस्य मिथ्यानुरागमप्रकटयत् । अत एव सन्ध्याकाले पश्चिमदिशि रक्तवर्णं दृश्यते ॥४॥

**कृष्णोऽगच्छद्यदनु विशिख हर्म्यग्र स्त्रीजनेऽ  
श्रुस्तिम्यत् पुष्पाञ्जलिकिरि दरोदञ्चयन्लोचनान्तम् ।  
स्वः सुन्दर्यः पुलकित नवोऽमंसत स्व स्वभाग्यं  
तेन स्थाने क्वचन सुदृशां मुग्धता दोग्धि मुदम् ॥५॥**

हर्म्यगतस्त्रीजने श्रीकृष्णोपरि अश्रुस्तिम्यत् पुष्पाञ्जलिकिरि सति । पुष्पाञ्जलीन्किरतीति पुष्पाञ्जलिकिः क्विवन्तं तस्मिन् । सजलपुष्पस्पर्शेन श्रीकृष्णः लोचनान्तमीषदूर्धमञ्चयननुविशिखं गलीतिप्रसिद्धायां प्रतिविशिखायां यदगच्छत् तेनैवास्मान्पश्यतीति मत्वा स्वर्गस्थसुन्दर्यः स्वभाग्यममंसत । इदं स्थाने युक्तम् एव यतः सुदृशां क्वचन विषये मुग्धता अज्ज्ञानम् अपि आनन्दं दोग्धि ॥५॥

**याते पित्रोर्नयनपदवीं तत्पुरान्तःप्रविष्टे  
तद्वात्सल्यामृतजलनिधौ मज्जति श्रीमुकुन्दे ।  
तं ज्ज्ञात्वाक्ष्णोरविषयमभूद्भानुरङ्गारतुल्यास्  
तत्प्राप्त्यर्थं किमनु लवणाम्बोधिमासीन्मिमङ्क्षुः ॥६॥**

पित्रोरन्तःपुरं प्रविष्टे श्रीकृष्णे वात्सल्यसमुद्रे मज्जति सति सूर्यास्तं नेत्रयोरविषयं मत्वा अनुरागेणाङ्गारतुल्यः सन्, पुनस्तत्प्राप्त्यर्थं लवणसमुद्रं मिमङ्क्षुर्मग्नेच्छुरासीत् ॥६॥

**तद्विश्लेषज्वरशमलवेऽप्यक्षमा यर्ह्यभूवन्  
गान्धर्वाया विसकिसलयोशीरचन्द्राम्बुजाद्याः ।  
काप्यागत्य व्यधित ललितादेशतस्तर्हि तस्यास्  
तद्वृत्तान्तामृतरसपृशत्सेचनं कर्णरन्ध्रे ॥७॥**

श्रीकृष्णस्य विश्लेषज्वरशान्तिलवेऽपि यर्हि एते अक्षमा अभूवन्, तदानीम् एव नन्दीश्वरात् कापि आगत्य ललितानिदेशेन राधायाः कर्णरन्ध्रे श्रीकृष्णस्य वृत्तान्तामृतबिन्दुसेचनं व्यधित ॥७॥

**सञ्ज्ज्ञां लब्ध्वा हरिणनयना सम्भ्रमादुत्थितोचे  
तप्ताश्रान्तं श्रवन मरुभूरालि धन्य ममाभूत् ।  
अस्यां स्वप्नेऽन्वभवमधुनापूर्व पीयूष वृष्टिं  
धिन्वत्येषा तदिह सखि मां शीतलीवो भवीति ॥८॥**

हे आलि ! अश्रान्तं निरन्तरं तप्ता मम श्रवण-रूपा मरुभूमिः धन्या अभूत् । अस्यां मरुभुवि अधुना स्वप्ने अपूर्वामृतवृष्टिमहमन्वभवम् । एषा मरुभूमिः मां धिन्वती सती स्वयं शीतलीवोभवीति अतिशयेन पुनःपुनर्भवति ॥८॥

**आयातेयं सुमुखि तुलसी मञ्जरी गोष्ठराज्ज्ञ्या  
गेहात् सख्युस्तव यदवदद्वृत्तमस्मादजागः ।  
इत्युक्त्वाल्या वद पुनरपीत्यम्बुजाक्ष्यादिदेश  
प्रेयः सायन्तन गुणकथां प्राह मध्ये सभं सा ॥९॥**

तव सख्युः श्रीकृष्नस्य यद्वृत्तान्तमवदत् तस्मादेव त्वम्वद इत्य्-आदिदेश सा तुलसीमञ्जरी मध्ये सभं सभाया मध्ये ॥९॥

**तातस्याक्ष्णोः पदमुपययावादितो गोपुराग्रे  
कृष्णो दोर्भ्यां पुलकित तनोरुद्गृहीतोऽथ सद्यः ।  
निस्पन्दस्योरसि चिरमयं भ्राजते स्म स्थिराङ्गः  
कैलासान्तः सरसि विकशन्नीलपद्मं यथैकम् ॥१०॥**

कैलाशस्थानियो नन्दः सरोवरस्थानीयं वक्षः ॥१०॥

**उष्णीषाग्रं दर विघट्यन्नश्रुभिः सिच्यमानं  
शीर्षं जिघ्रन्पिहितमकरोदास्यमस्य व्रजेश ।  
मन्ये चन्द्रं विमल शरदम्भोद आवृत्य तस्य  
ज्योत्स्न जालैः स्व मलमकरोदात्म तापापुनुत्यै ॥११॥**

वक्षःस्थल-स्थितस्य श्रीकृष्णस्य उष्णीषाग्रमीषद्विघटयन्शीर्षं जिघ्रन्व्रजेशः मस्तकघ्राणसमये स्वमुखेन श्रीकृष्णस्य मुखं पिहितं आच्छादितमकरोत् । अत्रोत्प्रेक्षामाह—जलाभावेन सूर्यातपतप्तः शरत्कालीन्श्वेतमेघः चन्द्रस्य ज्योत्स्नाजालैः स्वीयतापदुरीकरणाय चन्द्रमावृत्य स्वमलमकरोदिति अहं मन्ये ॥११॥

**यान्ती गेहादजिरमजिराद्गेहमायान्त्यथ या  
शुष्यद्वक्त्रानयदति रुजैवान्तिमं याममह्नः ।  
सा गोष्ठेशा तरणि तनये नेत्रयुग्मात् कुचाभ्यां  
जह्नोः कन्ये असृजदिव तं प्रेक्ष्य सूनुं समीपे ॥१२॥**

सा यशोदा श्रीकृष्णस्य विरहेण गेहात् अजिरं यान्ती अजिरात् गेहं यान्ती सति अतिरुजा अतिकष्टेन इव दिवसस्यान्तिमं याममनयत् । सा समीपे श्रीकृष्णं प्रेक्ष्य नेत्र-द्वयात् तरणितनये द्वे यमुने असृजत् । एवं स्तनाभ्यां जह्नोः कन्ये द्वे गङ्गे असृजत् ॥१२॥

**नाङ्के कर्तुं बलित जडिमा सन्नकण्ठी न वार्तां  
प्रष्टुं नापीक्षितुम् अपि यदि प्राभवत् साश्रुपूर्ण ।  
दीपावल्या कलित ललितारात्रिकं राम मातैवास्याः  
क्रोढे कर धृतमुपवेशयत् तर्हि कृष्णम् ॥१३॥**

सा यदि अङ्के करणवार्ता प्रश्नदर्शनादिकं कर्तुम् इत्य्-आदिषु न प्राभवत् तदा कलितं रोहिण्या कृतमारात्रिकं यस्य तं श्रीकृष्णं करे धृत्वा रोहिण्येवास्या यशोदाया अङ्के उपावेशयत् ॥१३॥

**किं वात्सल्यामृत जलनिधिं जन्मभूमिं विधुस्ताम्  
अध्यास्ताहो किमु निज खनिं प्रेम माणिक्य राजः ।  
किं कस्तुरी द्रव चित तनोः स्नेह पीयूष पुत्र्याः  
कुक्षेर्भूषा हरिमणिरभादर्पितः साधु धात्रा ॥१४॥**

विधुः कृष्णः चन्द्रश् च वात्सल्यामृतसमुद्र-रूपजन्मभूमिं किं अध्यास्त । किम्बा स्नेह-रूपपीयूषस्य श्यामवर्णकस्तूरीद्रेवेण युक्ता या पुत्तलीतिख्याता पुत्री तस्याः कुक्षेः विधात्रा अर्पितः भूषा-रूपहरिमणिः अभात् ॥१४॥

**यावन्मामाकलय जननीत्यक्षिधारां स्वहस्ते  
नोन्मृज्यास्याः स मुदमतनोन्नीति हंसी तडागः ।  
गो धूलीनां तातमधि तनु क्षालयद्भिः पयोभिः  
स्तन्यैर् एव व्यरचि रुचिरं लालनं तस्य तावत् ॥१५॥**

हे जननि ! मामाकलय इत्युक्त्वा मातुरक्षि धारां स्वहस्तेन अस्याः मातुः स श्रीकृष्णः यावत् मुदमतनोत् । तस्यैतदुचितम् एव यतो नीति-रूपहंस्यास्तडागस्व-रूपः । तावत् लालनं कर्तुम् असमर्थाया यशोदायास्तन्यैर् एव स्वे पयोभिर्लालनं व्यरचि । कथम्भूतैः गोधूलीनां ततिमधितनु तनौ क्षालयद्भिः ॥१५॥

**आनन्दोर्मिष्वनुप रमणीष्वप्यमुं चेतयन्ती  
कृत्ये प्रवर्त्तयदभिमते यर्हि वात्सल्य लक्ष्मीः ।  
तर्ह्येवासौ स्व तनय तनुं पाणिनामृज्य दासीर्  
अस्याभ्यङ्ग स्वपन लपनोन्मार्जनादौ न्ययुङ्क्त ॥१६॥**

आनन्दोर्मिषु अनुपरमणीषु उपरामाभावं प्राप्तासु अनिवृत्तासु सतीस्वित्यर्थः । यदा वात्सल्यलक्ष्मीः अमू यशोदां चेतयन्ती सती वात्सल्योचितकृत्ये प्रावर्तयत् तदा असौ यशोदाः, दासीः अस्य अभ्यङ्गादौ न्ययुङ्क्त ॥१६॥

**वत्स स्वच्छ प्रणय सदने वर्तते या निषण्णा  
मन्ये नास्यां तव दर दयाप्युद्भवेदाकुलायाम् ।  
यातस्तात स्व कुल कमल त्वं वनं यत् स्मृतेर्  
अप्येनां सङ्गे न हत जननी मानयस्ये कदापि ॥१७॥**

हे स्वच्छप्रणय ! हे वत्स ! गृहे निषण्णा या माता वर्तते तस्याम् । हे स्वकुल कमल ! वनं यातस्तं स्वसङ्गे नेतुम् उचितां हतजननीं स्मृतेर् अपि न आनयसि ॥१७॥

**अह्नि प्राप्तेऽप्युपरममिहात्यन्त दैर् घ्येऽपि जात  
त्वं नायासि स्व गृहमदराम्रेडितोऽपि स्व पित्रा ।  
क्षामो व्यामोहयसि यदमून्क्षुत् पिपासासहः  
स्वद्रष्ट्वन्बन्धुंस्तदलमसुभिर्मातुरेतेः कठोरैः ॥१८॥**

अत्यन्तदैर् घ्येऽपि अह्नि उपरमं प्राप्तेऽपि त्वं पित्रा आम्रेडितो द्विस्त्रीरुक्तोऽपि गृहं नायासि । यतस्त्वं क्षुत्पिपासासहः अतः क्षामः कृशः सन्बन्धून्मोऽयसि ॥१८॥

**अम्बावेहि त्वमति चटुलं प्लावितं खेलनाब्धौ  
बालालीभिर्मम सवयसं स्वं च न स्मर्तुम् ईशम् ।  
शिष्टोऽस्म्येको न यदिममितोऽवारयिष्यं तदायं  
नैष्यत् सम्प्रत्यपि गृहमिति प्राह राज्ज्ञीं बटुः सः ॥१९॥**

मधुमङ्गल आह—अम्ब ! त्वमवेहि । वालकानां पक्षे स्त्रीणां श्रेणीभिः खेलनाव्धौ प्लावितं मम सवयसमात्मानं स्मर्तुं न ईशं समर्थं किं पुनस्त्वामत एवं-भूतं इमं शिष्टोऽहं यदि इतः खेलनात् न अवारयिष्यं तदा अयं सम्प्रत्यपि सन्ध्याकालेऽपि गृहं न ऐष्यत् ॥१९

**तथ्यं ब्रुषे कथम् अपि न मे मन्यमाना निषेधं  
बाला एव प्रखर नखराः प्रत्यहं बाहु युद्धे ।  
नीलाम्भजादपि मृदु बलादङ्कयन्त्यस्य गात्रं  
तत् किं कुर्वे चपल तनये नात्र कोऽप्यस्त्युपायः ॥२०॥**

सरस्वती पक्षे वाला स्त्रीयः । नीलकमलादपि मृदु गात्रम् ॥२०॥

**इत्थं तत्संलपितम् अपि तत्राहमाकर्णयन्ती  
कृत्यं तात्कालिकमकरवं यत् तयादिष्टमिष्टम् ।  
रोहिण्यागादथ रसवतीं पौर्णमासी किलिम्बा  
धात्री गार्ग्यादिभिर् अपि सहालालयत् सा स्वसूनुम् ॥२१॥**

इत्थमनेन प्रकारेण तस्य यशोदायाः संलपितमाकर्णयन्ती अहं यशोदया आदिष्टं कृष्णस्य तात्कालिकं तैलाभ्यङ्गादिकृत्यमकरवम् । धात्री मुखरा ॥२१॥

**स्नातः पीताम्बरभृदलिकप्रान्तसन्नद्धकेशः  
कॢप्तां चर्चां मलयजरसैर् वैजयन्तीं च बिभ्रत् ।  
काञ्चीहाराङ्गदवलयवान्कौस्तुभी नूपुराढ्यस्  
ताटङ्कश्रीरमलतिलकस्तर्हि कृष्णो व्यराजीत् ॥२२॥**

_न व्याख्यातम् ।_

**सार्धं मित्रैः सपदि विहितस्नानभूषानुलेपं  
रामं कृष्णं बटुम् अपि सुखेनोपवेश्य व्रजेशा ।  
आदाविष्टं सुरभिशिशिरं पानकं पाययित्वा  
नानाभेदं त्रिविधमथ सा भोजयामास भक्ष्यम् ॥२३॥**

_न व्याख्यातम् ।_

**एतद्वोऽतिप्रियमिति यदा सीधुकेल्यादि तेभ्यो  
युष्मत्पक्कं बटकपटलं पञ्चभेदं ददौ सा ।  
सस्नौ पञ्चेन्द्रियम् अपि तदैवासु तेषां प्रमोदैस्  
तत्सौरभ्यम्रदिमसुरसाख्यान-रूपामृताब्धौ ॥२४॥**

एतद्बटकं वो युष्माकमतिप्रियम् इत्युक्त्वा तदा तेभ्यो ददौ । तदैव तेषां पज्ञेन्द्रियम् अपि कर्तृ सौरभाद्यब्धौ सस्नौ । आख्यानं सीधुकेलिप्रभृतिसञ्ज्ज्ञा ॥२४॥

**एतद्गन्धोऽप्यनुभवपथं यस्य भाग्योदयासीत्  
तस्मै स्वर्गो जननि किमितो रोचते वापवर्गः ।  
धिग् धातरं यदयमुदरं नैव चक्रे विभुं मे  
ये मा देहीत्यभिदधति तान्सागसोऽत्र ब्रवीमि ॥२५॥**

हे जननि ! तस्मै किं स्वर्गो रोच्यतेऽपि तु न । यद्यस्मादयं धाता मे उदरं विभुं न चक्रे । ये भोजने असमर्थोऽपि मा देहीत्यभिदधति, तानहं सागसः सापराधान्ब्रवीमि ॥२५॥

**इत्थं सग्धिं कलितबटुगीर्व्यावहास्यासमाप्य  
प्रक्षाल्यास्यं सुरसखपुराः प्राश्य ताम्बूलवीटीः ।  
विश्रम्यैव क्षणमनुमतो मित्रवृन्देन यावद्  
दोग्धुं धेनुर्निरगमदसौ तावदत्राहमागाम् ॥२६॥**

कलिता श्रुता बटोर्गीर्येन स श्रीकृष्णः परस्परपरिहासवचनं व्यवहारसीतया सग्धिं सहभोजनं समाप्य ॥२६॥

**इत्येतस्या मुखविधुवरादञ्चलग्रन्थितश्च  
प्राप्तै राधा सहसवयसा प्रेयसस्तैर् अभीष्टैः ।  
लीलाफेलामृतरसभरैः श्रावणीरासनीभ्यां  
मुद्भ्यां सिक्तानकृत शिशिरान्निम्नगाभ्यामिवासून् ॥२७॥**

एतस्यास्तुलस्याः मुखविधुवरात् प्राप्तैः लीलामृतरसैर् एवं तस्याः अञ्चलग्रन्थितश् च प्राप्तैः श्रीकृष्णस्य भुक्तावशिष्टामृतरसभवैश्जाता या श्रवणसम्बन्धिनी मुदेवं रसनासम्बन्धिनी मुत् ताभ्यामसून्प्राणान्सिक्तानकृत । निम्नगाभ्यां नदीभ्यामिव ॥२७॥

**निःसृत्यासावथ गुरु पुरादेत्या कासार तीरं  
तत्रोद्यानान्तर गत वर क्षौममारुह्य सालिः ।  
वक्त्र ज्योत्स्नामधयदपराऽलक्षिता यन्मुरारेस्  
तेनाविन्दन्मुदमुदयिनीं चक्षुषीमप्यपाराम् ॥२८॥**

कासारतीरं पावनसरोवरतीरं । आटालीति प्रसिद्धं क्षौमम् । अपरैर् अलक्षिता सती श्रीकृष्णस्य यत् वक्त्रज्योत्स्नामधयत् तेन इव चाक्षुषीम् अपि मुदमविन्दत् ॥२८॥

**आस्योदञ्चत् कुटिल चिकुराच्छादकोष्णीष राजे  
मुक्ता मुक्तादर चलति किं कानकी सूत्रपङ्क्ति ।  
किं वा चन्द्रोपरि घन तमो ग्रासकोद्यत् द्युरत्न  
द्योते विद्युऌ लसति चपला भावलि प्रोतमूला ॥२९॥**

मुखस्य ऊर्धमञ्चन्तः ये कुटिलालकास्तेषामाच्छादकोष्णीषराजे मुक्तया आमुक्त बद्धा तोर्रा इति प्रसिद्धा कनकसम्बन्धिनी सूत्रपङ्क्तिः किमीषच् चलति । किम्बा मुखचन्दोपरि केशस्थानीयघनतमसो ग्रासको यः रक्तोष्णीषस्थानीयोद्यद्द्युरत्नः उदयकालीनसूर्यस्तस्य द्योते प्रकाशे चपला चञ्चला विद्युल् लसति । कथम्भूता भावल्या मुक्तास्थानीयनक्षत्रश्रेण्या प्रोतं मूलं यस्याः सा ॥२९॥

**धर्म ध्वान्तं व्रज कुलभुवां भिन्दती स्वैर् मयूखैर्   
एते गण्ड-द्वयमनुचले कुण्डले नाघशत्रोः ।  
अग्रे स्थातुं तरणियुगलं नेशम् एवाननेन्दोः  
पार्श्व -द्वन्द्वं भजति नटनैः प्रीणनार्थं यदस्य ॥३०॥**

कुण्डद-द्वयचाञ्चल्यं वर्णयति श्लोकाभ्यां । व्र्जसुन्दरीणां धर्म-रूपान्धकारं भिन्दती चञ्चले कुण्डले न भवतः गण्ड-द्वयमनु गण्ड-द्वये । मुखचन्द्रस्याग्रे स्थातुं नेशं न समर्थं सूर्ययुगलमस्य चन्द्रस्य नटनैः प्रीणनार्थं यद्यस्मात् पार्श्व-द्वन्द्वं भजति तस्मात् कुण्डले न भवत इति पूर्वेणान्वयः ॥३०॥

**कन्दर्पो यत् स्व मकरयुगं कर्णबद्ध व्याधान्नो  
विध्यन्नस्येक्षणशित शरैर् बाढमेकाग्र चित्तः ।  
तत्रोत्तंस स्तुवदलिघटा झङ्कृति त्रस्तमेतद्  
अयत्नान्मौग्ध्यादपसृतिकृते हन्त किं वा विधत्ते ॥३१॥**

स्वस्य बाहन-रूपं मकरयुगं कन्दर्पः श्रीकृष्णस्य कर्णनद्धं व्यधात् । किमर्थं नद्धं तत्राह—नोऽस्मान्कृष्णस्येक्षण-रूपशितशरैर् विद्धन्वेद्धुम् । तस्मात् वेधने स्वस्यैकाग्रचित्तार्थं बाहनस्य बन्धनं ज्ञेयम् ॥३१॥

**स्वच्छं स्निग्धं नयन युगलं प्राप ये हन्त कान्ते  
ते तारे सम्भृतमदभरे चञ्चले द्राग् अभूताम् ।  
ताभ्यां ये वा जनिषत सुतास्ते जनान्तः पुरेभ्यः  
कृष्ट्वा कृष्ट्वा धृति कुलवधूर्दूषयन्ते कटाक्षाः ॥३२॥**

श्रीकृष्णस्य नयनयुगलं ये तारा स्व-रूपे द्वेकान्ते प्राप ते तारे सम्भृतमदभरे अत एव चञ्चले अभूतां ताभ्यां ताराभ्यां ये कटाक्षाद्याश्चञ्चलाः सुता अजनिषत ते जनान्तःपुरेभ्य धृतिकुलवधूः कृष्ट्वा कृष्ट्वा दूषयन्ते ॥३२॥

**सर्वाशोद्यत् तरसि दृशि यद्दस्यवोऽनङ्ग नद्यां  
हर्षोत्सुक्या धृति मदमुखाः सन्ति सञ्चारिणोऽमी ।  
तारा नाम्नीं हरिमणिमयीं नावमाश्रित्य लोलां  
तद्रामाणां नयन वणिजां लुण्ठनायेति विद्मः ॥३३॥**

पुनश्चकृष्णस्य दृशं कन्दर्पनदीत्वेन वर्णयति— कन्दर्पस्य नदी-रूपायां दृशि । हर्षाद्याः सञ्चारिभाव-रूपा दस्यवो यत् सन्ति । पक्षे सर्वत्र सञ्चारिणः । दृशि कथम्भूतायां सर्वासु आशासु उद्यन्तरोवेगो यस्याः । तस्मात् तारानाम्नीं नावमाश्रित्य व्रजसुन्दरीणां नयन-रूपवणिजां लुण्ठनाय विद्मः ॥३३॥

**नैतन्मन्द स्मितमुदयते शोण बिम्बाधरौष्ठात्  
बन्धूकाभ्यां जगदलिकृते च्योतिते नो मरन्दः ।  
लक्ष्यीभूते मम सखि दृशौ वैद्रुम स्मारयन्त्रोन्  
मुक्तं पश्य प्रविशति बलात् किन्तु कार्पूरनीलम् ॥३४॥**

जगद्-रूपभ्रमरनिमित्ते बन्धुकाभ्यां मकरन्दो न च्योतते । किन्तु विद्रुमनिर्मितकन्दर्पयन्त्रात् मुक्तं कर्पूरसम्बन्धिजलं लक्ष्यीभूते मम दृशौ वलात् प्रविशति ॥३४॥

**निर्वर्ण्यैवं प्रिय मुखविधुं तं ह्रियेवोर्मि मध्ये  
हर्षाम्भोधेः सपदि विशतीं चेतयन्ती विशाखा ।  
प्रोचे पश्य प्रिय सखी हरेर्दोह लीलां यदर्थं  
सायं श्वश्रु गिरमति कटुं वेत्सि पीयूष कल्पम् ॥३५॥**

हर्षसमुद्रस्य उर्मिमध्ये सखीनामग्रे स्पृहाव्यञ्जककान्तमुखवर्णनजातया लज्जया इव विशतीं तां श्रीराधां विशाखा चेतयन्ति प्रोचे । पीयूषकल्पमिति अनुरागस्थायि कार्यम् ॥३५॥

**उत्कर्णानां धवलि शबलीत्येवमाहूयते या सा  
गौर्हम्वेत्युदित विदितोल्लङ्घ्य सर्वाः समीपम् ।  
आयाताश्रु स्तिमित नयन पाणिना मृष्ट पृष्ठा  
कण्डुयाभिर्दर गिरिभृत प्रीणितादौ बभूव ॥३६॥**

श्रीकृष्णोक्तिश्रवणार्थमुत्कर्णानाम्गवां शवलिधवलीत्येवं कृष्णेन या आहूता हम्बेति शब्देन ज्ज्ञाता सा गौर्दरकण्डूयादिभिरादौ श्रीकृष्णेन पृईणिता बभूव । ईषदर्थे दराव्ययम् इत्य् अमरः ॥३६॥

**उद्यत् पाऋष्णिः प्रकट युगलालम्बितष्मोधि जानु  
न्यस्तेऽमत्रे सखि मणिमये बिम्बित श्री मुखेन्दुः ।  
गो तुन्द स्पृग् दर शिथिलितोष्णीष निर्यन्मदालि  
श्रेणि जिष्णु द्युति मदलकस्त्यक्त लास्येक्षनाब्जः ॥३७॥**

पादाग्रयुगलेनालम्बिता पृथ्वी येन । अधिजानु जानूपरि न्यस्ते मणिमये अमत्रे पात्रे प्रतिबिम्बतो मुखचन्द्रो यस्य । गोरुदरस्पर्शेन दरशिथिलितो य उष्णीषस्तस्मान्निर्यन्तो मत्तभ्रमरश्रेणीजिष्णवो द्युतिमदलका यस्य ॥३७॥

**इष्ट्वा क्षौणीं प्रथम पयसो धारया ताभिरेव  
द्वि त्राभिः स्वाङ्गुलि कुलमथोदोन्चलीं चोन्दयित्वा ।  
तां तेनैवान्न मदवनमत् पाणिपद्मं दधानो  
दोहन्त्यन्तः शन शन शनद्घस्म घस्मेति घोषैः ॥३८॥**

प्रथमया धारया क्षौणीमिष्ट्वा पश्चात् द्वित्राभिर्धाराभिः स्वस्याङ्गुलिकुलम् एवमूधोऽञ्चलीं उन्दयित्वा क्लेदयित्वा तेनाङ्गुलिकुलेन उन्नमदवनमत् पानिपद्मं यथा स्यात् तथा तां ऊधोऽञ्चलीं दधानः । ऊधस्तु क्लीवमापीनम् इत्य् अमरः । तदन्तरं दोहनीमध्ये शनशनद्शब्दः पश्चाद्दोहनीपूर्तिसमये घम्मघम्मेति घोषैः ॥३८॥

**उद्यत् कर्णाः शशिमुखि परास्तत्र सोत्कण्ठयन्गाः  
सद्यः प्रोद्यत् तदमल कणैश्चित्रतस्वोरु जङ्घः ।  
ग्रीव भङ्गोदित रुचि गवा तर्णकेनापि सश्रैर् नेत्रैः  
पीत द्युति नव सुधो दोग्धिं दुग्ध प्रियस्ते ॥३९॥**

तस्या दोहनसमाप्तिसमयज्ज्ञानात् अन्या गाः उत्कण्ठयन्मम दोहनसमयो जात इत्युत्कण्टां कारयन् । दोहनसमये गवा वत्सेनापि ग्रीवाभङ्गोदितरुचि यथास्यात् तथा सास्रैर् नेत्रैः पीता कान्ति-रूपा नवसुधा यस्य तथा-भूतस्ते प्रियः दुग्धं दोग्धि ॥३९॥

**मुष्णोपेहि त्वरय नय मे देहि याहीति गावो  
नाना वर्णाः परम विषद दुह्यमानश् च गावः ।  
तत्रत्या या गिरिधर तनोः श्यामल याश् च गावस्  
ता दुष्पार इह परिमिताः किं कवेर्मान्ति गावः ॥४०॥**

मुञ्चेत्यादि गोपीनां गावो वाचः नानावर्णाः नानाक्षराः परमविषदा निर्मलाः तथा जनैर् दुह्यमानाः पूर्यमानाः एवं गावोऽपि श्क्लपीतादि नानावर्णाः निर्मला दुह्यमानाश् च एवं तत्र स्थिताया गिरिधरतनोः श्यामला या गावः किरणा याश् च गावस्ताः सर्वा दुष्पारा अपरिमिताः । अत एव इह एतासां वर्णने परिमिताः कवेर्गावः वाचः किं मान्ति ॥४०॥

**दुग्ध्वा कृष्णः प्रियसख दृशा सूच्यमानां कदाचित्  
राधां याति प्रणयभरतः कर्हिचित् स्वालयाय ।  
ग्रीष्मे सायं सरसि रसिकास्तापशान्त्यै कदापीत्य्  
एवं लीलामृत जलनिधौ तस्य मज्जन्ति धन्याः ॥४१॥**

गोदोहानन्तरं श्रीकृष्णः प्रणयभरतः कदाचित् राधिकां याति कदाचित् स्वगृहे याति । कदापि ग्रीष्मसमये स्नानार्थं पावनसरोवरे याति ॥४१॥

**किरणहरि सहस्रं सर्वतो व्याश्नुवानं  
व्यधितदिवसभर्तुः खण्डशो यन्विदीर्णान् ।  
वियति वियति तस्मिन्नस्तमेतत् पुनस्तैस्  
तिमित करिमिरेव ग्रस्यमानं निलिल्ये ॥४२॥**

दिवसभर्तुः सूर्यस्य सर्वतो व्याप्नुवान्किरण-रूपसिंहसहस्रं वियति आकाशे यान्तिमिरहस्तिनः विदीर्णान्व्यधित । तस्मिन्सूर्ये अस्तं वियति गच्छति सति एतत् किरण-रूपसिंहसहस्रं करिभिरेव ग्रस्यमानं सत् निलिल्ये । तथा च श्रीकृष्णस्य गोदोहनादि लीलानन्तरं रात्रिर्भूवेति भावः ॥४२॥

इति श्री-कृष्ण-भावनामृते महा-काव्ये

सायन्तन-लीलास्वादनो नाम

सप्तदशः सर्गः

॥१७॥

—ओ)०(ओ—

(१८)
