+++
title = "१८"

+++
अष्टादशः सर्गः

प्रादोषिक-विलासास्वादनो नाम

**अधिधरमधिपस्यानन्दसिन्धोरघारेर्  
मुख रुचिकणमेकं गोपुराग्र स्थितस्य ।  
स्वमनुमुकुरमच्छं बिम्बितं वीक्ष्य लोका  
विधुरयमुदगाद् इत्युद्ययुर्वर्णयन्तः ॥१॥**

इदानीं रात्रौ उदितं चन्द्रं श्रीकृष्णमुखकान्तिकणत्वेन उत्प्रेक्षते—अधिधरम् इति । अघारेरेकं मुखरुचिकणं निर्मलं मुकुरतुल्यं मुखमनुलक्ष्यीकृत्य बिम्बितं वीक्ष्य एतादृशविशेषानुसन्धानं विना मुग्धा लोका विधुरयमुद्गादिति हेतोः अधिधरं धरायां वर्णयितुम् उद्ययुः उद्यमं चक्रुः । कथम्भूतस्य आनन्दसिन्धोरधिपस्य आनन्दसमुद्रराजस्य ॥१॥

**तदवकलन जातापत्रपां पद्मिनीनां ततिम्  
अथ बलभीस्थां वीक्ष्य वस्त्रावृतास्याम् ।  
समकुचदहह स्वैः पद्मिनीत्वाभिमानैः  
सरसि च जलजाली तर्हि मूढेति शङ्के ॥२॥**

तस्मिन्नेवं समये चन्द्रोदयं वीक्ष्य जातं कमलानां मुद्रणं श्रीकृष्णकर्तृकदर्शनाधीनलज्जयोत्पन्नगोपीमुखाच्छादनदर्शनहेतुकत्वेन उत्प्रेक्षते—तदवकलनेति । तदवलोकनेन अघारिकर्तृकावलोकनेन जातापत्रपां वलभीस्थां पद्मिनीनां ततिं वस्त्रावृतमुखां वीक्ष्य अहह खेदे सरसि च जलजाली कमलश्रेणी । श्लेषेण जडोत्पन्नश्रेणीयम् अपि पद्मिन्य इति स्वीयैः पद्मिनीत्वाभिमानैः समकुचत् इति हेतोर्जलजाली मूढा इति अहं शङ्के यतो व्रजसुन्दरीभिः सह तासां वृथैव स्पर्धेति भावः ॥२॥

**मुदितवति चकोर स्तोम एकत्र शस्तैर्   
उदितवति परत्रामङ्गलैश्चक्र सङ्घे ।  
धृतमुदि कुमुदान्तर्मुच्यमानेऽलिवृन्दे  
मलिन नलिन मध्ये बध्यमाने च तस्मिन् ॥३॥**

प्रदोषसमये दिनरात्रिकलयोः राज्ज्ञोरधिकारनिश्चयेन जातं प्रजानां सुखं दुःखं च वर्णयति त्रिभिः । एकत्र प्रदेशे शस्तैश्चन्द्रोदय-रूपमङ्गलैः चकोर स्तोमे मुदितवति सति । एवमपरत्र प्रदेशे चन्द्रोदय-रूपैर् अमङ्गलै चक्रवाकसमूहैर् उदितवति सति । रुदिरश्रुविमोचने । एवं कुमुदान्तःसकाशात् मुच्यमाने अलिवृन्दे धृतमुदि जातानन्दे सति । तस्मिन्नेवालीवृन्दे मुदितकमलमध्ये बध्यमाने च सति तेषां दुःखम् ॥३॥

**तमसि विपिनमाप्ते सादने दीप दूने  
विशति सदन राजीं वैपिने पुष्पगन्धे ।  
वरतनु हृदगारे धैर् य लज्जे प्रविश्य  
द्यति समुदित दर्पे दर्पके सर्पकेलौ ॥४॥**

सादने सदनसम्बन्धिनि तमसि अन्धकारे वनं विशति सति कथम्भूते दीपालोकेन दूने । गृहे स्थितस्य दुर्जनदत्तदुःखेन इव वैर् आग्यवशात् वनवासो जायत इति रीतिः । एवं वैपिने विपिनसम्बन्धिनि रात्रिविकाशिनः पुष्पस्य गन्धे सदनराजीं गृहश्रेणीं प्रविशति सति । तथा च तेषां वैर् आग्यलोपात् वनवासं बिहाय गृहवासो जातेति भावः । रात्रिसमये समुदितो दर्पो यस्य अत एव सर्पकलौ दर्पके कन्दर्पे गोपीनां हृदयागारे प्रविश्य धैर् यलज्जेद्यति खण्डयति सति ॥४॥

**इति बत दिन रात्र्योर्निश्चिते नाधिकारे  
विगलित कुलजाति ज्ज्ञान धर्मे तदा यः ।  
व्रजभुवि बलितोऽभूत् स प्रदोषो व्यरंसीत्  
किमु भवति चिरस्थ तामसी कापि सम्पत् ॥५॥**

इति दिनरात्र्योरधिकारनिश्चयाभावेन कुलजातिज्ज्ञानधर्मे विगलति सति पक्षे कुलजानां अतिज्ज्ञाने धर्मे च विगलति सति तदा व्रजभुवि यः प्रदोषो वलितोऽभूत् स वलितप्रदोषो व्यरंसीत् विरतोऽभूत् । प्रदोषस्य वलितत्व-रूपोत्कर्षस्य नाश-रूपांशे अर्थान्तरन्यासम् आह—तामसी तमोगुणजन्या । पक्षे तमःसम्बन्धिनी ॥५॥

**अपि गुरुपुर मध्ये दृक् कबाटावरुद्ध  
स्व तनु कनक वेश्माभ्यन्तर स्वान्त तल्पे ।  
प्रियतममधिवेश्यारीरमद्या तदा तां  
सुखयितुम् अथ राधामागतेन्दुप्रभोचे ॥६॥**

इदानीं श्रीकृष्णस्य गोष्ठागमनसमये पथि प्रियतमं दृष्ट्वा आनन्दमूर्छादाशा मध्ये एव स्फूर्तिप्राप्तेन श्रीकृष्नेन सह रममाणां श्रीराधां प्रति तत्रागत्य इन्दुप्रभा आह—गुरुपुर मध्य्द्ऽपि मुदितनेत्रत्वेन दृक्कवाटावरुद्धस्वतनु-रूपकनकगृहस्याभ्यन्तरे स्वान्तःकरण-रूपतल्पे या प्रियतममधिवेश्य अरीरमत् तां राधाम् । आगता इन्दुप्रभा ऊचे ॥६॥

**विधुर रुचिरसि त्वं यं विना हन्त राधे  
विधुर रुचिरभूत् स त्वमृतेऽन्यस्तथापि ।  
भवति हृदय हारी स त्रिलोक्यास्तवहो  
भवति हृदयहारी भूततां लब्धमुत्कः ॥७॥**

हे राधे ! यं विना त्वं विधुररुचिः खण्डितकान्तिरभूत् स विधुः श्रीकृष्नः त्वां विना अन्यासु अरुचिरभूत् । तत्र शब्दविरोधो व्यङ्ग्यः । यः श्रीकृष्णः त्रिलोक्या हृदयं हर्तुं शीलं यस्य तथा-भूतो भवति । हे भवति ! भो राधे ! सः श्रीकृष्णः तव हृदयस्य हारतुल्यभावं लव्धुमुत्कः । अत्रापि शब्दमात्रविरोधो व्यङ्ग्यः ॥७॥

**रचय सखि तदस्योदन्त पीयूष वृष्टिर्  
इति रहसि विशाखा प्रार्थ्यमाना तदा सा ।  
यदवददिदमालीसंहते रंहसारात्  
पपुरजर तृषस्ताः कर्णपाली चकोर्यः ॥८॥**

हे सखि ! इन्दुप्रभे ! तत् तस्मादस्य श्रीकृष्णस्तद्वार्ता-रूपपीयूषवृष्टी रचय इति विशाखया प्रार्त्यमाना सा यदवदत् इदमारात् निकटे आलीसंहतेः कर्णपालीचकोर्यः रंहसा वेगात् पपुः । क्थम्भूता अजरा तरुणी तृट् यासां ताः ॥८॥

**गिरिधर बलदेवालङ्कृतात्म द्वि पार्श्वो  
व्रज धरणी वरेण्य भोजनायोपविष्टः ।  
धनपतिरिव शोभामाप नन्दीश्वरान्तः  
पुरसदसि निधिभ्यां पद्म शङ्खाभिधाभ्याम् ॥९॥**

तद्वृत्तान्तं इन्दुप्रभा आह—श्रीकृष्णवलदेवालङ्कृतात्मद्विशार्श्वः व्रजधरणीवरेण्यो नन्दः । धनपिः कुवेरः नीलपद्मशङ्खनिधिभ्यां यथा शोभामाप । नन्दीश्वरग्रामस्यान्तःपुरसदसि । कुवेरपक्षे नन्दीश्वरस्य महादेवस्य ॥९॥

**प्रति रजनि निमन्त्र्यानीयमानैः सपुत्रैर्   
हरि वदन चकोरैः सादरैर् आवृतोऽसौ ।  
परित उपविशद्भिः प्रेम भूभृद्भिरुच्चैस्  
तुहिन गिरिरिवाभान्मूर्त आनन्दपुञ्जः ॥१०॥**

व्रजराजस्य उपनन्दादीन्भ्रातॄन्प्रतिरजन्येव स्वस्वगृहे कृष्णं भोजयितुम् उद्यतान्वीक्ष्य व्रजराजस्तानेव श्रीकृष्णं भोजयितुम् उपनन्दादिभिः कृता या या सामग्री तत् सहितान्कृत्वा स्वगृहे निमन्त्र्यानीय श्रीकृष्णस्य वदन-रूपचन्द्रस्य चकोरैः अत एव तस्य दर्शनं विना जीवितुम् असमर्थैः प्रेमपर्वतैस्तैः सह तुहिनगिरिर्हिमालय इव व्रजराज उपविष्टः ॥१०॥

**बहुविध मधुरान्न व्यन्जनादीनि तेभ्यो  
लघु लघु परिवेश्य द्विस्त्रिरेकैकशः सा ।  
सखि बलय नयित्री निर्वृतिं प्राप काञ्चित्  
स्वकर कलित पाक श्लाघया तन्मुखेभ्यः ॥११॥**

वलजनयत्री रोहिणी तेभ्यो नन्दादिभ्यः एकैकशः एकस्मै एकस्मै लघु द्विः त्रिः यथा स्यात् द्विवारं त्रिवारं प्रिवेश्य तेषां मुखेभ्यः स्वकरकलितपाकश्लाघया काञ्चित् निर्वृतिं प्राप ॥११॥

**तनय जनयतीदं पुष्टिमोजश् च भुङ्क्ष्वे  
त्यनुपदम् अपि तैस्तैः स्नेह विक्लिन्न चित्तैः ।  
अपि निज निज पात्राद्दीयमानं तदाद  
प्रणिहित रुचि कृष्णो धेनुकारिश् च कामम् ॥१२॥**

हे तनय ! इदं वस्तु पुष्टिं ओजो वलं च जनयति अतो भुङ्क्ष्व इत्युक्त्वा अनुपदं प्रतिक्षणम् अपि तैर् निजपात्रादपि दीयमानं तद्वस्तु कृष्णोबलदेवश् च प्रणिहितरुचि यथास्यात्तथा आद बभुजे ॥१२॥

**त्वमयि कियदशानेत्यक्षिभङ्ग्यैव मात्रा  
सदसि पितृ पितृव्यैः शश्वदुक्तो गिरापि ।  
स सपदि यदभुङ्क्तापूरितेनैव तृप्तिर्  
निशि निशि तदिहैषां सग्धिराचार मात्रम् ॥१३॥**

अयि हे कृष्ण ! गुरुजनसमक्षे स्पष्टं वक्तुम् असमर्थया मात्रा यशोदया अक्षिभङ्ग्य इव पित्रादिभिर्गिरा स्पष्टमुक्तः श्रीकृष्णः सपदि तत् क्षणे यत् अभुङ्क्त तन इव श्रीकृष्णकर्तृकभोजनेन इव एषां नन्दादीनां तृप्तिरपूरिपूर्णा बभूव । सग्धिः सहभोजनं तु तेषां लोकाचारमात्रं तॄप्तिस्तु श्रीकृष्णक्रर्तृकभोजनेन इव न तु स्वस्वभोजनेनेति ज्ञेयम् ॥१३॥

**हरि मुख मकरन्दै दृग्भिरादीयमानैः  
कलित नवसपीति प्रीतिमद्बन्धुवृन्दम् ।  
अथ निज निज दास्यान्यात्त ताम्बूल वीटी  
प्रति निज भवनान्तः संविवेश प्रविश्य ॥१४॥**

प्र्तिमद्बन्धुवृन्दं स्वस्वदृष्टि-रूपपरिचारकैर् आदीयमानैः श्रीकृष्णमुखकमलस्य माधुर्य-रूपमकरन्दैः करणैः कलिता कृता नवा सपीतिः सहपानं येन तथा-भूतम् । अथ भोजनानन्तरं मुखानि निरनिजत् जलेन शोधायामास । तद्-अनन्तरमात्ता गृहिता ताम्बूलवीटीर्येन तथा-भूतम्सत् निजनिजभवनान्तः प्रविश्य संविवेश सुष्वाप ॥१४॥

**अधि बलभिवलक्षे सक्षाणं पुष्पतल्पे  
रहसि स हसितास्यैर् आवृतः स्वैर् वयस्यैः ।  
यदवददवसाद प्रस्तुतौ ते स्तुवानो  
मधुरिम गरिमाणं श्रुयतां तच् च राधे ॥१५॥**

हे राधे ! अधिवलभिः वलभ्यां वलक्षे धवले पुष्पतल्पे सक्षणं सोत्सवं यथास्यात्तथा हास्ययुक्तमुखैर् वयस्यैर् आवृतः सन्ते तव विरहजन्यावसादप्रस्तुतौ यत् अवोचत् तत् श्रूयताम् । कथम्भूतः तव माधुर्यस्य गरिमाणं स्तुवानः ॥१५॥

**सरसमनुगवीनस्यापराह्ने भवद्भिः  
सममसम महिम्नोऽप्यञ्जसा गच्छतो याः ।  
मम धृतिततिमद्यन्नद्य गोष्ठप्रदेशे  
कथय सुबल ता मां मोहयित्र्यो रुचः काः ॥१६॥**

अपराह्ने भवद्भिः सह अनुगवीनस्य गवां पश्चाद्वर्तमानस्य असममहिम्नोऽपि मम धृतिततिं या रुचः अद्य अद्यन्खण्डितवत्यः । हे सुवल ! मां मोहयित्र्यस्ता रुचः काः कुत्रताः ॥१६॥

**अहह मधुरिमाब्धेः किं सुधा मथ्यमानात्  
किमिति ललित विद्युद्वीचयो वस्त्र पूताः ।  
किमु परिमल नीवृन्मूर्ति संराज्य लक्ष्म्यः  
किमतनु विशिखानां राशयश्चम्पकानाम् ॥१७॥**

ता रुचः किं मथ्यमानात् माधुर्य-समुद्रादुत्पन्नाः सुधा-रूपाः ? वस्त्रेण पूताः छानिता इति लोके प्रसिद्धाः अत एवातिललितविध्युद्वीचयः । किंवा परिमलस्य नीवृत् देश-रूपा मूर्तिमत्यः साम्राज्यशोभाः ॥१७॥

**तदुपरि घुसृणाक्तां किं सरोजं प्रफुल्लं  
शुचि जलधि जनिर्वा क्षोभनः कश्चनेन्दुः ।  
मणिमय मदिराभ्यां तस्य चाङ्के नटद्भ्यां  
मम दृग् उपसरन्त्येवादिता पुच्छघातैः ॥१८॥**

तस्या रुचः उपरि मुखस्थानीयं कुङ्कुमाक्तं किं सरोजं प्रफुल्लम् । किम्बा शुचिः शृङ्गाररसः स एव जलधिस्तदुत्पन्नश्चन्द्र एव कन्दर्पजन्यक्षोभजनकः । तस्य चन्द्रस्य अङ्के नटद्भ्यां मणिमदिराभ्यां खञ्जनाभ्यां स्वस्य कटाक्ष-रूपपुच्चाघातैः तन्निकटे उपसरन्ती मम दृक् अर्दिता ॥१८॥

**किमिदमहह वस्त्वित्यूढ सम्भ्रान्ति मूढे  
तदनुभव लवस्यापंशमारब्ध कामे ।  
मयि घन जलदाल्येवावृतं सद्य एव  
व्रतति ततिषु लीनं प्राभवं तन्न लेढुम् ॥१९॥**

इदमद्भूतं वस्तु किमिति प्राप्तसम्भ्रान्त्या मूढे मयि तादृशवस्तुनोऽनुभवलवस्याप्यंशमारव्धुकामे सति सद्यस्तत्क्षण एव अतिशयोक्त्या नीलशाटीस्थानीय या निविडमेघश्रेण्या इवावृतं वल्लीश्रेणीषु लीनं तद्वस्तु लेढुमास्वादयितुम् अहं न प्राभवम् ॥१९॥

**सपदि नयन युग्मोद्दिष्ट वर्त्मा तदागान्  
मम हृदय बटन्तन्मार्गणार्थं समर्थः ।  
न पुनरयमिदानीं यत् परावर्तते तद्  
वनभुवि कुसुमेषो बन्धमापेति बुध्ये ॥२०॥**

मम नयनयुग्मेन उद्दिष्टवर्त्मा मम हृदय-रूपभटस्तद्वस्तुम् आर्गणार्थमगात् । यद्यस्मात् पुनरिदानीम् अपि न परावर्तते तत् तस्मात् मम हृदयभटः वनभुवि कन्दर्पस्य बन्धमाप इति अहं बुध्ये ॥२०॥

**अघहर भवत यालोक्यते श्लाघ्य-रूपा  
तदवधि धुत धैर् या सापि राधाधिधारा ।  
विविध दवथुपात्री स्वाः सखी रोदयित्री  
विलुठति गलदक्ष्णोर्धारया धौत गात्री ॥२१॥**

तद्-अनन्तरं श्रीकृष्णं प्रति सुवल आह !—हे अघहर ! भवता श्लाघ्य-रूपा या राधा अलोक्यत तदवधि आधिधारा आध्र्मनःपीडाया धारा-रूपा सा राधा विविधपीडापात्री सती विलुठति ॥२१॥

**अयमयमयते त्वां तन्वि धिन्वन्मुकुन्दो  
रसनिधिरथ स क्व क्वेति संलापशेषे ।  
प्रथमरजनिजातं ध्वान्तमालक्षयन्ती  
शमयति रुजमस्या व्रीडयाथावृताङ्ग्याः ॥२२॥**

तस्या वैक्लव्य आलक्ष्य सखीनां यत् सन्त्वनवाक्यं तत् सुबल आह—अयमयं श्रीकृष्णः धिन्वन्सुखयितुं त्वामयते प्राप्तेति । अथ सखीवाक्यानन्तरं स श्रीकृष्णः क्व क्वेति राधायाः संलापस्य शेषे अन्ते सति प्रथमरजन्युत्पन्नमन्धकारं श्रीकृष्णत्वेन दर्शयन्ती सखी श्रीकृष्णागमनसम्भावनया जाता या लज्जा तया संवृताङ्ग्या अस्या रुजं पीडां शमयति ॥२२॥

**इति सुबलवचोभिः कृष्णनेत्राम्बुजाभ्यां  
प्रणयिणि पृषता द्राग् आनुपूर्वा निपेतुः ।  
हिमकरकरराजिभ्रान्तितो भूक्तपूर्वां  
ववमतुरिव मुक्तां मञ्जुचञ्चुचकोरौ ॥२३॥**

(विशेषकम्) हे प्रणयिणि राधे! कृष्णनेत्राम्बुजाभ्यां सकाशात् पृषता बिन्दवः । अत्र दृष्टान्तमाह—हिमकरश्चन्द्रस्तस्य किरणराजिभ्रान्त्या चकोरौ भूक्तपूर्वां मुक्तां ववमतुरिव ॥२३॥

**परिचरणपरां मां तस्थूषीं तत्र दृष्ट्वा  
न्यदिशदयममन्दोत्कण्ठया कुण्ठितास्यः ।  
उपसुरतरु राधा भानुपुत्र्यास्तटे माम्  
अभिसरतु रसेनेत्याशु तां ब्रूहि गत्वा ॥२४॥**

पुनरिन्दुप्रभा आह—व्रजराजस्य दासीत्वेन परिचरणपरां, अत एव तत्र श्रीकृष्णनिकटे तस्थूषीं मां दृष्ट्वा, अयं श्रीकृष्णः न्यदिशत् आज्ज्ञां चकार आज्ज्ञाम् एवाह—भानुपुत्र्या यमुनायास्तटे उपसुरतरु सुरतरोः कल्पवृक्षस्य निकटे रसेन साहजिकानुरागेणाभिसरतु इति तां राधां ब्रूहि ॥२४॥

**श्रुतमुरजनिनादः स्वं दिदृक्षून्ससभ्यान्  
बहिरुपविशतोऽगात् साम्प्रतं नाट्यरङ्गम् ।  
क्षणमथकृततत्तत्तृष्णापूर्तिर्वलभ्यां  
शयितुम् अयमुपैष्यत्यम्बया लाल्यमानः ॥२५॥**

मद्गमनानन्तरं श्रीकृष्णो यत् करिष्यति तदपि शृणु । स्वस्वगुणं दर्शयितुकामानां बहिः-स्थितानां गायकादीनां श्रीओ मृदङ्गस्य शब्दो येन स श्रीकृष्णो नाट्यरङ्गमुपविशतस्तान्साम्प्रतमगात् प्राप । अथ क्षणं तेषां गानादिश्रवणेन तृष्णापूर्तिं कृत्वा शयितुं वलभ्यामट्टालिकायामुपैष्यति गमिष्यति । यतः पुत्रस्य वनभ्रमणश्रमज्ज्ञानेन व्याकुलया अम्बया लाल्यमानः ॥२५॥

**अतुलचतुरिमाणं तं जनालक्ष्यमाणं  
गतमिव निजकान्तं विद्धि सौर्यास्तटान्तम् ।  
त्वमयि कियदशित्वा स्वान्गुरून्वञ्चयित्वा  
द्रुतमभिसर रागाद् इत्युदित्वैव सागात् ॥२६॥**

हे राधे ! निजकान्तं यमुनायास्तटान्तं गतमिव विद्धि ॥२६॥

**सपदि जटिलया सा भोजनायाह्वयन्त्या  
सविधमनुसृतोचे सङ्कुचस्यत्र चेत् त्वम् ।  
प्रियम् अपि निज भक्तं तद्गृहीत्वा व्रजेतो  
अहसि सह सखीभिः साध्वि साधूपभुङ्क्ष्व ॥२७॥**

सपदि तत्क्ष्ण एव भोजनायाह्वयन्त्या जटिलया सविधं निकटमनुसृता प्राप्ता राधा ऊचे । हे राधे ! मन्निकटे भोक्तुं सङ्कुचसि चेत् प्रियं निजभक्तं स्वईयमोदनं गृहीत्वा इतो व्र्ज । सरस्वतीपक्षे निजभक्तं स्वाधीनं प्रियं व्रज ॥२७॥

**स्मित मधुर दृग् अढ्यं लेहयन्ती तदालीं  
विनयनय महिम्ना धिन्वती तां च राधा ।  
वदसि यदिदमार्ये कुर्व इत्येवमुक्त्वा  
शयनगृहमगात्तमन्नादि नीत्वा ॥२८॥**

सरस्वत्या कृतो योऽर्थस्तस्य स्मरणेन स्मितमध्रदृग् अव्जमालीं सखीं पक्षे अलिं भ्रमरं तदास्वादयन्ती राधा विनयनयमहिम्ना तां च जटीलां धिन्वती सती शयनगृहमगात् ॥२८॥

**प्रिय मुख मकरन्दामोद धामौद नादौ  
कृत मिलनतया तत् स्वाद्यतामाप तासाम् ।  
सुर सरिति गतं चेद्यत्र तत्रत्यमम्भो  
जगदघम् अपि भिन्दत् वन्द्यतां याति लोके ॥२९॥**

इदानीं चातुर्येण सख्यानीतेन श्रीकृष्णभुक्तावशिष्टान्नादौ जटिलया दत्तान्नेन सह कृतमिलनतया तत् अन्नादि स्वाद्यतामाप । ननु क्थं तन्मिलनेन सर्वेषामन्नानां स्वादु सुगन्धत्वं स्यात् तत्र दृष्टान्तदर्शनेनाह—गङ्गायां यत्र तत्रत्य जलं गतं चेत् जगतामघं भिन्दत् सत् लोके व्न्द्यतां याति ॥२९॥

**शृणु सखि गुरवोऽन्तः शेरते साम्प्रतं ते  
सदनमनुगवां सोऽप्यस्ति दूरेऽभिमन्युः ।  
स्मृति मति धृति लज्जाः शाययित्वा स्व तल्पे  
तदभिसर रसेन स्व प्रियं केलि कुञ्जे ॥३०॥**

गुरवोऽन्तःपुरे श्रते साम्प्रतम् । अभिमन्युस्तु दूरे गवां सदनमनु सदने अस्ति, अतः स्मृतिधृतिलज्जादिकं बिहायाभिसरेत्य् अर्थः ॥३०॥

**अनुपद बलमान प्रेम सन्दर्शिताध्वा  
कुसुम शर भटेनैवाभितः पाल्यमाना ।  
हृदि पुनरुपगूढोत्कण्ठयाल्या चलन्ती  
श्रम लवम् अपि राधे नाध्वनो ज्ज्ञास्यसि त्वम् ॥३१॥**

उत्कण्ठया च आल्या हृदि आलिङ्गिता सती चलन्ती त्वमध्वनः श्रमलवम् अपि न ज्ज्ञास्यसि ॥३१॥

**यदि जनतति नेत्र श्रोत्रदंशाद्विभेषि  
व्रज धवल निचोलेनावृति कृत्य गात्रम् ।  
मुखर जगदिव स्वं नूपुरं चानपेक्ष्य  
श्रित विचकिल माल्या तारहारा स्मितास्ये ॥३२॥**

जनततीनां नेत्रश्रोत्रे एव दंशौ डांस इति प्रसिद्धौ ताभ्यां विभेषि चेत् शुक्लाभिसारोचितश्वेतनिचोलेन स्वगात्रमावृतीकृत्य व्रज । एतेन नेत्रदंशात् आवरणं कृतम् । श्रोत्र-रूपदंशात् आवरणमाह—त्वां निन्दतां मुखरजनानामुपेक्षा यथा कृता तथा मुखरनूपुरस्यापि त्यागेन उपेक्षा कर्तव्येत्य् अर्थः । विचिकिलं रायवेल इति प्रसिद्धश्वेतपुष्पम् ॥३२॥

**तव चरण नखेन्दोश्चन्द्रिकैकापि सर्वं  
जगदिदमवदातं सख्यलङ्कर्तुम् ईष्टे ।  
विधुरविधुरयं तत् पौनरुक्त्यं जगामे  
त्यकृत विधिरशुद्धं किं मसी रेखयामुम् ॥३३॥**

अलमतिशयेनावदातं श्वेतीकर्तुम् ईष्टे । तस्मात् अयं विधुर्विधुः मलिनचन्द्रः पौनरुक्त्यं जगाम । इति हेतोर्विधातापि अमुं चन्द्रं कलङ्कस्थानीयया मसीरेखया किमशुद्धमकृत ॥३३॥

**इति निज सहचर्या दीपित स्मार चर्य्या  
निरुपम गुणधुर्या निर्यती गोष्ठपुर्याः ।  
अगणित गुरुवाधा काननं प्राप राधा  
प्रणय सरिदिवारादूढमाधुर्य धारा ॥३४॥**

निरुपमानां गुणानां धुर्या भारबाहिका । गोष्ठपुर्याः सकाशात् निर्यती निर्गच्छती सती राधा आरात् दूरे स्थितं काननं प्राप । कथम्भूता प्रणयस्रिदिव । यत् ऊढा माधुर्याणां धारा यया तथा-भूता ॥३४॥

**परिजन निकुरम्बैर् आत्त किञ्चिद्विलम्बैर्   
अधिगत गुरुवार्तैः स्वस्वसेवार्थमार्त्तैः ।  
त्वरितमनुसरद्भिर्दाक्ष्य चातुर्यवद्भिर्  
विपिनभुवि निजेशालम्भि सा मुग्धवेशा ॥३५॥**

परिजननिकुरम्बैर् दासीसमूहैः आत्तो गृहीतः किञ्चिद्विलम्बो यै । ननु कथं विलम्बः कृतस्तत्राह—अधिगता गुरूणां वार्तायैस्तथा-भूतदासीवर्गैः सा निजेशा राधा अलम्भि प्राप्ता । मुग्धः सुन्दरः ॥३५॥

**यदि पुनरवरोधेऽन्विष्यते सा विरोधे  
गुरुभिरुदित रोषैः कर्हिचिद्दृष्ट दोषैः ।  
व्रजपति सुत लीला पर्व निर्वाह शीला  
विरचित तदुपाया स्यात् तदा योगमाया ॥३६॥**

ग्रन्थकर्ता एव कामप्यनुपपत्तिमाशङ्क्य समादधति । यदीति । अवरोधे अन्तःपुरे सा राधिका यदि गुरुभिः अन्विष्यते । अथवा गुरुभिः कर्तृभिस्तया सह विरोधे सति श्रीकृष्णस्य लीलोत्सवनिर्बाहशीला योगमाया एव विरचिततदुपाया स्यात् ॥३६॥

**निखिलम् अपि निनादं वंशिका वाद्यम् एव  
प्रियकम् अपि पुरस्थं स्वप्रियं भावयन्ती ।  
परिमलम् अपि सर्वं तत् प्रतीकौत्थम् एवे  
त्यमुमभिमनुते स्म प्राप्तम् एवाध्वनीयम् ॥३७॥**

निखिलश्ब्दम् एव वंशिकावाद्यम् एव भावयन्ती प्रियकं कदम्बम् । तस्य प्रतीकोत्थं शरीरोत्थम् । इयं राधिका अध्वनि अमुं श्रीकृष्णं प्राप्तम् एव मनुते ॥३७॥

**कलयसि ललिते किं कौतुकं त्वद्भुजङ्गो  
भुजमधित बलान्मे वेष्टयन्कण्ठमेषः ।  
इति चपलमुदञ्चच् चिल्लिचापा चकम्पे  
वरतनुरवलोक्यैवांसगां स्वीय वेणीम् ॥३८॥**

पृष्ठ-स्थितां वेणीम् अकस्मात् स्कन्धगतामालक्ष्य ताम् एव श्रीकृष्णस्य हस्त्वेन निश्चित्य ललितां प्रति सप्रणयकोपमाह—त्वद्भुजङ्गः त्वयि विषये कामुकः एष श्रीकृष्णः मे कण्ठं वेष्टयन्वलात् मे भुजमधित दधार । इति चपलं यथास्यात् तथा उदञ्चत् उदयं प्राप्नुवन्भ्रूचापो यस्यास्तथा-भूता ॥३८॥

**प्रियसखि परमार्थी माधवः स्यादुदारात्  
त्वम् अपि भवसि तस्मै चित्त वित्तादि दत्त्वा ।  
कथमहमिह मध्ये वारयित्री द्वयोः स्यां  
स्मृतिभव बहु धर्माधर्म विज्ज्ञापि भूत्वा ॥३९॥**

ललिता आह—हे राधे ! माधवः परमार्थी परमयाचकः । त्वम् अपि तस्मै कृष्णाय चित्तवित्तादि दत्वा उदारा भवसि । अतः कथं द्वयोर्मध्ये अहं वारयित्री स्याम । तत्रापि स्मृतिशास्तात् भव उत्पत्तिर्ययोस्तथा-भूतयोर्बहुधर्माधर्मयोर्विज्ज्ञापि भूत्वा । पक्षे स्मृतिभवः कन्दर्पः तस्मादुत्पन्नबहुधर्माधर्मविरोधयोर्विज्ज्ञा भूत्वा ॥३९॥

**भुवि भवति स एकः कर्ण एवात्र दाता  
त्वममलमुखि कर्णौ द्वौ च दत्तावकर्षीः ।  
बलिम् अपि किमजैषीर्न त्रिबल्यर्पणैषिण्य्  
अतनु शत विराजद्विक्रमेऽस्मिन्नघारौ ॥४०॥**

पुनः परिहासान्तरमाह—पृथिव्यां एकः कर्ण एअव दाता प्रसिद्धः त्वं तादृशदातारौ द्वौ कर्णौ कृष्णाय दत्तौ अकार्षीः । एवं वलिम् अपि दातारं किं नाजैषीः अपि तु अजैषीः । यत एक एव वलिस्त्रिविक्रमे दाता अभूत् । त्वन्तु अतनवः महान्तः शतपरिमिता विराजन्तो विक्रमा यस्य तस्मिनघारौ पापनाशकेऽस्मिन्त्रीन्वलिनेव अर्पयितुं दातुम् इच्छसीत्यर्थः । पक्षे कन्दर्पशततोऽपि विराजद्विक्रमो यस्य तस्मिन् ॥४०॥

**नयन युगलमेतद्-रूप सात् कृत्य नासे  
अपि परिमल सिन्धौ प्रक्षिपन्त्या त्वयास्य ।  
व्यरचि सखि वितीर्णा या तयैवैष वेण्या  
हरिर् अपि निज बाहु भूतया त्वां सिनोति ॥४१॥**

इदानीं परिहासं कृत्वा भ्रमदूरीकरणार्थं यथार्थवृत्तान्तम् अपि परिहासमुद्रयैवाह—नयनेति । एतस्य श्रीकृष्णस्य -रूपसात्कृत्य -रूपाय नयनयुगलं दत्वा त्वया या वेणी वितीर्णा व्यरचि यस्मै दत्ता कृता एष हरिः तां वेणीं स्वीयां मत्वा निजबाहुभूतया सिनोति बध्नाति ॥४१॥

**इति पथि हसिता सा तत्रपे तत्र सख्या  
प्रसभमुदयमानैस्तर्ष लक्षैर् अजस्रम् ।  
विगलितम् अपि धैर् यं धर्तुम् अभ्यस्यमाना  
बकुल वनमुपागान्मन्द मन्दं चलन्ती ॥४२॥**

इति सख्या हसिता सा तत्रपे हठात् अजस्र उदयमानैस्तृष्णालक्षैर् विगदितम् अपि धैर् यं धर्तुम् अभ्यस्यमाना सतीओ उपागात् । सोपसर्गा दस्यतेर्विकल्पे आत्मनेपदम् ॥४२॥

**किमिदमहह तस्याः शिञ्चितं भूषणानां  
भ्रममगममहं वा चाटकैर् एव रावैः ।  
श्रुतिपथ गतम् एवाक्षोभयन्मां यदैतत्  
तदजनि फलितो वा मामको भाग्यशाखी ॥४३॥**

अहह आश्चर्ये तस्या राधिकायाः किं भूषणानां शिञ्जितं किम्बा चटकसम्बन्धिशब्दैर् एवासौ राधिकाया भूषणशब्द इति भ्रममगमं प्रेमोन्मादेन रात्रावपि चटकशब्दस्य सम्भावना जातेति भावः । यद्यस्मादेतत् शिञ्जितं श्रुतिपथगतमात्रम् एव मामक्षोभयत् । अत एव तस्या भूषणशब्दएव तस्मात् मदीयो भाग्य-रूपवृक्ष एव वा फलितोऽभूत् ॥४३॥

**इति तरुण तमालाश्लिष्ट पृष्ठं मुकुन्दं  
मुहुर् अपि विमृशन्तं काचिदादौ विलोक्य ।  
प्रमुदित मतिराशु व्याजहाराम्बुजाक्षीं  
कलय सुमुखि राधे माधवं तस्थिवांसाम् ॥४४॥**

इति राधिकाया आगमनं मृशन्तं तरुणतमालाश्लिष्टपृष्ठं श्रीकृष्णं विलोक्य काचित् सखी राधिकां व्याजहार । तस्थिवांसं स्थितवन्तम् ॥४४॥

**अहमिह कतिशो वा नैवमालोकयं तन्  
न मम रमण एष स्यादिति स्वान्त मध्ये ।  
निरचिनुत कृशाङ्गी तं पुरो वीक्ष्य राधा  
द्रुत हृदतनु घूर्णाकीर्ण धीरप्यधीरा ॥४५॥**

श्रीराधिका सखीं प्रत्याह—पुर-स्थितं तमालम् एव कृष्णत्वेन अहं कतिवारान्नेवालोकयं तस्मान्न एष मम रमण इति स्वीयान्तःकरणमध्ये निरचिनुत निश्चयं कृतवती सा कृष्णं वीक्ष्य द्रुतहृदपि कन्दर्पघूर्णाकीर्णधीर् अपि ॥४५॥

**मम भृशम् अपि मुग्धां यद्दृशं त्वं विशाखे  
भ्रमयसि तदिदं ते हास्यमास्तां विदूरे ।  
भ्रमयसि न च यद्वा माधवोऽयं तमालः  
स्थिर इति तव सत्यैवाभवद्गीर्विदग्धे ॥४६॥**

हे विशाखे ! यद्यस्मात् मुग्धां मूढाम् अपि मम दृशं वारं भ्रमयसि तत् तस्मादिदं हे हास्यं दूरे आस्ताम् । किम्बा मां नभ्रमयसि किन्तु यथार्थम् एव वदसि यतः स्थिरतमाल एव माधवशब्देनोक्तः मधैवसन्ते उत्पन्न इति व्युत्पत्तेः ॥४६॥

**न हसितमयि किन्तु त्वत् समाश्वासनार्थं  
गदितमिदमिहानालोकयन्त्या मया तम् ।  
त्वमति चतुरिमाब्धिर्मा भ्रमस्तत्र राधे  
भवतु तदपि तुष्ट्यै रोचिरस्य क्षणं ते ॥४७॥**

विशाखा आह ! अयि राधे ! इयं हास्यं न भवति किन्तु तं श्रीकृष्णमनालोकयन्त्या मया तव आश्वासनार्थमिदं गदितमुक्तम् । तथापि त्वन्तु अतिचतुरिमाव्धिरतो न अभ्रमः न भ्रमयुक्ता भवसि । तदपि अस्य तमालवृक्षस्य रोचिः कान्तिरेव ते तव क्षणं तुष्ट्ये भवतु ॥४७॥

**इति सरसिज मुख्योर्वाचमाचम्य सख्यो  
हरिरथ समुदञ्चद्दोः करोपत्त शाखाः ।  
पिहित मणि विभूषः कौतुकी तत्र साक्षात्  
तरुवर इव तस्थौ त्यक्त पीतोत्तरीयः ॥४८॥**

इति सख्योर्विशाखाराधयोर्वाचमाचम्य आसाद्य सम्यक् उदञ्चन्हस्तो येन तथा-भूतो हरिः कराभ्यां गृहीतशाखः । आच्छादितमणिमयभूषणः सन्साक्षात् तरुरिव तस्तौ ॥४८॥

**सुरतरुतल तस्तं कृष्णमन्विष्य दूराद्  
इह बकुल निकुञ्जे यावदेवानयामः ।  
नलिनमुखि तमाल स्कन्ध विन्यस्त हस्ता  
धृति लवम् अपि धृत्वा तावदत्रास्व राधे ॥४९॥**

सख्यः परिहसन्त्यः श्रीकृष्णम् एव तमालत्वेनोपदिश्य तेन सहेकान्ते मिलनार्थं युक्तिमुत्थापयन्ति । सुरतर्विति । सुरतरुतलात् यावत् कृष्णमन्विष्य वयं अत्रानयामः तावत् तमालस्य स्मन्धे हस्तं न्यस्य अत्र क्ष्णं आस्व तिष्ठ ॥४९॥

**इति स ललितमालीवृन्दमुक्त्वा प्रयातं  
वरतनुरवलोक्यामन्द कन्दर्प चिन्ता ।  
लघु लघु सविधेऽस्यागत्य सा विस्मयाब्धौ  
न्यपतदतनु हर्ष क्ष्माधरं चारुरोह ॥५०॥**

सखीवृन्दं ततोऽन्यत्र प्रयातम् । तद्-अनन्तरंसा वरतनुर् अपि अमन्दकन्दर्पचिन्तायुक्ता सती तस्य तमालत्वेन निश्चितस्य श्रीकृष्णस्य निकटे आगत्य अहो ! तमालोऽयं साक्षात् श्रीकृष्ण एव इति विस्मयसमुद्रे न्यपतत् । एवं वस्तुस्वभावेन तद्दर्शनजन्योऽतनुर्महान्हर्ष-रूपो यः पर्वतस्तं चारुरोह । एकस्मिन्नेव काले समुद्रपतनपर्वतारोहण-रूपशब्दविरोधो द्रष्टव्यः ॥५०॥

**कति न कति तमालालोकिताः सन्त्ययं तु  
व्रजपति सुत कान्तीर्हन्त ता एव धत्ते ।  
मधुरिमभरम् एवं स्थावरेष्वप्यपारम्  
यदसृजदतमेकं नौमि धातारम् एव ॥५१॥**

मया आलोकिताः कति तमाला न सन्ति अयन्तु तमालः साक्षात् श्रीकृष्णस्य ता एव कान्तीर्धत्ते । तस्मात् य एव विधाता एवं माधुर्यातिशयं स्थावरेष्वप्यसृजत् । तां एकं विधातारम् एवाहं नौमि ॥५१॥

**भवतु निकटमेत्य स्वेक्षणे तर्पयामीत्य्  
अमित मृदुपगम्यैवाश्रु पूर्णेदं ऊचे ।  
निरुपम रुचि जाले त्वं स्तुवे किं तमाल  
त्वमयि नहि नगः श्री कृष्ण एवासि साक्षात् ॥५२॥**

अपरिमिता मुत् हर्षो यथा स्यात् तथा-भूता सती ऊचे । हे निरुपमरुचिसमूहो यस्य तथा-भूत ! ॥५२॥

**तदति दवथु शीर्णां मामिहाश्लिष्य बाढं  
निज मधुर मरन्दैः सिञ्च भूमिरूहेन्द्र ।  
सुख जलधि तरङ्गैः साधु तैर् एव तावत्  
क्षणमतनु दावार्त प्लावयामि स्व चेतः ॥५३॥**

यस्मात् साक्षात् श्रीकृष्ण एव त्वं तस्मात् कन्दर्पपीडया शीर्णां मां वाढं अतिशयेनाश्लिष्य निजमधुरमकरन्द-रूपैर् अधरामृतैः सिञ्च । कन्दर्पदवार्तं चेतः अहं प्लावयामि ॥५३॥

**इति सपदि निभाल्याप्यस्य गात्राणि मौग्ध्यान्  
न च परिचिनुते स्म प्रौढ शुद्धानुराग ।  
परिहितम् अपि पीतं तस्य वासो मृगाक्षी  
निज तनु रुचि पुञ्जं बिम्बितं मन्यते स्म ॥५४॥**

पौढशुद्धानुरागा इति । अनुरागस्य स्वभावोऽयं यत् प्रतिक्षणं कान्तस्याप्राप्तिं सम्भावयति इति भावः ॥५४॥

**स चकितमवलोक्यैवाभितः सा यदोद्यन्  
निज भुज लतिकाभ्यां तं बलादालिलिङ्ग ।  
स्मर मद घन घूर्णः सोऽपि दोर्भ्यां प्रगाढं  
प्रति परिरभते स्म प्रेम रत्नाकरस्ताम् ॥५५॥**

सखीनामागमनशङ्कया अभितः सचकितमालोक्य सा यदा श्रीकृष्णमालिलिङ्ग । स्मरमदघनघूर्णः स कृष्णोऽपि तां प्रति परिरभते स्म ॥५५॥

**तनुयुगमतनुर्यत् कीलितीकृत्य बाणैर्   
अति रुचिरममुष्णाच् चित्त रत्नं प्रयत्नैः ।  
तदृत इव तमालो माधवोऽभूच् चिरं सा  
प्यजनि कनकवल्ली तं बलाद्वेष्टयन्ती ॥५६॥**

यस्मात् अतनु कन्दर्पः राधाक्र्ष्णयोस्तनुयुगं वाणैर् विद्धा कीलितीकृत्य एकत्रीकृत्यातिरुचिरं चित्तरत्मं अमुष्णात् अचोरयत् । चोरो हि राज्ज्ञि फुत्काराशङ्कया तं वाणैर् विद्धेव तस्य द्रव्यं गृह्नतीति रीतिः । तस्मात् प्रेमावेशेन जाड्योदयात् श्रीकृष्णः सत्य एव तमाल इवाभूत् सापि जाड्येन कनकवल्ली अजनि ॥५६॥

**अथ कथम् अपि कान्ता प्रत्यभिज्ज्ञात कान्ता  
धृत रतिरण रङ्गाप्यूढ लज्जा तरङ्गा ।  
स्वमतुल सरलत्वं तस्य चातुर्यवत् त्वं  
मुहुर् अपि रसयन्ती सिस्मिय कुन्ददन्ती ॥५७॥**

नायं तमालः किन्तु मम कान्त एव इति प्रत्यभिज्ज्ञातः कान्तो यया तथा-भूता कान्ता राधा अनन्तरं धृतो रतिरणरङ्गः सम्भोगो यया तथा-भूतापि स्वधर्मवाम्यमकृत्वा प्रत्युत स्वकार्तृकालिङ्गनेन ऊढः प्राप्तो लज्जातरङ्गो यया तथा-भूता । किन्तु स्वीयमतुलसारल्यं श्रीकृष्णस्य च चातुर्यवत्त्वं मुहुरास्वादयन्ती सती सिस्मिये स्मितं चकार ॥५७॥

**पौष्पं तुल्यमुपेत्य पुष्पधनुषः साम्राज्य संसिद्धये  
यद्यत् प्रारभत प्रिय-द्वयमिदं साक्षात् सरस्वत्यपि ।  
आलीनां नयनेभ्य एव चिरम् एवाधीत्य चेद्वर्णये यत्  
किञ्चिन्न समापयेत् तदपि सा स्तम्भाश्रु चैस्वर्य भाक् ॥५८॥**

राधा-कृष्ण-रूपप्रिय-द्वयं पुष्पशय्यां प्राप्य कन्दर्पस्य साम्राज्यसिद्धये यद्यत् प्रारभत साक्षात् सरस्वत्यपि सखीनां नयनेभ्य एव सकाशात् इदं चिरम् एवाधीत्य यत् किञ्चित् वर्णयेत् चेत् तदपि वर्णनं न समापयेत् न समाप्तं वभूब यतो वर्णनारम्भत एवानन्देन स्तम्भाश्रुगद्गद्स्वरभाक् सा भवति ॥५८॥

इति श्री-कृष्ण-भावनामृते महा-काव्ये

प्रादोषिक-विलासास्वादनो नाम

अष्टादशः सर्गः

॥१८॥

—ओ)०(ओ—

(१९)
