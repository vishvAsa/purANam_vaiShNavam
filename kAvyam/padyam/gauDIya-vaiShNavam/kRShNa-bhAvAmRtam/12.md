+++
title = "१२"

+++
द्वादशः सर्गः

कल्प-तरु-तल-लीलास्वादनो नाम

**अथ तौ पुरःसरमनोजपद्मिनाव्  
अनुरागराज वरवाहिनी पती ।  
प्रसरत् शिलीमुखभटाभिवेष्टितौ   
ययतुः शरत्सुखदनामकाननम् ॥१॥**

अथान्तरमिह शरदि अनुराग-रूपस्य राज्ज्ञः वरवाहिनीपती श्रेष्ठसेनापतिस्व-रूपौ तौ राधा-कृष्णौ शरत्सुखदनामकननं ययतुः । सेनाप्तित्वनिर्वाहकसामग्रीम् आह—कथम्भूतौ पक्षे शिलीमुखो वाणस्तद्युक्तपदातिकाभिवेष्टितौ ॥१॥

**मदिरेक्षणे कलय मङ्गलं पुरः   
स्वमुखस्य चारु मुकुरायितं सरः ।  
कनकाम्बुजं चटुलभृङ्गवेष्टितं   
नटखञ्जन-द्वयमिहातिभाति यत् ॥२॥**

कृष्ण आह—हे मदिरेक्ष्णे ! राधे ! तव मुखस्य मुकुरवदाचरितं सरः कलय पश्य । एतेन सरसः स्वच्छत्वादिगुण उक्तः । तन्मुखप्रतिबिम्बयुक्तमुकुरस्य साधर्म्यम् आह—यद्यस्मादिह सरसि मुखसदृशकनकाम्बुजादिकं भाति ॥२॥

**नभसीह पाण्डि मधुरां बलाहकाः   
सरसीभिराश्रितचरीं दधत्यमी ।  
निजमेचकत्वमतिमेदुरं पुनर्  
ददुराभ्य एव किमु मित्रताकृते ॥३ ॥**

नभसि वलाहकाः मेघाः वर्षाकाले सरसीभिराश्रितचरीं पाण्डिमधुरां किञ्चिद्वृद्धूसराश्चेतिसातिशयं दधति एवममी वलाहकाः अतिमेदुरं स्निग्धं वर्षाकालीन्निजमेचकत्वं श्यामत्वमाभ्यः सरसीभ्यः पुनर्ददुः । परस्परमित्रतार्थं किं परीवर्त्तं कृतम् ॥३॥

**अथवातपेऽतुल तपस्विनीरिमा नभसि   
स्वसर्व धन सन्ततार्पणैः ।  
परिचर्य विष्णुपद एव लिप्सवो   
लयमापुरद्य सहसावदातताम् ॥४॥**

अथवा भगवत्पदे लयमीप्सवो वलाहकाः आतपे निदाघे जलशोषणमृत्तिकाविदारणादिना अतुलतपस्विनीरिमाः सरसीः नभसि श्रावणे जल-रूपस्वसर्वधनस्य सन्ततार्पणैः निरन्तरवितरणैः परिचर्य सहसा अवदाततां शुद्धतामापुः । अवदातः सिते पीते शुद्धे इत्य् अमरः । पक्षे श्रावणे सरसीः परिचर्य विष्णुपदे आकाशे लयमीप्सवो मेघा अवदाततां श्वेततामापुः ॥४॥

**अभितोऽपि पश्य सुमनस्सु रागिभिः   
सुमनस्सु न क्वचन रज्यतेऽलिभिः ।  
तव तेन सख्यतनुदूनतां ययौ   
सुमनो न वेति वद सत्यमद्य नः ॥५॥**

हे राधे ! अभितः पश्य सुमनस्सु रागिभिः अलिभिः सुमनस्सु पुष्पेषु न रज्यते इति विरोधः । परिहारश् च सुमनस्सु मालतीषु रागिभिः अन्य सुमनस्सु न रज्यते सुमनः सामान्ये न रज्यते इति हेतोः । हे सखि ! तव समनोऽतनुदूनतां परमदुःखितां ययौ न वा इति सत्यं वद । पक्षे तादृशमालत्यादिदर्शन-रूपोद्दीपनवशात् तव मनः कन्दर्पदूनतां ययौ न वा ॥५॥

**इति माधवोऽभिदधदिद्ध दीधिति प्रमदा  
मणी मुख्यमुदञ्चित स्मितम् ।  
दर भुग्न तार सरसेक्षणं क्षणाद्  
अधयद्दृशोच्चलितया भृशोत्सुकः ॥६॥**

इत्यभिदधात् माधवः इद्धा दीधितिः कान्तिर्यस्या एवं-भूता प्रमदामणी राधा तस्या उदञ्चित् स्मितं मुखमुच्छलितया दृशाधयत् ॥६॥

**अथ वृन्दयोपहृतमम्बुजं हरिः   
परिगृह्य हस्तनलिनेन शस्तरुक् ।  
समजिघ्रदप्यतुल सौरभैः क्षितौ   
जयसि त्वम् इत्यलघु तुष्टुवे च तत् ॥७॥**

हरिः वृन्दया उपहृतं पद्मं हस्तनलिनेन परिगृह्य अजिघ्रत् । पद्मं कीदृशं ? प्रशस्ता रुक्कान्तिर्यस्य । हे पद्म ! त्वं स्वसौरभैः क्षितौ जयसि । अलघु यथा स्यात् तथा तत् पद्मं कृष्ण्स्तुष्टुवे ॥७॥

**कमल स्तवे सखि कृते मया कथं   
वदनं तवाभवदराल चिल्लिकम् ।  
दर शोणिमा चटुलिताङ्ग्यवेदिषं निज   
गौरव च्यवन हेतुकं हि तम् ॥८॥**

राधाया मुखे दृष्टिं निक्षिप्य कृष्णेन कृतचुम्बनं पद्मं दृष्ट्वा किञ्चित् कुपितायास्तस्याः क्रोधेऽन्य्देव कारणं श्रीकृष्णः कौतुकवशादाह—हे सखि ! राधे ! मया कमलस्य स्तवे कृते तव वदनमरालचिल्लिकं कुटिलचिल्लिकम् एवमीषत् शोणं च कतहमभवत् । आं ज्ज्ञातं हे चटुलाङ्गि ! कमलस्तवे कृते सति तव गौरवच्यवनम् एव क्रोधे कारणमह अवेदिषम् ॥८॥

**भवतु क्रमादुभयम् एव जिघ्रता   
यतरद्भवेन्मधुर सौरभाधिकम् ।  
तदवेत्य तस्य जय एव सर्वदा निज   
वेणुनाप्यलघु गास्यते मया ॥९॥**

भवतु क्रमादुभयं जिघ्रता मया यतरत् यत् सौरभाधिकं भवेत् तत् अवेत्य तस्य जय एव गास्यते ॥९॥

**इति तां निगद्य तदलक्षितं हरिः   
परिचुम्ब्य तन्मुखमुवाच विस्मितः ।  
अहहातुलः परिमलोऽयम् एव तत् सखि   
नानृतं त्वम् अपि मे समक्रुधः ॥१०॥**

तत् तस्मात् हे सखि ! त्वं मे मह्यं न अनृतमक्रुधः अपितु त्वया यथार्थ एव क्रोधः कृतः ॥१०॥

**धिग् अरे वृथैव परिफुल्ल मूढ किं   
त्रपसे न जैत्र वनितास्य सन्निधौ ।  
निज पङ्कजत्व जलजत्वयोर् द्वयोर्  
अनु-रूपम् एव शठ चेष्टसेऽथवा ॥११॥**

यस्य स्तुत्या तव रोषोऽजनिष्ट तन्निन्दय इव त्वां प्रसादयामीत्यभिप्रायेणाह—धिगरे इति अरे मूढ ! त्वं वृथ इव परिफुल्ल किं जयशीलवनिताया मुखसन्निधौ न त्रपसे ? अथवा हे शठ ! तव पङ्काज्जातत्वं जडात् जलात् जातत्वं च । अत एव जडपुत्रत्वात् तम् अपि जड एव । तथा तयोरनु-रूपं चेष्टसे यतः फुल्लमसि ॥११॥

**तरुवल्लि लास्यविधि शिक्षणं   
प्रतिक्षणम् एव स क्षणमितो वितन्वता ।  
तदुपाहृत स्वमकरन्द सौरभोच्  
चय दक्षिणाभिर् अपि न प्रसीदता ॥१२॥**

पद्मप्रभृतिपुष्पतोऽपि राधाया मुखसौरभस्याधिक्ये श्रीकृष्णो वायुम् एव प्रमाणयति द्वाभ्याम् । हे कोपने ! राधे ! शृणु ! तरुवल्लीनां प्रतिक्ष्णं नाट्यविधौ शिक्षणं वितन्वता विस्तारयता अत एव तस्मिन्शिक्ष्णे तरुप्रभृतिभिरुपहारत्वेन कल्पिताभिः स्वमकरन्दसौरभसमूह-रूपदक्षिणाभिर् अपि अप्रसीदता नभस्वता वायुना किन्तु तव मुखाम्बुजस्य घोङ्घट् इति प्रसिद्धमञ्चलीतटमात्रं नटयता तेन नटनस्य दक्षिणात्वेन कल्पितान्तव मुखस्य परिमलान्प्रतिलभ्य अमहद्य धन्य इति किं नाभ्यमन्यत ? अपितु अमन्यत एव । तथा च पवनः आत्मना धन्यं मन्यते स्मेत्य् अर्थः ॥१२-१३॥

**शृणु कोपने तव मुखाम्बुजाञ्चली  
तटम् एव किं नटयता नभस्वता ।  
प्रतिलभ्य तत् परिमलान्सुदुर्लभान्  
अहमद्य धन्य इति नाभ्यमन्यत ॥१३॥  
ललिताह यस्य दर गन्ध मात्रतस्  
त्वमुदारमुन्मुरहराभिलक्ष्यसे ।  
मकरन्दमस्य किमु हास्यसि त्वम्  
इत्यशङ्कया कवलितां करोषि माम् ॥१४॥**

यस्य मुखस्य गन्धमात्रात् त्वं उदारमुत् अभिलक्ष्यसे अतस्त्वमस्य मुखस्य मकरन्दं किं हास्यसि ? इति शङ्कया त्वं मां कवलितां ग्रस्तां करोषि इति शङ्कायुक्तां मां करोषीत्यर्थः ॥१४॥

**सखि मा विषीद कति वा न माधुरी   
सरितः स्रवन्ति परितो यतोऽनिशम् ।  
सकृदेव पञ्चष पृषन्ति पानतः   
सरसोऽस्य किं नु भविता दरिद्रता ॥१५॥**

हे सखि ! ललिते मा विषीद, यतो राधाया मुख-रूपसरोवरस्य अनिशं निरन्तरं परितः माधुरी-रूपसरितो नद्यः कति वा न स्रवन्ति ? अतोऽस्य सरसः पञ्चष विन्दोः सकृत् पानतः किं दरिद्रता भविता ? ॥१५॥

**इति सव्य दोर्भुजगपाश वेष्टनैः   
स्वबलाद्वशीकृततनोर्नतभ्रुवः ।  
अधरामृतं यदपिबत् तदुत्थिता   
वदन द्वय द्युतिरतीतृपत् सखीः ॥१६॥**

तत् अधरामृतमपिवत् तेन पानेन उत्थिता या तयोर्वदन-द्वयस्य द्युतिः सा सखीः अतीतृपत् ॥१६॥

**प्रति वर्त्म कुञ्ज सरसी सरिन्नगं   
रममाण एवमनुरागिणी गणैः ।  
निखिलाटवी मुकुटभूतमुल्लसत्   
परिधीयमान यमुनं वनं ययौ ॥१७॥**

अनुरागिणीगणैः सह वर्त्मादिकं प्रतिवर्त्मकुञ्जपर्वतादौ तथा च वर्त्मणि वर्त्मणि कुञ्जे कुञ्जे एवं रीत्या बोध्यम् । रममाणः कृष्णः । परिधिर्मण्डलं तदिवाचरन्ती यमुना यत्र तथा-भूतं वृन्दावनं ययौ ॥१७॥

**कलहंस चक्र कलहं कलास्पदं   
कृत कर्ण कैर् अव कुतूहलं दधत् ।  
सततं नगैर् असततं फलोच्चयं**
> **कलयद्भिरेव बलयच् छिकरवैर् वृतम् ॥१८॥**

वृन्दावनं कथम्भूतं ? कलहंसचक्रवाकानां कलहं दधत् । तादृशं कीदृशं कलानां वैदग्धीनामास्पदं । पक्षे कलहंसादीनां कलं हन्तीति तत् तद अपि च कलानां मधुरशब्द नामास्पदमिति विरोधाभासः । पुनश् च कलहं कीदृशं कृतं कर्ण-रूपकैर् अवाणां कुतूहलं येन । अत एवात्र कैर् अवपदात कलानामास्पदं चन्द्रस्व-रूपम् इत्यर्थोऽपि बोध्यः । पुनश् च नगैः सततं वृतम् । नगैः कीदृशैः रसेन ततं विस्तृतं फलसमूहं कलयद्भिः ददद्भिः पुनश् च वलयन्ती परस्परं वेष्टयन्ती शिखा अरभागो येषाम् । सर्वेषामग्रभागानां समतया स्थितिरित्यर्थः । पक्षे सततं नगैर् वृतं असततं नगैर् वृतमिति विरोधाभासं च ॥१८॥

**स्फटिकेन्द्रनील कुरुविन्द हाटकैर्   
अचितास्ति यत्र बहु तीर्थमण्डली ।  
प्रतिबिम्बिता तदितरेति सैव नृन्  
भ्रमयत्यशीत किरणात्मजाम्भसि ॥१९॥**

यत्र वृन्दावने घाट इति प्रसिद्धा तीर्थमण्डली अस्ति । कुरुविन्दः मुगा इति प्रसिद्धः । अशीतकिरणात्मजाया यमुनाया अम्भसि प्रतिबिम्बिता सा तीर्थमण्डली तदितरा स्वस्मादन्या तीर्थमण्डली इति नॄन्भ्रमयति ॥१९॥

**तदुपर्य्यमन्द रुचि कुञ्जपुञ्ज  
भाक् कुसुमाटवी लसती यत्र सर्वतः ।  
अलि मञ्जु गीत जन रञ्जि खञ्जन   
व्रज हारि नाट्य परिपाट्यनेकधा ॥२०॥**

यत्र कुञ्जे मुक्तकुसुमाटव्या उपरिदेशे भ्रमराणां मञ्जुगीत एव जनरञ्जि खञ्जन समूहस्य अनेकधा मनोहरा नाट्यपरिपाटीवर्तते ॥२०॥

**नवमालिका बकुल कुन्द केतकी   
करवीर केशर कदम्ब चम्पकैः ।  
अतिमुक्त जाति शतपत्र कुब्जकैः   
गिरिमल्लिका कनक यूथिकादिभिः ॥२१॥**

यत्र वृन्दावने अश्रमिभिः श्रमरहितैर् नवमालिकाभिः सदा वलिता वेष्टिता इति परश्लोकेन सहान्वयः । पक्षे आश्रमिभिः । तथा च यथा ब्राह्मणक्षत्रियाद्याश्रमिणो जना ग्रामे क्रमशः एकप्रदेशे ब्राह्मणा अन्यप्रदेशे क्ष्त्रियादयो वसन्ति तथा इत्यर्थः । वकुलादिभिर्वृक्षैर् नवमालिकाकनकयूथिकादिलतासाहित्येन आश्रमिभिर्गृहाश्रमितुल्यैर् एतैः सदा कलिता युक्ता भूर्यत्र वृन्दावनेऽस्तीति परश्लोकेनान्वयः । अतिमुक्तो माधवीलता । शतप्रत्रकुव्जकौ वृक्षभेदौ । गिरिमल्लिका कुटजः । अथ कुटजः शक्रो वत्सको गिरिमल्लिकेत्य् अमरः । नारिकेलस्तु लाङ्गलीत्य् अमरः । मृद्वीका गोस्तनी द्राक्षेत्य् अमरः ॥२१२२॥

**पनसाम्र लाङ्गलि गुवाक गोस्तती   
कदली करञ्ज करकेषु कोलिभिः ।  
धवनिम्ब पिप्पल बटाक्ष किंशुकैः   
कलित सदाश्रमिभिरेव यत्र भूः ॥२२॥  
चतुरस्तरून्सहरुचश्चतुर्दिशं   
व्रतति द्वय द्वय समाक्रमाञ्चितान् ।  
विटपैः परस्परमुपर्य्युपर्युतान्  
इह कुञ्ज इत्याभिदधाति कोविदः ॥२३॥**

अधुना कुञ्जरचनाप्रकारमाह—चत्वारो वृक्षा एक-रूपास्तेषां मध्ये एकैकवृक्षस्य पार्श्व-द्वये लता-द्वयस्य वेष्टनं विटपैः करणैस्ते वृक्षा परस्परमुपर्युपरि ग्रथिता भवन्ति । तथा सति एतान्वृक्षान्कोविदः इत्यभिदधाति ॥२३॥

**तत शाखतां स च गतस्तथा बभौ   
धृत पुष्पपल्लव दलाच्छ गुच्छकः ।  
बडभीशिख शिखर भित्ति तोरण   
प्रतिहार राजि मणिमन्दिरं यथा ॥२४॥**

धृतपुष्पपल्लवादिकः स च कुञ्जः वलभ्यादिभिर्विराजमानं मणिमन्दिरं यथा भवति तथा विस्तृतशाखतां गतः सम्बभौ ॥२४॥

**चतुरस्रतां क्वचन चाष्ट कोननां   
बलयाकृतिं च स भजन्क्वचित् क्वचित् ।  
निज नाथयोरतनु केलये मनो   
नयन प्रमोद्य लघु यत्र राजते ॥२५॥**

स च कुत्रचित् चतुरस्रतां कुत्रचित् अष्टकोणतादिकं भजन्निजनाथयोः कन्दर्पक्रीडार्थं यत्र वृन्दावने अलघु यथास्यात् तथा राजते ॥२५॥

**शुकशारिकाचटककेकिकोकिलैर्   
अलिचाषतित्तिरकलिङ्कचातकैः ।  
कलवाक् चकोर चरणायुधादिभिर्  
ध्वनितैव यत्र बत भाति दिक्ततिः ॥२६॥**

यत्र वृन्दावने शुकादिपक्षिभिर्ध्वनिता दिक्ततिर्भाति । कलवाक् पारावतः ॥२६॥

**रुरु शल्य कीश महिषैः समूरुभिः   
सृमरैश्चमूरु कपिला शशदादिभिः ।  
विहरद्भिरेव किल यत्र नीयते   
समयोऽति सौहृद मिथोऽवलेहनैः ॥२७॥**

रुरुप्रभृतिमृगभेदैर् बिहरद्भिरेवातिसौहृदेन परस्परावलेहनैः करणैर् यत्र समयो नीयते ॥२७॥

**अहिवक्त्रवह्नि हवनात्तनोश्चिरान्  
मलयानिलैः श्रित तपोवलर्द्धिभिः ।  
कृत नन्दनद्रु कुसुमोपगूहनैर्   
अमराङ्गणाङ्ग परिशीलनादृतैः ॥२८॥**

मलयानिलैस्तपस्यां कृत्वा स्वर्गकैलासवैकुण्ठादिगमनेन भूरिपुण्यविशिष्टैस्तैः पुण्यप्रभावेन इव यां भूमिं प्राप्य स्वर्गादिभ्योऽपि अधिकां काञ्चन चमत्कृतिमुपलभ्य श्रितनीति यथास्यात्तथा यत्र सदोष्यते वासःक्रियते इति तृतीयश्लोकेन सहान्वः । मलयानिलैः कथम्भूतैः मलयपर्वतीयसर्पवक्त्र-रूपे वह्नौ चिरकालं व्याप्य स्वतनोर्हवनात् प्राप्ततपोवलसम्पत्तिभिः । स्वर्गस्थनन्दनवृक्षालिङ्गनादिभिस्तेषां सौगन्ध्यमानीत ॥२८॥

**सुरदीर्घिका सलिलपावितात्मभि   
गिरिजासरः कमल रेणु रुषितैः ।  
कमलालया रमण केलि पादप   
प्रचय प्रसून मकरन्द नन्दितैः ॥२९॥**

सुरदीर्घिकेति शैत्यमानीतं कमलालया लक्ष्मीस्तस्या रमणो नारायणः । पुनः कथम्भूतैः व्रजभूमिवासेन अवज्ज्ञाता अन्यत्रवासे वासना यैः । श्रितनीतीत्यनेन तेषां मान्द्यमानीतम् ॥२९३०॥

**अथ भूरि पुण्य परिणाम चुम्बितैर्   
अभिपद्य यामवमतान्य वासनैः ।  
उपलभ्य काञ्चन चमात्कृतिं परां   
श्रितनीति यत्र हृषितैः सदोष्यते ॥३०॥  
मृग वृक्ष पक्षिषु पुरोवलोकितेष्व्  
अति रमणीय कमनोक्षि हारिणः ।  
अभिधाम पृच्छदिह कस्य कस्यचिन्निज  
तर्जनीं मधुरमुन्नमय्य सा ॥३१॥**

मृगवृक्षपक्षिषु मध्ये मनोनेत्रहारिण कस्यचित् अभिधां सा राधिका तर्जनीमुन्नमय्यापृच्छत् ॥३१॥

**स्वकरेण नव्य कुसुमानि मानि  
तान्यवचित्य तानि तनु वल्लि तन्तुभिः ।  
विरचय्य हार कटकाङ्गदादि तन्मिथुनं   
मिथः सपदि भूषयद्बभौ ॥३२॥**

तानि कुसुमानि वल्ल्या वल्कलस्यसूक्ष्मसूत्रैः करणैः हारादिभूषणं विरचय्य तन्मिथुनं परस्परं भूषयत् बभौ ॥३२॥

**परिधापने कुसुम मण्डनस्य किं   
स्वकुचौ प्रति त्वमतिशङ्कसे प्रिये ।  
कलयास्मि निर्विकृतिरेव वर्णिता वर  
वर्णिता श्रुतिभिरेव मे मुहुः ॥३३॥**

हे राधे ! पुष्पमण्डनस्य परिधापने स्वकुचौ प्रति कथं शङ्कसे । तव कुचस्पर्शेऽपि अहं निर्विकारोऽस्मीति पश्य । यतो मम वरवर्णिता श्रेष्ठब्रह्मचर्यं गोपालतापीश्रुतिभिर्मुहुर्वर्णिता ॥३३॥

**सखि कुन्दवल्लि वद सत्यमस्य किं   
वरवर्णिता भवति साधु वा न वा  
निज देवरस्य चरितं प्रजावती यद्  
अवैति तत् किमपरो जनः क्वचित् ॥३४॥**

प्रजावती भ्रातृजाया ॥३४॥

**वरवर्णिनी त्वमसि राधिके ततो वर  
वर्णितां मृगयसोऽस्य यत्नतः ।  
गत शङ्क सतत सङ्गतौ तथा   
स्वसतीत्व सिद्धिरिति ते किलाशयः ॥३५॥**

कुन्दवल्ली आह ! हे राधे ! त्वं वरवर्णिनी पक्षे श्रेष्ठवर्णयुक्ता असि । तत एव हेतोः अस्य वरवर्णित्वं यत्नतः मृग्यसे । तत्रान्वेषणे ते तव आशय-द्वयम् । श्रीकृष्णेन सततसङ्गमे निःशङ्कत्व तथा स्वस्य सतीत्वप्रदिद्ध्यर्थं च ॥३५॥

**सखि तापनीं श्रुतिमहो न वेद को   
विदितश् च रौद्रमुनिरत्रिनन्दनः ।  
मम वर्णितां प्रति गृहं स वक्ष्यति   
क्षणमत्र तद्भज रहो मया समम् ॥३६॥**

अत्रिनन्दनो दुर्वासा । रौद्रो रुद्रोपासको मुनिः प्रतिगृहं वक्ष्यति । त्वं तु मया सह क्षणं रहो भज ॥३६॥

**चपलत्व निस्त्रपयोरुपाददत् पुरु   
सारभागमिह निर्ममे स्फुटम् ।  
ललिते विधिः पुरुष जातिमीक्ष्यताम्  
अलिरत्र वल्लिषु गतः प्रमाणता ॥३७॥**

श्रीराधिका ललितां प्रति पुरुषपदस्य व्युत्पत्तिम् आह—विधाता चापल्यनिर्लज्जत्वयोः अधिकसारभागमुपाददत् पुरुषजातिं निर्ममे । अत्र वल्लीषु वर्तमानोऽलिरेव प्रमाणम् ॥३७॥

**किमियं करोति कलयेति भाषिण   
प्रिय मानतेक्षणमवेक्ष्य राधया ।  
प्रकटं तमालमभिवेष्टयन्त्यलं   
पिदधेऽञ्चलेन नव हेम यूथिकाम् ॥३८॥**

यथा पुरुषजातेश्चापल्यादिदोषदानार्थं राधया भ्रमरो दृष्टान्तिस्तथैव श्रीकृष्णोऽपि स्वर्ण-युथिकां दृष्टान्तीकृत्य स्त्रीजातेर्निर्लज्जत्वादिदोषदानार्थम् आह—इयं स्वर्ण-यूथिका किं करोति पश्येतिभाषिणं श्रीकृष्णमवेक्ष्य तादृशभाषणात् पूर्वम् एव राधया तमालं वेष्टयन्ती यूथिकामञ्चलेन पिदधे ॥३८॥

**इति भूरि कौतुक सुधातरङ्गिणी   
रस मज्जितान्तरतया तया समम् ।  
प्रविवेश तद्विपिन मध्यवर्तिनी   
कनकस्थलीं क्वणदङ्क किङ्किणिः ॥३९॥**

इति प्रचुरकौतुकसुधानद्या रसेन मज्जितान्तरत्वेन स कृष्णः तथा समं वृन्दावनस्य मध्यवर्तिनीं कनकस्थलीं प्रविवेष । क्वणन्निर्मला किङ्किणी यस्य ॥३९॥

**समयान्ति यां द्युमणि विद्युदिन्दुज  
द्युति विद्रुहि स्फुरति रत्नकुट्टिमे ।  
मणि योगपीठमिह पद्मरागजं   
स्फुटमष्टपत्रमवभासतेऽम्बुज ॥४०॥**

यां समया यस्याः कनकस्थल्याः मध्ये स्फुरति । रत्नकुट्टिमे मणियोगपीठमस्ति । कथम्भूते रत्नकुट्टिमे सूर्यविदुच् चन्द्रजद्युतीनां विद्रुहि । इह मणियोगपीठे पद्मरागजमष्टदलमम्बुजं भासते ॥४०॥

**अनुरागि भक्तनिवहः स्वमानसे   
प्रकटीभवद्यदभिलक्ष्य सक्षणम् ।  
मकरन्दमृद्धमतुलं पिबन्पिबंश्  
चिरम् एव जीवति यदीयमद्भुतम् ॥४१॥**

अनुरागिभक्तसमूहः स्वमनसि । पक्षे स्वमनो-रूपे मानससरोवरे प्रकटीभवत् यत् पद्मं सक्षणं सोत्सवं यथास्यात्तथा अभिलक्ष्य यदीयमद्भुतमकरन्दं पिवन्पिवन्चिरं जीवति । मनसि तस्य माधुर्यास्वादनम् एव तस्य मकरन्दपानमिति बोध्यम् ॥४१॥ \

**सुरशाखिनोऽति सुरसार्थ वर्षिणः   
सुरसार्थ दुर्लभतरस्य कस्यचित् ।  
सुरतोत्सवनसुरवैविणं सदा   
सुरसय्य नित्य धृत सौभगाम्बुधेः ॥४२॥**

यत् पद्मं सुरशाखिनः कल्पवृक्षस्य तलवर्ति इति परश्लोकेनान्वयः । कथम्भूतस्य अतिसुरसफलस्य वर्षिणः । पुनश् च सुरसार्थस्य देवतासमूहस्य दुर्लभतरस्य । पुनश् च असुरवैर् इणं कृष्णं सुरतजन्योत्सवान्सुरसय्य आस्वादयित्वा नित्यं दृतः श्रीकृष्णदत्तसौभगाम्बुधिर्येन तस्य । हे कल्पवृक्ष ! धन्योऽसि यथा त्वत्तले मम सुरतोत्सवस्तथा नान्यत्र इति श्रीकृष्णदत्तसौभाग्यो बोध्यः ॥४२॥

**हरिदश्मपत्र परिगुच्छ विद्रुम   
प्रथ पल्लवाम्बुजमणीफलावलेः ।  
निखिलर्तु सेविततमस्य यत् सदा   
तलवर्ति हन्तृ सुदृग् आर्ति सन्ततेः ॥४३॥**

पुनश् च कथम्भूतस्य इन्द्रनीलमणिवत् पत्रं यस्य वज्रयुल्यश्वेतवर्णगुच्छा यस्य, विद्रमप्रभातुल्यप्रभायुक्तः पल्लवो यस्य, अम्बुजमणिः पद्मरागस्तत्तुल्या फलश्रेणी यस्य, स च पद्मं कीदृशां स्त्रीणां, ज्ज्ञानिनां, शोभनानां नयनानां च आर्तिसंहतेर्हन्तृ ॥४३॥

**तदुपेत्य स श्रित तदीय कर्णिकः   
स्फुट कर्णिकार रमणीय कर्णिकः ।  
वनिता नितानितमहाः सहालिभिर्  
मुमुदे मुखोद्घतन लोभितालिभिः ॥४४॥**

तत्पद्ममुपेत्य तदीयकर्णिका येन एवं-भूतः स श्रीकृष्णः वनिता राधा तया नितरां तानितं विस्तृतं मह उत्सवो यस्य तथा-भूतः सनालिभिः सखीभिः सह मुमुदे । कथम्भूताभिः मुखस्योद्घाटनेन लोभितोऽलिर्याभिः ॥४४॥

**तडिदम्बुभृद्बलयिते किमम्बु  
भृत् तडितावचञ्चलतया धृत प्रथे ।  
सुरशाखिनो ववृषतुः स्ववाञ्छितं   
बहु तस्य किं नु कृत तत्तल-स्थिती ॥४५॥**

कृष्णराधास्व-रूपमेघतडितौ किं निजपीतनीलवस्त्रस्थानीयाभ्यां विद्युन्मेघाभ्यां वलयिते ? ननु स्वर्गं बिहाय पृथिव्यां किमर्थं तयोरागमनम्? तत्रा तस्य सुरशाखिनो वहु वाञ्छितं किं कृततत्तल-स्थिती सत्यौ ववृषतुः ? कथम्भूते चञ्चलतया धृता प्रथा ख्यातिर्याभ्यां ते ॥४५॥

**स्मर कोटि मोहन नखाञ्चल द्युतेः**
> **स्मर विह्वलीकृत तनोरघद्विसः ।  
नयनान्त सृष्ट सशर स्मरार्बुद   
ग्लपित प्रियाक्षितत पीत रोचिषः ॥४६॥**

अधुना कल्पवृक्षस्थशुकोक्तं श्रीकृष्णस्य -रूपां वर्णयति— ललितत्रिभङ्गिवपुषः श्रीकृष्णस्य माधुरीं सनन्दनपराशरादयो न विदुः । पक्षे नन्दनेन पुत्रेण व्यासेन सह इति परश्लोकेनान्वयः । कथम्भूतस्य स्मरकोटिमोहननखाञ्चलद्युतेअ अपि स्मरेण विह्वलीकृता तनुर्यस्येति विरोधाभासः । पुनश् च नयनान्तेन सृष्टो यः शरयुक्तः स्मारार्वुदस्तेन ग्लपिता याः प्रियास्तासामक्षितटेन पीतं रोचिः कान्तिर्यस्य । यद्यपि पराशरादयो न विदुस्तस्दपि व्रजाश्रितशुकपक्षिणः उक्तिचातुरीविषयकृतं माधुरीं साधवोऽनुभवन्ति । पक्षे वजाशितशुकदेवस्य श्रीभागवतोक्तिचातुरीविषयीकृतां माधुरीं साधवोऽनुभवन्ति ॥४६४७॥

**ललित त्रिभङ्गि वपुषोऽस्य माधुरीं   
न विदुः सनन्दन पराशरादयः ।  
तदपि व्रजाश्रित शुकोक्ति चातुरी   
विषयीकृतामनुभवन्ति साधवः ॥४७॥  
स हि वेदकल्पतरुमाश्रितः सदा   
फलमस्य सारमुपभोक्तुम् अग्रणीः ।  
यदवर्णयत् तदमृतं सुदुर्लभं   
विबुधैर् अपीति जगति प्रथां दधे ॥४८॥**

अस्य कल्पवृक्षस्य सारफलमुपभोक्तुं स शुकः सदा वेद, कीदृशः अग्रणी श्रेष्ठ । यदवर्णयत् तदमृतं विवुधैर् देवैर् अपि सुदुर्लभमिति जगति प्रथां दधे । पक्षे वेद-रूपकल्पवृक्षमाश्रितः सन्श्रीभागवत-रूपं तस्य सारफलमुपभोक्तुम् अग्रणीः । स यदवर्णयत् तत् श्रीभागवत-रूपामृतं विवुधैर् अपि सुदुर्लभमिति जगति प्रथां दधे ॥४८॥

**सुकुमारतां पदयुगस्य किं ब्रुवे   
रसिकेन्द्र यस्य धरणौ यियासतः ।  
स्वदृशोऽपि पादुकयितुं विशङ्कते   
स्खलदश्रु ते प्रणयिणी कदम्बकम् ॥४९॥**

शुकपक्षिणः कवितामाह—हे रसिकेन्द्र ! तव पदयुगस्य सुकुमारतां किं व्रुवे ? धरणौ यियासतो यस्य पदयुगस्य तव प्रणयिनीकदम्बकं स्वदृशो नेत्राण्यपि कठोरतया पादुकयितुं पादुकां कर्तुं विशङ्कते । प्रणयिनीकदम्बकं कीदृशम्? स्खलदश्रु ॥४९॥

**निखिलाङ्गभार वहनाभिभूतितः   
कुपितेव शोणिम धुरा दुरावरा ।  
बहिरेतुम् इच्छतितमामिवेक्ष्यते**
> **तव सव्य पादतल पार्ष्णि वर्तिनी ॥५०॥**

अधुना त्रिभङ्गी ललितस्य कृष्णस्य तादृशसमये वामपदे सर्वाङ्गस्य भार्ताज्जातं तदारुण्याधिक्यं तत् कोपजन्यत्वेनोत्प्रेक्षते । तव वामपदतलवर्तिनी दुर्निवारा शोणिमधुरा आरूण्यातिशयः । मम प्रतिपक्षे दक्षिणपदे सत्यपि निखिलाङ्गभारबहनाभिभूतितः कुपिता इव मया अत्र न स्थेयम् इत्युक्त्वा बहिरागन्तुम् इच्छति ततमामिवास्माभिरीक्ष्यते ॥५०॥

**तदुपर्यदेति शितिमा तयोर् द्वयोर्  
अधिसीम कापि रुचि रेखिकास्ति या ।  
इयम् एव दृङ्मधुकरी श्वरीकरीत्यति   
विह्वलाः स्वमधुभिर्नतभ्रुवाम् ॥५१॥**

शितिमा श्यामता । तयोर् द्वयोः शोणिमशितिम्नोः सीमामध्ये या कापि रुचिरेखिका अस्ति । इयं रेखिका नतभ्रुवां दृङ्मधुकरीर्बिह्वलाः चरीकरीति अतिशयेन पुनः पुनः करोति ॥५१॥

**यदसव्यम् एव चरणं पुरस्तिरश्चर**
> **जङ्घमाप रभसेन सव्यताम् ।  
अतिरागिणा निजतलेन राधिका**
> **पदलम्बि शाट्यलघु चुम्बनाय तत् ॥५२॥**

पुरस्तिरश्चीनजङ्घं दक्षिणचरणं रभसेन कौतुकेन सव्यतां वामदिग् वर्तितां यत् आपतत् अतिरागिणा दक्षिणचरणतलेन राधिकापदलम्बिशाटीनामलघुचुम्बनाय न्यूनता अपि स्विकृता ॥५२॥

**इदमिद्ध हिङ्गुलरसेन चर्चितं   
विधिना स्वचित्रकरता प्रथाकृते ।  
ध्वज पङ्कजादि लिखता ध्रुवं   
यतः सकृदीक्षयन्कुलवतीरमूमुहुः ॥५३॥**

स्वचित्रकरताप्रथानिमित्तं ध्वजवज्रादिलिखता विधिना इदं तलमिद्धहिङ्गुलरसेन चर्चितम् । यतो लिखनां त्वं कुलवतीः सकृदीक्षयनमूमूःअ ॥५३॥

**कथमप्रतीतिमभिपद्यसे प्रिये   
कलयेश्वरोऽस्मि नहि नेत्यदीदृशः ।  
स्वपदाङ्कसम्पदिमां किमाग्रहान्  
न तथापि लब्ध दरगौरवोऽप्यभूः ॥५४॥**

हे प्रिये ! कथमप्रतीतिअ अभिपद्यसे ? अहमीश्वरोऽस्मि नहि न तथा चाहम्श्वीर एव इति स्वपदाङ्कसम्पदमिमां प्रियां त्वं दक्षिणचरणतले उन्नतीकृत्य किमाग्रहात् अदिदृशः ? तथापि त्वं न लव्धदरगौरवोऽपि अभूः । ईदृश्यो वह्व्यो रेखा अस्माकं पदतले वर्तन्ते इत्युक्त्वा न गौरवं कुर्वन्ति ॥५४॥

**तनुजानुजात सुषमापटावृतातनु**
> **जानुताप विषमामनाव्र्ताम् ।  
तनते दशां सकृदवेक्षितैव ते   
तनु मध्यमातति हृदः कलानिधेः ॥५५॥**

जानुं वर्णयति— सूक्ष्मजानुजन्यशोभा सकृदवेक्षिता सती कन्दर्पतापेन विषमामत एवानावृतां तनुमध्यमाततीनां हृदयस्य दशां तनुते हे कलानिधे ॥५५॥

**अति पीन वृत रुचिरोरु रोचिष   
जगति सतीर् अपि रतीशवेल्लिताः ।  
सहसा विधाय सहसाधरामृतैः   
सह साधुताभिर् अपि देव तिस्यसि ॥५६॥**

अतिपीनवृत्तरुचिरोरुदेशस्य रोचिषा जगतीसती सहसा रतीशेन कन्दर्पेन वेल्लिताः विधाय ताभिः व्रजसुन्दरीभिः सह साधु यथास्यात् हससहितादरामृतैः तिम्यसि आर्द्रीभवसि । तासामधरामृतैस्त्वं त्वदरामृतैर् अपि तास्तिम्यन्तीत्यथः ॥५६॥

**तव नाभिरोमततिपङ्क्ति-रूपतां   
ययतुः सुधाह्रदतदुत्थवल्लिके ।  
परितस्तु ये सुमनसां निवासभूर्  
अतिरमणीयकवती विराजते ॥५७॥**

सुधाह्रदतदुत्थवल्लिके तव नाभिरोमावलि-रूपतां ययतुः ।

ये ययोः ह्रदवल्ल्याः परितः सुमनसां शोभनानां मनसां च मालास्थपुष्पाणां च सहृदयानां च निवासभूर्विराजते । परिशब्दयोगाद्द्वितीया ॥५७॥

**सुभगोर्ध्वनालम् अपि न न्यगाननं   
स्मरसद्मपद्ममिदमद्भुतं भवेत् ।  
पतिता दृशोऽत्र सुदृशां यदन्धतां   
तदिषूपघातगलदम्बुभिर्ययुः ॥५८॥**

कन्दर्पस्य सद्मस्व-रूपमिदं नाभिपद्ममद्भुतं भवेत् । अद्भुतम् एवाह—सुभगोर्ध्वनालम् अपि तत् पद्मं न्यक् नीचीनमाननं यस्य तादृशं न । यत् यस्मात् अत्र पद्मे सुदृशां दृशः पतिता सत्यः तस्य पद्मस्थकन्दर्पस्य इषूपघातेन गलदम्बुभिः करणैः अन्धतां ययुः । अत्र नाभिपद्मदर्शनजन्यानन्दाश्रु एव कन्दर्पबाणाघातजन्यत्वेनोत्प्रेक्षितम् ॥५८॥

**त्रिजगत् त्विषामखिलसारसङ्ग्रहैस्  
त्रिवली व्यधायि विधिनातिशिल्पिना ।  
अनयावलग्नमिह तेन कीर्तयन्त्य्  
अवलग्नमेतदृतभाषिणो बुधाः ॥५९॥**

अनया त्रिवल्या सह लग्नं तेन हेतुना सत्यभाषिणो धीराः तव मध्यदेशमवलग्नं कीर्तयन्ति । मध्यमञ्चावलग्नं च इत्य् अमरः । तेन ये पुनरन्यपुरुषे मध्यदेशमवलग्नं भाषन्ते, ते मिथ्यावादिनो मूर्खा एवेत्य् अर्थः ॥५९॥

**अतितुङ्ग पीन घन वक्षसो भरं   
वहदेव मध्यममगादिव श्रमम् ।  
निज वामतोऽनमदिवातितन्विदं त्रिक   
भङ्गि लङ्गिमभरेण लक्ष्यते ॥६०॥**

अतितनु अति सूक्ष्मं मध्यमं वक्षसो भरं वहत् सत्श्रममगादिव श्रमाद्ध्स्तोर्निजवामदेशे अनमदिव । त्रिभङ्गसमये वामपार्श्वे किञ्चित् नमनमनुभवसिद्धमिति भावः । इदन्तु त्रिभङ्गे लङ्गिम्भरेण मनोहरतातिशयेन लक्ष्यते । त्रिकः नितम्बोपरि पृष्ठदेशस्थभागविशेषः । लङ्गचङ्गौ मनोहरे ॥६०॥

**नवलीलता लषती दक्षिणेऽस्य यत् तद्  
इदं विमोहनकृते मृगीदृशाम् ।  
इतरत्र पुष्कलवलित्वमस्त्यतो गुरु   
भारघारणमिहैव सम्भवेत् ॥६१॥**

अस्य मध्यदेशस्थस्य त्रिभङ्गीसमये दक्षिणपार्श्वे नवलीलता नव्य लीलावत्वम् । पक्षे त्रिवलियुक्तत्वं न लषति अस्त्यर्थे लप्रत्ययः । इतरत्र वामपार्श्वे पुष्कलवलित्वं पुष्टत्रिवलित्वमस्ति । पक्षे दक्षिणपार्श्वे नवलीलत्वं न वलयुक्तत्वमिति पर्यवसितार्थम् । इत्वरत्र पुष्कलवलवत्वं पुष्टवलि युक्तत्वं तदेव पुष्कलवलवत्वमिति परम्परित-रूपकमस्ति अतो गुरुभारबहनमिह वामपार्श्वे एव सम्भवेत् ॥६१॥

**श्वसनै दरावनमुन्नमत् क्रमात्**
> **मृदु पिप्पलच्छदननिन्दि सुन्दरम् ।  
निज तुन्दमिन्दुवदना मणिस्रजां   
नयसि क्वचिन्नटन रङ्गभूमिताम् ॥६२॥**

उदरं वर्णयति— अश्वत्थदलनिन्दि सुन्दरं निजतुन्दं श्वसनैः क्रमात् ईषदव्नमत् उन्नमच् च । तत् तुन्दमिन्दुवदनाया राधाया मणिस्रजां नटनरङ्गभूमितां क्वचित् विपरीतशृङ्गारसमये नयसि ॥६२॥

**उरसीन्दिराङ्कलतिका विराजते   
निकषाश्मणीव तपनीयरेखिका ।  
विस तन्तु चूर्णतति तुल्यतां श्रिता**
> **भृगुलक्ष्म लोमलतिकाप्यणीयसी ॥६३॥**

निकषाश्मनि सुवर्णरेखिका इव तव वक्षःस्थ्ले लक्ष्मीरेखा-रूपा लतिका विराजते । एवं अनीयसी क्षुद्रा श्रीवत्स-रूपभृगुलक्ष्मलोमलतिका विराजते । कथम्भूता मृणालतन्तुचूर्णश्रेणीतुल्यतां श्रिता प्राप्ता । एतेन तस्याः श्वेतत्वं सुक्ष्मत्वं चायातम् ॥६३॥

**इह वाम दक्षिण दिग् उत्थिते इमे**
> **पुरतः स्फुटत् पुरट तार हारयोः ।  
प्रतिबिम्बिते द्युतिकले इवेक्षते   
भवतो मसर मुकुरायिते तव ॥६४॥**

इह मसारमुकुरायिते इन्द्रनीलमणिनिर्मितदर्पणतुल्ये तव वक्षसि यथा सङ्ख्येन्वामदक्षिणदिगुत्थिते इमे लक्ष्मीरेखा श्रीवत्सलतिके पुरट तारहारयोः स्वर्ण-हारमुक्ताहारयो प्रतिबिम्बिते कान्तिकले इव जनैर् ईक्षिते भवतः ॥६४॥

**किममानिवान्तरिह ते समृद्धिमान्  
अनुराग एव बहिरेति दृश्यताम् ।  
उदितेन्दु सूर्य शत निन्दि कौस्तुभाच्   
छलतो यतो जगदवाप रक्तताम् ॥६५॥**

ते तव समृद्धिमाननुरागः अन्तरमानिव अन्तःकरणे न माति इति हेतोरिव कौस्तुभच्छलात् किं बहिर्दृश्यतामेति ? यतः कौस्तुभाट् जगत् अनुरक्ततामवाप ॥६५॥

**मृदुल त्रिरेखा दर तिर्यग् अञ्चित   
द्युतिमण्डली ललित कण्ठ माधुरीम् ।  
स्वदृश धयन्त्यधिधरं धृतिच्युता   
कुलजापि दोर्बलयितां विधित्सति ॥६६॥**

अधिधरं धरण्यां धृतिच्युता कुलजापि तव कण्ठमाधुरीं स्वदृशा धयन्ती सती दोर्वलयितां विधित्सति हस्ताभ्यां वेष्तितां चिकीर्षति । कथम्भूता मृदुला त्रिरेखा यस्याः । एवं त्रिभङ्गसमये ईषत् तिरश्चीनेनाञ्चिता । एवं द्युतिमण्डलीभिर्ललिता सा च सा च सा च ताम् ॥६६॥

**भुजदण्ड दण्डित भुजङ्गम श्रियस्  
तव पाणि पङ्कज पलाश पालिभिः ।  
निज नृत्यकृत्य दर गौरवादृत   
मुरली विलेढि लघुराधरीं सुधाम् ॥६७॥**

भुजदण्डेन दण्डिता भुजङ्गस्य शोभा येन एवं-भूतस्य तव पानिपङ्कजयोः पलाशपालिभिः अङ्गुलिश्रेणीभिः स्वस्य नृत्य-रूपकृत्यार्थं ईषद्गौरवादृता मुरली अधरसम्बन्धिनी सुधां लेढि आस्वादयति । यतो लघुः नीचो हि महज्जनेन ईषदादृतश्चेत् अत्युच्चपदं सहसैवारोहतीति प्रसिद्धेः ॥६७॥

**स्नपितः स्मितामृत पृषद्भिरर्चितः   
शिखरप्रभ द्विज निजार्चिषां चयैः ।  
अधरोऽनुराग धुरया नचाधरः   
कथमेतु बिम्ब तुलनापराभवम् ॥६८॥**

तव अधरस्मित-रूपामृतविन्दुभिः स्नपितः एवं माणिक्यप्रभदन्तस्य निजार्चिषां समूहैः । पक्षे श्रेष्ठप्रभब्राह्मणस्य निजकान्तिसमूहैर् अर्च्चितः एवं नाम्ना अधरोऽपि अनुरागातिशयेन न चाधरः न न्युनः अत एव एवं-भूतस्तवाधरः बिम्बतुलना-रूपपराभवं कथमेतु ॥६८॥

**बलभिन्मणिद्रुम नवाङ्कुरेऽग्रतो   
रविजाम्बु बुद्बुदयुगेन पार्श्वयोः ।  
दर तिर्यग् एव यदि युज्यते ततस्  
तव नासिकाप्युपमया मयार्चते ॥६९॥**

वलभिन्मणिद्रुमस्य इन्द्रनीलमाणिनिर्मितवृक्षस्य नवीनाङ्कुरः । एवं तस्याग्रतः उभयपार्श्वे रविजायाः यमुनाया श्यामवुद्वुद-द्वयेन ईषत्तिरश्चीनतया यदि तादृशाङ्कुरो युज्यते तदा तव नासिकापि मया उपमया अर्च्यते । अत्र नासास्थानीयोऽङ्कुरः । नासापुटस्थानीयो वुद्वुदः ॥६९॥

**सम सन्निवेश नव पल्लवोपम   
श्रवसोर्मणि मकर कुण्डल त्विषाम् ।  
मृदु गण्ड मण्डलमनुद्भट  
च्छटा पतितेक्षणः कुलभुवोऽगुरन्धताम् ॥७०॥**

समस्न्निवेशनवपल्लवोपमकर्णयोर्ये मणिमयकुण्डले तयोस्त्विषां या मृदुगण्डमण्डले उद्भटच्छटा तस्यां पतितेक्ष्णाः कुलभुवः व्रजसुन्दर्यस्तस्याश्चाक्चिक्येन अन्धतां अगुः प्रापुः ॥७०॥

**रसिकत्व लास्य रुचि सत्य सन्धताश्रित  
सारतादि निज धर्म बिन्दुभिः ।  
झष खन्जनाम्बुज चकोर षट्पदाद्यपि   
येन साधु गमितं कृतार्थताम् ॥७१॥**

रसिकत्वादि निजधर्मविन्दुभिः करणैर् येन तव नेत्र-द्वयेन झषादि कृतार्थतां साधु यथा स्यास्त् तथा गमितं प्रापितम् । तत्र रसिकत्वविन्दुना झषः कृतार्थताम्प्रापितः । कविपरम्परायां झषस्य रसिकत्वप्रसिद्धेः । एवं नाट्यविन्दुना खञ्जनः । कान्तिविन्दुना अम्वुजम् । सत्यसन्धता विन्दुना चकोरः । श्रितसारत्वविन्दुना भ्रमरः ॥७१॥

**श्रुतिवर्त्म वर्त्यपि तदीक्षण-द्वयं   
तवमाद्यति द्यति सदा सतीव्रतम् ।  
अति लम्पटं तरलतारमुच्छलज्   
जल वीचिमज्जदिव राग सागरे ॥७२॥**

तव तत् ईक्षण-द्वयं श्रुतिवर्त्मवर्ति । एतेन नयनस्य दीर्घत्वमायातम् । श्लेषेण वेदमार्गवर्त्यपि माद्यति मत्तं भवति । एवं सदा सतीव्रतं द्यति खण्डयतीति विरोधो द्रष्टव्यः । तरला चञ्चला तारा यस्य । विरोधपक्षे तरलत्वं राति गृह्नाति अति चञ्चलम् इत्यर्थः । पुनश्चानुरागसागए उच्छलन्यो जलवीचित्र मज्जदिव । नेत्रस्य स्वाभाविकसदा जलपूर्णत्वेन प्रतीयमानत्वं शोभाधायकं भावतीति भावः ॥७२॥

**अलिकार्ध चन्द्रमलकालि वेष्टितं चल   
चिल्ली कार्मुक भृतो मनोभुवः ।  
निशितार्ध चन्द्रमिव भर्म चित्रकं   
सकृदेव वीक्ष्य तव का न कम्पत ॥७३॥**

अलक-रूपभ्रमरेणवेष्टितं तव अलिक-रूपार्धचन्द्रं चञ्चलचील्लि-रूपकार्मुकभृतः कन्दर्पस्य पुष्पमयतीक्ष्णार्धचन्द्रमिव । कथम्भूतं सुवर्णेन चित्रं यस्य । ललाटोपरि तिलकादिकम् एव अस्त्रोपरि सुवर्णचित्रस्थानीयमिति बोध्यम् ॥७३॥

**न कचा अमी किल मृणाल तन्वते   
मृगनाभिभिः शुचिरसैयदञ्जिताः ।  
निज चामरार्थमसमेषु भूभृत   
कुटिल वभुवुरिति यत् स तद्गुणः ॥७४॥**

यत् यस्मात् मृणालतन्तवः मृगनाभिभिः शृङ्गाररसैर् अञ्ज्ता । तथा श्ङ्गाररसेनार्द्रीभूतैः मृगनाभिभीरञ्जितेत्य् अर्थः । तत्र कारणम् आह—असमेषुः पञ्चेषुः कन्दर्पस्तदृउपेण भूभृता राज्ज्ञा निजचामरार्थम् एवाञ्जिताः । कुटिला भवन्ति इति यत् स तस्य कुटिलकन्दर्पस्य गुणएव कारणम् ॥७४॥

**निखिलाङ्ग -रूप यश एव चन्द्रमास्**
> **तव मन्द हास्य वपुरास्यमण्डले ।  
समुदित्य सर्व भुवनाधिपान्तरालय**
> **मध्यमन्वपि तनोति कौमुदीम् ॥७५॥**

तव निखिलाङ्ग-स्थित-रूपस्य उत्कर्ष-रूपयश एव चन्द्रमाः तव मन्दहास्यम् एव वपुर्यस्य तथा-भूतः सन्मुखमण्डले समुदित्य सर्वभुवनाधिपानां ब्रह्मरुद्रादीनामन्तःकरण-रूपालयस्य मध्यमनु मध्ये कौमुदीं ज्योत्स्नात् तनोति । तथा च ब्रह्मरुद्रादयः सदा तव मन्दहास्यस्य ध्यानं कुर्वन्ति ॥७५॥

**व्रज मीन जीवन ! जगद्विमोहन !   
त्वमितीड्यसे तव तु जीवितेश्वरी ।  
कुरुते भवन्तम् अपि मोहितं स्वरुक्वणिकां   
किरन्त्यहमिमां कथं स्तुवे ॥७६॥**

हे व्रजमीनजीवन ! हे जगन्मोहन ! त्वं मया ईड्यसे । तव तु जीवितेश्वरी राधिका स्वकीयकान्तिकणिकां किरन्ती सती भवन्तम् अपि मोहितं कुरुते । अत एव इमा क्थमहं स्तुवे ॥७६॥

**अति शोण सान्द्र नव कुङ्कुमद्रवच्   
छुरितन्यगास्य कनकाम्बुजन्मनी ।  
कुसुमेषु हाटकनिषङ्ग सङ्गते   
मणि सम्पुटे सुभगताभिवादिते ॥७७॥**

कालाविदा विधिना भवत्कृते तव निमित्तं अनया स्वर्ण-कमलादि-रूपार्थसंहत्या राधिका-रूपनवकेलिकल्पलतिका रचितेति पञ्चमश्लोकेन सहान्वयः । अर्थसमूहम् एवाहातिशोणेति । वहुभिः श्लोकैः । प्रथमतश्चरणारविन्दं वर्णयति— बाह्लीक्क्देशस्थातिशयनिविडकुङ्कुमयुक्ताधोमुखकमल-द्वयम् । जानु-द्वयं वर्णयति— द्वे मणिसम्पुटे सुभगत्वेनाभिवादिते वन्दिते । कथम्भूते कुसुमेषोः कन्दर्पस्य तूनप्रसिद्देन स्वर्ण-निर्मितनिषङ्गेण सह सङ्गते । एतेन जङ्घा-द्वयम् अपि वर्णितम् ॥७७॥

**क्रम पीन हेमरुचिरैकमूलभा   
कदली-द्वयं सममधोमुखं ततः ।  
अमृतोद पानमथ वृत्त वीचिभिस्  
तिसृभिः स्वम् एव रभसेन वेष्टितम् ॥७८॥**

एकमूलभाक् स्वर्ण-कदली-द्वयं समं अधोमुखं च । एतेन ऊरु-द्वयं अमृतस्य उद्पानं कूपः एतेन नाभिदेशः । मध्यदेशस्थानीयं स्वतिसृभिस्त्रिवलिस्व-रूपवर्तुलाकारवीचिभिः रभसेन वेगेन वेष्टितम् ॥७८॥

**नलिनैक पत्रमधिमध्य राजित   
स्मरलेखपङ्क्तिकरके निरन्तरे ।  
विस वल्लिके किसलयादृते दरः   
शरदिन्दुरङ्करहितः स्फुरत् कलः ॥७९॥**

श्रीराधिकाया उदर-रूपकमलस्यैकपत्रं कीदृशम्? अधिमध्यं पत्रस्य मध्यदेशे राजिता मोमावली-रूपस्मरलेखपङ्क्तिर्यत्र । निरन्तरे अव्यबहिते स्तन-रूपकरके । बाहु-द्वय-रूपविसवल्लिके । कथम्भूते हस्त-रूपकिशलय-द्वयाभ्यामादृते । दरः कण्ठस्थानीयशङ्खः । स्फुरत्कलः मुख-रूपपुर्णचन्द्र इत्यर्थः ॥७९॥

**स्फुट बन्धुजीव नव कुन्द कोरकैस्**
> **तिलपुष्प नील नलिनालि पल्लवैः ।  
अयमर्चितोऽभ्र पटली यमानुजा   
तनुधोरनीयुग् इति यार्थ संहतिः ॥८०॥**

अयं मुखचन्द्रः वन्धुजीवप्रभृतिभिरर्चितः । दन्तस्थानीयाः कुन्दाः । नासास्थानीयं तिलपुष्पम् । नेत्रस्थानीये नीलनलिने । अलकस्थानीयोऽभ्रमरः । तेन भ्रमरसहितपुष्पेण इव पूजनं ज्ञेयम् । कर्णस्थानीयः पल्लवः । केशस्व-रूपमेघपटली । कथमूता यमानुजाया यमुयास्तनुधोरणीयुक् । धोरणी तडाग् आदीनां जलनिर्गमनार्थं क्षुद्रप्रणाली । नानार्थोऽयं शब्दः । एतेन वेणीवर्णिता ॥८०॥

**विधिनानयैव रचिता कलाविदा   
नव केलिकल्पलतिका भवत् कृते ।  
उपभुज्य यन्मधुरिमाणमात्मनो   
न न पूर्णकामत मतां भवानगात् ॥८१॥**

एवं-भूताया राधाया मधुरिमाणं भवानुपभुज्य ननु पूर्णकामतमतामगात् ? अपितु पूर्णकामतमतामगाद् इत्यर्थः ॥८१॥

**प्रणवानि देवि नखरान्पदोः सदोच्  
छलदंशुभिः शकलितेन्दु निन्दितः ।  
नमितं ह्रियान्तिक कृत स्थितेर्हरेस्  
तव वक्त्रमेकम् अपि येषु वीक्ष्यते ॥८२॥**

हे देवि ! तव नखरान्प्रणवानि । कथम्भूतान्सदा उच्छलत् किरणैः खण्डितचन्द्रनिन्दिनः । अन्तिके कृष्णस्य निकटे कृता स्थितिर्यया एवं-भूतायास्तव ह्रिया नमितं एकम् अपि वक्त्रं हरिः येषु नखरेषु वीक्ष्यते ॥८२॥

**भवदास्य सौरभपतन्मधुव्रता  
वलि वारणाय करधारिताम्बुजा ।  
ललिता पुरो लषति तुङ्गविद्यया धृत   
वीणया सह तथेन्दुलेखया ॥८३॥**

योगपीठारोहणसमये अष्टसखीनां यथायोग्यस्थाने स्थितिं श्री-रूपगोस्वामिमतानुषारेणाह—भवदिति । काकाक्षिगोलकन्यायेन परश्लोकस्थानुदक्षिणोत्तरदिशौ ललिताया दक्षिणस्यां दिशि उत्तरस्यां दिशि तङ्गविद्याया सह तथा इन्दुलेकाया सह ललिता लषति । तथा च सम्मुखे स्थितायां ललिताया लक्षिणपार्श्वे वीणासहिता तुङ्गविद्या उत्तरपार्श्वे इन्दुलेखेत्य् अर्थः ॥८३॥

**अनूदक्षिणोत्तर दिशौ विशाखया   
सह चित्रया व्यजल चारु चालनैः ।  
व्यति दर्शनोपधिक घर्मबिन्दवः   
सहसास्ततां दधति वां सहोदिताः ॥८४॥**

राधा-कृष्णयोरनुदक्षिणोत्तरदिशौ विशाखया सह चित्रया यत् व्यजनचारुचालनं तैः करणैः वां युवयोः परस्परदर्शणोत्थघर्मविन्दवः सहसा अस्ततां दधति ॥८४॥

**सिचयाञ्चलेन कलितेन पाणिना   
प्रणयाश्रु मार्जन परापिबामिय ।  
स्वदृशौ धृताश्रुवितती व्यधादहो   
सह रङ्गदेव्यनुजयाऽभितः स्थिता ॥८५॥**

अभितःस्थिता अनुजया सुदेव्या सह रङ्गदेवी पाणिना गृहीतेन वस्त्राञ्चलेन वां युवयोः प्रणयाश्रुमर्जन परापि सा स्वदृशौ आनन्देन धृताश्रुवितती व्यधात् ॥८५॥

**अनुपृष्ठ देशमनुरागिणौ युवाम्  
अदर प्रमोदयसि चम्पवल्लिका ।  
तपनीय कान्ति जयि नागवल्लिका दल  
वीटिकाः प्रददती मुखाब्जयोः ॥८६॥**

युवयोर्मुखाव्जयोः स्वर्ण-कान्तिजयिपर्णदलनिर्मितवीटिकाः प्रददती चम्पकवल्ली पृष्ठदेशे स्थिता सती अनुरागिणौ युवामनल्पं प्रमोदयति ॥८६॥

**प्रणयाद्रिराज धुरया हृदूढयावगतेन साहसभरेण सन्तरत् ।  
तव -रूप केलि जलधौ महोर्मिमत्यधिकं निमज्जदतिवेलम् एव यत् ॥८७॥**

महोर्मिमति तव -रूपबिहारस्व-रूपसमुद्रे अङ्गनार्वुदं हृदूढया प्रणय-रूपपर्वतराजस्य धुरया भारेण सहसभरेण सन्तरत् सत् अतिवेलं शीघ्रमधिकं तत्र निमज्जत् यत् यस्मात् मादृशां गिरां वर्णितं भवतीति परश्लोकेनान्वयः । न हि आत्मघातिनां वर्णनं सतामुचितं भवति भावः । पक्षे एतादृशसौभाग्यवतीनां वर्णनं किं मादृशानां वराकाणां गिरा भवति ? अपि तु न भवत्येव । दवीयसी दूरवर्तिनी या सा पदवी मार्गः मृग्यते । पक्षे समुद्रे मग्नानां तासामुद्धरणाय यदीयपदवी मृग्यते ॥८७-८८॥

**तदनङ्ग नक्रधृतमङ्गनार्बुदं   
किमु वर्णितं भवति मादृशां गिरा ।  
कमलाद्रिजादिभिरपीह मृग्यते   
सुचिरं यदीय पदवी दवीयसी ॥८८॥  
इति लब्धवर्णमुदयद्विवर्णतं   
रभसेन रुद्धगिरमीक्षयन्शुकम् ।  
वनपालिकां सरस गोस्तनीफलैर्   
अनुतर्पयन्मुदधत्त माधवः ॥८९॥**

इति लव्धवर्णं विचक्षणं शुकं रभसेन हर्षेण उदयन्ती विवर्णता यस्य तथा-भूतं अथ च रभसेन रुद्धगिरं तं भोजयितुं वनपालिकां वृन्दामीक्षयन्माधवः सरसद्राक्षाखलैः शुकं वृन्दाद्वारा अनुतर्पयन्स्वयं मुदमधत्त ॥८९॥

**अति सौभगास्पदमभूत् सभाजनैः   
शुक एव भव्य सुहृदालिसंसदः ।  
अनुभाव्य भागवत माधुरीं   
एव यत् स्वमकरोदसौ कृती ॥९०॥**

भव्यानां सुहृदालीनां ललितादीनां संसदः सभाजनैः अभिनन्दनैः शुकः अति सौभाग्यस्पदमभूत् । असौ शुकः भगवतोः राधा-कृष्णयोः माधुरीं तादृशसंसदः सभास्थानाननुभाव्य परीक्षितं राजानं स्वं स्वीयमकरोत् । संसद इति पदं षष्ठ्येकवचनान्तं द्वितीयाबहुवचनां च ॥९०॥

**कल गान गान वर कौशलावधि   
व्यतिवेदनेन विजिगीषयैव किम् ।  
अथ वल्लकी मुरलिके तयोः   
कराम्बुज हंसिके इव चिरेण रेणतुः ॥९१॥**

तयोः राधा-कृष्णयोः वीणामुरलिके करपद्मस्थहंसिके इव रेणतुः गानं चक्रतुः । तथा च कृष्णः मुरलीअ अवादयत् राधिका तु वीणाम् इत्यर्थः । तत्र उत्प्रेक्षाम् आह—कलगानगतं यत् अनवरं श्रेष्ठं कौशलं तस्यावधेर्व्यतिवेदनेन परस्परज्ज्ञापनेन विजिगीषय इव किं रेणतुः ॥९१॥

**सलिलाश्मताश्म सलिलत्वयोः कृतिः   
कृतितां ततान कियतीमहो तयोः ।  
यदभेददर्शि मुनि हृत् पवेर् अपि   
द्रव वृष्टिराश्वजनि सत्यलोकतः ॥९२॥**

तयोर्वीणागानमुरलीगानयोः सलिलस्य प्रस्तरत्वं प्रस्तरस्य सलिलत्वं तयोः कृतिः करणं कियतीमतितुच्छां कृतितां कृतित्वं ततान । उत्कृष्टकृतित्वम् आह—अहो आश्चर्यं यत् यस्मात् सत्यलोकतः अभेददर्शिनां मुनीनाम् अपि हृदय-रूपवज्रस्य द्रववृष्टिः वर्षाच्छलेन आशु अजनि ॥९२॥

**क्षनतोऽभ रत्नसदन प्रविष्टयोः   
सुखतल्प तल्लज तलोपविष्टयोः ।  
स्मर सिन्धु वीचिभर मज्जिता तयोर्  
ललितादिकालिततिराप वाञ्छितम् ॥९३॥**

रत्नमन्दिरं प्रविष्टयोः राधा-कृष्णयोः स्मरसिन्धुवीचिभरेण मज्जिता ललितादिसखीततिः वाञ्छितमाप । कथम्भूतयोः सुखजनको यो शय्याप्रसिद्धैकदेशः तत्र उपविष्टयोः तल् लजेत्यस्यामरेण प्रसिद्धार्थत्वात् ॥९३॥

**काञ्ची कुण्डल हार मौलि कटकैः शय्यातपत्रालयैर्   
वल्ली वृक्ष मृग द्विजैर् बहुविधैर् नाना कला कल्पितैः ।  
पौष्पैर् एव मुदा व्यधुः परिजन श्रेण्यस्तयोः स्वामिनौः  
सेवां स्वादित वन्य मूल फलयोस्ताम्बूल पूर्णस्ययोः ॥९४॥**

परिजनश्रेण्यः पुष्पनिर्मितैः काञ्चीश्य्याछत्रगृहवृक्षलताप्रभृतिभिः तयोः स्वामिनोः सेवां ब्यधुः ॥९४॥

इति श्री-कृष्ण-भावनामृते महा-काव्ये

कल्प-तरु-तल-लीलास्वादनो नाम

द्वादशः सर्गः

॥१२॥

—ओ)०(ओ—

(१३)
