+++
title = "१५"

+++
पञ्चदशः सर्गः

माध्याह्निक-लीलास्वादनो नाम

**सीधुपान जलखेलन दोलान्दोलनादि कुतुके बलवत्त्वात् ।  
एष एव नलिनीरिव पद्मीयद्विजित्वा सखि नः प्रजगल्भे ॥१॥**

श्री-राधिका ललितां प्रत्य् आह—मधुपान-जलक्रीडा-हिन्दोलादि-कौतुके एषः कृष्णः बलवत्त्वात् यद् यस्मात् नोऽस्मान् विजित्य प्रजगल्भे । यथा पद्मी हन्ती नलिनीर् विजित्य ॥१॥

**तद्बलोपधिकतः स्फुटमन्यद्धी प्रधानमधुना ललिते त्वम् ।  
खेलनं विमृश्य यत् प्रभविष्यत्यस्य गर्व चुलुकीकरणे द्राक् ॥२॥**

तत् तस्मात् हे ललिते ! वलोपाधिकतः खेलनात् अन्यत् बुद्धिप्रधानं खेलनमधुना विमृश । यत् खेलनमस्य कृष्णस्य गर्वचुलुकीकरणे द्राक् प्रभविष्यति । एतेन श्रीकृष्णापेक्षया स्वेषां बुद्ध्याधिक्यं सूचितम् ॥२॥

**द्युतकेलि जय कैर् अव चान्द्र ज्योतिरेव सखि राजसि राधे ।  
किं दूनोतु परिभूत तमिस्रं नित्यम् एव धृत गर्वततीर्नः ॥३॥**

ललिता आह—हे सखि ! द्युतक्रीडायां जय-रूपकैर् अवस्य कुमुदस्य चान्द्रज्योतिः स्व-रूपा त्वं राजसि किम्? पराभव-रूपतमिस्रमन्धकारः नित्यं धृतगर्वततीः नोऽस्मान्दुनोतु । न हि चान्द्रज्योत्स्नोदयेऽन्धकारस्तिष्ठतीति भावः ॥३॥

**इत्थमालिकृत मन्त्रणयोचे राधया प्रियतम प्रभविष्णो ।  
पाशकाजि चतुरिम्णि जिगीषी नर्तकीं न किमुरीकुरुषे त्वम् ॥४॥**

इत्थं आल्या सह कृतमन्त्रणया उचे । हे प्रियतम ! हे प्रभविष्णो ! पाशकयुद्धस्य चातुर्य-रूपनृत्यस्थले जिगीसा-रूपनर्तकीं त्वं किं न उरीकुरुषे ? तथा च तस्याः सङ्गकरणे कृतनर्तकीसङ्गस्य तव सङ्गोऽस्माभिस्त्याज्य अकरणे च पराजयः स्वयम् एव भविष्यतीति भावः ॥४॥

**सत्यमालि हृदि नर्तयसे तां किन्तु मत् करतलाम्बुज पट्टे ।  
यर्हि वत्स्यति नृपो जयनामा स ह्रियैष्यति तदा निलयं द्राक् ॥५॥**

श्रीकृष्ण आह—हे आलि ! सत्यं त्वं हृदि तां जिगीषानर्तकीं नर्तयसे किन्तु मत्करतलाम्बुजपट्टे राजासने यर्हि जयनामा राजा वत्स्यति तदा सा जिगिषानर्तकीनिलयं गृहम् । पक्षे नितरां लयं नाशमेष्यति ॥५॥

**इत्यघारि गदितं मदिराक्षी चिल्लिवल्लि दर वेल्लित भङ्ग्या ।  
सावदीर्य स परिच्छद सारीरानिनाय तरसैव सुदेव्या ॥६॥**

चिल्लिरुपा या वल्ली तस्या ईषत्कम्पभङ्ग्या श्रीकृष्णस्य गदितं सावधीर्य सम्यग् अवज्ज्ञाय । सुदेव्या द्वारा आनिनाय ॥६॥

**नान्द्यभूद्वनपया सह साक्षिण्यक्षिकेलि सभिकाऽजनि कौन्दी ।  
इष्ट दायमुपदेष्टुमुदञ्चद्वाग् अराजत बटुर्ललिता च ॥७॥**

वृन्दया सह नान्दीमुखी साक्षिणी अभूत् । अक्षकेलौ सभिका द्युतप्रवर्तिका कुन्दवल्ली अजनि अभूत् । सभिका द्युतकारका इत्य् अमरः । दशवामं च विदु प्रभृतीष्टदायमुपदेष्टुमुदयं प्राप्नुवद्वाग् यस्य ताथाभूतो वटुर्मधुमङ्गलः कृष्णपक्षे अराजत । श्रीराधिकापक्षे तथा-भूता ललिता अराजत ॥७॥

**पाणि शोण जलजोदर रङ्गे झङ्झणद्बलयमुच्छलदङ्ग्याः ।  
यर्हि पाशक कुशीलव युग्मं लब्ध नृत्यमधिभूमि चुकूर्दे ॥८॥**

पाशकनिक्षेपसमये झञ्झनद्वलयं यथास्यात्तथा उच्छलदङ्ग्या राधायाः पाणि-रूप शोणकमलस्य उदर-रूपं यन्नृत्यस्थलं तत्र लव्धनृत्यं पाशक-रूपनर्तकयुगलं यदा अधिभूमि भूमौ चुकूर्दे ॥

**तर्हि कक्ष कुचयोरुरुरोचि वीचि मज्जित दृशोऽपि बकारेः ।  
पाशक ग्रहण चापल चातुर्यापि नेषदपि भङ्ग कलङ्कम् ॥९॥**

तदा कक्षादिषु मज्जितदृशोऽपि वकारेः पाशकग्रहणचातुरी ईषदपि भङ्ग कलङ्कं न आप । तत्राभ्यासातिशयात् इति भावः ॥९॥

**कर्हिचिद्दश दशेति कदाचित् सा विदुर्विदुरिति प्रसरद्गीः ।  
पातयन्त्यलघु दायमभीष्टं मूर्तिमत्यजनि किं न जयश्रीः ॥१०॥**

दशदशेत्यादि प्रसरन्ती गीर्यस्याः सा राधा अभीष्टं दायं पातयन्ती सती मूर्तिमती जयश्रीः किं न अजनि ? अपि तु अजनि एव ॥१०॥

**यत् प्रिये दश दशेति निकामं प्रार्थनं तदुपहासकरं ते ।  
वित्तिरेव पतिता स्मर तावद्देवने तव कुतो जयवार्ता ॥११॥**

देवने द्युतक्रीडायां त्वं तावत् स्मर । वित्तिरेव पतिता न तु दशेति । ततो दशदशेति तव किकामं याथास्यात्तथा प्रार्थनं उपहासकरम् । तेन कुतस्तव जयवार्तापि । पक्षे दशदशेति नितरां कामस्याधरदंश-रूपस्य प्रार्थनं उपहासकरम् । यतः स्मरस्य तावद्देबने तावत् प्रमाणक्रीडायां प्रयोगातिरेके इत्यर्थः । वित्तिश्चेतन इव पतिता लुप्ता इत्यर्थः । कुतो जयसेय्ति सूचमाने विपरीतरतावित्यर्थः ॥११॥

**सारिका गमयितुं निज कोष्ठेष्वप्रभुः स्वतनु शृङ्खलिताः स्वाः ।  
घातयंश्चरविधिं विमृशंस्ताः खेलति स्म हरिरात्त जिगीषः ॥१२॥**

स्वाः स्वीयाः सारिकाः प्रिया कोष्ठात् निजकोष्ठेषु गमयितुम् अप्रभुः असमर्थः यतः राधया स्वकोष्ठे ताः शृङ्खलिताः बद्धाः । अतः पाशकखेलायां विधि-द्वयं वर्तते । तत्र प्रथमे गमविधौ असामर्थ्यात् द्वितीयं चरविधिं विमृशन्गृहीता विजिगीषा येन तथा-भूतो हरिस्ताः स्वसारिका राधाद्वारा घातयन्खेलति स्म ॥१२१३॥

**इष्ट दाय पतनेन सुधीः सा राधिका यदि जिगाय तदा तम् ।  
आलयो विहसितुं प्रखरत्वं लेभिरेऽति मृदवोऽपि नितान्तम् ॥१३॥  
किं बटो मुखमवाञ्छयसि त्वं सा हिहीति नटनारथटी ते ।  
क्वागमत् क्व न सितोपलिकार्थं कङ्कण प्रकर विक्रय भङ्गी ॥१४॥**

जलक्रीडासमये अस्माकं पराभवं दृष्ट्वा हिहीत्युक्त्वा सा नटनस्यारभटी क्व अगमत् । एवं तस्मिन्समये तटे स्थित्वा स्वीयवस्त्र्ं प्रसार्य हे कृष्ण ! सर्वासां कङ्कणाद्यलङ्करणं मह्यं देहि । मथुरायां विक्रयं कृत्वा सितोपलामानेष्यमीत्येवं -रूपा विक्रमभङ्गी वा क्व अगमत् । मिश्रि इति प्रसिद्धाया मत्स्यण्डिकायाश्चरमपाकविशेषः सितोपला ॥१४॥

**आलयः शृणुत भो गिरिमूर्ध्नि साम्प्रतं नव सितोपलिकालीम् ।  
अस्य मूर्ध्नि बहु वर्षत तस्याः स्वादमेत्वयमिहैव निकामम् ॥१५॥**

उपलिका शिलाकणस्तस्याः श्रेणीम् । तस्याः स्वादं बहुवर्षत, अयं वटुः तस्याः स्वादं निकाममेतु ॥१५॥

**न ब्रवीषि किमरे किम् अपि त्वं कैतवेऽद्य परिभूति भृतस्ते ।  
क्षान्त्य चापलशमैर् मुनिधर्मैः किं बटुत्वम् अपि सत्यमिवाभूत् ॥१६॥**

कैतवे द्युतकर्मणि पराभवभृतस्तव क्षान्त्यादिधर्मैः किं वटुत्वम् अपि स्त्यमिवाभूत् ॥१६॥

**कौस्तुभं पणित मानयः तस्याप्यानये विनिमयेन विचित्राम् ।  
कङ्कणालिमथवामुमनेक क्षालनैः प्रियसखी हृदि धास्य ॥१७॥**

पणितं कौस्तुभमानय । तस्य मथुरायां विनिमयेन कङ्कणालीमानये । अथवा तस्यापावित्र्यनिराकर्णाय बहुक्षालनैः प्रियसख्या हृदि धारयिष्यामि ॥१७१८॥

**काननं नहि गवामिदमेतन्मारणं न बक वत्स बकीनाम् ।  
अक्ष देवनमिदं तु सभायां स्याद्विदग्ध जन बुद्धि परीक्षा ॥१८॥  
इत्थमालि खरधार सरस्वत्यस्तपाटव तरु बटुरुचे ।  
तस्य कर्णमनुसंसृणुसे तत् कौस्तुभं मम समर्पये हस्ते ॥१९॥**

खरस्तीक्ष्नो धारः प्रवाहो यस्यास्तथा-भूता सखीनां सरस्वती वाण्येव सरस्वती नदीति परम्परित-रूपकं तया अस्तः पाटव-रूपतरुर्यस्य तथा-भूतो वटुस्तस्य श्रीश्रीकृष्णस्य कर्णमनु कर्णे हे सखे ! संशृणुषे ॥१९॥

**चेत् स्व कृत्य मिषतोऽपसृते मय्याक्रमं कम् अपि हन्त विधित्सेत् ।  
एककेऽपि भवति व्रजरामा संहति व्रजपुरन्दरसूनो ॥२०॥**

स्वकृत्यमिषेन मयि अपसृते सति चेद्यदि व्र्जरामा संहतिः एककेऽपि भवति त्वयि कम् अपि आक्रमं विधित्सेत् ॥२०॥

**तन्निवेद्य निखिलं व्रजराज्ज्ञीं मङ्क्षु तद्विकट शासनपाशैः ।  
ह्रीत मिस्र कुहरेऽद्य निवेद्यैवाश्वमूर्न किमु पातयितास्मि ॥२१॥**

तदा मङ्क्षु शीघ्रं व्रजराज्ज्ञीमखिलवृत्तान्तं निवेद्य तस्या आज्ज्ञा-रूपविकट पाशैः लज्जा-रूपान्धकारकूहरे निवध्यैवाभूः किं न पातयितास्मि ? इति सर्वाः श्रावयित्व इव मिथ्याभयमुत्पादयामास ॥२१॥

**धिग् धियारहित किं त्वमभैष्टीरस्मि जिष्णुरधुनैव विजिष्ये ।  
माति मौग्ध्यमय चेष्टित भङ्ग्या ख्यापयाज्ज्ञतम मत् परिभूतिम् ॥२२॥**

हे धियारहित ! त्वां धिक्, किं त्वमभैषीः ? अहं जिष्णुरस्मि । अधुन इव विजिष्ये । हे अज्ज्ञतम्! मत्पराभूतिं मा ख्यापय ॥२२॥

**किं हित प्रकथनेऽप्यति कुप्यस्यस्तु कौस्तुभ हृतिस्तव हस्तात् ।  
याम्यहं युवति पाल्यपि रङ्गीकृत्य नृत्यम् अपि कारयतु त्वाम् ॥२३॥**

अहं यामि युवतिश्रेण्यपि त्वां रङ्कीकृत्य नृत्यम् अपि कारयतु ॥२३॥

**चिल्लि कोण धुवनेन मुकुन्दः स्वीय पक्ष गमिता एव सभ्याः ।  
प्राह पश्य मयैव जितानामप्यति प्रखरतं चपलानाम् ॥२४॥**

भ्रुभङ्ग्या स्वीयपक्षपातिता इव सभ्याः प्राह—मया कर्त्रा जितानामासां चपलानामतिप्रखरतां यूयं पश्यत ॥२४॥

**यद्यजेष्यदबलाततिरेषा किं व्यधस्यदिति बोद्धुमनीशः ।  
विस्मितोऽस्म्यथ जगाद विशाखा त्वद्भ्रुवे मम इति प्रहसन्ती ॥२५॥**

ननु भो कृष्ण ! तव जये सति उक्तिप्रत्युक्त्या मधुमङ्गलस्य तिरस्कारसमये भवान्कथं तुष्णीं तथावित्यत आह—जयं विनैवासामेतादृशी प्रगल्भता यदि एषा अवलाततिरजेष्यत् तदा किमकरिष्यदिति बोधुमसमर्थोऽहं विस्मितोऽस्मि । तथा च तदानीं विस्मयेनाहं स्तव्धो बभूवेति भावः ॥२५॥

**वैर् इणी भवति या कुलधर्म ध्वंसिकापि सुहृदालिरिवाद्य ।  
तद्वचोऽप्यनृतयन्त्युदगन्नो धिन्वती सदसि कुञ्चित कोणा ॥२६॥**

या तव कुञ्चितकोणा कटाक्ष-रूपास्री अस्माकं वैर् ईणी कुलधर्मध्वंसिकापि त्वद्वचोऽनृतयन्ती अत एव नोऽस्मान्धिन्वती सती अद्य सुहृदालिरिव उद्गात् ॥२६२७॥

**देहि कौस्तुभमिति स्फुट नान्दी वाक्यतो मधुभिदि त्रापमाणे ।  
कुन्दवल्ल्यमुमघान्तक कण्ठाद्राधिकोरसि दधौ स्मयमाना ॥२७॥  
कृष्ण पश्य कुच मध्यगतं स्वं बिम्बितं मणिवरे विलसन्तम् ।  
हन्त यत् त्वमदधाः स इदानीं त्वादधाति मणिराट् प्रणयेन ॥२८॥**

कुन्दवल्ली आह—पूर्वं यं त्वमदधाः स मणिवरः इदानीं त्वां प्रणयेन दधाति ॥२८॥

**धन्य धन्य सुषमामय कृष्णस्त्वं तवास्मि महसां प्रतिबिम्ब ।  
यत्र राजसि ममात्र तु वाञ्छैवैतुम् इत्यगभृदुन्न दृग् आसीत् ॥२९॥**

श्रीकृष्ण आह—हे धन्यधन्य्! शोभामय ! कृष्णस्त्वम् एव । अहन्तु तव महसः कान्तेः प्रतिबिम्बोऽस्मि तव स्थले एतुं गन्तुं मम वाञ्छैव इति अगभृत् गोवर्धनधारी श्रीकृष्णः प्रेम्नाक्लिन्नदृग् आसीत् । न्न्दी क्लेदने ॥२९॥

**राधिकाप्यरम वाञ्छित वक्त्रा वीक्ष्य भान्त्यमिमात्म कुचान्तः ।  
कञ्चुकं ह्रियम् अपि द्विषती सानन्दजाड्य जलधौ निममज्ज ॥३०॥**

राधिकापि अरं शीघ्रमधोवक्त्रा सती स्वकुचमध्ये भान्तमिमम्कृष्णं विक्ष्य व्यवधायकं कञ्चुकं द्विषती ततः कञ्चुकदूरीचिकीर्षायां प्रतिवन्धकत्वेनोत्पद्यमानां लज्जाम् अपि द्विषती सा ॥३०॥

**खेलतं रसनिधिं पुनरत्राश्लेष एव पण इत्यथ कौन्द्या ।  
कैतवे घटित एव मुकुन्दस्तां जयन्ग्लह परिग्रह चञ्चुः ॥३१॥**

हे रसनिधी ! युवां खेलतमिति नुन्दवल्ल्या कैतवे द्यूतकर्मणि घटिते प्रवतिते सति । चञ्चुः प्रवीणः ॥३१॥

**प्राह गर्विणि कथं कुटिलभ्रूः साम्प्रतं भवसि कुञ्चित गात्री ।  
न्यायतोऽस्ययि जिता सुकलापि त्वं किमत्र कृपणा पणदाने ॥३२॥**

न्यायतस्त्वं जिता पराभूता अतः सुकलादात्री अपि किमत्र कृपणासि ? दात्रीणां कार्पण्यमनुचितमिति भावः ॥३२॥

**चुम्बन ग्लहक देवन एवं सा विजित्य यदि तं प्रजगल्भे ।  
प्राह सस्मितमयं निज गण्डं तन्मुखाब्ज निकटे निदधानः ॥३३॥**

चम्बनए एव ग्लहो यत्र एवं-भूते देवने क्रीडायां सा कृष्णं विजित्य यदि प्रजग्ल्भे, तदा अयं कृष्णः निजगण्डं दधानः सन्प्राह ॥३३॥

**स्व ग्लहं सखि गृहाण जितोऽहं यत् त्वयात्र सदसीति ततः सा ।  
स्वाः सखीः स्मितमुखीरभिवीक्ष्यै वाञ्छलेन पिदधे हसदास्यम् ॥३४॥**

हसद् इत्यास्यस्य कर्तृत्वे स्वेन रुद्धमानम् अपि हास्यं स्वयं प्रकटीभवतीति वुध्यते ॥३४-३५॥

**हास्य रंहसि दरोपशमे सा प्राह साहसिक नाहमजैषम् ।  
ओमिति श्रित बलः पुनरस्या एव गण्डमसकृत् स चुचुम्ब ॥३५॥  
सत्यमीदृश पणं निदिशन्ती देवनं त्वमयि देवर बन्धुः ।  
कौन्दि मां हससि तत् त्वमिदानीं खेलनाहमिति सा विरताभूत् ॥३६॥**

हे कौन्दि ! ईदृशपणं देवनं क्रीडां निदिशन्ती त्वम् एव खेल ॥३६॥

**आलि वेणु महती पण जुष्टामक्षकेलिमधुना रचयित्वा ।  
जित्वरी भव तयेति निदिष्टा दीव्यति स्म पुनरायतनेत्रा ॥३७॥**

हे आलि ! पुनस्त्वं जित्वरी भव इति तया कुन्दवल्ल्या निदिष्टा सा दिव्यति स्म ॥३७॥

**तत्र सैव जितवत्यवदत् तं देहि वेणुमिति तं स विचिन्वन् ।  
तुन्दबन्धमनुपाणि विमर्शैर् नाप्नुवन्नथ सखायमपृच्छत् ॥३८॥**

स श्रीकृष्णः तं वेणुं विचिन्वन्तुन्दवन्धे पाणिस्पर्शैर् न आप्नुवन्सनथ मधुमङ्गलमपृच्छत् ॥३८॥

**क्वाहमस्मि चिरमत्र वनान्ते त्वं क्व पर्यटन कौतुक मत्तः ।  
द्यूत पान वनितासु विषक्तः क्व त्वमस्मि तनुमान्क्व नु धर्मः ॥३९॥**

पृष्टः स मधुमङ्गल आह—चिरकालं व्याप्यात्र व्नेऽस्म्यहं वा क्व । भ्रमणकौतुकमत्तस्त्वं वा क्व । अत्यन्तासम्भावनायां क्वद्वयम् । तनुमान्धर्मस्व-रूपोऽहं वा क्व ॥३९॥

**कौस्तुभस्तु गत एव य आसीद्वेणुरेव तव मोहनमस्त्रम् ।  
सोऽप्यगादुपविशन्नथ रीरी गीतमातनु मुखेन सुखेन ॥४०॥**

सोऽपि वेणुरगात् गतः अधुना उपविशन्सन्सुखेन गीतमातनु ॥४०॥

**आर्य साधु भणितं गत वेणुः केन कर्षत वनं प्रति रामाः ।  
यापयिष्यति कथं बत यामानेष सङ्कटमिदं तव चाभूत् ॥४१॥**

ललिताह—आर्येति गतवेणुरेषः केन हेतुना वनं प्रतिकर्षतु । क्तहं यामान्यापयिष्यति । तव च गमनागमन्-रूपदौत्यक्रमणि सङ्कटमभूत् ॥४१॥

**किं ब्रवीषि ललिते त्वमिहैका प्रेमवत्यसि कृपालुरतो मे ।  
सङ्कटं तदपनेष्यसि धन्येत्यस्मयन्त सुदृशो बटु वाक्यात् ॥४२॥**

वटुस्तां हे ललिते ! एका त्वम् एवात्र श्रीकृष्णे प्रेमवती । मयि च क्र्पया स्वयम् एवागत्य श्रीकृष्णेन सह मिलनं करिष्यतीति भावः । इति मधुमङ्गलवाक्यात् सर्वाः सुदृशः अस्मयन्तः हास्यं चक्रुः ॥४२॥

**त्वं यया द्विज वृतोऽस्ययि दुर्गा दत्त दिव्य बलिभुक् स्व पुरोधाः ।  
सद्त्वदूढ तनुरेष्यति पद्मा सख्यरुर्दवयिता तव सख्युः ॥४३॥**

कुप्यन्ती ललिता आह—हे द्विज ! यया वृतः अत एव पुरोधाः पुरोहितः सन्दुर्गायै दत्तस्य दिव्यवलेः पूजोपहारस्य भोक्ता असि । सा पद्मासखी चन्द्रावली त्वदूढतनुः अर्थात् तव स्कन्धे आरुह्य अत्र कुञ्जे आयास्यति । तव स्ख्युः श्रीकृष्नस्य अरुः पीडां दवयिता । पक्षे हे द्विज ! पक्षिन् । हे दुर्गया आदत्त ! स्ववलित्वेन स्वीकृत इत्यर्थः । वलिभूग् वायसस्त्वं यया वृतोऽसि । स्वस्य पुरो धावतीति स्वपुरोधा औणादिकः ॥४३॥

**मुञ्च हास्यमिदमुद्दिश वंशीं कृष्ण वेद्मि न गतिर्ललिते त्वम् ।  
त्वत् सखी किमहरन्नहि विष्णुः कापि नात्र परवस्तु जिहीर्षु ॥४४॥**

श्रीकृष्ण आह—मुञ्चेति । ललिताह—हे कृष्न ! अहं न वेद्मि । कृष्ण आह—गतिरिति । ललिताह—नहिति, आसां मध्ये कापि परवस्तिउ जिहिर्षुर्नास्ति ॥४४॥

**स च्युता मम हृतैव भवत्या दोलकेलिमनु तुन्दपटाद्वा ।  
माधवार्क शपथः सखि पाने सीधुनः किमु शपेऽच्युत विष्णोः ॥४५॥**

दोलकेकौ मम तुन्दवन्हाद्विच्युता सा भवत्यैव हृता । हे माधव ! सूर्यशपथः । हे सखि ! मधुपाने वा किं हृता । हे अच्युत ! विष्णोः शपे ॥४५॥

**कच्चिदम्बुयुधि वा नहि नह्येवाम्बुजेक्षण तदेव हि दिव्यम् ।  
तर्हि मे क्व नु गता बत वंशीकौतुकं किमिह पश्यथ सभ्याः ॥४६॥**

हे अम्बुजेक्ष्ण ! तदेव दिव्यम् ॥४६-४७॥

**दातुम् अप्रथमहो ग्लहमेषा त्वां निबध्य भुज वल्लरिपाशैः  
यद्यियासति मनोज नृपाग्रे कात्र युक्तिरिति कुन्दलतोचे ॥४७॥  
हन्त किं व्रज पुरन्दर सूनोः कष्टमेतदवलोकितुम् ईशे ।  
क्षम्यतां तदथवा पण हेतोः पीन चेलमुररीकुरु राधे ॥४८॥**

नान्दीमुखाह—हन्त किं भुजपाशैर् बद्धा राजाग्रे श्रीकृष्णस्य नयन-रूपकष्टमवलोकितौमहं कथमीशे ॥४८॥

**माधवोऽवददये समधीत ज्योतिषागम सखे गणयासाम् ।  
का जहार मुरलीमथ किञ्चिद्भावयन्स ललितेति जगाद ॥४९॥**

श्रीकृष्ण आह—हे अधीतज्योतिषागम ! मधुमङ्गल ! गणय, आसां मधे का जहार ॥४९॥

**नाहमस्मि कुटिलेति वदन्तीम् आह तां गिरिधरो रसनां स्वाम् ।  
कञ्चुकीं कचततिं च विमुक्त ग्रन्थिमीक्षय न चेन्मम काभीः ॥५०॥**

हे किटिल !नाहमस्मीतिवदन्तीं ललितां गिरिधर आह—हे ललिते स्वीयां रसनां क्षुद्रघण्टिकां विमुक्तग्रन्थिमीषय ॥५०॥

**सा क्रधा बहु दुधाव निचोलं द्राग् अथात्त चिकुर हरिरस्याः ।  
कञ्चुकीं करधुतोऽपि नखैर् द्यन्लोचनेङ्गित विदत्यजदेनाम् ॥५१॥**

सा ललिता द्राक् शीघ्रं निचोलं दुधाव कम्पयामास । अथानन्तरं अस्या आत्तचिकुरो हरिः ललितया करेण धुतो अर्थात् निवारितोऽपि कञ्चुकं नखैर् द्यन्खण्डयन्राधिकां प्रति ललिताया लोचनेङ्गितवित् कृष्णः एनां ललितामत्यजत् ॥५१॥

**राधिकामथ तथैव विशाखां तत् तदक्षितट धूनननुन्नः ।  
स व्यकर्सदपरा अपि चक्रे न क्षणास्त्रुटित कञ्चुलिकाः किम् ॥५२॥**

तासामक्षितटधूननेन नुन्नःप्रेरितः सन्राधिकां तथैव विशाखां स व्यकर्षत् । अपरा अपि स्खीः किं क्षणात् त्रुटितकञ्चुकिकाः न चक्रे ॥५२५३॥

**तावदेत्य वनदेव्यथ काचित् प्राह सूर्यसदने जटिलागात् ।  
तास्ततो निखिल केलि मुदस्य त्रस्त नेत्रमगुरन्तिकमस्याः ॥५३॥  
किं स्नुषे क्व नु विलम्बमकार्षीः स्नातुम् अद्य यदगां सुरनद्याम् ।  
किं नु कुन्दलतिकामिह वीक्षे सा गता मम पुरोहित हेतोः ॥५४॥**

सुरनद्यां मानसगङ्गायां स्नातुम् अद्य अगां मम पुरोहितस्य हेतोः सा कुन्दलतिक गता ॥५४॥

**नैति किं चिरमियं कलयारादागतां सह पुरोधसमेनाम् ।  
विप्र वेशधर कृष्ण समेता सा गताथ निजगाद च वृद्धाम् ॥५५॥**

इयं कुन्दलता चिरकालं व्याप्य कथं न एति । राधिकाह—पुरोहितेन सहितां निकटे आगतां एनां पश्य ॥५५॥

**नाद्य कोऽपि चिर मार्गणतोऽपि प्राप्यते द्विज सूतो निज गोष्ठे ।  
किन्त्वयं मधुपुरी भव आगादत्र गर्ग कलिताखिल विद्यः ॥५६॥**

पक्षे गर्गेण कलिता ज्ज्ञापिता अखिला विद्या यस्य सः । मधुपुरी भव इति सत्यैव्सरस्वती ॥५६॥

**एनम् एव बहु वर्णिनमत्र स्तौति पण्डितततिर्मतिमन्तम् ।  
तन्मयाग्रह शतैर् इह नीतं तं पुरोहिततया वृणु वध्वाः ॥५७॥**

एनं वर्णिनं ब्रह्मचारिणं बहु स्तौति । पक्षे बहु-रूपिणं शुक्लोरक्तस्तथा पीत इति तु सरस्वती । पुरोऽग्रे वध्वा हिततया वृणु ॥५७॥

**तं जरत्यवददद्य कृतर्थैवाभवं भवदवेक्षण मात्रात् ।  
विप्रवर्य परिपूरित कामां मद्वधूं कुरु समर्चय मित्रम् ॥५८॥**

विशेषेण प्रकर्षेण वर्येति सरस्वती । मित्रं सूर्यम् । पक्षे मित्रं त्वां अर्चय तत एव बधूं पूरितकामां कुरु ॥५८॥

**धीरतार नयनः सितवासा दर्भ सम्बलित पुस्तक पाणिः ।  
साम गान मधुर स्वर कण्ठो मूर्तिमान्स इहैष तदोचे ॥५९॥**

एष श्रीकृष्णस्तदा ऊचे । कथम्भूतः धीरे तारे ययोस्तथा-भूते नयने यस्य ॥५९॥

**वर्णिनो यदपि नोचितम् एव स्त्री विलोकनमथाप्यति साध्वीम् ।  
कारये स्तृत तनूमिह काम प्रांशुमद्यजनमद्य तु वृद्धे ॥६०॥**

तथापि वस्त्रेण आच्छादिततनुं अतिसाध्वीं कामं वाञ्छितं प्राति पूरयति कमप्रमंशुमतः सूर्यस्य यजनं कारये । पक्षे कमपूरककान्तिकं मद्यजनमिति च्छेदः ॥६०॥

**स्वस्तिवाचनपुरःसरमेतां   
पूजयन्नथ जगाद नताक्षीम् ।  
वासरे नवरसादरसेवा   
चार्यमत्र वृणु मां धिनु मित्रम् ॥६१॥**

एतां पूजयन्पूजयितुं जगाद । वासरस्य इनवरः प्रभुवरः सूर्यस्तस्य सादरसेवाचार्यं मां वृणु । मित्रं सूर्यं च धिनु सुखय । पक्षे, वासरे दिवसे एव नवरसस्य अदरसेवा अनल्पास्वादः मित्रं माम् ॥६१॥

**त्वं स्मरार्चनविधेरुपचारान्  
आहरन्त्यलघु तोषय भावैः ।  
वच्मि मन्त्रमहमों जय सर्व  
व्यापकेश्वर जगद्धितकारिन् ॥६२॥**

अर्चनविधेरुपचारानाहरन्ती सती मित्रं स्मर मननमात्रं कुरु । भावैस्तं तोषय । पक्षे कन्दर्पार्चनस्य विधेः । मन्त्रं तु अहम् एव वच्मि । जय सर्वेत्यादि पदमुभयपक्षे सङ्गमनीयम् ॥६२॥

**भास्करेक्षण तमोनुद शश्वत्   
पद्मिनीगणविकाशकभानो ।  
धर्मदाय परमार्थसवित्रे   
कामदाय महसेऽस्तु नमस्ते ॥६३॥**

हे पद्मिनीगणविकाशकभानो ! पक्षे, पद्मिनीगणविकाशकः भानुः किरणो यस्य । पक्षे, धर्मदाय धर्मखण्डनाय नमः । पक्षे परमो यः सङ्ग-रूपोऽर्थस्तस्य सवित्रे जनयित्रे ॥६३॥

**पत्युरस्तु कृपया तव भास्वद्  
यागतोऽयुतगवाप्तिरमुष्याः ।  
कल्यतानवरतं चिरमायुर्  
वृद्धिरित्यमुमयाचत वृद्धा ॥६४॥**

तव कृपया अमुष्याः पत्युः सूर्ययागात् अयुतगवाप्तिरस्तु । पक्षे, तव पत्युः सामान्याधिकरण्यम् । अयुतकान्तिप्राप्तिरस्तु । अनवरतं निरन्तरम् । कल्यता नैर् उज्यम् । निरामयं कला इत्यभिधानात् । पक्षे, कल्यता सामर्थ्ये तज्जन्यं नवं नवं रतं च ॥६४॥

**एवमस्त्विति वदत्यघशत्राव्  
एत्य तत्र मधुमङ्गल ऊचे ।  
सूर्य सूक्तमहम् एव पठामीत्य्  
अक्षिपद्दृशमशेषनिवेद्ये ॥६५॥**

एवमस्त्विति श्रीकृष्णे वदति सति तत्र मधुमङ्गल एत्य ऊचे । अहं पठामीत्युक्त्वा लोभेन अशेषनिवेद्ये दृशमक्षिपत् ॥६५॥

**मूर्ख लम्पटसख त्वमिहागाः   
किं बटुः प्रतिदिनं पुनरेषः ।  
पूज्ययिष्यति वधूमतिसौम्यः   
श्याम इत्यदरयज् जरती तम् ॥६६॥**

हे लम्पटसख ! त्वं कथमत्रागाः ? ॥६६॥

**पूर्णतां यदि जगाम महेष्टिर्  
दक्षिणामियमदत्त सुवर्णम् ।  
नाग्रहीदयमथैत्य बटुस्तन्  
नीतवानथ निवेदितमाद ॥६७॥**

यदि महेष्टिः पूर्णतां जगाम, तदा इयं वृद्धा सुवर्णं दक्षिणामदत्त । अयं ब्रह्मचारी नाग्रहीत् । बटुस्तत्र एत्य सुवर्णं नीतवान् । निवेदितं च आद भक्षितवान् ॥६७॥

**साम्प्रतं शृणु सतीकुलवर्ये   
भास्वते नम इतीह पठन्ती ।  
उत्थिता कृतपरिक्रमणा त्वं   
क्षौणिलग्नशिरसा प्रणमामूम् ॥६८॥**

स्पष्टम् ॥६८॥

**सा तथा विदधती तदुदञ्चत्  
पाटवामृतरसार्पितचित्ता ।  
वेणितष्ठणदिति क्षितिपृष्ठे   
नो विवेद मुरलीं निपतन्तीम् ॥६९॥**

तथा नयनं विदधती सा तस्य श्रीकृष्णस्य उदञ्चत् उदयं प्राप्नुवत् यत् पाटवामृतं तस्यास्वादे अर्पितचित्ता सती वेणितष्ठणदिति शब्दं कृत्वा क्षितिपृष्ठे निपतन्तीं मुरलीं नो विवेद ॥६९॥

**किं किमेतदिति तां जरती द्राग्   
आददेऽथ परिचित्य धुतास्या ।  
हुं हुम् इत्यरुणदृष्टिरतर्जद्  
गर्जदुद्यदुरगीव मृगाक्षीम् ॥७०॥**

धुतास्या कम्पितास्या सा अरुणदृष्टिर्सती अतर्जत् । गर्जन्ती उच्छलन्ती पन्नगी इव 
> ॥७०॥

**शैलसानुगतया पतयालु वंशिका ध्रुवमलम्भि मयार्ये ।  
दुःक देयमिति सूरसुतायां क्षेपणाय कलिता किमु कुप्ये ॥७१॥**

शैलसानुगतया मया पतयालुर्वंशिका अलम्भि । यमुनायां क्षेपणाय तत् स्थानात् इयं गृहीता किं त्वं कूप्येः ॥७१॥

**हा कलङ्किणि दुरन्वयजाते मा प्रतारयसि नित्यमिदानीम् ।  
वृद्ध संसदि निवेद्य यते त्वत् कामुकस्य तव चाप्युचिताय ॥७२॥**

त्वत् कामुकस्य कृष्णस्य तव च उचिताय उचितशास्तिं कर्तुं अहं यते ॥७२॥

**किं निदानकमिदं बहु रोष क्रोशनं तव वधूं प्रति वृद्धे ।  
अप्रसङ्गविदमर्हति वक्तुं चेद्वदाखिल हित श्रयिणं माम् ॥७३॥**

अप्रसङ्गविदं मां वक्तुम् अर्हति चेत् वद ॥७३॥

**अर्य विप्र तनय व्रजराजं वेत्सि हुं स तु पुरेऽपि यशस्वी ।  
तस्य कोऽप्यजनि सूनुरयं च श्रूयतेऽघ बक केशि निहन्ता ॥७४॥**

हे विप्रतनय ! व्रजराजं त्वं वेत्सि ? हुं जानामीत्यर्थः । स तु मम पुरे यशस्वी प्रसिद्धः । पुनर्वृद्धा आह—तस्य पुत्रः कोऽपि वर्तते ? श्रीकृष्ण आह—अयम् अपि अघवकादि हन्तृत्वेन मधुपुरे मया श्रूयते ॥७४॥

**तस्य कञ्चन गुणं शृणु साध्वी कापि नाम धृतयेऽप्यधिगोष्ठम् ।  
न स्थिता यत इयं तु वधूटी केवलास्ति न च वेद्म्यथ किं स्यात् ॥७५॥**

अधिगोष्ठं गोष्ठे कापि न स्थिता ।७५॥

**सेयमस्य मुरली पुनरस्या एष गान मिष मोहन मन्त्रैः ।  
आनयन्कुलवतीर्वनमों श्री विष्णवे नम इति प्रकरेति ॥७६॥**

एष नन्दपुत्रः । अस्या गानमिषेण मोहनमन्त्रैः । कुलवतीरानयनों श्रीविष्णवे नमः इति करोति ॥७६॥

**तद्गिरा स्मित विराजित वक्त्रो व्याजहार मुरली किल कीदृक् ।  
देहि मह्यमिति स स्वकरेऽधात् तामनीक्षितचरीमिव पश्यन् ॥७७॥**

वृद्धावचनेन स्मितविराजितवक्त्रः श्रीकृष्णः व्याजहार । मुरलीं—अनीक्षितचरीमिव पश्यन्करे अधात् दधार ॥७७॥

**आर्य कार्यविदुषोऽस्ति तवेच्छा चेदिमां मणिमयीं नय दत्ताम् ।  
यात्वियं व्रजवनान्मधुपुर्य्यामत्र तिष्ठतु सतीकुलधर्मः ॥७८॥**

हे आर्य ! अर्थग्रहण-रूपकार्यविदुषस्तव यदि इच्छा स्यात् तदा मया दत्तां मणिमयीं मुरलीं नय ॥७८॥

**आदिश्य त्वमधुना निज गेहं सस्रुषा द्रुतमये समये त्वम् ।  
नित्यमेहि धिनु नस्तव भक्ता मद्वधूमनुगृहाण गुणाब्धे ॥७९॥**

अधुना त्वमादिश आज्ज्ञां देहि सस्नुषा अहं गृहं अये । त्वन्तु सूर्यपूजासमये नित्यं एहि । तव भक्ता नोऽस्मान्धिनु । पक्षे अनु अनन्तरं बधूं गृहाण स्वीकुरु ॥७९॥

**इत्यघारि चरितामृत वल्ल्याः सन्ततं त्रिजगति प्रचरन्त्याः ।  
मध्यवासर विकास्युरुकेली पुष्पवृन्दमधिगोष्ठमचैषम् ॥८०॥**

मध्याह्नलीलामुपसंहरति । श्रीकृष्णस्य लीला-रूपामृतवल्ल्या गोष्ठसम्न्बद्धि अथ च मध्यदिवसविकासिकेलि-रूपपुष्पवृन्दं अहमचैषम् ॥८०॥

**प्रीतिरेव सुदृशां कुसुमानि व्यस्य तानि मदनोऽकृत बाणात् ।  
ते च मर्मभिद एव सदासां तच् च शर्मभरितं प्रिययोगे ॥८१॥**

तानि कुसुमानि व्यस्य विस्तार्य कन्दर्पः वाणानकृत । ते च वाणा आसां व्रजसुन्दरीणां सदा मर्मभिद एव भवन्ति तं च वाणविद्धं मर्म श्रीकृष्नसंयोगे शर्मभरितं सुखपूर्णमभूत् ॥८१॥

**इति हरिमभिवन्द्य स्वालयं सालिवध्वा  
स समगमदमन्दोत्कण्ठया यर्हि वृद्धा ।  
प्रियसख धृत पाणिः सोऽपि तत् पृष्ठवर्त्म  
प्रहित नयन आप स्वान्सखीन्वक्षतो गाः ॥८२॥**

आलिसहितया बद्धा समं वृद्धा यदा अगमत् तदैव कृष्णोऽपि गा रक्षतः स्वान्सखीनाप ॥८२॥

इति श्री-कृष्ण-भावनामृते महा-काव्ये

माध्याह्निक-लीलास्वादनो नाम

पञ्चदशः सर्गः

॥१५॥

—ओ)०(ओ—

(१६)
