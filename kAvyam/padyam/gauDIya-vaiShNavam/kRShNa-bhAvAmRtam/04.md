+++
title = "०४"

+++
चतुर्थः सर्गः

अलङ्कार-शोभास्वादनो नाम

**परिजनैर् अथ धावयितुं मुखं  
पुरट-झर्झरिका-परिसारितैः ।  
समुचितैर् उदकैर् द्रुतम् आवृता  
सुवदना सदनाग्रत आबभौ ॥१॥**

परिजनैर् अखिलम् एव कृत्यं कारयामासेति यद् उक्तं तद् विवृणोति । **पुरट-झर्झरिकया **स्वर्ण-निर्मित-जल-पात्रेण **अपसारितैर्** अथ च **समुचितैः** शीतोष्णादाव् उपयुक्तैर् **उदकैः** करणैः **परिजनैर् मुखं धावयितुं द्रुतम् आवृता सुवदना** राधिका **सदनस्याग्रे आबभौ** शोभितवती । द्रुत-विलम्बितं च्छन्दः ॥१॥

**कर-तलाद् असकृच् चुलुकीकृतं  
सलिलम् आ-रद-ताल्व्-अनुचालितम् ।  
चल-कपोल-युगोन्नति-मञ्जुल-  
ध्वनि-भृतं निभृतं क्षिपति स्म सा ॥२॥**

मुख-धावन-प्रकारम् आह—**सा** राधिका **कर-तलाद् असकृत् चुलुकी-कृतं सलिलं निभृतं** एकान्तं यथा स्यात् तथा **क्षिपति स्म** । निभृतम् इति जल-कणायाः सर्वत्र-गमनाभावार्थम् इति भावः । जलं कथम्-भूतं ? **दन्तम्** आरभ्य **तालु**-पर्यन्तं **चालितं,** पुनश् च **चञ्चलं** यत् **कपोल**-**युगं** गण्ड-द्वयं, तस्य **उन्नतिर्** उच्चीभावो यस्मात् । पुनश् च **मञ्जुल-ध्वनिना भृतं** पूणम् ॥२॥

**विसृमरान् अलकान् किरती शिरस्य्   
उपरि सव्य-कराङ्गुलि-घट्टनैः ।  
अलिक-गण्ड-दृग्-आद्य् अथ सामित-  
द्युतिम् इतं तिमितं त्रिर् अधीधवत् ॥३॥**

अधुना मुखस्य बहिर्-धावन-प्रकारम् आह—**सा** राधिका ललाट-गण्ड-चक्षुर्-आदिकं वार-त्रयम् अदीधवत् धावितं कृतवतीत्य् अर्थः । सा कथम्-भूता ? **सव्य-करस्य** वाम-हस्तस्य **अङ्गुलि-चालनैः** करणैः **विसृमरान्** इतस् ततो गतान् **अलकान्** **शिरस्य् उपरि किरती** निक्षिपती । **दृग्-आदि **किम्भूतं ? **तिमितं** स्वतः-स्निग्धं पुनश् च **अमिता** या **द्युतिस्** ताम् **इतं** प्राप्तम् ॥३॥

**विटपिकां द्यु-तरोस् तत-रोचिषं  
रद-हितां निहितं स्व-वयस्यया ।  
मुकुलिताम्बुजतां भजताञ्जसा  
मृदुतरेन करेण सुदृग् दधे ॥४॥  
सुदृक्** राधा **मृदुतरेण** **द्यु-तरोः** कल्प-वृक्षस्य दन्त-काष्ठ-रूपं **विटपिकां दधे** । किम्-भूतां विटपिकां ? **ततं** विस्तृतं **रोचिर्** यस्यास् तां, पुनश् च **दन्तस्य हितां** । करेण कथम्-भूतेन ? **मुकुलितं** कोरक-रूपं यद् **अम्बुजं** तत्-स्वरूपतां** भजत** ॥४॥

**प्रतिसरोदित-दोलनम् अस्वनद्-  
वलयम् उच्चल-कुण्डलम् एतया ।  
व्यधित सा मृजति रदनंश् छविं  
कणवद् उच्छलितां ललितां श्रितान् ॥५॥**

दन्त-काष्ठेन दन्त-मर्जनम् आह—**एतया** विटपिकया **रदनान् मृजती सा** राधा तच् **च्छविं** **श्रितान्** कान्ति-विशेष-युक्तान् **व्यधित** चकार । च्छविं किम्-भूतां ? **कणवद् उच्छलितां **जलादीनां कणिका यथा उच्छलन्ति, तथेत्य् अर्थः । अत एव **ललितां** मनोहरां । मार्जन-समयेऽन्य-शोभां चाह—प्रतिसरो हस्त-सूत्रं "पहुचीति" ख्यातं, तस्य उदितं प्रकटीभूतं **दोलनं** यत्र तद् यथा स्यात् । एवं **न स्वनस्ति** शब्दं न कुर्वन्ति **वलयानि** यत्र तद् यथा स्यात्, एवम् **उच्चलं** चञ्चलं **कुण्डलं** यत्र तथा-भूतं यथा स्यात् । स्वभावोक्तिर् एव सर्वत्र ज्ञेया ॥५॥

**अथ दधे सुदती धनुर्-आकृतिं  
मणिमयीं रसना-परिणेजिनीम् ।  
मृदुल-पाणि-युगाङ्गुलि-युग्मगां  
सहचरी-करतोऽदर-तोषतह् ॥६॥**

दन्त-मार्जनं कृत्वा जिह्वा-मार्जन कृतवतीत्य् आह—**सुदती** श्री-राधा **सहचरी-करतः रसना-परिणेजिनीं** जिह्वा-मार्जनीं **दधे** । किम्भूतां ? **धनुर्-आकृतिं** वक्राम् इति यावत् । पुनश् च **कोमल-कर-द्वयस्य अङ्गुलि-द्वय-गतां** कर-द्वयस्य द्वाभ्याम् अङ्गुलिभ्यां धृतवतीत्य् अर्थः । **अदर-तोषतः** अत्यन्त-सन्तोषात् ॥६॥

**नव-दलोपमितां रसनां मृजत्य्  
अथ तया नत-कम्पित-मस्तकम् ।  
मुखम् इयं स्खलितैर् अलकैर् वृतं  
विदधती दधती स्मितम् आबभौ ॥७॥**

जिह्वा-मार्जनीं गृहीत्वा तया जिह्वां मार्जितवतीत्य् आह—**तया** परिणेजिन्या **नव-पल्लवोपमितां रसनां नत-कम्पित-मस्तकं यथा** स्यात् तथा **मृजती** राधा **आबभौ** शोभिता बभूव । राधा कथम्-भूता ? **स्खलितैर् अलकैर् मुखं वृतं विदधती**, मार्जन-समये अलकाः स्खलिता भूत्वा मुखम् आवृण्वन्तीत्य् अर्थः । पुनश् च, **स्मितं दधती** इतस् ततोऽलक-स्खलनम् अवलोकयन्तीनां सखीनां स्मित-दर्शनात् स्वयं स्मितं चकारेत्य् अर्थः ॥७॥

**निरणिजद् बहिर् अन्तरम् अप्य् अरं  
मुख-विधोर् अथ धौत-कर-द्वयम् ।  
परिजनार्पित मञ्जुल वाससा जल-  
कणापनयं स-नयं व्यधात् ॥८॥**

जिह्वां मार्जयित्वा मुखं प्रोञ्छितवतीत्य् आह—राधिका-मुख-चन्द्रस्य **बहिर् अन्तरम् अरम् **अलम् अतिशयेन **निरणिजत्** प्रक्षालितवतीत्य् अर्थः । कथम्-भूता ? धौतं कर-द्वयं यया सा ॥८॥

**सहचरी-विधृते मणि-दर्पणे  
तद्-अभिनन्दन-साक्षिणि वीक्ष्य सा ।  
स्मित-सुधाभिर् अधावयद् आननं  
प्रियतम-क्षण-लक्षण-लक्षकम् ॥९॥**

ततो दर्पणे स्व-मुखं दृष्टवतीत्य् आह—**सा** राधा **सहचरी-विधृते मणि-दर्पणे मुखं वीक्ष्य,** पुनः **स्मित-सुधाभिर् अधावयत्** धौतवतीत्य् अर्थः । दर्पणे कथम्-भूते ? **तासां** सखीनां **अभिनन्दनस्य** मुख-मार्जन-समये दन्तादि-लग्नं ताम्बूल-रागादिकं सम्यक् तया गम् इत्य् अभिनन्दनस्य **साक्षिणि** । आननं कीदृशं ? **प्रियतमस्य** कृष्णस्य यः **क्षण** उत्सवस् तस्य **लक्षणं** मुख-सुशोभादि तस्य **लक्षकं** ज्ञापकम् ॥९॥

**परिजनैः प्रमदाद् अवतारिते  
समुचिताभरण-प्रकरेऽप्य् अभात् ।  
तद्-अभिलक्ष्मभिर् अङ्ग-धृतैर् इयं  
विगत-दूषण-भूषणतां गतैः ॥१०॥**

ततश् च स्नानाद्य्-अर्थम् उद्यमं कृतवतीत्य् आह—**परिजनैः प्रमदात्** हर्षात् **अङ्गाद् अवतारिते** **समुचिताभरण-समूहेऽपि इयं** राधा **अभात्** शोभितवती । समुचितं स्नान-समये रक्षितम् अयोग्यं । कैर् अभात् ? तत्राह—तेषां **भूषणानाम् अङ्ग-धृतैः अभिलक्ष्म्भिश्** चिह्नैः। लक्ष्मभिः कीदृशैः ? **विगतं दूषणं** यत्र तथा-भूतं यद् भूषणं तस्य भावस् तत्ता, ताम् आप्तैर् इत्य् अनेन मणिमय-मण्डने मार्जनाभावेन वैवर्ण्यादि-दोषस् तिष्ठति ॥१०॥

**धवलम् आप्लवनोचितम् अंशुकम्  
परिदधत्य् उदगाच् चकितेक्षणा ।  
रुचिर-चन्द्रिकयावृतताम् अगाद्  
अचपला चपला-लतिकोन्नता ॥११॥**

स्नान-योग्यं श्वेत-वस्त्रं परिहितवतीत्य् आह—**आप्लवनोचितं** स्नान-योग्यं [धवलम् अंशुकम्] श्वेत-वस्त्रं **परिदधती** परिधानं कर्तुम् अन्य-लोक-दर्शनाशङ्कया **चकितेक्षणा** सती उदगात् उत्थितवतीत्य् अर्थः । तत्र दृष्टान्त इत्य् आह—उन्नता ऊर्ध्वं स्थिता **अचपला** स्थिरा **चपला-लतिका** विद्युद् अत्र **रुचिर-चन्द्रिकया आवृततां** वेष्टितत्वम् **अगात्** प्राप्ता ॥११॥

**पुनर् इयं मृदुलासन आसिता  
विरुरुचे विधुवत् परिवेष्टिता ।  
परिजनैः परिधित्वम् इतैः सदा  
न पचितापचिताव् अतिपेशलैः ॥१२॥**

उपविष्टायास् तस्याः पुनः शोभान्तरम् आह—**इयं** राधा **कोमलासने आसिता** उपविष्टा सती **विरुरुचे** विशेषेण शोभितवतीत्य् अर्थः । तत्र उपमाम् आह—**विधुश्** चन्द्रस् तद्वत् स यथा परिधान-**मण्डलेन** वेष्टितस् तथा **परिधित्वं** मण्डलीभूतत्वम् **इतैः** प्राप्तैः **परिजनैर्** **वेष्टिता** राधा इत्य् अर्थः । परिजनैः कीदृशैः ? निरुपाधित्वात् न विद्यते **अपचितम्** अपचयो यस्यास् तस्याम् **अपचितौ** परिचर्यायाम् **अतिचतुरैः** ॥१२॥

**क-पटनोदनतो रति-मञ्जरी-कृत-  
चर-प्रतिकर्मज-बन्धनात् ।  
सपदि बाल-तती यद् अमूमुचे   
दूरतनोर् अतनोद् तद् अति त्विषम् ॥१३॥**

किङ्करीणां परिचर्याम् आह—रति-मञ्जरी वर-तनोः श्री-राधायाः **कस्य** मस्तकस्य **पटनोदनतः** वस्त्र-दूरीकरणात् यत् **बाल-ततीं** केशान् अमूमुचत् । कुतः ? तत्राह—कृत-चरं पूर्वं कृतं प्रति-कर्म-वेशः, तज्-जन्यं यद् बन्धनं, तस्मात् । आकल्प-वेशो नैपथ्यं प्रतिकर्म-प्रसाधनम् इत्य् अमरः । श्लेषेण, रतिः प्रेमाङ्कुरं, तस्य मञ्जरी नवीनोत्पत्तिर् एव कपटम् अविद्या, तस्या दूरीकरणात् बाल-ततीर् अज्ञानां श्रेणीः यद् अमुमुचत्, तद् वर-तनोश् चिन्मय-शरीरस्य अतित्विषम् अतनोत् । कुतः अमूमुचत् ? तत्राह—कृत-चरं पूर्व-कृतं प्रतिकर्म कर्मानुरूपं यद् बन्धनं, तत् ॥१३॥

**विरलिताङ्गुलि-कीर्णतमा इमाः  
सुरभि-तैल-रसैर् अभिषिञ्चति ।  
करभ-घट्टन-घर्षनतोऽन्तरस्  
तिमिततामितताम् अकरोद् इयम् ॥१४॥  
इयं** रति मञ्जरी **करभ-घट्टन-घर्षणतो** हेतोः **अन्तरस्य** केश-श्रेण्या अभ्यन्तरस्य यास् **तिमितता** स्निग्धता, तस्या या **अमितता** अपरिमितत्वं, ताम् अतनोत् । करस्य करभो बहिः इत्य् अमरः । कथम्-भूता ? **सुरभि-तैल-रसैः** **इमाः** केश-श्रेणीर् **अभिषिञ्चती** । इमा किम्भूताः? ग्रन्थि-मोचनार्थं **व्याकिर्णाः** ॥१४॥

**अधि-शिरः कर-कुट्मल-कल्पितैर्   
अथ झणद्-वलयं मृदु-मर्दनैः ।  
अकृत तां दर-मीलित-लोचनाम्   
अतनुकं तनु-कम्पनम् आश्रिताम् ॥१५॥  
अधि-शिरः** शिरसि **करयोः** **कुट्मलाभ्यां** कमल-कलिकावत् मुष्टि-कृताभ्यां **कल्पितैर्** **मृदु-मर्दनैः** **झणद्-वलयं** यथा स्यात् तथा इति मर्दन-क्रिया-विशेषणं, **तां** राधां **दर-मीलित-लोचनाम् अकृत** । कथम्-भूताम् ? **अतनु** अनल्पं **कं** सुखं यस्माद् एवं-भूतं **तनु-कम्पनम् आश्रिताम्** ॥१५॥

**मुख-विधुं कच-सन्तमस-व्रजो-  
‘रुणद् अतो मणि-कङ्कतिकास्त्रतः ।  
लघु विकृष्य निबध्य फलं तद्-  
उत्थितम् अलं तम् अलम्भयद् एव सा ॥१६॥**

ततश् च कङ्कतिकया संस्कृत्य केशानां बन्धनं कृतवतीति यथा शोभाम् उत्प्रेक्षयन्न् आह—राधाया **मुख**-रूप-**विधुं** **कच-सन्तमस-व्रजः** केश-स्वरूपान्धकर-समूहः **अरुणत्** रुद्धं चकार । अतः हेतोः **सा** रतिमञ्जरी **मणि-निर्मित-कङ्कतिका**-**रूपास्त्रेण** **लघू** शीघ्रं **विकृष्य** विशेषेण कृष्ट्वा **निबध्य** च **तं** कच-सन्तमस-व्रजं **तद्-उत्थितं** विधु-रोधन-कर्म-जनितं **फलम् अलम्** अतिशयेन **अलम्भयत्** प्रापयामास ॥१६॥

**कुच-भुजादिषु तैल-निषेचने वसनम्  
उद्घटयन्त्य् अविभः स्मितम् ।  
रहसि किङ्करी-कालिर् अथाप्य् अधाच्  
चकित-लोचनतां च नताङ्ग्य् असौ ॥१७॥  
किङ्करी-कालिः** किङ्करी-श्रेणी **कुच-भुजादिषु तैल-निषेचने वसनं उद्घटयन्ती** सती **स्मितं अविभः** धृतवती, तथा च कुचादिषु स्थितं वस्त्रं दूरीकृत्य तत्र तत्र नख-क्षतादि-दर्शनेन स्मित-युक्ता बभूवेत्य् अर्थः । **असौ** राधा तथा च **रहस्य**-स्थाने कोऽपि वा पश्यतीति भय-युक्ता बभूवेत्य् अर्थः । **नताङ्गीति** किङ्करीणां स्मित-दर्शनेन लज्जा जातेति ध्वनिः ॥१७॥

**घुषृण-सीत-कराम्बुज-रेणवः  
समुदिताः स्तिमिताः कुसुमाम्बुभिः ।  
मलयज-द्रव-मिश्रणम् एकया  
चतुरया तु रयाद् उपनिन्यिरे ॥१८॥**

अथ उद्वर्तन-सामग्री-समाधानम् आह—**चतुरया** **एकया** किङ्कर्या **घुसृण-सीत-कराम्बुज-रेणवः** **मलयज-द्रव-मिश्रणम्** **उपनिन्यिरे** प्रापुर् इत्य् अर्थः । तथा च, कर्पूर-पद्म-राग-चूर्णानि चन्दन-द्रव-युक्तानि कृतानीत्य् अर्थः । दुहादित्वात् कर्म-द्वयं । रेणवः कथम्-भूताः ? **समुदिता** एकत्र-मिलिताः पुनश् च "गुलाब" इति प्रसिद्ध-**कुसुमाम्बुभिः स्तिमिताः** ॥१८॥

**द्युतिभिर् उद्यत-विद्युत एव तैर्  
लवणिमामृत-वर्षितया घनान् ।  
अपघनन् अपरा उदवर्तयन् स्व-  
नयनैर् नय-नैपुण्यतोऽधयन् ॥१९॥**

उद्वर्तन-प्रक्रियाम् आह—**अपराः** किङ्कर्यः **तैः** कुसुमाम्बुभिः स्तिमितैः रेणुभिः **अपघनान्** शरीरावयवान् **उदवर्तयन्** । कथम्-भूतान् ? **द्युतिभिर् उदयं** प्राप्ता या **विद्युतस्** तत्-तुल्यान् । पुनश् च **लावण्य-रूपामृत-वर्षितया** **मेघ**-तुल्यान्, य एव मेघा स्त एव विद्युत इत्य् अर्थः-विरोधः । एवं घनान् एव अपघनान् इति शब्द-विरोधश् च । मेघैः सहसा दृश्यान्तरम् आह—**स्व-नयनैर्** इति **नय-नैपुण्येन** स्व-नयनैर् **अधयन्**, उद्वर्तनं कुर्वत्य एव स्वयं चक्षुसा रूपामृतानि अपघनतः पपुर् इत्य् अर्थः । नीति-नैपुण्यं च सर्वा उद्वर्तन-क्रिया सम्यक्-जाता न वेति, संशय-निरासार्थं सम्यक् निभालन-रूपं अधयन्न् इत्य् अनेन नयनानां चातकत्वं द्योतितम् ॥१९॥

**सुरभितामलकी-द्रव-लेपनैः  
मृदुल-पाणि-तलालघु-घर्षणैः ।  
व्यधित काचन तच्-चिकुरंस् तदा  
रुचिर-मार्जन-मार्जन-मेदुरान् ॥२०॥**

केश-सम्मार्जनम् आह—**काचित्** किङ्करी **तस्य** राधायाश् **चिकुरान् रुचिर-मार्जनेन** या **मा** शोभा तस्य **अर्जनं** येषु, तथा-भूताश् च ते **मेदुराः** स्निग्धाश् च, तान् **व्यधित** चकार । कैः प्रकारैः ? तत्राह—सुगन्ध-द्रव्यान्तरेण **आमलकी सुरभयतीति**, कर्मणि क्तः । सुरभिता या आमलकी तस्या **द्रव-लेपनैः** एवं **कोमल-करतल-बहुतर-घर्षणैश्** च ॥२०॥

**अथ पुरः स्फटिकाप्लव-वेदिकां  
वृत्तिमतीम् अभितः परिवाहिनीम् ।  
इभ-गतिर् विशती कुरुते स्म तम्  
स्व-सुसमाञ्चन-काञ्चन-कान्तिकाम् ॥२१॥**

स्नानार्थं वेद्य्-आरोहणम् आह—**इभ-गतिः** श्री-राधिका **तां स्फटिका-प्लव-वेदिकां विशती** प्रविशती, **स्वस्या शोभाया अञ्चनेन** प्रापणेन **काञ्चनस्य** सुवर्णस्येव **कान्तिर्** यस्याः एवं-भूतां कुरुते स्म । आसनाद् उत्थाय स्नान-समये शिरसि जल-दानार्थं तस्याः सकाशात् किङ्करीणां किञ्चिद् उच्च-प्रदेशोऽपेक्षितोऽतस् तद्-अर्थं वेदिकां विशिनष्टि । **वृत्तिमतीं** वेदिकायाश् चतुर्दिक्षु किञ्चिद् उच्च-भित्ति-स्वरूपावरण-युक्तां । पुनश् च, **अभितश्** चतुर्दिक्षु जल-निर्गमार्थं प्रणालिका इति प्रसिद्ध-**परिवाह**-युक्ताम् ॥२१॥

**उपरि तच्-छिरशोऽम्बुभिर् एकया  
घट-मुखाल् लघु धारतयार्पितैः ।  
कर-तल-द्वयतो ममृजे मुहुर्   
कच-ततिः परया परया मुदा ॥२२॥**

जलेन गात्राभिषेकम् आह—**एकया** किङ्कर्या **घट-मुखाल् लघु-धारया तया** **तस्या** राधाया **शिरस** उपरि अर्पितैर् **जलैः परया** किङ्कर्या **कच-ततिः** केश-श्रेणी **कर-तल-द्वयतः** **ममृजे** **परया मुदा** परमानन्देन ॥२२॥

**घन-रसोक्षनतो दर-कुञ्चित-  
सृमर-लम्बित-नील-पताकिका ।  
द्युति-भरं पुरट-ध्वज एव तत्-  
तनु-मिषाद् अतनोद् अतनोर् नु किम् ॥२३॥**

जलाभिषेक-समये शोभा-विशेषम् उत्प्रेक्षते—**तस्या** राधायास् **तनु-च्छलेन अतनोः** कन्दर्पस्य **सुवर्ण-**निर्मितो यो **ध्वजः** स एव **नु** भोः ! **किं** **द्युति-भरं** कान्ति-समूहम् **अतनोत्** ? शरीर-स्वरूप-ध्वजं कीदृशं ? **घन-रसस्य उक्षणतः** उक्ष सेचने, जल-सेचनात् **दर** ईषत् **कुञ्चितः** । पुनश् च **सृमरा** प्रसरण-शीला **लम्बिता** केश-रूपा **नील-पताकिका** यस्य सः ॥२३॥

**कृत-मृजेष्व् अखिलावयवेषु ताम्  
समुचिताम्बुभिर् उन्नत-सौरभैः ।  
स्नपयितुं मुहुर् एव तद्-आलिभिः  
प्रववृते ववृते च जय-स्वनः ॥२४॥**

ततश् चाङ्ग-मार्जनार्थम् अवान्तर-स्नानान्तर-महा-स्नपन-समये सखीनां व्यवहारम् आह—**कृता-मृजा** मार्जनं येषां एवम्-भूतेषु **निखिलावयवेषु** सत्सु तदा **उन्नत-सौरभैर्** **अम्बुभिः स्नपयितुं** **आलिभिः प्रववृते,** सखीभिः प्रवृत्तम् इत्य् अर्थः । एवं स्नान-समये **जय-शब्दश् च** **प्रववृते** प्रवृत्तोऽभूद् इत्य् अर्थः ॥२४॥

**हरिमणि-मयतां चिकुरोर्ध्वगं  
वदन-सन्निहितं बहु-रत्नताम् ।  
कर-तलोपरि वैद्रुमतां कुच-  
द्वयम् अहो यद् अहो नव-हैमताम् ॥२५॥**

स्नान-समये शोभा-विशेषञ् चाह—**स्फटिक**-निर्मित-**जल-भाजनम्** एकम् अपि **विविध-रूपकं** विविधाकारं श्लेषेण हरिमणित्वादिना विविधा रूपालङ्कारा यत्र तथा-विधं सत्, **श्रिया** **अतनोर्** अनल्पस्य **सभाजनस्य** उत्कृष्टस्य **भाजनत्वं** आस्पदत्वं, श्लेषेण तनोः राधिका-देहस्य स्तुति-व्यञ्जकत्वं **ययौ** प्राप्या धन्योऽयं देहः यस्य सान्निध्यात् अल्पम् अपीदं हरिमण्य्-आदि-मयत्वेन बहु-मूल्यं बभूव इति पर-श्लोकेन सहान्वयः । 

स्फटिक-निर्मित-जल-पात्रस्य नाना-विधाकारत्वम् एवाह—तादृशं भाजनं **चिकुरोर्ध्वगं** सत् **हरि-मणिमयतां** भजत् इन्द्र-नीलमणि-क्र्तम् इव जातम् इत्य् अर्थः । यत् पुनश् च **कुच-द्वय-महो** सत् **नव-हैमतां** भजत् कुच-द्वयस्य महः कान्तिं याति प्राप्नोति, तथा-भूतं सत् नवीन-सुवर्ण-कृतम् इव जातम् इत्य् अर्थः । **अहो** आश्चर्यम् ॥२५॥

**जघन-वाससि पुष्कर-पिण्डतां  
भजद् इव स्फटिकोदक-भाजनम् ।   
विविध-रूपकम् एकम् अपि श्रिया-  
तनु-सभाजन-भाजनतां ययौ ॥२६॥**

पुनश् च **जघन**-नितम्बादि-निकटे सृतं सत् **पुष्कर-पिण्डतां** जल-पिण्डम् इव जातम् इत्य् अर्थः । स्फटिक-वस्त्रयोः श्वेतत्वेन जल-पिण्डाकारम् इव प्रत्ययात् ॥२६॥

**स्थिर-तडिल्-लतिका-धृत-मौक्तिकान्य्  
उदचिनोत् पृषद्-अम्बु-मृज-मिषात् ।  
वर-तनोः शरद्-अभ्र-निभांशुकैः  
कर-धृतैः प्रमदात् प्रमदावलिः ॥२७॥**

स्नानान्तरं गात्र-प्रोञ्छन-शोभाम् आह—**प्रमदावलिः** स्त्री-समूह **वर-तनोः** श्री-राधायाः **पृषद्-अम्बु-मृजा-मिषात्** बिन्दु-जल-मार्जन-च्छलेन **स्थिरी**भूता या **विद्युल्-लतिका** तया **धृतानि मौक्तिकानि उदचिनोत्** उत्थाप्य नीतवतीत्य् अर्थः । **प्रमदाद्** आनन्दतः । केन प्रकारेण ? तत्राह—**शरत्-**कालीन-श्वेत्**आभ्र**-तुल्यैर् **अंशुकैः** ॥२७॥

**निरुदकी-कृतयऽंशुक-वेष्टनं  
कच-ततिर् गमितापि कयाप्य् अभात् ।  
सुर-नदी-स्तृतयापि किम् उ त्विषो  
रविजया विजयाय वितेनिरे ॥२८॥**

केशस्य जल-दूरीकरणम् आह—**निरुदकी-कृतये** जल-दूरीकरणाय **कयापि** किङ्कर्या **कच-ततिः** केश-समूहः **अंशुक-वेष्टनं गमिता** वस्त्रेण वेष्टिता इत्य् अर्थः, तथापि **अभात्** शोभितवतीत्य् अर्थः । तत्र उत्पृएक्षम् आह—**रविजया** यमुनया **सुर-नद्या** गङ्गया स्तृत्यया आच्छादितया सत्याऽपि **विजयाय** गङ्गां जेतुं **त्विषः** कान्तीः **किं वितेनिरे** ॥२८॥

**अथ तया निरपीड्यत सा लघु  
भ्रमि-वशाद् अप उद्गिरती मुहुः ।  
ग्रसनतः किम् उ चन्द्रिकयाऽरुदद्  
घनतमो विसरो विष-रोचिषा ॥२९॥**

निष्पीडन-शोभाम् आह—**तया** किङ्कर्या सा कचततिः **लघु** अल्पम् एव **निरपीड्यत** । सा कथम्-भूता ? **भ्रमि-वशाद् अप उद्गिरती** । तत्रोत्प्रेक्षाम् आह—**विष-रोचिषा** मृणालवत् श्वेत-कान्तिमत्या **चन्द्रिकया** **ग्रसनाद्** धेतोः **घनतमो विसरः** निविडान्धकार-समूहः **किम् उ अरुदत्** । विष-रोचिषेत्य् अविमृष्ट-विधेयांश-दोषो यमकानुरोधेन सोढव्यः ॥२९॥

**परिजहौ रुचिरांशुक-वेष्टिता-  
धर-तनुः सुदृग् आप्लवनाम्बरम् ।  
मम गुणः सुरभिस् तनुमान् असव्  
इति रसतिरसाद् इमम् आददे ॥३०॥**

वस्त्रान्तरं परिधाय पूर्वं परिहित-वस्त्रं त्यक्तवतीत्य् आह—**सुदृक्** श्री-राधा **रुचिरांशुकेन वेष्टिता** **अधर-तनुः** अधः शरीरं यस्या एवं-भूता सती, अर्थात् शोभित-वस्त्रम् अधः-शरीरे परिधाय **आप्लवनाम्बरं** स्नानीय-वस्त्रं **परिजहौ ।** तस्य सौगन्ध्यम् आह—रसा पृथ्वी इदम् आप्लवनाम्बरम् अतिरसाद् आददे अनुराग-विशेषेण गृहीतवतीत्य् अर्थः । अतिरसस् तस्याः कुतो जातः ? तत्राह—असौ **सुरभिः** सौगन्ध्य-रूपो **मम गुणस्** **तनुमान्** इदानीं मम भाग्येन मूर्तिमान् जात इति मननात् श्री-राधाङ्ग-स्पर्शात् एवं नाना-विध-सुगन्द-तैल-स्पर्शाच् च वस्त्रस्य तथा सौगन्ध्यं जातं यथा गन्ध-गुणा पृथ्वी अपि परमादरेण गृहीतवती, वस्तुतस् तु अतिरसेन अतिजलेन सिक्तं तद् वस्त्रं भूमिम् अपि सुगन्धीचकार ॥३०॥

**अधि वितर्दि-तलं ललना-मणिश्  
चकित-दृग् दर-कुञ्चित-विग्रहा ।  
व्यकिरद् अङ्गुलि-चम्पक-कोरकैः  
शिरसिजान् मुख-सन्मुख-सन्नतान् ॥३१॥  
अधि वितर्दि-तलं** वेदिकायां स्थित्वा **ललना-मणिः** श्री-राधा **अङ्गुलि-चम्पक-कोरकैः** **मुखस्य सम्मुखे नतान्** नम्रीकृतान् **शिरसिजान्** केशान् । स्याद् वितर्दिस् तु वेदिके इत्य् अमरः । कथम्-भूता ? **चकित-दृक्** स-भय-नयना, तेन कोऽपि वा पश्यतीति शङ्काकुलेति भावः, अत एव **दर-कुञ्चित-विग्रहा** ॥३१॥

**कर-युग-कलितान्त-तट-द्वयाम्-  
बर-वराहति-निर्धूत-कुन्तला ।  
घन-रस-त्रसरेणु-मयं नभो  
व्यधित साधित-सार-रुचश् च ताः ॥३२॥**

पुनः केशानां जल-कणा-मात्रस्यापि राहित्यम् आह—करेति । **सा** श्री-राधा **नभ** आकाशं **घन-रसो** जलं, तस्य **त्रसरेणवो**ऽत्यन्त-सूक्ष्म-कणाः तन्-**मयं** कृतवतीत्य् अर्थः । सा किम्भूता? **कर-द्वयेन** **कलितम् अन्त-तट-द्वयं** यस्य तथा-भूतं यद् **अम्बरं** वस्त्रं, तस्य या **आहतिः** आघातः, तया **निर्धूतः कुन्तला** यया सा । किं च, **सा** राधा **ताः** प्रसिद्धाः **सार-रुचः** सार-भूताः शोभाः **अधितवती**, तदृश-केशाघात-समये तस्याः अति-सुन्दर-कान्तयः सर्वत्र व्याप्ता इति स्वभावोक्तिः ॥३२॥

**स्थिर-तडिद्-व्रतति-निज-शाखयोर्  
विमल-चन्द्रिकया कृत-सख्ययोः ।  
युगम् उदस्य मुहुः प्रजहार किं  
घन-तमो नतम् ओजसि तून्नताम् ॥३३॥**

श्री-राधायाः केशाघातम् उत्प्रेक्षते—**स्थिर-विद्युल्-लतिका** कर्त्री **विमल-चन्द्रिकया** सह **कृत-सख्ययोः निज-शाखयोर्** **युगं उदस्य** उत्थाप्य **घनी**-भूत-केश-स्वरूपम् **अन्धकारं** कर्म **किं प्रजहार** ? कथम्-भूतं ? **नतं** नम्रीभूतं **किन्तु ओजसि** **उन्नतम्** उच्चीभूतं अन्तेन प्रहारैस् तत्-परिभवाभावाश् च सूचितः । दृष्टं चैतद् भगवद्-भक्तेषु अन्य-कृत-तिरस्कारेऽपि समत्वात् तेजो-बुद्धिर् जायते ॥३३॥

**रुचिर कुञ्चन संवृतं ऊर्ध्वत  
स्तनम् अधः प्रपदावधि लम्बि सा ।  
परिदधेऽरुण सूत्र सितान्तरम्  
प्रवरम् अम्बरमञ्चित चित्रवत् ॥३४॥**

सा राधा "लहङ्गा" इति प्रसिद्धं प्रवरम् अम्बरं परिदधे । किम्-भूतं ? **ऊर्ध्वत** उपरि भागे **रुचिर-कुञ्चनेन संवृतं**, पुनश् च **प्रपदावधि** पादाग्र-पर्यन्तं **लम्बि** । पुनः "डोरी" इति ख्यातेन **अरुण-सूत्रेण** **सितं** बद्धम् **अन्तरं** यस्य तत्, तेनान्तः-प्रविष्टेनैव सूत्रेण बद्धम् इति यावत् । पुनश् च **अञ्चितं** पूजितं प्रशस्तं यच् **चित्रं** तद् युक्तम् ॥३४॥

**कनक-बिन्दुमती नव-शाटिका  
घन-रुचिस् तद्-उपर्य् अतिदिद्युते ।  
यद् अभिवेष्टनम् एव मुकुन्द-  
दृङ्-निरनुरोधन-रोधनम् उच्यते ॥३५॥**

तस्य परिहित-वस्त्रस्य उपरि "डाण्डिया" इति प्रसिद्धा **नव-शाटिका** दिद्युते शुशुभे । कथम्भूता ? सुवर्ण-रसमय-वस्तुना निर्मिता ये **बिन्दु-**मय-चिह्नानि, तैर् युक्ता । पुनश् च** मेघस्येव रुचिर्** यस्याः सा । श्री-कृष्ण-कर्तृक-दर्शन-जन्य-लज्जया यस्याः शाटिकायाः सम्यक्तया **वेष्टनं** कृष्णस्य **दृष्टे निरनुरोधेन** स्वातन्त्र्येण **रोधनम् उच्यते** । तथा च यद् वेष्टन-दर्शन-मात्रेणैव कृष्णस्य नेत्रं रुद्धं भवतीत्य् अर्थः ॥३५॥

**अगुरु-धूम-कुलं गुरु-केश-भाक्  
तद्-अवशेष-रसं लिहद् उद्ययौ ।  
स्वर् अति-ऋद्धिर् भवेन् नहि कस्य वा  
स-महता महताम् अनुसेवया ॥३६॥**

पुनः केशस्य विशेषणम् आह—**अगुरु**-कृत-**धूम-समूहः** तेषां **केशानाम्** **अवशिष्टतया** स्थितो यो **रसो** जलं तत् **लिहत्** सत् **स्वः** स्वर्ग-पर्यन्तं **उद्ययौ** । कीदृशं धूम-कुलं ? **गुरुर्** दीर्घो यः **केशस्** तं **भजते** । श्लेषेण, अगुरुं गुरुर् अहितं यद् धूम-कुलं मलिनं कुलं गुरु-स्वरूपं केशं ईश्वरं भजत् सत् अवशेष-रसं लिहत् आस्वादितं कुर्वत्, अत्यन्तं ऋद्धिः सम्पत्तिर् यत्र तादृशं स्वः वैकुण्ठम् अपि उद्ययौ । तत्रार्थान्तर-न्यासम् आह—**महतां अनुसेवया** कस्य नीचस्यापि जनस्य **स-महता** सोत्सवत्वं न हि भवेत् ॥३६॥

**विधु-मुखीं भृशम् उच्छलितैर्  
वृतां द्युति-भटैः पुरटासनम् आश्रिताम् ।  
परिचरत्य् उपगम्य सुदेव्य् अधात्  
सकलया कलया महिता मुदम् ॥३७॥**

केश-सङ्कारार्थं सुदेवी समागतेत्य् आह—**सुदेवी** **सुमुखीं** श्री-राधां **परिचरन्ती** परिचरितुम् **उपगम्य** निकटम् आगत्य **मुदम्** आनन्दम् **अधात्** धृतवती । कथम्-भूता ? **सकलया** सर्वया **कलया** वैदग्ध्या **महिता** प्ऽऊजिता ॥३७॥

**अधिशिरोऽधि-समर्पित-सङ्कुचद्-  
विकसद्-उन्मुख-सव्य-करोदरे ।  
इतर-पाणिग-कङ्कतिकाऽग्रतो दर   
विकृष्य विकृष्य कचान्य् अधात् ॥३८॥**

केश-सङ्कारम् आह—**अधिशिरोऽधि** कन्धरायां **समर्पितो** यः **सङ्कुचन्** अथ च **विकसन्** एवम्** उन्मुख** उत्तानता स्थितो यो **वाम-करस्** तस्य **उदरे** मध्ये **दक्षिण-पाणि-गत-कङ्कतिकाग्रेण** करणेन **उदर **[?]** विकृष्य विकृष्य** अतिशयाकर्षणं कृत्वा **कचान्य् अधात्** । तथा च श्री-राधायाः कन्धरायां उत्तानतया स्थिते वम-हस्थ-मध्ये कचां यदा कङ्कतिकाग्रेण आनयति, तदा करः प्रसारितः स्यात्, अन्यदाकुञ्चितः स्याद् इत्य् अर्थः ॥३८॥

**कनक-जाल-विकीर्ण-यमानुजा-  
सलिल-पूर-वरो वितनोऽपि किम् ।  
मुकुलित-स्फुटिताब्ज-मुखे पतन्  
कवलितो बलितोदयवत्य् अभूत् ॥३९॥**

केशान् संस्कुर्वत्याः सुदेव्या वाम-करे धृतं राधायाः केश-समूहम् उत्प्रेक्षते—**कनक**-रचित-**जाल**-रूपया कङ्कतिकया **विकीर्ण** आकृष्टो यो **यमुना-जल-[पूर-प्रवरः] **प्रवाह-वरः **विततः** विस्तृयतोऽपि **मुकुलित-स्फुटिताब्ज-मुखे** **पतन्** सन् **कवलितो** ग्रस्तोऽ**भूत्** । कथम्-भूते? अब्ज-मुखे **बलिता** बलवत्ता तस्या **उदय-युक्ते** अत एव महा-प्रवाहम् अपि ग्रासीकरोतीति ॥३९॥

**सुभग-कङ्कतिका-कलिताऽलिकाद्  
उपरितः प्रभयैधत रेखिका ।  
ललित-पुच्छ-युगं समयाशिरस्  
तनुतमा नुत-मार्ग-निभातनोः ॥४०॥**

केषेषु रचना-विशेषम् आह—**सुभगया कङ्कतिकया कलिता** कृता "सीथी" इति ख्याता **रेखिका** **प्रभया** **अलिकात्** ललाटाद् **उपरि ऐधत** । किम्भूता ? **समयाशिरः** शिरो-मध्ये **ललितं** सुन्दरं **पुच्छ-द्वयं** यस्याः । पुनः कथम्-भूता ? **तनुतमा** सूक्ष्मा, पुनश् च **नुतः** स्तव-विषयी-कृतो यः [**अतनोः**] कन्दर्पस्य **मार्गस्** तत्-तुल्या नुत इति । अर्थात् कन्दर्पेणेति बोध्यम् ॥४०॥

**सपदि मूर्तिमती किम् उ माधुरी-  
सुरनदी हरि-हृत्-करि-केलये ।  
परिजनाक्षि-तरिस् त्रिपथोदया  
स्मरद्-अमीव-हतिर् वहति स्म सा ॥४१॥**

रेखिकाया उत्प्रेक्षाम् आह—[ **हरि-हृत्-करि-केलये**] श्री-कृष्णस्य हृदय-हस्तिनः केलये **माधुरी-सुरनदी** **मूर्तिमती** **सपदि** शीघ्रं **किम् उ वहति स्म** ? प्रवाह-रूपेण चलितवतीत्य् अर्थः । कथम्-भूता ? **परिजनानां** **चक्षुर्** एव **तरिर्** नौका, यत्र सा पुनश् च **त्रयाणां पथां** उदयो यस्याः एतेन गङ्गा-साधर्म्यम् उक्तम् । पुनश् च **स्मरतां** जनानां **अमीवस्य** पापस्य **हतिर्** नाशो यतः ॥४१॥

**ललितयाऽथ पुरः स्थितया शिरो-  
मणिर् इहोपरि साधुतयाऽर्पिताः ।  
विरुरुचे कच-सन्तमसावलाव्  
इन इवोदयितो दयितो यथा ॥४२॥**

केशेषु वेशम् आह—**पुरः-स्थितया ललितया** शिरस **उपरि** "शीषफुल" इति प्रसिद्धः **शिरोमणिः** **साधुतया अर्पितः** सन् **विरुरुचे** । तत्र दृष्टान्तः—[**कच-सन्तमसावलौ**] केश-रूपान्धकार-श्रेण्यां **इनः** उदय-कालीनो रक्त-सूर्य इव । ननु सूर्यो यथा अन्धकारं नाशयति तथायम् अपि केश-रूपान्धकारं कथं न नाशयति ? तत्राह—**दयितो** **यथा** तथा अन्धकार-श्रेण्याः प्रियत्वात् । अस्य च प्रियत्वाद् अद्भूत-सूर्य इत्य् अर्थः ॥४२॥

**तम् अभितः स्पृशती नव-मौक्तिका-  
वलिर् अभाद् अधिरेखम् अपि स्थिता ।  
उडु-तती रविम् आप विहाय किं   
हिम-रुचिं परितोऽपरितोषतः ॥४३॥**

शिरोमणेश् चतुर्दिक्षु-रचना-विशेषम् आह—**तं** शिरोमणिम् **अभितः** **स्पृशती** **नव-मौक्तिक-श्रेणी अधि-रेखं** रेखायाम् **अपि स्थिता** सती **अभात्** । तत्र उत्प्रेक्षाम् आह—**उडु-ततिः** नक्षत्र-श्रेणी **अपरितोषात्** **हिमरुचिं** चन्द्रं **विहाय** किं अभितः **रविं** सूर्यम् **आप** शीताद्य्-आर्ति-दुरीकरणायेति भावः ॥४३॥

**विनिहितालक-चुम्बित-मौक्तिका-  
तनु-धनु-सदृशी न ललाटिका ।  
सचल-शैवल-बुद्बुद-पाल्य् असौ  
मुख-सुधा-सरसः सरस-च्छवेः ॥४४॥**

ललाट-स्थिताभरणान्तरम् आह—ललाटे विनिहिता अथ च **आलक-चुम्बिता मौक्तिका** मुक्ता यत्र तथा-भूता या **ललाटिका** ललाटोर्ध्व-स्थित-भूषणं "पत्रपाश्य"-आख्यं न, तर्हि किम् इत्य् अपेक्षायाम् आह—**असौ** ललाटिका मुख-रूप-**सुधा-सरोवरस्य** **चञ्चल-शैवल-**सहिता या **बुद्बुद-पाली** जल-बिम्ब-श्रेणी तद्-रूपात्र वेति । 

ननु सरोवर-मध्योत्पन्नानां शैवालादीनां कथं ललाट-रूप-तट-वृत्तित्वं सम्भवति ? तत्र आह—सरसेति । **सरसः** कथम्-भूतस्य? [**सरस-च्छवेः**] रस-सहिता च्छविः तरङ्ग-रूपा कान्तिर् यस्य । तत्र च्छवि-पदस्य तरङ्गे आरोपः । तथा च च्छवि-रूप-तरङ्गेनैव तेषां तट-वृत्तित्वं बोध्यम् । अलक-स्थानीयः शैवालः ए-कारवान् अपि शैवाल-शब्दोऽस्ति । सकल-शेवल-शेवलमालिक इति यमक-दर्शनाद् इति अमर-टीका ॥४४॥

**मिलित-तत्-तद्-उपान्तिम-सूत्रवत्य्  
अथ सुदेव्य्-उत-पुष्प-विचित्रिता ।  
कच-ततिः सुदृशो वर-वेण्य् अभूत्  
मधुरम् आप्रसृतं प्रसृतं यया ॥४५॥**

वेणी-रचनाम् आह—**मिलितानां** तेषां शिरोमणि-लग्न-मुक्ता-माला-ललाटिकादीनां येऽन्तिम-भागाः, तेषां निकट-वर्ति-सूत्राणि तद्वति **सुदृशो** राधायाः **कच-ततिः वर-वेणी अभूत्** । अन्ते भवोऽन्तिमश् चरम-देशः, तस्य निकटे वर्तते अनेन मुक्ता-रहितानि सूत्रस्य सर्वावयवान्य् एव वेणी-मध्ये प्रविष्टानीति ज्ञेयं । कथम्-भूता ? **सुदेव्या** ग्रथितैः **पुष्पैर् विचित्रिता** । यया वेण्या **आप्रसृति** जङ्घा तत्-पर्यन्तं मधुरं यथा स्यात् तथा प्रसृतं व्याप्तम् ॥४५॥

**विधुर् अगान् मुखतां तपसा वमन्  
निज-कलङ्क-कलाङ्किम् इहोद्धतः ।  
इयम् अमीलित-वेणिर् अभूद् गता   
चरण-लम्बिततां विततांशुभिः ॥४६॥**

वेणी-शोभाम् उत्प्रेक्षाम् आह—**विधुश्** चन्द्रः **तपसा** करणेन **निजां कलङ्क-कलां** **किं** ऊर्ध्वतो **वमन्** सन् राधाया **मुखतां अगात्** प्राप्तवान् ? नव-केश-रूपा सा कलङ्क-कला राधायाः शिरसि कथं स्थापिता ? तत्राह—**इयम्** अपि कलङ्क-कला **चरणालम्बितत्वं गता** सती **मीलितास्** तव योग्या वेणिर् अभूद् इति चरणे पतिता, सा तेनाङ्गीकृतेति भावः । कलङ्क-कला-वेणिः कथम्-भूता ? **अंशुभिः** किरणैर् **वितता** विस्तृता । अत एव किरण-द्वारा चरण-पर्यन्तम् अपि तस्यागमनं सम्भवेत् ॥४६॥

**विविध-रोचिर् अयोजि तद्-अग्रतः  
कनक-हीरक-मौक्तिक-चित्रिता ।  
मृदुल-पट्ट-लसच्-चमरी-ततिः  
विकच-सारस-सार-सभा-स-भा ॥४७॥**

पुनर् वेणी-भूषाम् आह—सुदेव्या **तस्या** वेण्या **अग्रे** **मृदुल-पट्ट-लसच्-चमरी-ततिः** **अयोजि**, कोमल-पट्ट-सूत्र-सम्बन्धिनी अथ च लसती शोभायमाना चमरी-श्रेणी, तथा च "फोन्धनी" इति ख्यातं पट्ट-सूत्रं वेन्य्-अग्रे दत्तम् इत्य् अर्थः । कथम्-भूता ? **विकच-सारसस्य** प्रफुल्ल-पद्मस्य या **सार-सभा** श्रेष्ठ-सदः, तस्य [**स-भा**] समानाभाः कान्तिर् यस्याः ॥४७॥

**हरि-मनोरथ-कल्प-लतोर्ध्वतो  
यम् अवरोहम् अधत्त तद्-अग्रतः ।  
विजितम् इन्द्र-पुरां मदनोऽसिनोद्  
वर-रुचामर-चामरम् एव किम् ॥४८॥**

पुनर् वेणीम् उत्प्रेक्षते—राधा-रूपाया **हरि-मनोरथ-कल्पलता** सा, "नामना" इति "जटा” इति च ख्यातं **यं** वेणि-रूपं **अवरोहं** **ऊर्ध्वतोऽधत्त,** तस्य अवरोहस्याग्रे **मदनः** **वर-रुचामर-चामरं किम् असिनोत्** ? वरा श्रेष्ठा रुचा कान्तिर् यस्याः, तद् अमर-चामरं । रुचा टाब्-अन्तोऽपि दिशा रुचा इति यत् । वट-भिन्न वृक्षस्थावरोहे जाते तद् दर्शन-जनितया तत्-तले निधि-स्थिति-शङ्कया यथा अन्यो राजा तद्-रक्षणाय स्वत्व-ज्ञापकं चामरं बध्नाति, तथैव कन्दर्प-राजोऽपि चकार । इन्द्र-पुराद् इति चामरस्य सौन्दर्यम् उक्तम् ॥४८॥

**किम् उ सुदेव्य् अयि देव्य् असि बन्धदा  
दृढम् अबध्यत बाल-ततिर् यतः ।  
द्रुतम् इमां हरिर् एव विमोक्षति  
स्व-रति-लक्षणतः क्षणतः क्षणात् ॥४९॥**

सुदेविम् अपदिश्य ललिता स-परिहासम् आह—**अयि ! सुदेवि** ! त्वं **बन्धदा देवी** महामाया **असि** । यतः **बाल-ततिः** अबुध-श्रेणी, पक्षे केश-श्रेणी **दृढम् अबध्यत** । **स्वस्मिन् रतिः** प्रेमा, पक्षे सम्भोगः, तस्य लक्षणात् यक्षयति ज्ञायतीति व्युत्पत्त्या अनुभावाद् इत्य् अर्थः । **क्षणतः** उत्सवतः **क्षणात्** क्षण-मात्रेण **मोक्षति** ॥४९॥

**इदम् अभाषत सव्य-करं दधत्य्  
अधिशिरो ललितास्यम् उदस्य सा ।  
तिलकयन्त्य् अलिकं धृत-वर्तिके-  
तर-करारक-राजि मृगीदृशः ॥५०॥  
इदं** पूर्वोक्तं ललिता सुदेवीम् **अभाषत** । अधुना ललाटं च ललितया तिलकितम् इत्य् आह—**सा ललिता मृगीदृशः** राधाया आस्यं मुखं **उदस्य** उत्थाप्य **अलिकं** **तिलकयन्ती** सती अभाषतेत्य् अन्वयः। कथम्-भूता ? तिलक-दानार्थं **अधिशिरः** शिरसि **वाम-करण् दधती** । पुनश् च धृता "तुली" इति प्रसिद्धा **वर्तिका इतर-करे** यया । अलिकं कथम्-भूतं ? **अरकेण** अलकेन **राजितुं** शीलं यस्य तत् ॥५०॥

**मद-युतागुरव-द्रव-मण्डला-  
न्तर-लसत्-तनु-नागज-पङ्कजाम् ।  
व्यलिखद् ऐन्दव-चन्दन-बिन्दु-युङ्  
मधुर-चित्रक-चित्रकम् आशु सा ॥५१॥**

तिलक-रचना-विशेषम् आह—**सा** ललिता **मधुरं चित्रं** यत्र तथा-भूतं तिलकं **व्यलिखत्** । तिलकं कीदृशं ? **मदो** मृगमदस् तेन **युक्तो** य **आगुरव-द्रवः** अगुरु-सम्भूतो रसः "चोया" इति प्रसिद्धः, तेन कृतं यन् **मण्डलं,** तस्य **अन्तरे** मध्ये **लसत्** शोभितं यत् **तनु** सूक्ष्मं **नागजेन** सिन्दूरेण कृतं **पङ्कजं** पड्मं यत्र । पुनश् च इन्दुः कर्पूरः **ऐन्दवश्** चासौ **चन्दन-बिन्दुश्** चेति कर्मधारयः । कर्पूर-संवलित-चन्दनस्य बिन्दु-युक् ॥५१॥

**अपहृतां विजितात् किम् उमापतेः  
शशिकलाम् अलिकं व्यधितात्म-भूः ।  
इह पुनः कलिताङ्ग-विशेषकं   
शुचि-रसं चिर-सम्भृतम् आदधे ॥५२॥**

ललाटस्य तिलकस्य च शोभाम् एकदा आह—**आत्म-भूः** कन्दर्पः, श्लेषेण ब्रह्मेव स्रष्टा, **विजितात् उमापतेः** महादेवात् सकाशाद् **अपहृतां** **चन्द्र-कलाम्** एव **अलिकं** ललाटं **व्यधित** चकार । उमायाः पतित्वम् एव तस्य काम-विजितत्वं सूचयति । **पुनर् इह** अलिके **चिर-सम्भृतं** चिर-कालं व्याप्य धृतं [**शुचि-रसं**] शृङ्गार-रसम् **आदधे** । कीदृशं ? **धृताङ्ग-विशेषकं** मूर्तं शृङ्गार-रसम् इत्य् अर्थः । गृहीता निर्वेद-गर्वाद्या हासाद्याश् च अङ्ग-विशेषा येनेति । श्वेत-रक्त-बिन्दु-रेखादि-सङ्गतः कलितानि रचितानि बिन्द्व्-आदीन्य् अङ्गानि यस्य तादृशं विशेषकं तिलकं शुचिः शुद्धो रसो यत्र । तद् इति त्रयण्वार्थाः प्रस्तुताः ॥५२॥

**पुरट-पट्टवरेऽलक-मातृकाक्षर-  
वृतं स्मर-यन्त्रम् इदं बभौ ।  
किम् उरु-वर्णम् अनुश्रित-सौभगम्  
प्रियतमादर-मोदर-कार्मणम् ॥५३॥**

तिलकम् एव पुनर् उत्प्रेक्षते—ललाट-रूप-**सुवर्ण-पट्टवरे अलक**-रूप-**मातृकाक्षरेणावृतं** **कन्दर्पस्य यन्त्रं किं बभौ** ? कथम्-भूतं ? उरवो वर्णा** **अक्षराणि यत्र तेन, मनुना मत्रेण आश्रितं सौभगं यस्य । तिलक-पक्षे श्वेत-रक्तादि-वर्णम् इति च्छेदः । पुनश् च **प्रियतमस्य अदरः** अनल्पं **मोदं** हर्षं **राति** ददाति यत्, **कार्मणं** वशीकारक-वस्तु-विशेषस् तत्-स्वरूपम् ॥५३॥

**सरसम् आनग् अथैन्दव-वर्तिका-  
कलितयाऽञ्जन-रेखिकयाऽक्षिणी ।  
सपदि पक्ष्म-निकुञ्चन-माधुरिम्  
रसनया सनया लिहतां कथम् ॥५४॥**

अथ तिलकानन्तरं ललिता **अञ्जन-रेखिकया** राधाया **अक्षिणी** **आनक्** अञ्जन-युक्ते कृतवतीत्य् अर्थः। अञ्जु-म्रक्षणे लङ् । अञ्जन-रेखिकया कथम्-भूतया ? **इन्दुः** कर्पूरस् तत्र-भवा या वर्तिका "तुली" इति ख्याता, तया कृतया । **सपदि** अञ्जन-दान-क्षणे या **पक्ष्म-कुञ्चनस्य माधुरी,** तां **सनया** नीतिमन्तोऽपि जना **रसनया** जिह्वया कथं वर्णयन्तित्य् अर्थः ॥५४॥

**किरण-मालिनि न प्रभुतेति तत्-  
प्रियतमे नलिने यद् इमे तमः ।  
स्व-महसा वृणुतैव तद् अप्य् अहो  
रुचिरता चिरतावलतैतयोः ॥५५॥**

अञ्जन-युक्तयोर् नेत्रयोः शोभाम् उत्प्रेक्षते—**किरण-मालिनि** सूर्ये **प्रभूता** **नास्ति** **इति** मत्वा **तस्य** सूर्यस्य **परम-प्रिये नलिने** पद्म-द्वयं **तमो**ऽन्धकारः **स्व-महसा** स्व-कान्त्या **आवृणुत इव** । **अहो** आश्चर्यं । **तद् अपि** तथापि **तयोर्** नलिनयो **रुचिरता** कान्तिमत्ता, तस्याश् **चिरता** बहु-काल-व्यापित्वं **अबलत** बलिष्ठा बभूवेत्य् अर्थः ॥५५॥

**सतृषतावगमाद् अयम् अर्पितः  
सपदि कृष्ण-रुचि-द्रव एव वाम् ।  
इति जगाद दृशौ कुटिल-भ्रुवः  
स्मित-मुखी ललिता ललिताक्षरम् ॥५६॥**

ननु भो ललिते ! अङ्गानां मध्ये श्रेष्ठाभ्याम् आवाभ्याम् कथं रत्नादिकं विहाय अञ्जनं दत्तं ? तत्राह—**वां** युवयोः **कृष्ण-रुचि-द्रवे** [**सतृषतावगमात्**] तृष्णा-युक्ततावगमात् कृष्ण-रुचि-द्रवो मया **अर्पितः** । कृष्णा रुचिः कान्तिर् यस्य तथा-भूतो द्रवः अञ्जनम् इति यावत् । पक्षे, कृष्ण-सम्बन्धि-श्याम-कान्तिर् एव द्रव इति **कुटिल-भ्रुवो** राधाया **दृशौ** प्रति **स्मित-मुखी ललिता** **ललितं** सुन्दरं **अक्षरं** यत्र तद् यथा स्यात् तथा **जगाद** । कुटिल-भ्रुव इति श्लिश्टार्थ-स्मरणेन ईर्ष्या ध्वन्यते ॥५६॥

**सफरिके रुचिराञ्जन-रञ्जिते  
अयि भविष्यति कृष्ण-घनोद्गमे ।  
सपदि नृत्य-गतिं तनुतं मदान्  
मधुर-भाव-कलावक-लाघवाम् ॥५७॥**

पुनर् ललितैवाह—**अयि** ! **सफरिके** ! **कृष्ण-घनोद्गमे** **भविष्यति** सति युवां नृत्य-गतिं **मदात्** दर्पात् शिघ्रं **तनुतं** । कथम्-भूतां ? **भाव**-वैदग्ध्या **अवकं** रक्षकं **लाघवं **यस्यां मदाद् इति गुरु-जनादि-भयापेक्षापि तदानीं युवाभ्यां न कर्तव्येति ध्वनिः ॥५७॥

**इति तया हसिताऽसितांशु-मुख्य्  
अजनि या मम दृङ् न हि लासिका ।  
भवद्-अपाङ्ग-नट-प्रवराद्  
अनध्ययन-शालितयाऽलि तयाऽत्र किम् ॥५८॥  
इति** **तया** ललितया **हसिता** **सितांशु-मुखी** राधा तां प्रति आह—**या मम दृक्** सा **लासिका** नर्तकी **न हि अजनि** न जातेत्य् अर्थः । **भवद्-अपाङ्ग-नट-प्रवरात्** **अध्ययन-शालित्वाभावेन** हेतुना तस्मात् हे **आलि** !** तया** मूर्ख-दृष्ट्या अत्र किम् ? अत्र तस्याः श्लाघया न किम् अपि प्रयोजनम् इत्य् अर्थः ॥५८॥

**विविध-रत्न-युजाऽर्च्यत नासिका  
शिखरम् आशु तया वर-मुक्तया ।  
उरसि साभरणोडुर् इवेन्दुना  
स्व-रमणी रमणीयतया दधे ॥५९॥**

भूषणेन नासिका-भूषितेत्य् आह—**तया** ललितया **विविध-रत्न-युजा** **वर-मुक्तया** **नासिका-शिखरम्** **अर्च्यत**, शुभ्र-पुष्पेण पूजितवत् शोभितं कृतम् इत्य् अर्थः । तत्र दृष्टान्तेन मुख-शोभाम् आह—**इन्दुना** चन्द्रेण **स्व-रमणी** **उडुर् इव** **वक्षसि दधे** । उडुः कथम्-भूता ? **आभरण-सहिता**, अत एव तस्या **रमणीयतया** हेतुना हृदि धृता इत्य् अर्थः । चन्द्र-विशेषणत्वे रमणीर् यातीति, तया लाम्पट्येन हेतुनेत्य् अर्थः ॥५९॥

**द्युति-नृपः स तद्-आभरण-  
च्छलात् पुरट-पङ्कज-पट्ट-वरासनः ।  
निखिल-दुर्वश-दृङ्-नगरे हरेर्  
अधिचकार सदा रसदास्पदे ॥६०॥**

मुक्ताभरणम् इषात् **द्युतीनां राजा** एव **अखिलानां दुर्वशे हरेर् दृष्टि-**रूप**-नगरे अधिचकार** अधिकारं कृतवान् । द्युति-नृपः कथम्-भूतः ? [**पुरट-पङ्कज-पट्ट-वरासनः**] सुख-स्वरूप-स्वर्ण-निर्मित-कमल-रूपं पट्टं राज-पट्टं "राज-पाट" इति ख्यातं तद् एवासनं यस्य सः । तादृश-नगरे कथम्-भूते? **सुखदास्पदे** ॥६०॥

**लवणिम-व्रततेर् नव-बीजम्  
इत्य् अवचिचीषुतयाक्षि-विलासिनोः ।  
मुहुर् इहैव भवेत् किम् अघद्विषा  
प्रहितयो हितयोर् अतिलोलता ॥६१॥**

नासाभरणस्याकर्षकता-विशेषम् आह—**लावण्य**-रूप-**लताया** इदं **नवीन-बीजम्** इति मत्वा **अवचिचीषुतया** अवचेतुम् इच्छया कृष्णेन **प्रहितयोस्** तस्य्**आक्षि**-रूप-**विलासिनोः** **इहैव** नासाभरण एव **लोलता** सतृष्णता **किं मुहुर् भवेत्** ॥६१॥

**विचकिलोज्ज्वल-वर्तुल-कोरक-  
स्मर-शरस् तिल-पुष्प निषङ्गतः ।  
प्रसृत एव मुकुन्द-धृतेः परिप्लव-  
करोऽवकरोज्झित ऐष्ट किम् ॥६२॥**

पुनर् नासाभरणम् एवम् उत्प्रेक्षते—नासा-स्थानीयं यत् **तिल-पुष्पं** तद् एव **निषङ्गः** "तूण" इति प्रसिद्धः, तस्मात् मुक्ता-स्थानीय-**विचकिलोज्ज्वल-वर्तुल-कोरक**-स्वरूपः **कन्दर्प**-**शरः** **प्रसृत एव** निर्गतः सन्न् एव **किम् ऐष्ट** ? तथा च तूणान् निर्गतः सन्न् एव किं परमैश्वर्यं कृतवान् ? इत्य् अर्थः । किम् ऐश्वर्यम् ? इति चेत्, तत्राह—यतः **मुकुन्द-धृतेः** **परिप्लवः** वैकल्यं चाञ्चल्यं वा तं **करोतीति** । परिप्लवश् चाकुले स्याच् चञ्चले च पराभवे । इति मेदिनी । विचकिलो "रायबेल" इति प्रसिद्धः । तत्रापि वर्तुल इति-पदेन "मोतिया रायवेल" इति कोरकः कलिका **अवकरो** दोषस् तेन **उज्झितः** । तथा च पुष्प-गत-म्लानत्वादि-दोष-रहित इत्य् अर्थः ॥६२॥

**मधुरिमामृत-युग्-बडिशं त्वम्  
अस्य् अयि विभूषण दृक्-शफरं हरेः ।  
झटिति कर्ष मदाद् इति तत् तया  
निजगदे जगद्-एधित-सौभगम् ॥६३॥**

पुनर् नासाभरणम् अपदिश्य परिहासम् आह—**अयि** [**विभूषण**] नासाभरण ! **त्वं** **माधुर्य**-**रूपामृतेन** **युक्तं वडिशम् असि** । अत एव **मदात्** दर्पात् **हरेर्** **दृष्टि**-रूपं **सफरं झटिति कर्ष** आकर्षणं कुरु । इति **तया** ललितया **तद्** भूषणं प्रति **निजगाद** । कीदृशं ? **जगति एधितं** वर्धितं **सौभगं** यस्य ॥६३॥

**ग्रसति यस् त्व् अनुराग-समुद्र-भूः  
कुल-भुवां धृति-भी-मति-सम्पुटान् ।  
वडिशम् अप्य् अभिकर्षतु वा स सास्पदम्  
अदो दमदो भुवि तस्य कः ॥६४॥**

ललितायाः परिहासोक्तिं लक्ष्यी-कृत्य विशाखाप्य् उपहसितवतीत्य् आह—**यः** हरेर् दृष्टि-रूप-शफरः **कुल-भुवां** कुलवतीनां **धृति-भय-बुद्धि-सम्पुटान् ग्रसति**, **स** खलु **सास्पदं** भूषणस्याश्रय-सहितं **अदस् **तद् वडिशम् **अपि** **अभि** सर्वतो-भावेन **आकर्षतु** । तथा च त्वया यद् उक्तं तस्य वैपरीत्यं वा भवेद् इत्य् अर्थः । अहो एवं वैपरीत्यं कथं सम्भवेत् ? तत्राह—**भुवि** **तस्य** **दमदः** दमन-कर्ता **को भवेत्** ? **अनुराग-**रूप यः **समुद्रः,** स एव **भूर्** उद्भव-स्थानं यस्य ॥६४॥

**इति सखी-युग-वाग्-अमृतं पिबन्त्य्   
अपि नटद्-भ्रुकुटिः स्फुटम् आह सा ।  
अयि कृषेः स युवां च परस्परम्  
भवथ कर्मतया मतया स्थिताः ॥६५॥**

(विशेषकम्)** सा** राधिका । **अयि** ! हे सख्यौ ! **स** कृष्णः **युवां च**, कृष-धातोः **कर्मतया परस्परं स्थिता** यूयं **भवथ** । कथम्-भूतया ? तस्य युवयोश् च **सम्मतया** ॥६५॥

**उपरि चक्रिकयोः स-शलाकयोर् युगम्  
अधो मणि-कुण्डलयोर् द्वयम् ।  
श्रवणयोर् अवतंसित-कुन्दयोर्  
व्याधित शोधित-शोचिर् इवांशुकैः ॥६६॥**

कर्ण-भूषणं वर्णयति—**अवतंसित-कुन्दयोः श्रवणयोर्** उपरि-देशे **चक्रिका-शलाकयोर् युगम्** । एवं तयोर् **अधो**-देशे **कुण्डलयोर् द्वयं न्यधात्** । उत्प्रेक्षाम् आह—**अंशुकैर्** वस्त्रैः **शोधितं** छानितं **शोचिः** कान्तिर् **इव** ॥६६॥

**किम् अतनु-द्रुम-पल्लव-तल्लजाव्  
अविभृतां विभृतान् द्युति-शीधुभिः ।  
मणिमय-स्तवकान् स्तवकार्य् अघ-  
द्विषद्-अलि-प्रमद-प्रमद-प्रदान् ॥६७॥**

अत्रोत्प्रेक्षाम् आह—**कन्दर्प-द्रुमस्य** श्रेष्ठ-**पल्लवौ** किं **द्युति**-रूप **शीधुभिर्** विशेषेण **भृतान्** पूर्णान् पुष्टान् वा **मणि-मय-स्तवकान् अविभृतां**, भूते लङ् । तान् कथम्-भूतान् स्तवकान् ? **स्तव-कारी** यो**ऽघद्विषन् **कृष्णः, स एव [**अलिः**] भ्रमरः, तस्य **प्रमद**-**प्रमद**-**प्रदान्**, प्रमदः प्रकृष्ट-मत्तता प्रकृष्ट-हर्षश् च ॥६७॥

**मकरिके लिखती मृदु-गण्डयोर्  
मकर-केतनम् आह्वयद् एव सा ।  
यम् अधरारुण-पल्लवम् अर्पयन्  
रसमये समये हरिर् अर्चयेत् ॥६८॥  
सा** ललिता **गण्डयोः** कन्दर्पस्यासन-रूपे **मकरिके लिखती** सती **मकर-केतनं** कन्दर्पं आह्वयत् । **यं** कन्दर्पं । **रसमये समये** रहस्य-काले ॥६८॥

**श्रवण-हीरकणे प्रतिबिम्बिते  
नव-कपोल-सुधा-सरसोर् इमे ।  
चटुल-लाजि-धिया विवृतानने किम्  
उदिते मुदिते भवतुर् जडे ॥६९॥**

ललितया लिखितयोर् मकर्योर् मुखम् उत्प्रेक्षते—**श्रवण**-सम्बन्धि-कुण्डलस्थ-**हीरकणे** **नवीन-कपोल**-**सुधा-सरोवर-**द्वये सति **प्रतिबिम्बं** दृष्ट्वा स्व-भक्षणात् "खै" इति प्रसिद्धानां **चञ्चल-लाजानां धिया इमे** मकरिके **किं** **विवृतानने** सत्यौ **बभूवतुः** । कथम्-भूते ? **उदिते** जनाद् उद्गते । 

ननु स्व-भक्ष्यं दृष्ट्वा कथं न खादतः ? तत्राह—**मुदिते** आनन्द-युक्ते अत एव **जडे**, तस्मात् स्व-भक्ष्यं दृष्ट्वा आनन्द-जाड्याद् एव भोक्तुं न समर्थे इत्य् अर्थः । किन्तु जिवन्तौ एव एते इति ध्वनिः ॥६९॥

**मकरयोर् वर-कुण्डलता-भृतोर्  
अघहर-श्रुति-सेवि-युगं तयोः ।  
मकरिके स्वयम् एव पतिष्यतं  
रस-कला सकला सफलाऽस्तु वाम् ॥७०॥**

पुनर् मकरिका-व्यपदेशेन राधिकां परिहसति—हे **मकरिके** ! तयोर् **मकरयोर् युगं** स्वयम् एवं **पतिष्यतं,** तयोर् द्वयं युवां पतिम् इच्छतं । कथम् ? इति चेत्, **वां** युवयोः **रस-कला** **सकला** रस-वैदग्धी **सफला** **भवतु** । कथम्-भूतयोः ? **वर-कुण्डलता-भृतोर्** विलक्षण-कुण्डल-स्वरूपयोः तयोर् युगं । किम्-भूतं ? **अघं** पापं **हरति** या **श्रुतिर्** वेदस् तां **सेवितुं शीलं** यस्य । तत् श्लेषेण अघहरः श्री-कृष्णः, तस्य कर्ण-सेवि, श्री-कृष्णस्य कर्णस्थ-मकर-द्वय-पति-करणेन श्री-राधं प्रत्य् एव परमः परिहासो ध्वनितः ॥७०॥

**इति सखी-गदिताऽह सुदृङ् मम  
त्व् अचपले सरसे मृदुले इमे ।  
न हि तयोः सदृशौ सखि मा तनु  
त्वम् इह तत् सहसा सहसा गिरः ॥७१॥**

मकरिका-व्यपदेशेन परिहासं श्रुत्वा श्री-राधिका आह—**सुदृक्** राधा **इति** एवं-प्रकारेण **सख्या** ललितया **गदिता** सती **आह**—हे **सखि** ! **इमे** मकरिके **अचपले सरसे मृदुले** कोमले, अत एव [तयोः] चपल-शुष्क-कठोरयोः **सदृशौ** **नहि** । तत् तस्मात् हे **सखि** ! **सहसा** हथात् **हास्य-सहिता** **गिरः** वचनानि **इह** **मम** मकरिकयोर् विषययोः त्वं **मा तनु** मा कुरु ॥७१॥

**निज-भुजाङ्गद-कुण्डलिकोरसि  
प्रणयि शायय कुण्डलयोर् युगम् ।  
कठिनयोः कठिने ननु लोलताप्य्  
उपरमेत् परमेभ्यतया तयोः ॥७२॥**

(विशेषकम्) राधिका ललितां परिहसन्ती पुनर् आह—हे सखि ! निज-भुजयोः "बाजु-बन्द" इति प्रसिद्ध्**आङ्गद**-रूप-**कुण्डलिकयोः** सर्प-स्त्रियोर् **उरसि** वक्षः-स्थले श्री-कृष्णस्य-**कुण्डल**-रूप-सर्पयोर् **युगं** **शायय** । कथम्-भूतं ? **प्रणयि** प्रीति-करण-शीलं । कुण्डलयोः कथम्-भूतयोः ? **कठिनयोः** । कुण्डलिकोरसि कथम्-भूते ? **कठिने,** अत एव तयोः सम्यां। 

ननु शायितुं कथं कथयसि ? इति चेत् परस्पर-योग्य-सङ्गात् दोष-विशेषः स्याद् इत्य् आह—तयोः कुण्डल्योः **परमेभ्यतया** स्त्री-रत्न-प्राप्य परमाढ्यतया **लोलता** चञ्चलता **उपरमेत्** निवृत्ता भवेत् । इभ्ये आड्ःयो धनी स्वामी इत्य् अमरः ॥७२॥

**चिबुक-मध्यम् अभून् मद-बिन्दु-युक्  
स्वकर-संहृत-बान्धवम् एव किम् ।  
तिमिर-डिम्भकम् अङ्क-तटे स्वयम्  
सदयतोदयतो विधुर् अग्रहीत् ॥७३॥**

इदानीं चिबुके रचना-विशेषम् आह—**कस्तुरी-बिन्दु-युक्** बिन्दु-सहित-चिबुकम् उत्प्रेक्षते—**विधुश्** चन्द्रः **सदयत्वस्य** हेतोः अन्धकारस्य **डिम्भं** शिशुं **स्वयम् एव किं** **अङ्क-तटे** स्व-क्रोडान्ते **अग्रहीत्** । 

ननु विधोः स्व-नाश्यस्य अन्धकारस्य पुत्रे कथम् ईदृशी दया उदिता ? इत्य् अत आह—स्व-करेति । **डिम्भकं** कीदृशं ? **स्व-करैः** स्व-हस्तैर् एव **संहृतो** नाशितो **बान्धवो** यस्य । श्लेषेण स्वस्य करैः किरणैः ॥७३॥

**मधुरिमाब्धि-भवास्य-सुधा-निधौ  
यद् इह कृष्ण-रुचिः पृषतोऽङ्कितः ।  
तद् अवगम्य स कृष्ण इमं निजं  
सरसयन् रसयन् रसयेन् मुहुः ॥७४॥**

पुनश् चिबुक-बिन्दुम् अपदिश्य ललितोक्तिम् आह—**इह** [**मधुरिमाब्धि-भवास्य-सुधा-निधौ**] माधुर्य-रूप-समुद्रोत्पन्ने मुख-रूप-सुधा-निधौ चन्द्रे **यद्** यस्मात् **कृष्ण**-वर्णा **रुचिर्** यस्य । एवं-भूतः **पृषतो** बिन्दुर् **अङ्कितः** **तत्** तत एव **स कृष्णः** स्वाकीय "छाप" इति "मोहर" इति च प्रसिद्धं बिन्दुं दृष्ट्वा **इमं** मुख-रूपं सुधा-निधिं **निजं अवगम्य** **सरसयन्** रस-युक्तं कुर्वन्, एवं **रसयन्** स्वयं च रसानुभवं कुर्वन् सन्, मुहुः **रमयेत्** । चन्द्र-पक्षे, पृषतो हरिणस् तद्रूपं चिह्नम् ॥७४॥
> **कनक-केतक-पत्र-पुटी-कला-  
पिशुन-कोण-युगा नव-बिम्ब-भृत् ।  
व्यरचि याऽत्म-भुवाऽत्र किम् आभया  
ऽतिशयितः शयितस् तनयोऽलिनः ॥७५॥**

पुनश् चिबुकं तत्रस्थ-बिन्दुं चोत्प्रेक्षते—**आत्म-भुवा** कन्दर्पेण, पक्षे विधात्रा, या **स्वर्ण-केतकी-पत्रेण** **पुटी** **व्यरचि** विरचिता, **अत्र** पुट्यां **किम्** **अलिनो** भ्रमरस्य **तनयः** **शयितः** ? पुटी[^१०] "द्रोणी" इति ख्याता । सा कथम्-भूता ? **कला **वैदग्धी**,** तां **पिशुनयति** सूचयति । **कोण-युगं** यस्याः । तेन द्रोणी चतुष्कोणैव भवति, इयं द्विकोणेति विशेषः । पुनः कथम्-भूता ? अधर-रूपं **नवीन-बिम्ब**-फलं **बिभर्तीति** । तनयः कथम्-भूतः ? **आभया** कान्त्या **अतिशयितः** अत्यन्त-कान्ति-युक्त इत्य् अर्थः ॥७५॥

**सित-करागुरु-चन्दन-कुङ्कुमैस्  
तनुतर-च्छद-पल्लव-वल्लयः ।  
वर-तनोः स्तनयोर् अथ चित्रया  
रुचिर-चित्रतयाऽत्र तयाङ्किता ॥७६॥  
वरतनोः** राधायाः **स्तनयोर्** उपरि **कर्पूरागुरु-चन्दन-कुङ्कुमैः** करणैः अतिसूक्ष्मतर-पत्र-पल्लवलताः तया प्रसिद्धया चित्रया अङ्किताः रुचिर-चित्रतयेति परम-शोभितं चित्रं कृतम् इत्य् अर्थःस्स् ॥७६॥

**मदन-चक्र-वरौ विनिमज्य किं  
कलित-शैवलकौ सहसोत्थितौ ।  
रस-सरस्य् उरु-खेलयिता ययोर्  
बकरिपु-करि-पुष्कर-दोर् भवेत् ॥७७॥**

चित्रित-स्तनाव् उत्प्रेक्षते—कन्दर्प-राजस्य **रस-सरसि विनिमज्य किं कलित-शैवलकौ** शैवाल-युक्तौ सन्तौ **सहसा उत्थितौ** ययोः, स्तन-रूप-चक्रवाकयोः कर्म-भूतयोः **बकरिपुः** कृष्णः **उरु-खेलयिता भवेत्** । अत्र तृच्-प्रत्यय-योगे कर्मणि षष्थी । कथम् भूतः ? **करेर्** हस्तिनः **पुष्करौ** शुण्डाव् इव** दोषौ** हस्तौ यस्य ॥७७॥

**सपदि चम्पकवल्लिकयैकतः  
परत ऐन्दव-लेखिकया भुजौ ।  
मणि-मयाङ्गदिनौ रचितौ यथा  
सित-विधूत-विधू-विस-तल्लजौ ॥७८॥  
चम्पक-लतिकया एकत** एक-हस्ते, **इन्दुलेखया** अन्यतः अन्य-हस्ते एवं क्रमेण राधाया **भुजौ मणिमयाङ्गद**-युक्तौ **रचितौ** । तत्र दृष्टान्तः—**सितौ** बद्धौ **विधूतौ** खण्डितौ **विधू** चन्द्रौ यत्र तथा-भूतौ **विस-तल्लजौ** मृणाल-श्रेष्ठौ यथा ॥७८॥

**अनुमिमे स्व-भृते सुदृशे ददास्य्  
अतुलम् अन्गम् इहाङ्गद कस्यचित् ।  
इतरथाऽनृतम् अस्य् अथवा द्यसित्य्  
अनुसदो नु सदोषतयोच्यसे ॥७९॥**

अङ्गद-द्वयं व्यपदिश्य राधिकां परिहसति—हे **अङ्गद** ! **स्व-भृते** स्व-धारिकयै **सुदृशे** राधिकयै **कस्यचित् अतुलम् अङ्गं ददासि** इति तव नाम्नोऽवयव-व्युत्पत्ति-हेतुना अहं **अनुमिमे** । **नु** भोः । न ददासि चेत् **अनु-सदः** प्रति-सभायां त्वं **सदोषतया उच्यसे** । जनैस् त्वं दोष-युक्त उच्यस इत्य् अर्थः । दोषम् एवाह—**इतरथेति** । तवाङ्गदत्वाभावेन त्वम् **अनृतम्** असि । दोषान्तरम् आह—**अथवा** अङ्गं ददासीति व्युत्पत्तिं विहाय, अङ्गं **द्यसि** खण्दयसीति दोष-विशिष्टत्वेन त्वं उच्यसे ॥७९॥

**हरि-दृशं गतम् एतद् अनङ्गदम्  
सखि तद् अङ्गदम् अप्य् अचिराद् भवेत् ।  
अतिविचित्रितया परमार्थ-धृक्  
भवति नोऽवति नो किम् उदारताम् ॥८०॥**

चम्पकलताया व्यपदेश-हसितम् अवलोक्य इन्दुलेखा आह—हे **सखि** ! चम्पकलते ! **तद्** **अङ्गदं** **हरि-दृशं गतं** सत् तस्य कृष्णस्य अङ्गदम् अपि **अनङ्गदं भवेत्** । अतिविचित्रतया हेतुना तस्माद् एतद् अङ्गदं **नो**ऽस्माकं **परमार्थ-धृक्** परमार्थ-रूप-वस्तुता-पूरकं भवति । अत एव **उदारतां किं न अवति** ? तेन श्री-कृष्ण-दर्शन-मात्रेण अनङ्गं कन्दर्पं ददाति । ततश् च तस्य अङ्गं ददाति, तेन च सम्भोगो भवति । अनेन अस्माकं परमार्थ-रूपं तद्-दर्शनं दोग्धि पूरयतीति । इदम् एव महत्त्वम् इत्य् उच्यतां न चानृतम् इति न वाखण्डकम् इति कथनीयम् इति ध्वनिः ॥८०॥

**इति सखी-द्वय-नर्म दर-स्मिता  
नत-दृग् आह किम् अङ्गद-वार्तया ।  
यद् इह वोऽङ्ग-चयेऽङ्गदता हरेः  
स्फुटम् अनङ्गदतागदताप्य् अभूत् ॥८१॥**

लज्जया **नत-दृक्** राधिका **आह**—**अङ्गदस्य** मद् एकस्मिन्न् अङ्गे स्थितस्य **वार्तया** अलं, **यद् **यस्मात् [**वः**] युष्माकं [**अङ्ग-चये**] सर्वेषु अङ्गेषु **हरेर्** एव **अङ्गदत्वम्** **अनङ्गदत्वम्** **अगदत्वं** चेति त्रि-रूपत्वम् इति **स्फुटम् अभूत्** । अगदम् औषधं, तेन कन्दर्प-रूप-गद-निवर्तकः सम्भोगोऽपि जात इति ध्वनिः ॥८१॥

**निदधतुर् बलभिन् मणि-कल्पिताः  
सवयसौ मणि-मञ्जुल-चूलिकाः ।  
कनक-चित्रित-रेखिकयाञ्चिता  
अधिकलावि कलाविकलाः समाः ॥८२॥**

मणि-बन्धोपरि स्थिताः "चूडी" इति ख्याताः चूलिका वर्णयति— **सवयसौ** चम्पकलतेन्दुलेखे। **कलाविर्** मणि-बन्धः । तत्र इन्द्र-नील-**मणि-कल्पिताः** सूक्ष्म-मनोज्ञ**-चूलिकाः निदधतुः** । कथम् भूताः ? **कलेन** मधुरास्फुटेन स्वनेन **अविकला** उत्तमाः **समा** एक-रूपाः । चूडा चूला इति भाषा-वृत्तिः ॥८२॥

**नख-मराल-सुतैर् अपसारिताप्य्  
उपरिगैर् अतिलालसयैव किम् ।  
कमल-कण्ठम् उपाश्रयतासितोत्-  
पल-दल-भ्रमरा भ्रमरावलिः ॥८३॥**

चुलिका उत्प्रेक्षते—हस्तारविन्दस्य **उपरि-गतैर्** **नख**-रूप-**मराल-सुतैर्** हंस-पुत्रैः **अपसारिता** **भ्रमरावलिः** **किं कमले** **लालसया** हस्त-रूप-कमलस्य **कण्ठं** निकट-देशं **उपाश्रयत** । कथम् भूताः ? **नीलोत्पलान्य्** एवैतानि इति **भ्रमं** मराल-सुतेभ्यो **राति** ददाति, अन्यथा मराल-सुतैस् ततोऽपि सा अपसार्येतैर् एवेति भावः ॥८३॥

**वलय-कङ्कण-दम्भत एव सा  
प्रिय-वपुर्-वसन-द्युति-मालिकाः ।  
स्व-मणि-बन्ध-गता अकरोद् इयम्  
जप-कृतां प्रकृतिः प्रकृति-स्तुता ॥८४॥**

कङ्कणादि-शोभाम् उत्प्रेक्षते—**सा** राधिका **वलय-कङ्कण-च्छलात्** **प्रियस्य** श्री-कृष्णस्य **शरीर-वस्त्र-द्युतीनां** **मालिका**-श्रेणी । पक्षे, तादृश-द्युतिर् एव जप-माला च **स्व-मणि-बन्धे गता** **अकरोत्** । **जप-कृतां** जप-करण-शीलानाम् **इयं प्रकृतिर्** अयं स्वभावः । इयं किम्-भूता ? **प्र**कृष्टैर् एव **कृतिभीः** विज्ञैः **स्तुता** । तेन यथा जप-शीलैर् माला परमासक्त्या मणि-बन्धे स्थाप्यते, तथैव कृष्णस्य देह-वसन-कान्तिर् अनया धृता, न तु वलय-कङ्कणादय एता इत्य् अपह्नुतिः ॥८४॥

**हरि-चकोरक-बन्धन-हेतवे  
मदन-शाकुनिकासित-पाशताम् ।  
अमृत-वल्लरि-पल्लव-मूलगः  
प्रतिसरोऽतिसरोचिर् असाव् अगात् ॥८५॥**

इदानीं "पंहुति" इति ख्यातं हस्त-सूत्रम् उत्प्रेक्षते—**असौ प्रतिसरः** हस्त-सूत्रं श्री-कृष्ण-रूप**-चकोरस्य बन्धनार्थं** **मदनः** कन्दर्पः स एव **शाकुनिकः** पक्षि-हिंसक-व्याध-विशेषः, तस्य **असित-पाशताम् अगात्** । श्याम-रज्जुर् अभूद् इत्य् अर्थः । असौ किम्-भूतः ? **अतिसरोचिः** अतिक्रान्त-सकान्तिकः । **अमृत**-रूपा काचित् राधिका-रूपा **लता**, तस्याः **पल्लवस्य** **मूले** स्थितः, तेन व्याधेन चकोर-बन्धनार्थं यथा पल्लव-मूले जाल-रज्जुः स्थाप्यते, तथैवेत्य् अर्थः ॥८५॥

**कर-दलेषु धृता बभुर् ऊर्मिकास्  
त्रयम् ऋते वरम् अत्र तु दक्षिणम् ।  
किम् उ नखेन्दुभिर् अब्ज-युगे श्रिते   
नव-बले ववलेऽप्य् उडु-मण्डली ॥८६॥  
करयोर् दलेषु** अङ्गुलीषु **धृता ऊर्मिका** अङ्गुलीयकानि **बभुः** । अत्र कर-दलेषु मध्ये **दक्षिणं** दक्षिण-हस्त-स्थं **त्रयं** श्रेष्ठम् **ऋते** दक्षिण-हस्त-स्थाङ्गुष्ठ-तर्जनी-मध्यमं विनेत्य् अर्थः । अत्र उत्प्रेक्षाम् आह—**नख**-रूपैर् **इन्दुभिः** **किं** हस्त-द्वय-रूप्**आब्ज-युगे आश्रिते** ? ननु चन्द्रस् तावत् कमल-विपक्षो भवति, अतो विपक्ष-रूपं कमलं कथम् आश्रितं ? तत्राह—अब्ज-युगे कथं-भूते ? **नव-बले** नखापेक्षया श्री-राधया दत्तं सौभग-रूपं नवं बलं ययोः, तथा-भूते एते तेन कमलानां विलक्षणाश्रय-लाभाद् बल-वैलक्षण्येनैव चन्द्रा अपि भयेन आश्रिता बभूवुः । तत् दृष्ट्वा तेषां स्त्री-रूपा **नक्षत्र-मण्डली अपि ववले** कर-दलानि वेष्टितवतीत्य् अर्थः । अङ्गुलीयक-स्थानीया उडु-मण्डली बोध्या अतिशयोक्त्य्-अलङ्कारात् ॥८६॥

**उपरि पर्युत-मञ्जुल-मौक्तिकं  
मृदुतमं कुचयोर् अपिधायकम् ।  
अरुण-कञ्चुकम् आशु विशाखया  
विनिहितं निहितं हरिणी-दृशे ॥८७॥**

"काञ्चुली" इति प्रसिद्धा कञ्चुलिका-परिधानम् आह—**विशाखया** **कुचयोः अपिधायकम्** आच्छादकम् **अरुण-कञ्चुकं निहितम्** अर्पितम् । कीदृशं ? **उपरि परि उतानि** ग्रथितानि **मञ्जुल-मौक्तिकानि** यत्र । पुनश् च **मृदुलतमम्** अतिकोमलम् । पुनश् च **हरिणी-दृशे** राधायै **नि**तराम् अतिशयेन **हितम्,** अत्र हित-योगे चतुर्थी ॥८७॥

**हरि-वशीकृति-कौतुकिनां वरः  
किम् अयम् अन्तरतो बहिर् उद्गतः ।  
हृद्-अवनाव् अनुरागो-भटोऽतनोन्  
निज-बलं जव-लङ्घित-धर्म-भूः ॥८८॥**

उत्प्रेक्सया अरुण-कञ्चुली-शोभाम् आह—**हरेः** सिंहस्य, पक्षे कृष्णस्य, **वशी-करण**-रूप-**कौतुकम्** अस्ति येषां मध्ये **श्रेष्ठोऽनुराग-**रूपो **भटः** **किम् अन्तरतः** अन्तः-करणात् कञ्चुलिका-च्छलेन **बहिर् उद्गतः** सन् **हृद्-अवनौ** हृदय-रूप-स्थले **निज-बलम् अतनोत्** । कथं-भूतः ? **जवेन** वेगेन **लङ्घिता धर्म**-मर्यादा येन, अनुरागस्य अयम् एव स्वभाव इति भावः ॥८८॥

**मणिसरैः स-ललन्तिक-कण्ठतः  
समुचित-क्रम-लम्बिभिर् उच्चलैः ।  
अभिमतैः सुदृशोऽपि तयार्पितैः  
कुच-विभा च विभागश एधिता ॥८९॥**

ततो हार-धारणम् आह—**तया** विशाखया **अर्पितैर् मणिसरैः** हारैः करणैः **कुचयोर्** **विशिष्टाभा **शोभा **एधिता **वृद्धिं प्राप्ता । कथं-भूतैः ? **ललन्तिका** कण्ठ-भूषणं तत्-सहितां कण्ठ-स्थानात् **क्रमशः** **लम्बमानैः** । ग्रैवेयकं कण्ठ-भूषालम्बनं स्याल् ललन्तिका इत्य् अमरः । पुनः कथं-भूतैः ? **सुदृशो** राधायाः । **अपि**-कारात् परिधापयित्र्याः सख्याश् च अभिमतैः **विभागश** इति यथा यथा हाराः क्रमशो लम्बमाना नाना-वर्ण-मयाश् च, तथा तथा कुचयोः शोभेति ज्ञेयम् ॥८९॥ 

**कनक-कम्बु-विनिःसृतयाऽतनुः  
सुरनदी-सलिलामल-धारया ।  
अभिषिषेच शिव-प्रतिमा-द्वयं   
किम् अघ-संहति-संहति-हेतवे ॥९०॥**

हारैः कुच-शोभाम् उत्प्रेक्षते—**अतनुः** कन्दर्पः कण्ठ-स्वरूप-**स्वर्ण**-निर्मित-**शङ्खाद्** **विनिःसृतया** हार-स्वरूप **गङ्गा-सलिलस्य अमल-धारया** किं स्तन-स्वरूप-**शिव-प्रतिमा-द्वयं अभिषिषेच** । अभिषेके कारणम् आह—**अघ-संहतिः** अपराध-समूहस् तस्य **नाश-हेतवे** कन्दर्पेण पूर्व-कृतस्य महादेव-स्थाने अपराधस्य नाशार्थम् इत्य् अर्थः ॥९०॥

**हृदय-विष्णुपदे पदकं ध्रुवं  
मुकुरवद् धरि-धाम-धुरा-धरम् ।  
न्यधित सा भुवि यस्य महार्घ्यता  
सदृशतोपरमा परमा भवेत् ॥९१॥**

इदानीं पदक-धारणम् आह—**सा** विशाखा **हृदय**-रूप-**विष्णु-पदे** विष्णोः श्री-कृष्णस्य पदे आस्पदे **ध्रुवं** निश्चितं **पदकं न्यधित** । कथम्-भूतं ? **मुकुरवद्** दर्पणम् इव स्वच्छम् अतस् तस्मिन् प्रतिबिम्बितस्य **हरेः** श्री-कृष्णस्य **धाम-धुरा** कान्त्य्-अतिशयस् तां **ध्रियत** इति **भुवि** पृथिव्यां **यस्य** पदकस्य **महार्घ्यता** दुर्लभता **परमा** भवेत् । महार्घ्यता कथम्-भूता ? **सदृशतया** सादृश्यस्य **उपरामो** यस्यां निरुपमेत्य् अर्थः ।

श्लेषेण ध्रुवं नक्षत्र-रूपं, किं च विष्णु-पदे आकाशे यथा ध्रुवो ध्रुवस्य स्थानं, तत्र विष्णु-स्वरूपम् अपि यथा अतिशयेन तिष्ठति, तथा तत्रापि श्री-कृष्ण-स्वरूपं तिष्ठतीति । अत्र पक्षे महार्घ्यता महापूज्यता, मूल्ये पूजा-विधावर्घ्य इत्य् अमरः ॥९१॥

**जघन-मूर्धनि तुङ्गिम-विद्यया  
ततम् अनह्यत सारसनं रसात् ।  
महकृता महता मदनेन किम्  
निज-गृहे जगृहे मणि-तोरणम् ॥९२॥**

इदानीं क्षुद्र-घन्टिका-धारणम् आह—**तुङ्गिमा-विद्यायां** यस्यास् **तया** तुङ्गविद्यया **जघनोपरि** **रसात्** रागात् **ततं** विस्तृतं **सारसनं** क्षुद्र-घन्टिकां **अनह्यत** बबन्ध । तत्रोत्प्रेक्षाम् आह—**महकृता** उत्सव-कृता **मदनेन** **किं निज-गृहे** **मणि-तोरणं** बन्दन-माला **जगृहे** स्वीचक्रे बबन्धेति फलितार्थः । कथम्-भूतेन ? **महता** विभूतिमता महाजनेन इव नित्यं महोत्सवः क्रियते इति ध्वनिः ॥९२॥

**त्रिवलि-वीचि-समुच्छलन-च्छवि-  
च्छुरित-नाभि-सरोवर-रोधसि ।  
स्मर-मदान् मधुर-स्वनितैष्ट  
किं सरस-सारस-सारतरावलिः ॥९३॥**

क्षुद्र-घण्टिका-ध्वनिम् उत्प्रेक्षते—**सरसा **ये** सारसाः** तन्-नाम-पक्षिणः, तेषां **सारतरा** परम-श्रेष्ठा या **श्रेणी** सा **मधुर-स्वनितं** यत्र तथा-भूता सती **कन्दर्प-मदाद्** धेतोः **किम् ऐष्ट** ऐश्वर्यं चकार ? कुतः ? इत्य् अत आह—**त्रिवलिर्** एव **वीचिस्** तरङ्गः, तत्र **समुच्छलिता** या **कान्तिः,** तया **च्छुरितं** युक्तं यन् **नाभि-सरोवरं,** तस्य **रोधसि** तटे ॥९३॥

**न्यधित रङ्गवती मणि-नूपुरे  
रुचिर-हंसक-लाङ्घ्रि-सरोजयोः ।  
अथ तद्-अङ्गुलिषु प्रवरोर्मिका  
ध्वनि-युता-नियुतार्घ्य-मणीलिताः ॥९४॥**

अथ चरणयोस् तद्-अङ्गुलीषु च भूषण-धारणम् आह—**रुचिरं हंसकं** पाद-कटकं **लातः** धत्ताय **अङ्घ्रि-सरोजं,** तत्र **रङ्गदेवी** **मणिमय-नूपुरे न्यधित** अर्पितवती । तेन पाद-कटक-द्वयं दत्त्वा नूपुर-द्वयं दत्तवतीत्य् अर्थः । श्लेषेण, हंसानां कलो मधुरास्फुट-ध्वनिर् इव ध्वनिर् यत्र तत्र । इत्य् अनेन नूपुर-धारणेन पाद-द्वये हंस-ध्वनिर् इव ध्वनिर् भवतीति । 

अथ नूपुर-धारणानन्तरं चरणाङ्गुलिषु "पंशुरी" इति "बिछिया"_ _इति च ख्याता **प्रवरोर्मिका** न्यधित । कथं-भूता ? **ध्वनि-युता** शब्दं कुर्वाणा। पुनः किम्-भूता ? **नियुत**-सङ्ख्यं धनम् **अर्घ्यो** मूल्यं येषां तैर् **मणिभिर् ईलिताः** स्तुताः ॥९४॥

**मधुरिमैव दधद् विविधाभिधाः  
स्व-सफली-कृतये पदयोर् लुठन् ।  
रण-रणेत्य् अपरान् अपि तद्-गुणान्  
सुकृतिनः कृतिनः किम् अतुष्टुवत् ॥९५॥**

अधुना चरण-भूषण-ध्वनिम् उत्प्रेक्षते—त्रिजगद्-वर्ति-**मधुरिमा एव** **स्वं सफलीकर्तुं पदयोर् लुठन्** चरण-भूषणम् अङ्गुलि-भूषणम् इत्य्-आदि **विविधाभिधा** **दधत्** सन् **रण रण** कथय कथय इत्य् उक्त्वा, **अपरान्** **अपि सुकृतिनो** जनान् **तयोः** पदयोर् **गुणान्** **अतुष्टुवत्** स्तावयामास । जनान् किम्भूतान् ? **कृतिनः** परम-विवेकिनः ॥९५॥

**नख-शिखाङ्घ्रि-तलाद्य्-उरु-शोणिमाप्य्  
अहह यावक-रञ्जितताम् अगात् ।  
भवति किं दर-दीपज-रोचिषा   
दिन-कृतो न कृतो मनुजैर् महः ॥९६॥**

इदानीं चरणयोर् यावकेन रञ्जनम् आह—**उरुः शोणिमा** यत्र तथा-भूतम् अपि **नखाग्र-पद-तलादि । अहह** आश्चर्ये **यावक-रञ्जिततां ययौ** । ननु महा-विदग्धाभिः सखीभिः कथम् एवं कृतं ? तत्राह—किञ्चिन्-मात्र-**दीप-शिखा-कान्त्या दिन-कृतः** सूर्यस्य **महः** पूजां **किं** **मनुष्यैर् न कृतः** ? ॥९६॥

**स्व-दयितं नलिनं पदतां नयन्  
यद् अरुणोऽप्य् अभजत् तद्-अलक्तताम् ।  
परमहंसकयोर् अवधूतयोस्   
तद् अभवन् नटनं नट-नन्दितम् ॥९७॥**

पुनश् चरणारुण्यम् एव वर्णयन्न् आह—**यद्** यस्माद् **अरुणः** सूर्यः **स्व-दयितं** प्रियं **कमलं** राधायाः **पदतां नयन्** पदं कुर्वन् सन्, स्वयं **तयोः** पदयोर् **अलक्तताम् अभजत्** । अलक्तम् इवाभूद् इत्य् अर्थः । मिहिरारुण-पूषणः इत्य् अमरः । **तत्** तस्मात् **परमहंस-द्वयस्य नटनं** नृत्यम् **अभवत्**, तेन यस्य सूर्यस्य मण्डलं भित्त्वा आवां ब्रह्म-सायुज्यं प्राप्स्यावस् तेन विज्ञ-चूडामणिना स्व-प्रिय-साहित्येनैवास्मद्-आश्रित-चरण-कमलयोः सायुज्यं प्राप्तम् । अतो मोक्ष-सुखाद् अप्य् अधिकम् एतच् चरणाश्रयणं भविष्यतीति, नेदं मोक्षस्य साधन-रूपं, किन्तु परम-पुरुषार्थ-रूपम् एवेति मनसि कृत्वा नृत्यं कृतम् इति भावः । 

नटनं कीदृशं ? **नटैर्** अपि [**नन्दितम्**] अभिनन्दन-विषयी-कृतम् । परमहंसयोः ज्ञानिनोः किम्-भूतयोः ? **अवधूतयोः** ज्ञानिन एव अवधूता भवन्तीति । श्लेशेण, हंसकयोः पाद-कटकयोः अवधूतयोः कम्पितयोः ॥९७॥

**अहम् अयोग्य इति त्वयि मा शुचस्  
तम् अनुराग्य् असि यावक-सौभगम् ।  
हरि-ललाट-तलालक-रञ्जनात्  
शुभवतो भवतो भविताधिकम् ॥९८॥**

पुनर् यावकस्य सौभाग्यं वर्णयति— अयि **यावक** ! **अहं** चरणयोः सौन्दर्योत्पादने **अयोग्य** **इति** मनसि कृत्वा **मा शुचः** । कथं निषेधसि ? इति चेद् आह—तव **सौभगं** सौभाग्यम् **अधिकं** **भविता** । कथं ? इति चेद् आह—श्री-कृष्णस्य **ललाट-तटं** त्वम् अरुणं करिष्यसीति हेतोः । अत एव **भवतः** किं-भूतस्य ? **शुभवतः** मङ्गल-युक्तस्य ॥९८॥

**इति सखी-वचसा परुषेव ताम्  
विधुर-धीर् अपि सा कुटिलेक्षणा ।  
भृशम् अतर्जद् अभूद् प्रबलौजसोत्-  
कलिकयाऽलिकया यद् उपासिता ॥९९॥  
इत्य्** अनेन प्रकारेण **सखी-वचसा** श्री-राधा **विधुर-धीः** स्थायि-भावोद्गमेन व्याकुल-बुद्धिर् **अपि परुषा** किञ्चित् कर्कश-वचना इव **तां** सखीं **भृशम् अतर्जत्** तर्जनं कृतवती । कथं तर्जितवती ? तत्राह--यद् तस्मात् **प्रबलौजसा** अतिशय-बलवत्या **उत्कलिकया आलिकया** उत्कण्ठया सख्या **उपासिता** सेविता । तेन बलवत्याः सेवापि बलवती भवति । तत एव तया सेवया वशीभूता स अन्यस्याः सख्याः रस-कथाम् अपि कथं सहताम् इति ध्वनिः ॥९९॥

**निज-गुणं पर-मूर्धनि यत् क्षिपन्त्य्  
उपहसस्य् अयि तत् त्वयि युज्यते ।  
त्वम् अपि किं प्रमदे न हसिष्यसे  
यदि जनुः समया स मयाप्यते ॥१००॥**

श्री-राधिकाह—**अयि** सखि ! ललिते ! स्व-चरण-यावकेन श्री-कृष्णस्यालक-रञ्जन-स्वरूपं **स्व-गुणं पर-मूर्धनि निक्सिपन्ती** सति **यत्** त्वं **उपहससि,** **तद्** उपहसनं **त्वयि युज्यते** । हे **प्रमदे** ! **जनुः** **समया** एतज् जन्म-मध्ये **मया यदि** सगुणः **प्राप्यते,** तदा त्वम् अपि मया **किं न हसिष्यसे** युज्यते इति । यतस् त्वं प्रमदा प्रकृष्टो मदस् तव वर्तते । तत एव त्वं उपहससि, न तूपहास-सामग्री मयि काप्य् अस्ति, यतः जन्म-मध्ये स दृष्टोऽपि न इति ध्वनिः । यदि भाग्यतः स कदाचित् दृश्यते, तदा त्वया सह सम्भोगं कारयित्वा त्वाम् अप्य् एवं उपहसिष्यामीत्य् अनुध्वनिः ॥१००॥

**यम् अनुलेपम् अदाद् रस-मञ्जरी  
मलयजेन्दु-मदादि-जम् आदरात् ।  
स तनु-साहजिकातुल-सौरभा-  
वनि-भृतो निभृतोऽजनि किङ्करः ॥१०१॥**

ततश् चन्दनाद्य्-अनुलेपनम् आह—**रस-मञ्जरी यं** चन्दन-कर्पूर-मृगमदादि-जन्यं **आलेपम्** **अदात्** । **स** आलेपः राधिकाया **देहस्य** **साहजिकं** यत् सौगन्ध्यं तद् एव **अवनि-भृत्** राजा, तस्य **किङ्करो** दासः **अजनि** अभूत् । स किम्-भूतः ? **नि**तरां **भृतः** अङ्ग-सौरभेण स्वीकृत्य धृतः, न तु स्वयं तत्र स्थातुं योग्य इत्य् अर्थः ॥१०१॥

**प्रवर-मुक्तम् उरोऽन्व् अतिमुक्तक-  
स्रजम् अदाद् अथ केलि-सरोरुहम् ।  
कर-सरोरुहि यत् तुलसी रसाद्   
उरु-भयोर् उभयोस् तद् अभूद् दृता ॥१०२॥**

माल्यादि-धारणम् आह—**प्रवरा मुक्ता** यत्र, एवं-भूते **उरोऽनु** उरसि तथा विलक्षण-मुक्ता-युक्त-वक्षः-स्थले **रसात्** आनन्दात् **तुलसी अतिमुक्तक-स्रजं** माधवी-पुष्प-माल्यम् अदात् । **कर-सरोरुहि** कर-कमले **केलि-सरोरुहं** लीला-कमलम् अदात् । **तत्** ततो हेतोः **उभयोः** प्रवर-मुक्ता वक्षः-कर-सरोरुहोर् द्विता अभूत्, द्वित्वं बभूव । तयोः कथं-भूतयोः ? **उरुर्** महती **भा** कान्तिर् ययोः द्वितेति प्रवर-मुक्तक-वक्षः-स्थलस्य मुक्त-मुक्तेति-शब्द-मात्रेण कर-कमलस्येति कमल-कमल-शब्देन एवं कर-कमल-लीला-कमलेति अर्थेन च बोध्यम् ॥१०२॥

**विनिहितो लघु रङ्गणमालया  
मणि-मयो मुकुरः सुदृशोऽग्रतः ।  
तनु-महो-लिड् इवागमयद् द्वितां   
द्युति-धुरा-भरणाभरणावलीम् ॥१०३॥**

ततश् च दर्पणं दृष्टवतीत्य् आह—**रङ्गणमालया मणिमयो दर्पणः** **सुदृशो** राधाया **अग्रे** **लघु** द्रुतम् एव **विनिहितः** । स दर्पणः **तनु-महो-लिड् इव** देह-कान्तिं लेढि आस्वादयतीति तथा-भूत इव । **द्युति-धुरां** कान्त्य्-अतिशयं **बिभर्ति** या ताम् **आभरण-श्रेणीं** **द्विताम् अगमयत्** स्वरूप-द्वयं चकारेत्य् अर्थः । 

यद् वा, **अहो** आश्चर्ये **तनु-लिड्** इव लिट्-ल-कारो यथा अभ्यासस्योभयेषाम् [पा। ६.१.१७] इति सूत्रेण वर्णावलीं द्वि-स्वरूपां करोति, तथा साभरणीं तनुं द्वि-स्वरूपां चकारेत्य् अर्थः ॥१०३॥

**स्व-मधुराङ्ग-तति-द्युति वीक्षनोन्नत-  
चमत्कृति-चुम्बित-धीर् हृदा ।  
अभिदधे वृषभानु-सुता निज-  
प्रियतमायत-मानस-वीचि-वित् ॥१०४॥**

दर्पण-दर्शनेन श्री-राधाया अपि चमत्कारो जात इत्य् आह—**वृषभानु-सुता** राधा **स्वकीयाया मधुराङ्ग-श्रेणी** तस्या **द्युतीनां वीक्षणेन** **उन्नता** या **चमत्कृतिश्** चमत्कारः, तया **चुम्बिता** **बुद्धिर्** यस्या एवं-भूता सती **हृदा** मनसा **अभिदधे,** स्वगतम् एव कथितवतीत्य् अर्थः । कथं-भूता ? **निज-प्रियस्य** श्री-कृष्णस्य **आयता** दीर्घा या **मानस-वीचिर्** मनस्-तरङ्गस् तां **वेत्ति** जानाति, तथा च निज-रूप-दर्शनेन चमत्कारं प्राप्य तस्य कृष्णस्य मनस्-तरङ्गं स्मृत्या किम् अपि कथितवतीत्य् अर्थः ॥४॥

**अननुभूत-चरः कुत आगतो  
मधुरिमोदधिर् एष वपुष्य् अभूत् ।  
कथम् इमं स धयन् मधुसूदनो  
रसम् अहो स-महो धृतिम् आश्रयेत् ॥१०५॥**

राधा स्वगतम् एवाह—**अननुभूत-चरः** पूर्वं कदापि यो मया नानुभूतः, स **मधुरिमोदधिः** मम **वपुषि कुतः आगतोऽभूत्** ? **इमं** मधुरिम-समुद्र-रूपं रसं **धयन्** पिबन् **स मधुसूदनः**, पक्षे भ्रमरः, **कथं धृतिम् आश्रयेत्** ? स किं-भूतः ? **स-महः** मह उत्सवस् तेन सह वर्तमानः ॥१०५॥

**रुचि-कणीम् अमृजां मम यः कदाप्य्  
अनुभवन् प्रविशेत् प्रमदाम्बुधौ ।  
प्रियतमः स इमां सुषमां यदानु-  
भविता भविता किम् उ स क्सणः ॥१०६॥**

पुनः सैवाह—**अमृजां** **मम रुचि-कणीम्** अमार्जितां किञ्चिन्-मात्र-कान्तिम् **अनुभवन्** **यः** **प्रमदाम्बुधौ** आनन्द-समुद्रे **प्रविशेत्** । **स प्रियतमः इमां सुषमां यदा अनुभविता**, तादृशः **क्षणः किं** मम **भविता** ? इति दैन्यम् ॥१०६॥

**किम् अधुना तद्-अनीक्षण-दुर्भगोऽप्य्  
उदयते च्छवि-राशिर् असौ बहिः ।  
भवति यो विफलोऽर्थ-वरोऽपि  
कोऽधिमहि तं महितं नहि शोचति ॥१०७॥**

पुनः सैवाह—**असौ** **छवि-राशिः** कान्ति-समूहः **तस्य** श्री-कृष्णस्य **अनीक्षणेन दुर्भगोऽपि** **बहिः कथम् उदयते** ? त्वं कथं शोकं करोषि ? इति चेद् आह—**योऽर्थ-वरो** विलक्षणः पदार्थो [**विफलो**] व्यर्थो** भवति**, **तम्** अर्थ-वरम् **अधिमहि** मह्यं **को** जनो **न हि शोचति** ? तं किं-भूतं ? **महितं** पूजितम् ॥१०७॥

**इति धृति-च्युति-नीवृति साऽऽसितो-  
रु-सहसा सहसा सहसास्यया ।  
प्रिय-दिदृक्षुतयाऽलिकया श्रित-  
प्रसभया सभया सभयाप्य् अभूत् ॥१०८॥**

तादृशं कथयन्ती श्री-राधा आकुलैवाभूद् इत्य् आह—**इति** एवं कथयन्ती **सा** राधा **प्रिय-दिदृक्षुतया** **आलिकया** श्री-कृष्ण-दर्शनेच्छा-रूपया सख्या कर्त्र्या सा राधा **धृति-च्युतिर्** एव **नीवृज्** जन-पदस् तस्मिन् अर्था अधैर्य-रूप-राज्ये **आसिता** उपवेशिता, अथवा सिता बन्धनं प्राप्तम् अभूद् इत्य् अर्थः । **सहसा** अतर्कितं यथा स्यात् तथा, अतर्किते नु सहसा इत्य् अमरः । तया कथं-भूतया ? हसेन सह वर्तमानं **सहसम्** **आस्यं** मुखं यस्यास् तया प्रफुल्लितयेत्य् अर्थः । पुनः कथं-भूतया ? **उरु** महद् एव **सहो** बलं यस्यास् तया । पुनश् च **श्रितः प्रसभो** हठः यया हठेनैव उपवेशितेति योजनीयम् । तेनाहं कुलवती ततो धैर्यम् एव करवाणीत्य्-आदि यन् मनसि करोषि, तद्-अभिमान-महम् अनायासेनैव त्याजयामीति हर्षवत्या इति ध्वनिः । अत एव **सभया** भा दीप्तिस् तया सह वर्तमानया । राधा कथं-भूता? **भय-सहितापि** ॥१०८॥

**अत्रान्तरे व्रज-पुराधिपयाऽनपाय-  
वात्सल्य-कल्प-लतयाऽतिरयान् निदिष्टा ।  
आगत्य कुन्दलतिकान्तिकम् एतद् अक्षि-  
भृङ्ग-प्रमोद-कृतये कृतिनी व्यराजीत् ॥१०९॥  
अत्रान्तरे** अत्रावसरे **व्रजपुराधिपया** यशोदया **अतिरयात्** अतिवेगात् स्व-पुरम् आनेतुं **निदिष्टा** **कुन्दवल्ली** एतस्या राधाया **अक्षि**-रूप-**भ्रमरस्य प्रमोद-कृतये** आनन्द-निमित्तं तस्या **अन्तिकं** निकटम् एव **व्यराजीत्** ॥१०९॥

**अन्योन्य-दर्शन-समुद्गमन-स्मिताढ्य-  
शास्तानुयोग-रभसोन्नति-सीधु-वृष्टिः ।  
सद्यो बभूव यत एव तदा तद्-आलि-  
वृन्दं ननन्द सम-सौहृद-हृद्य-रोचिः ॥११०॥**

कुन्दवल्ल्याम् आगतायां परस्पर-दर्शने सति किम् अभूद् इत्य् अपेक्षायाम् आह—**तदा** तस्मिन् समये **अन्योन्यं** यद् **दर्शनं**, तेन यत् **समुद्गमनम्** अभ्युत्थानं च **स्मिताढ्य-शास्तानुयोगः** स्मित-युक्त-कुशल-प्रश्नं च ताभ्यां या **रभसोन्नतिः** सुखोत्कर्षः, सैव **शीधु**-रस**-वृष्टिर्** अमृत-वर्षः **सद्यो बभूव** । यतः शीधु-वृष्टितः एव **तस्या आलि-वृन्दं** किं-भूतं ? **समानि सौहृदानि हृद्यानि रोचींषि** कान्तयश् च यस्य तत् । हृद्यानि सर्वेषां हृदय-सुख-कराणि ॥११०॥

इति श्री-कृष्ण-भावनामृते महा-काव्ये

अलङ्कार-शोभास्वादनो नाम

चतुर्थः सर्गः

॥४॥

—ओ)०(ओ—

(५)
