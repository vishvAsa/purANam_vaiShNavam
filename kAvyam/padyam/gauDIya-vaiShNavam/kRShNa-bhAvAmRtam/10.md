+++
title = "१०"

+++
दशमः सर्गः

कुञ्ज-केलि-चातुर्यास्वादनो नाम

**नान्दीमुखी-कुन्दलते स-वृन्दे   
चिरान् मनो-वाञ्छित-वृन्द-विन्दे ।  
अमन्द-माकन्द-तले सखीनां   
सभाम् अभाताम् अभितोऽभियाते ॥१॥  
वृन्दा-**सहिते **नान्दीमुखी-कुन्दलते** अमन्दाम्र-तले **सखीनां सभां अभियाते** अभिगते सत्यौ **अभाताम्** अराजतां । कथम्-भूते ? **चिर**-कालं व्याप्य राधा-कृष्णयोः सम्भोग-रूप-**मनो-वाञ्छित**-समूह-प्राप्ते । विदॢ लाभे धातुः ॥१॥

**तत्रेत्य मूर्त-ऋतु-षट्क-लक्ष्मीः   
प्रतिस्व-सेवावसरावगत्यै ।  
स्थिता निरीक्ष्यादिशद् आशु वृन्दा   
स्व-स्वाटवीर् भूषयत स्व-भाभिः ॥२॥  
तत्र** सभायां षड्-ऋतु-शोभायां षड्-ऋतु-शोभां प्रति **स्व-सेवावसर**-ज्ञानार्थं **स्थितास्** ताः **वृन्दा निरीक्ष्य आदिशत्** । तम् आह स्व-स्वेति । **स्व-भाभिः** स्व-कान्तिभिः ॥२॥

**गोवर्धनाद्रिं समया तु रास-  
स्थल्यां त्वम् एवास्स्व वसन्त-लक्ष्मि ।  
अध्यास्यताम् अर्क-सुता-तट-स्था   
कल्पाग-भूमिः शरदैव कामम् ॥३॥**

वृन्दा आह—हे **वसन्त-लक्ष्मि** ! **गोवर्धनाद्रिं समया** गोवर्धनाद्रेर् निकटे "परा रासुलि" इति ख्यातायां **रास-स्थल्यां** **त्वम् आस्स्व** वस । **शरद्-**ऋतुना **यमुना-तटस्थ-कल्प-वृक्ष**-सम्बन्धि-**भूमिः अध्यास्यताम्** ॥३॥

**राधा-सरोऽरण्य-भुवं तु सर्वा   
निषेव्य सर्वस्व-समर्पणेन ।  
स्व-स्वामिनोर् विस्मय-कौतुकाभ्याम्   
अगण्य-पुण्या भवथाद्य धन्याः ॥४॥  
सर्वा **एव ऋतवः **सर्वस्व-समर्पणेन** राधाकुण्डं तत् तीरस्थ-वन-भूमीश् च **निषेव्य** राधा-कृष्णयोर् **विष्मय-कौतुकाभ्याम् अगण्य-पुण्या** यूयं **धन्या भवथ** ॥४॥

**तत्रापि पूर्वादिषु दिक्षु सन्त्व् अमी   
वर्षादयस् तत्-तट-वर्ति-शाखिषु ।  
मधोर् महत्त्वं जल-केलि-सिद्धये   
मध्ये-सरो ग्रीष्म-गुरुत्वम् अस्तु वः ॥५॥**

राधा-कुण्डे पुनर् व्यवस्थाम् आह—**तत्रापि** राधा-कुण्डे **पूर्वादि**-चतुर्षु-**दिक्षु अमी** वर्षा-शरत्-हेमन्त-शिशिराश् चत्वार ऋतवः **सन्तु** । किन्तु राधा-कुण्ड-**तट-वर्ति-शाखिषु** वृक्षेषु सर्वेषाम् अवस्थानेऽपि **मधोर्** वसन्तस्य **महत्त्वम्** आधिक्यम् अस्तु । एवं **जल-केलि-सिद्ध्य्-अर्थं** कुण्डस्य **मध्ये ग्रीष्म-**ऋतोर् **गुरुत्वम् अस्तु** ॥५॥

**तास् तां प्रनम्याच्युत-केलि-विज्ञा-  
विज्ञान-चातुर्य्-असमास् तद्-आज्ञाम् ।  
प्राप्य स्व-कृत्याय ययुर् मनोज्ञां   
कः स्वां न लिप्सेत जनः समज्ञाम् ॥६॥  
विज्ञान-चातुरीभ्याम्** **असमाः** विज्ञान-चातुरीभ्यां निरुपमास् **ताः** ऋतु-लक्ष्म्यः **तां** वृन्दां **प्रणम्य तस्या आज्ञा प्राप्य** । **को** जनः **स्वां** **समज्ञां** कीर्तिं **न लिप्सेत** ? ॥६॥

**कृष्णस् तु कृष्णागुरु-युङ्-मद-द्रवैर्   
आरज्य राधान्गम् अनङ्ग-रङ्गदम् ।  
वेषं स्व-वस्त्राभरणैर् अथ व्यधात्   
तस्याः स्व-वंशीम् अपि तुन्द-सन्दिताम् ॥७॥  
कृष्णस् तु** सम्भोगानन्तरं राधां स्व-समान-रूपां कर्तुं किङ्करीभिर् आनीय दत्तैः **कृष्णागुरु-युक्त**-मृग**मद-द्रवैः** **राधाङ्गं आरज्य** एवं **स्वस्य** पीताम्बरादि-**वस्त्राभरणैस्** तास् **तस्या वेषं व्यधात्** । एवं **स्व-वंशीम् अपि** राधायास् **तुन्द-**बद्धां **व्यधात्** ॥७॥

**उदङ्-मुखीं ताम् उपवेश्य वृष्यां   
ह्रियैव नैसर्गिक-मौनम् आप्ताम् ।  
स्वाङ्गं तयालङ्कृतम् एव बिभ्रत्  
पीताम्बरोऽप्य् आस्त तद्-एक-पार्श्वे ॥८॥**

तद्-अनन्तरं **वृष्यां** कुशासनोपरि वस्त्रादि-युक्तासने **तां** राधां सकाम-जप-कर्तृत्व-ज्ञापनार्थम् **उत्तराभिमुखीम् उपवेश्य पीताम्बरः** स श्री-कृष्णः स्वयम् अपि **तस्या एक-पार्श्वे आस्त** । कथम्-भूतां ? कृष्णेन यत्नात् ग्राहितं यन् **मौनं** तत् **ह्रिया नैसर्गिकं** स्वभाव-सिद्धं **प्राप्तां** । पीताम्बरः कीदृशः ? **तया** स्वाधीन-भर्तृकया राधया **अलङ्कृतं स्वाङ्गं बिभ्रत्** । व्रतीनाम् आसनं वृषी इत्य् अमरः ॥८॥

**आराद् अथो नूपुर-किङ्किणी-स्वनैर्   
आयास्यतीर् आलि-ततीः परामृशन् ।  
भ्रुवेङ्गितेनैव वशे व्यधाद् अरं   
पुर-स्थिताः काश्चन किङ्करीर् हरिः ॥९॥**

श्री-कृष्णः **आरात्** निकटे **किङ्किणी-स्वनैः** करणैर् **आयास्यतीः सखी-श्रेणीः परामृशन्** सन् तदानी-सेवार्थं पुरः-स्थिताः **काश्चन किङ्करीः** **भ्रुवेङ्गितेन** स्व-**वशे व्यधात्** । अन्यथा ताभिर् एव विज्ञापिते सति भावि-कौतुकस्यासिद्ध्य्-आपत्तेः ॥९॥

**आगत्य तास् ताव् अवलोक्य विस्मयान्  
ऊहुर् बहून् ऊचुर् अथो परस्परम् ।  
कं देशम् आप्ता वयम् अद्य हन्त भोः  
कृष्ण-द्वयं यद् व्यतिरोचतेतमाम् ॥१०॥**

ताः** सख्यस् **तत्रागत्य** **तौ** राधा-कृष्णौ **अवलोक्य बहून् विस्मयान् ऊहुः** प्राप्तवत्यः । एवं **परस्परम् ऊचुश्** च । **भोः** सख्यः **वयम् अद्य कं देशं** प्राप्ताः ? **यद्** यस्मात् अत्र देशे **कृष्ण-द्वयं रोचते** **॥१०॥

**तापिञ्छ-भासौ शिखि-पिञ्छमौली   
द्वाव् एव राजद् वन-दाम भाजौ ।  
पीताम्बरौ किं सुषमां समानाम्   
अस्मन्-मनो मोहयितुं दधाते ॥११॥  
तापिञ्छ-भासौ** **द्वौ किं समानां सुषमां** शोभाम् **अस्मन्-मनो मोहयितुं दधाते** ॥११॥

**द्वयोः सखी नः कतरेति पृष्टा   
दास्योऽपि ताः प्रोचुर् इदं न विद्मः ।  
हन्ताधुनैवैवम् इहागमाम   
प्रष्टुं पुनर् द्वौ बिभिमः प्रभूष्णू ॥१२॥  
द्वयोर्** मध्ये **नो**ऽस्माकं **सखी** **कतरा** का **इति** ललितादिभिः **पृष्टा** **दास्योऽपि ताः** सखीः प्रति **ऊचुः**। वयम् इदं **न विद्मः** यतोऽ**धुनैव** वयम् **इह आगमाम** । **द्वौ** राधा-कृष्णौ **पुनः प्रष्टुं** वयं **बिभिमः** यतः **प्रभूष्णू** ॥१२॥

**वृन्दाह नीचैर् ललितेऽनयोर् यो   
मन्त्रं जपन् पाणि-धृताक्ष-मालः ।  
विभाति वृष्याम् उपविष्ट एष   
श्री कृष्ण एवेत्यनुमातुम् ईशे ॥१३॥**

हे **ललिते** ! **अनयोर्** मध्ये **यः** **पाणिना धृता** **रुद्राक्ष-माला** येन, एवम्-भूतः सन् **मन्त्रं जपन्** **स** एव कृष्णः **प्रत्यहम् अनुमातुम् इशे** ॥१३॥

**मन्त्रौजसैवाद्यतनाहिनाद् यतो   
राधां स्व-सारुप्यवतीं प्रदर्शयन् ।  
लोके विराजिष्यति यत्र कुत्रचिन्   
निःशङ्कम् एवं विजिहीर्षुर् एतया ॥१४॥**

मन्त्र-बलेन** श्री-कृष्णः **राधां** **स्व-सारूप्यवतीं प्रदर्शयन्** **लोके विराजिष्यति** । एवम्-भूतः **यत्र कुत्रचित्** व्रज-मध्ये वने वा **एतया** राधया सह **निःशङ्कं विजिहीर्षुः** ॥१४॥  
उचे विशाखा सखि सैव सर्वथै-  
वास्मासु वृत्ता भगवत्य् अनर्थ-कृत् ।  
पुनश् च मन्त्रं जपतीह कामुकः   
कर्तुं स्व-सारुप्यवतीं परां नु काम् ॥१५॥**

हे सखि ! पौर्णमसी अस्मासु अनर्थ-कृत् वृत्ता ॥१५॥१६॥

**चित्राह सख्यः शृणुताद्य गेहं   
प्राप्ता जरत्या निकटं प्रयाताः ।  
क्व मे वधूः सेति तयाभिपृष्टा   
ब्रुमः किम् एताम् इति सङ्कतं नः ॥१६॥  
नान्दीमुखी व्याहरति स्म शङ्कां   
चित्रे स्व-चित्ते भजसे किम्-अर्थम् ।  
तस्याः प्रतीत्य्-अर्थ-मयं पुनर् यन्   
मन्त्रेण राधां स्त्रियम् एव कर्ता ॥१७॥**

तस्याः जटिलायाः । अयं श्री-कृष्णः ॥१७॥

**किन्त्व् अत्र मन्त्रं जपतोऽस्य पार्श्वे   
स्थितिर् यद् अस्या न च सापि साध्वी ।  
को वेद किं तिष्ठति मान्त्रिकाणां   
मनस्य् अतोऽन्यत्र सखीं नय स्वाम् ॥१८॥**

मन्त्रं जपतोऽस्य** श्री-कृष्णस्य **पार्श्वे** **यद्** यतः **अस्या** राधायाः **सापि स्थितिर् अपि न साध्वी** । **मान्त्रिकाणां मनसि किं तिष्ठतीति को वेद** ? ॥१८॥  
भो भो स्वभासो भजतं प्रभूष्णू   
ज्ञातौ स्थ एवाश्व् अथ माययालम् ।  
राधा त्वम् एवासि निरेहि कुञ्जात्   
कृष्णस् तु वृष्याम् उपविष्ट एव ॥१९॥**

मन्त्रं जपन्तं श्री-कृष्णं राधिकां मत्वा सख्यः आहुः—भोः प्रभूष्णू ! राधा-कृष्णौ ! अस्माभिर् युवां ज्ञातौ स्थः, अतः स्वभासः स्वकान्तीः भजतं तस्मात् मायया अलं व्यर्थम् । कुञ्जात् निरेहि निर्गच्छ ॥१९॥

**मन्त्रं जपत्व् एष वयं तु गेहं   
यामो वृथा यापित एष यामः ।  
भावांश् च नेष्टः क्व नु वा क्षणेऽत्रा-  
यासिष्म गेहाद् अहहाद्य मुग्धाः ॥२०॥**

लम्पटेन सह कथोपकथनेन एक-प्रहरोऽस्माभिर् वृथा यापितः, एवं सूर्यश् च पूजितः मुग्धा वयं कुत्र वा क्षणे अयासिष्म ? ॥२०॥

**इत्य् आह यावल् ललिता स तावत्   
कण्ठ-स्वराभ्यास-परः प्रियायाः ।  
अवर्तताथ क्षणतोऽभिनीय   
ह्रियं परां ताः प्रति भाषते स्म ॥२१॥**

तावत् स **श्री-कृष्णः **राधायाः कण्ठ-स्वरे अभ्यास-परोऽवर्तत** । अथान्तरं क्षण-मध्ये **परां** श्रेष्ठां **ह्रियं अभिनीय** **ताः** सखीः **प्रति भाषते स्म** ॥२१॥  
यद् अद्य वृत्तं मम वेदनावहं   
न वेदनार्हं तद् अथापि चेद् रहः ।  
लभेय वक्ष्यामि तदैव ते श्रुतौ   
नान्यत्र यत् त्वं ललिते गतिर् मम ॥२२॥**

हे सखि ! मम यत् वेदनावहं पीडावहं वृत्तं तद् वेदनार्हं, अर्थात् कथनार्हं, न तथापि चेत् यदि अहं रहो लभेय तदैव तव कर्णे वक्ष्यामि न अन्यत्र । यत् त्वं मम गतिः ॥२२॥

**तत्-कण्ठज-स्वान-विधूत-संशया   
राधेयम् एवेति तदा तद्-आलयः ।  
निश्चिक्युर् अबाब्रुर् अथो गत-ह्रियो   
नीत्यान्यतोऽङ्गान्य् अपि साधु पस्पृशुः ॥२३॥**

तत्-कण्ठ-जन्य-शब्देन विधूत-संशयाः सख्यः निश्चिक्युः, अङ्गानि पस्पृशुः । सखीं मत्वा काचित् हस्ते हस्तं निधाय, काचित् स्कन्धे हस्तं निधायेति-रित्या ॥२३॥

**अहो कराव् अङ्गुलयः पद-द्वयं   
नेत्रे कपोलावलिकं श्रुती अपि ।  
अङ्गानि सर्वाणि हरेर् इवाभवन्   
नाभिद्यतैकस् तव कण्ठ-निस्वनः ॥२४॥**

हे राधे ! तव करादि-सर्वाण्य् अङ्गानि हरेर् इवाभवन्, किन्तु एकस् तव कण्ठ-स्वनो न अभिद्यत ॥२४॥

**आल्य् अत्र को हेतुर् अयं प्रकथ्यताम्   
इत्य् एव पप्रच्छुर् इमं तद्-अङ्गनाः ।  
तत्-स्पर्शजान्तः-स्मर-विक्रिया क्रमो   
योऽभूत् प्रतिस्वं न तु तस्य कारणम् ॥२५॥**

हे आलि ! अत्र को हेतुः ? तस्या राधाया अङ्गनाः सख्यः इत्य् एव पप्रच्छुः, किन्तु प्रतिस्वं श्री-कृष्णाङ्ग-स्पर्श-जन्यो यः अन्तः-स्मर-विक्रिया क्रमोऽभूत्, तस्य कारणं न तु पप्रच्छुः ॥२५॥

**कृष्णाकृतेर् अन्य-गृहीततायाम्   
अप्य् एष कश्चित् प्रकटः स्वभावः ।  
यत् क्षोभयेद् इत्थम् इति स्व-चित्ते   
समादधुस् ताः स्वयम् एव तत्र ॥२६॥**

श्री-कृष्णस्याकृतेर् अन्य-गृहीततायाम् अपि तस्या एष कश्चित् प्रकटः स्वभावः यत् अस्माकं मनः क्षोभयेत् । इत्थम् अनेन प्रकारेण ताः स्व-चित्ते समादधुः ॥२६॥

**स प्राह सख्यः स हि मां विमोहयंश्   
चक्रे यद् एतन् नतराम् अवेदिषम् ।  
चिरात् तद्-अन्ते पुनर् आत्त-चेतना-  
पश्यं यद् एतत् शृणुत ब्रवीमि वः ॥२७॥**

स राधिकात्वेनाभिमतः श्री-कृष्ण आह—हे सख्यः ! स श्री-कृष्णः मां विमोहयन् यत् चक्रे, तद् अहं न अवेदिषं । चिरात् तस्य मोहस्यान्ते पुनः प्राप्त-चेतना अहं यद् अपश्यं, तद् एतत् शृणुत वो युष्मान् ब्रवीमि ॥२७॥

**आचम्य पाणौ द्रुतम् एष नीत्वा   
गण्डूषम् एकं प्रजपन् स्व-मन्त्रम् ।  
दर-च्छदौ कुट्मलयन् व्यधात् त्रिस्   
तम् आस्य-फुट्कार-समीर-विद्धम् ॥२८॥  
एष** श्री-कृष्णः **आचम्य पाणौ एकं गण्डूषं नीत्वा जपन्** सन् ओष्ठाधरौ **कुट्मलयन्** **तं** गङ्डुषं मुख-फुत्कार-वायुना वार-त्रयं **विद्धं व्यधात्** ॥२८॥

**तेनैव नीरेण मदीय-गात्राण्य्   
आनञ्ज नानेति निवारितोऽपि ।  
स्वास्यं तदामुद्रयम् एव दिष्ट्या   
ततस् तद्-अम्भो न गले विवेश ॥२९॥  
नानेत्य् उक्त्वा** मया **निवारितोऽपि** कृष्णः **मम गात्राणि आनञ्ज** । तदाहं स्व-मुखम् अमुद्रयं। **तत** एव हेतोः **तज्-जलं गले न विवेश** । अत एव मम स्वर-वैजात्यं न जातं ॥२९॥

**तदैव तद्-रूप-धराणि गात्राण्य्   
एतान्य् अभूवन् मम विस्मितायाः ।  
तदैव वृष्यां पुनर् आहितास्यः   
प्रचक्रमेऽसौ जपितुं स्व-मन्त्रम् ॥३०॥  
वृष्याम् आहिता आस्या** उपवेशो येन, एवम्-भूतोऽसौ कृष्णः **पुनः स्व-मन्त्रं जपितुं प्रचक्रमे** । स्याद् आस्या त्व् आसना स्थितिर् इत्य् अमरः ॥३०॥

**अन्यच् च यत् किञ्चिद् अहो वचोऽभूद्   
वक्तुं नचावक्तुम् अहं तद् ईशे ।  
किन्त्व् एकिकां काञ्चन वो ब्रवीमि   
ह्रीर् मां निरुन्धे बत किं करोमि ॥३१॥**
> 

अहं तद् वक्तुं न ईशे । एवं चापल्याद् अवक्तुम् अपि न ईशे । किन्तु वो युष्माकं काञ्चन एकाकिकां, ब्रवीमि यतो मां ह्रीर् निरुन्धे ॥३१॥

**किं ते ह्रिया वेदय नः सखीः स्वा   
इत्य् उच्यमानोऽपि यद् आह नासौ ।  
तत्रास्थितैका ललितैव सर्वास्   
तदापसस्रुर् बहिर् एव मुग्धाः ॥३२॥**

स्वकियाः सखीः नोऽस्मान् वेदय ज्ञापय । इत्य् उच्यमानोऽप्य् असौ कृष्णः यदा ह्रिया न आह, तदा तत्रैका ललिता अन्याः सर्वाः बहिर् अपसस्रुः ॥३२॥

**न वक्तु किं तेन वयं तु नो किं   
ज्ञास्याम एवाखिलम् आस्यतोऽस्याः ।  
इत्य् आत्त-विश्वासतया स्थितास् ताः   
कृष्णो गृहान्तर् ललितां विवेश**[^२०]** ॥३३॥**

राधिका न वक्तु चेत् किं ते ? वयं तु अस्याः ललितायाः मुखतः किम् अखिलं न ज्ञास्यामः ? इति गृहीत-विश्वासतया ताः सर्वाः बहिः-स्थिताः । कृष्णस् तु ललिताम् इति ॥३३॥

**आश्लेष-बिम्बाधर-पान-कञ्चुकी-  
नीवी-स्तनाकर्षण-तत्-परं तु तम् ।  
साहालि किं न्व् एतद् असौ तदाब्रवीद्   
भद्रे रहस्यं परम् एतद् एव नौ ॥३४॥**

आश्लेषण-चुम्बनादौ तत्-परं श्री-कृष्णं सा ललिता आह—हे सखि ! राधे ! एतत् किम् ? तदासौ कृष्णः अब्रवीत्—हे भद्रे ! ललिते ! नौ आवयोर् एतद् एव परं रहस्यम्, अत एव रहस्यत्वाद् एव वक्तुं न शक्तः । अधुना तु तत् क्रियया दर्शयामि ॥३४॥

**यदा स्व-कण्ठ-स्वरम् आददानस्   
तया सहालाप-परः स रेमे ।  
तदास्मयो विस्मयवान् शुचिः किं   
न प्राप साम्राज्य-धुरां तयोः सः ॥३५॥**

तदा तयोर् ललिता-कृष्णयोः विस्मयवान् अद्भुत-रस-विशिष्टः । एवम् आ सम्यक् स्मयः हास्य-रसो यत्र तथा-भूतः शुचिः शृङ्गारः किं साम्राज्य-धुरां न प्राप ॥३५॥

**द्वि-त्र-क्षणानन्तरम् आत्त-मन्त्रा   
प्राह स्वतन्त्रा ललिता मुदोच्चैः ।  
एह्य् एहि नौ शीघ्रम् इतो विशाखे   
जिज्ञाससे चेद् अवगच्छ तत्त्वम् ॥३६॥**

आत्त-मन्त्रा कृष्णेन सह गृहीत-मन्त्रणा स्वतन्त्रा ललिता मुदा उच्चैः प्राह—स्वतन्त्रेति स्पष्टार्थत्वात् राधया सह मन्त्रणां विनैव वच्मीति तां प्रति प्रत्यायितम् । विशाखे ! नौ आवाम् एहि एहि आगच्छ आगच्छ । तत्त्वं जिज्ञाससे चेत् अवगच्छ ॥३६॥

**प्राप्तं विशाखाम् अथ तां तथैव सा   
छलात् स्व-साधर्म्यम् अवापयद् द्रुतम् ।  
अन्या अपीत्थं मधुसूदनेन ताः  
प्रासञ्जयच् चम्पकवल्लिकादिकाः ॥३७॥**

अथ प्राप्तां विशाखां सा ललिता छलात् द्रुतं स्व-साधर्म्यम् अवापयत् । ललिता अन्या अपि चम्पकवल्लिकादिकाः मधुसूदनेन सह प्रासञ्जयत् ॥३७॥

**अथो मिथः-सम्मिलने रताङ्कित-  
स्वान्याङ्ग-संवृत्य्-अवलोकनोन्मुखाः ।  
ह्रीणा भवन्त्योऽपि न ह्रीणतां ययुः   
सर्वैक-रूप्यं खलु निर्विवादिता ॥३८॥**

अथानन्तरं परस्पर-मिलने सति रति-चिह्न-युक्तस्य स्वाङ्गस्य संवरणे एवं रति-चिह्न-युक्तस्य अन्यासाम् अङ्गस्यावलोकने उन्मुखाः सर्वा ह्रीणा भवन्त्योऽपि न ह्रीणतां ययुः, यतः सर्वासाम् ऐकरूप्यं निर्विवादिता निर्विवाद-जनकम् इत्य् अर्थः । अत्र कार्य-कारणयोर् अभेदोपचारेण "आयुर् घृतम्" इतिवत् जनकतया अतिशयत्वं व्यक्ती-भवतीति भवः ॥३८॥

**राधाथ वृन्दादि कृतान्तिकोप-  
वेशास्ति यत्रात्त-मुकुन्द-वेशा ।  
तत्राजिहाना ललितादिकालीस्   
तां ज्ञातुम् इच्छूर् निजगाद कौन्दी ॥३९॥**

वृन्दादिभिः कृतोऽन्तिके उपवेशो यस्या एवम्-भूता गृहीत-मुकुन्द-वेशा राधा यत्रास्ति तत्राजिहाना आगता ललितादि-सखीः कौन्दी निजगाद । सखीः कथम्-भूताः ? तां राधां ज्ञातुम् इच्छुः ॥३९॥

**आगच्छतागच्छत भद्रम् आल्यः   
क्वेयान् विलम्बोऽजनि वः सतीनाम् ।  
अङ्गैर् अनङ्गोदय-सूचकानि   
क्व वाद्य लक्ष्माण्य् अलम् अर्जितानि ॥४०॥**

वो युष्माकं सतीनाम् इयान् विलम्बः कुत्र अजनि ? अङ्गैः करणैः कन्दर्पोदय-सूचकानि चिह्नानि कुत्राद्य अर्जितानि । पक्षे अङ्गस्य देहस्य न उदयो जन्म अनङ्गोदयोऽपुनर्भवो मोक्ष इत्य् अर्थः । तस्य सूचकानि योग-चिह्नानि क्व अर्जितानि । परश्लोके चिह्नानि व्यक्ती भविष्यन्ति ॥४०॥

**निरञ्जने वश् चपले अपीक्षणे   
विभान्ति बाला अपि मुक्त-बन्धनाः ।  
द्विजार्दितोऽप्य् ऊढ-विरक्तिकोऽधरः   
स्तब्धौ स्तनौ लब्ध-पुनर्भव-क्षतौ ॥४१॥**

कन्दर्प-चिह्नान्य् आह—निरञ्जने इति । मोक्ष-पक्षे निरञ्जने उपाधि-रहिते । तथा च मोक्ष-विरोधि-चपलत्व-बालत्व-स्तब्धत्वादि-धर्मवतां नेत्र-केश-स्तनानां मोक्षो जात इत्य् आश्चर्यम् इति । पक्षे, बालाः केशाः । ब्राह्मणार्दितोऽपि लब्ध-वैराग्यः, ब्राह्मण-कर्तृकार्दनस्य महा-नरक-जनकत्वात् । पक्षे, दन्तार्दितोऽपि लब्ध-राग-राहित्यः । लब्धः पुनर्भव-क्षतो मोक्षो याभ्यां एवम्-भूतौ स्तब्धौ स्तनौ । पक्षे लब्ध-नख-क्षतौ ॥४१॥

**सायुज्यदो वः खलु माधवो भवेद्   
अयं त्व् अधाद् ध्यानम् इहास्थितासनः ।  
केनेदृशीं लम्भतया गतिं कृता   
यूयं कृतार्थास् तद् इदं महाद्भुतम् ॥४२॥  
माधव** एव **युष्माकं सायुज्यदो** मोक्षदो भवेत् । पक्षे, सयुजो भावः सायुज्यं संयुगः, स तु कृष्नेनैव दीयते । अयं तु कृष्णः **आस्थितासनः ध्यानम् अधात्** । श्लेषेण धवः पतिर् मा सायुज्यदो भवेत् । अत एव युष्माकम् **ईदृशीं गतिं लम्भयता** श्री-कृष्णातिरिक्तेन **केन यूयं कृतार्थाः कृताः ।** **तस्माद् इदं महाद्भूतम्** ॥४२॥

**प्रोवाच नान्दी ललिते वद द्रुतं   
वृत्तं स्व-सख्या अलम् अन्य-वार्तया ।  
क्व सास्ति तस्या अधुनापि किं पुनः   
कृष्णाकृतित्वं बत वर्तते न वा ॥४३॥**

_न व्याख्यातम्।_

**अस्मत्-सखी वल्लि-गृहान्तरोदरे   
जिह्रेति कृष्णाकृतिम् एव बिभ्रती ।  
चिरं विमृश्यैकम् उपायम् ऐक्षत   
प्राहाथ नः सा निभृतां मनीषिणी ॥४४॥**

ललिताह—अस्मत्-सखी राधा लता-गृह-मध्ये स्थित्वा जिह्रेति, यतः सा कृष्णाकृतिं बिभ्रती धृतवती । किन्तु चिर-कालं विमृश्य एकम् उपायं ऐक्षत । अथान्तरं सा मनीषिणी निभृतम् अस्मान् प्राह ॥४४॥

**नान्दीमुखी कुन्दलते क्रमेण माम्   
आलिङ्गतश् चेद् अनुराग-सङ्गते ।  
तदैव वैरूप्यम् इदं त्रपास्पदं   
लीयेत न त्व् औषधि-सञ्चयैर् अपि ॥४५॥**

तदैव लज्जास्पदम् इदं वैरूप्यं लीयेत ॥४५॥

**एकत्र वर्वर्ति तपोऽतितीव्रता-  
न्यस्यां तु साध्वीत्व-धुराऽनुपायिनी ।  
द्वाभ्याम् इयं लम्पट-वेश-धारिता   
मन्त्रोत्थ-वैगुण्य-भवापयास्यति ॥४६॥**

तयोः क्रमेणालिङ्गनस्य वैरूप्यनाशकत्वे कारणम् आह—एकत्र नान्द्यां अन्यस्यां कौन्द्यां । द्वाभ्यां तयोः तपः-साध्वीत्वाभ्यां मन्त्रोत्थ-वैगुण्य-भवा इयं मम लम्पट-वेश-धारिता अपयास्यति ॥४६॥

**त्वद्-आदि-सख्य्-अर्बुद-लक्ष-भाजस्   
तस्याः किम् आश्लेष-दरिद्रताऽभूत् ।  
समाह्वयेन् नौ यद् असाव् अतस् त्वं   
ब्रूषे मृषैवेति जगाद नान्दी ॥४७॥**

नान्दीमुखी आह—हे ललिते ! त्वद्-आदि-सख्य्-अर्बुद-लक्ष-युक्तायास् तस्या राधायाः किम् आलिङ्गन-दरिद्रता अभूत् ? यद् यस्मात् असौ राधा नौ आवां समाह्वयेत् । अतस् त्वं मिथ्या ब्रूषे ॥४७॥

**वृन्दाह नैतासु सखीषु किञ्चित्   
तपोऽस्ति मुग्धासु कुलाङ्गनासु ।  
सतीत्वम् ईसद् अतुलं यद् एतत्   
कृष्णः स्व-पुष्पायितम् एव चक्रे ॥४८॥**

किन्तु आसां सख्किनां यत् अतुलं सतीत्वम् अस्ति तत् कृष्णः ख-पुष्पायितम् एव चक्रे ॥४८॥

**वृन्देऽसि विपिनाधिकारिणीत्य् अतस्   
त्वयि स्युः कतिशो न सिद्धयः ।  
तथौषधानीत्य् अपि याहि तद् रुजस्   
त्वम् एकिकैव प्रतिकर्तुम् ईशिषे ॥४९॥**

त्वयि कतिशः सिद्धयः तथा औषधानि न स्युः ? अपि तु तत् तत् सर्वाण्य् एव स्युरिति-हेतोः त्वम् एव याहि । राधाया रुजं त्वम् एव प्रति-कर्तुम् ईशिषे ॥४९॥

**कौन्दी गिरेत्थं कलित स्मितासु   
वर्तासु वाचं ललिता ससर्जा ।  
किं वो विवादै हरिर् एव कस्मान्   
न पृच्छ्यते मौन-धरोऽपि का भीः ॥५०॥**

कौन्दी-गिरा गृहीत-स्मितासु सर्वासु सखीषु ललिता वाचं ससर्ज सृष्टिं चकार । मौन-धरोऽपि हरिर् एव किं न पृच्छ्यते तत्कृत-राधा-वैरूप्यं केनोपायेन यास्यतीति प्रश्नः कथं न क्रियत इत्य् अर्थः ॥५०॥

**इत्य् अन्तर्-उद्भूत-मनाक्-स्मिताङ्कुर   
आसेदुर् आल्यः सहसा तद्-अन्तिकम् ।  
तास्व् अग्रणीः सा ललितैव किञ्चन   
प्राहाभिनीत-त्रप-लोचनाञ्चला ॥५१॥**

आल्यः सहसा तस्याः कृष्ण-रूप-धारिण्या राधया अन्तिकम् आसेदुः आजग्मुः । ललिता कथम्-भूता राधां ज्ञात्वापि कृष्णं मत्वा अभिनीता त्रपा यत्र तथा-भूतौ लोचनाञ्चलौ यस्याः ॥५१॥

**भोः किं व्यवस्यस्यसि मान्त्रिकाणां   
चूडामणिर् लब्ध-निजार्थ-सिद्धिः ।  
जहीहि मौनं कलयोत्तरं नश्   
चिकीर्षिते कुत्र चनानुयोगे ॥५२॥**

भोः इति सामान्य-शब्देन राधा-कृष्णयोः सम्बोधनम् । यतस् त्वं मान्त्रिकाणां चूडामणिर् असि । अतः किं व्यवस्यसि ? व्यवसायं करोषि । लब्धेति राधा-पक्षे । लब्धा अस्माकं कृष्ण-द्वारा विडम्बन-रूप-निजार्थ-सिद्धिर् यया । नोऽस्माकं चिकीर्षिते कर्तुम् इष्टे कुत्रचन अनुयोगे प्रश्ने उत्तरं कलय ॥५२॥

**इत्य् उच्यमानाथ तदात्व जात   
स्वसुप्ति-भङ्गेव विलक्ष्यमाणा ।  
ससम्भ्रमोद्घाटित लोचनेव   
प्रावोचद् आल्योऽत्र कदागताः स्थ ॥५३॥**

इत्य् उच्यमाना तदात्व-जाता तत्कालिनोत्पन्ना सुषुप्तिः स्व-स्व-निद्रा तस्या भङ्गो यस्या एवम्-भूता इव सखिभिर् लक्ष्यमाणा । तत्कालस् तु तदात्वं स्याद् इत्य् अमरः । एतावत्काल-पर्यन्तं किं वृत्तम् अहं न जानामीति स-सम्भ्रमोद्-घाटित-लोचना इव प्रावोचत् । हे आल्यः ! कदा अत्र आगताः स्थः ॥५३॥

**इतस् ततः सा नुदती दृशः स्वः   
क्व वः सखा धूर्त इति ब्रुवाणा ।  
स्व-सव्य-हस्तेन जवात् समूर्ध्नश्   
चिक्षेप शैखण्ड-किरीटम् आरात् ॥५४॥**

वो युष्माकं सखा क्व इति ब्रुवाणा केन एष वेषो मम रचितः अहं न जानामीत्य् अभिनीय स्व-वामहस्तेन मूर्ध्नः सकाशात् किरीटं दूरे चिक्षेप ॥५४॥

**त्वम् एव किं नः सहचर्य्य् असि स्फुटं  
राधा ततस् त्वां प्रति किं त्रपामहै ।  
निलीय यान्त्या हरि-वेश-धारिणी कुञ्जेऽस्ति  
किं सैव मृषाद्य मोहिनी ॥५५॥**

ललिताह—त्वम् एव किम् अस्माकं सहचरि राधा ततस् तां कथं वयं त्रपामहै ? हरिवेश-धारिणी या अन्या कुञ्जेषु निलीय स्थिता सा अस्माकं मृषा मोहिनी तथा च सा एव कृष्ण इत्य् अर्थ ॥५५॥

**विहाय तां तावद् अविश्वसत्यो   
यद् आगमा मात्र वयं तद् एषा ।  
दैवेन रक्षाऽजनि नो हृद् एव   
तत्राद्य शङ्काम् अजहत् प्रमाणम् ॥५६॥**

राधिकात्वेना-विश्वसत्यो वयं यद् यस्मात् तां विहायात्रागमाम तत् तस्मात् नोऽस्माकं रक्षा दैवेनाऽजनि । अत एव एतद् विषये शङ्काम् अजहत् त्यागम् अकुर्वत् अस्माकं हृद् एव प्रमाणम् ॥५६॥

**इत्थं तद् आलीष्व् अभिनीत विस्मयास्व्   
आह स्मितास्या विपिनालि पालिका ।  
आल्यो निभाल्य स्वदृशैव नीयतां   
सखा सखीवैष जनो मनोज्ञ-भाः ॥५७॥**

सखीषु अभिनीत-विस्मयासु सतीषु स्मित-मुखी वृन्दा आह—मनोज्ञ-भा एष जनः सखा-सखी वा ॥५७॥

**नान्द्य् आब्रवीत् पूर्वम् अलोकि माधव   
द्वयं तथा सम्प्रति राधिका-द्वयम् ।  
न नः क्षतिः काचन किन्तु सङ्कटं   
युष्माकम् एवेति दधेऽति दूनताम् ॥५८॥**

राधिका-द्वयम् इति पूर्वं युष्माभिर् एका राधिका एकान्ते नीता, अधुना एताम् अपि राधिकां जानीथ इत्य् अर्थः । अत्रास्माकं कापि क्षतिर् नास्ति, किन्तु युष्माकम् एव सङ्कटं यतो सखी-ज्ञानस्यावश्यकत्वम् इति हेतोः अहं दूनतां दधे ॥५८॥

**नान्दीमुखि द्वापर एष नोऽधुनोत्   
तद् अन्तम् आकाङ्क्षसि यत् तपस्विनि ।  
वर्द्धिष्णुतम् एष्यति तत् स्वधर्मजं   
फलं तवैवत्युदितं विशाखया ॥५९॥**

विशाखाह—द्वापरः सन्देह एव नोऽस्मान् अदुनोत् । अत एव तस्या द्वापरस्यान्तं नाशं त्वम् आकाङ्क्षसि । यद् यस्मात् हे तपस्विनि ! पर-दुःख-नाशस्य तव स्व-धर्मत्वात् । पक्षे द्वापरस्यान्तं कलि-युगं तत्र तपः-कर्तुम् आकाङ्क्षसि । कलौ तपस्विनः प्रायो भ्रष्टा एव भवन्तीति परिहासो व्यञ्जितः । तव स्व-धर्मजं पक्षे कलौ सुष्ठु अधर्मजम् ॥५९॥

**विसृष्त-तद्-वर्ण-विभूषणायां   
प्रसाधितायां पुनर् आलि-पाल्या ।  
श्री-राधिकायां द्रुतम् एत्य तस्याः   
कण्ठ-स्वरेनैव पुनः स कृष्णः ॥६०॥**

आलि-पाल्या त्यक्त-तद् वर्ण-भूषणायां पुनः प्रसाधितायां सत्यां कृष्णः द्रुतम् एत्य राधायाः कण्ठ-स्वरेणैव पुनर् जगाद इति पर-श्लोकेनान्वयः ॥६०॥

**दराभिनीतानृजुतात्रपा भीः   
सृष्ट्वा महा विस्मयम् आस्य बिम्बम् ।  
अर्धं पिधायेक्षण-कोण-भृङ्गी   
निपीत कान्तस्य रुचिर् जगाद ॥६१॥**

कथम्-भूतः कृष्णः ? राधिकावद् ईषद् अभिनीता कुटिलता लज्जादयो ये । महा-विस्मयं सृष्ट्वा मुख-बिम्ब-मर्धम् आच्छाद्य राधिकावद् आक्षिकेण-रूप-भृङ्ग्या निपीता कान्तास्य-कान्तिर् येन सः ॥६१॥

**मद्-अङ्ग-वैरूपमयं व्यधाद्यत्   
तद् अस्तु सम्प्रत्य् अतिचित्रम् ईक्षे ।  
मद्-रूप-लावण्य-निसर्ग-वेशान्   
धत्तेऽधुना मोहयितुं सखीर् मे ॥६२॥**

अयं कृष्णः यत् मदङ्ग-वैरूप्यं व्यधात् तदस् तु । सम्प्रति आश्चर्यम् ईक्षे । यतो मे सखी सखीर्-मोहयितुं मद्रूपादीन् धत्ते ॥६२॥

**किं हन्त सख्यः कुरुथास्य पार्श्वम्   
आयात माया शत पण्डितस्य ।  
नैवातिमुग्ध भवताद्य सर्व-  
हास्यास्पदी-भावम् इमः किम् अन्धाः ॥६३॥**

पूर्वकृत-विडम्बनस्य व्यक्ताशङ्कया ललितादयः किञ्चिद् वक्तुं न शक्नुवन्ति अतः श्री-कृष्ण एव निःशङ्कतया आह—मायाशत-पण्डितस्यास्य कृष्णस्य पार्श्वे किं कुरुथ, तस्माद् आयात । हे अन्धाः ! सर्वा एव वयं किं हास्यास्पदीभावम् इमः प्राप्नुमः ॥६३॥

**नीत्वैव मां तावद् इतः पलाय्य   
क्वचिद् गिरेर् गह्वर एव गुप्ताः ।  
चेत् तिष्ठथावाप्स्यथ तर्हि भद्रं   
नो चेद् अभूद् एव दशा ममेयम् ॥६४॥**

तर्हि भद्रं अवाप्स्यथ नोचेत् मदीय दशा इव दशा अभूदेवेत्य् अर्थः ॥६४॥

**वृन्दादयः प्राहुर् अहो महोन्नतिर्   
माया विताया गिरिधारिणोऽद्भुता ।  
राधाम् इमां यन् निरनैषुर् आलयो   
राधा तु साक्षाद् इयम् आगता परा ॥६५॥**

गिरिधारिणो माया-वित्तस्य उन्नतिर् अद्भूता । यद् यस्माद् आलयः इमाम् अस्मन् निकटे उपविष्टां राधाम् एव निरनैषुः निर्णयं कृतवत्यः राधा तु साक्षाद् इयं वनाद् आगता ॥६५॥

**सख्यः कुरुध्वं यद् असौ ब्रवीति   
वो यातानया हन्त विहाय मोहिनीम् ।  
श्रुत्वेति वृन्दावन कल्पवल्ल्य् अपि  
स्मितं दधे लब्ध मनोरथा चिरात् ॥६६॥**

एकास्ति युक्तिर् नहि ताम् ऋतेऽन्यं कम् अप्य् उपायं ललितेऽवलोके । नान्दीह सान्दीपनि मातरं तां समानयेत्व् एतद् उवाच कौन्दी ॥६७॥

**हन्तालि सैवैतद् अनर्थ-मूलं   
किं वक्ष्यते सत्यम् इतोऽपि किञ्चित् ।  
अन्यच् च नः प्रत्युत हा सखीनां   
विडम्बनं स्रक्ष्यति तां नमामः ॥६८॥**

ललितादय आहुः—इतोऽपि अन्यत् किञ्चित् नोऽस्माकं सखीनां विडम्बनं सा स्रक्ष्यति, तस्मात् तां पौर्णमासीं नमामः ॥६८॥

**इत्य् उक्तिर् आली-विततेर् हरिं च   
राधां च वृन्दा-प्रभृतीश् च सभ्याः ।  
अजीहसद् देवि सरस्वति त्वां   
नुमो यद् अत्र प्रकटासि सत्या ॥६९॥**

सखीनां स्व-मुखान् निर्गतं श्री-कृष्ण-कृत-सम्भोग-रूप-विडम्बनं श्रुत्वा राधादीनां हास्यम् आह । आली-विततेर् एतादृशोक्तिः हरि-प्रभृतीः सभ्याः अजीहसत् । हे सखीनां वाणी-रूप-सरस्वति ! तां वयं नुमः यद् यस्मात् त्वं सत्या एव प्रकटासि ॥६९॥

**मिथस् तासां प्रेमाम्बुधि-मथन-जां वाङ्-मय-सुधां  
धयन् कृष्णस् तृष्णाम् अधिकम् उपलेभे श्रुति-भृताम् ।  
तद्-आस्याब्जेनापि प्रवर-परिहासामृत-मधु-  
द्रवा-सारैर् वृष्टैर् अतुलम् उदमाद्यन्त महिलाः ॥७०॥**

तासां सखीनां प्रेमाम्बुधि-मथन-जन्यां वाङ्मय-सुधां श्रुति-भृतां श्री-कृष्णो धयन् सन् तृष्णाम् अधिकम् उपलेभे । तदैवास्य कृष्णस्य मुखेनैव वृष्टैः प्रवर-परिहास-रूपामृत-द्रवस्य धारा-सम्पातैः करणैः महिलाः सख्यः अतुलं यथा स्यात् तथा उदमाद्यन्त उन्मत्ता बभूवुः ॥७०॥

इति श्री-कृष्ण-भावनामृते महा-काव्ये

कुञ्ज-केलि-चातुर्यास्वादनो नाम

दशमः सर्गः

॥१०॥

(११)
