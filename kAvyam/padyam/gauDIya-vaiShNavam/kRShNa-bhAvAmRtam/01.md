+++
title = "०१"

+++
प्रथमः सर्गः

शय्योत्थान-कौतुकास्वादनो नाम

हरिदास-वर्यः शरणं

**श्री-कृष्ण-चैतन्य-घनं प्रपद्ये  
सपद्य् अपध्वस्त-तमः-प्रपञ्चम् ।  
पञ्चेषु-कोट्य्-अर्बुद-कान्ति-धारा-  
परम्पराप्यायित-सर्व-विश्वम् ॥१॥  
श्री-युक्त-कृष्ण-देव-सार्वभौमः-**

वृन्दाटवीश्वर-सभाजन-राजमान-

श्री-विश्वनाथ-गुण-सूचक-काव्य-रत्नम् ।

मच्-चित्त-सम्पुटम् अलं कुरुतां तद्-ईक्षा

सौभाग्य-भाजम् अपि शीघ्रम् अमुं पिधत्ताम् ॥

अथ प्रारिपिसित-ग्रन्थ-समाप्ति-परिपन्थि-प्रत्यूह-व्यूह-विध्वंस-पटीयसीं श्री-भगवत्-प्रपत्तिं ग्रन्थ-कार-चूडामणि-मङ्गलाचरणत्वेन निबध्नाति—श्री-कृष्णेति । 

**श्री-कृष्ण-चैतन्य** एव **घनो** मेघः श्री-कृष्ण-लीलामृत-वर्षित्वात् **तं प्रपद्ये** । पक्षे श्री-कृष्ण-नामा वै चैतन्य-घनः चैतन्यस्य काठिन्यं सान्द्रत्वम् इति यावत्, मूर्तो घन इति स्मरणात्, घन-शब्दस्य धर्म-मात्र एव मुख्यार्थत्वात् । ब्रह्मणो हि प्रतिष्ठाहम् [गीता १४.२७] इत्य् अनेन श्री-कृष्णस्य तथात्वे प्रमितत्वाच् च । 

प्रपत्तेः फलं प्रीति-सन्दर्भाव् उक्तम् अननुसंहितात्यन्तिक-दुःख-निवृत्तिस् तथानुसंहित-भगवद्-रूप-गुणादि-माधुर्यास्वादश् चेति विशेषण-द्वयेन व्यञ्जयति—सपदीति । प्रपत्ति-सम-कालम् एवेत्य् अर्थः । **तमो** मेघ-पक्षे अन्धकार इति प्रसिद्ध-मेघाद् वैलक्षण्यम्, तच् च चैतन्य-घन इति श्लेषेण जड-रूप-घनस्य व्यावृत्तत्वाद् एव । अपरस्मिन् पक्ष-द्वये तमः अविद्या । कथं-भूतं ? कन्दर्प-**कोटेर्** यद् **अर्बुदं** तत्-तुल्य-**कान्ति-धारा-परम्परेत्य्**-आदि । अत्र कान्ति-धाराया वृष्यमाणत्वात् । तस्याश् चैतन्य-रूपत्वात् न जड-वर्ष-मेघ इत्य् अत्रापि वैलक्षण्यम् । पक्ष-द्वये तद्-रूप-माधुर्यास्वादः सर्व-भक्तेषु फलित इति ध्वनिः । 

यद् वा, पञ्चेषु-कोटेर् अपि अर्बुदं व्रण-विशेषः यतस् तथा-भूता कान्ति-धारेति । अर्बुदं व्रण-भेदोऽपि इति विश्वः । **विश्व**-पदेन विश्वैक-देश-बोधोऽपि सम्भवेद्, अतः **सर्वेति** । अत्र पुनर्-उक्तवद् आभासालङ्कारोऽपि बोध्यः ॥१॥

**सनातनं रूपम् उदीयुषोः क्षितौ  
हृदा दधानो व्रज-काननेशयोः ।  
तत्-केलि-कल्पागम-सङ्गतीलिताः  
सदालि-वीथीर् अनुरागिणीर् भजे ॥२॥**

रागानुगाख्य-साधन-भक्ति-पद्धति-रूपम् इदं समस्त-ग्रन्थात्मकं काव्यम् इति द्योतयति—सनेति । **उदीयुषोः** उदयं प्राप्तवतोः **व्रज-काननेशयोः सनातनं** नित्य-**रूपं**, पक्षे, सनातनाख्यं रूपाख्यं तत्-परिजन-द्वयम् । **हृदि दधानस्** तौ ध्यायन्न् इत्य् अर्थः। **सदालीनां** साधु-श्रेणीनां **वीथीर्** भजन-मार्गान् **भजे** अनुसरामि । वीथीः कथं-भूताः ? **तयोः** राधा-कृष्णयोः **केलिषु कल्पन्ते** प्रमाणत्वेन समर्था भवन्ति, कॢप्त-सामर्थ्ये पचाद्यच् । तथा-भूता ये **आगमाः** परिचरण-प्रकार-ज्ञापक-बृहद्-गौतमीय-तन्त्र-क्रम-दीपिका-नारद-पञ्चरात्रादि-शास्त्राणि, तेषां **सङ्गत ईलिताः** प्रशस्ताः । एतेन राग-मार्गस्य शास्त्र-विहितत्वम् आनीतम् ।

पुनः कथं-भूताः ? अनुगम्यमानो रागो यत्र भवतीति रागानुगीय-साधु-जनाश्रित-भजन-मार्गे साधक-देहेन अभिलाषो व्यञ्जितः । अथवा, सदा आली-वीथीर् ललितादि-सखी-श्रेणीर् भजे । कथं-भूताः ? तयोः केलय एव कल्पागमाः कल्प-वृक्षाः, तैः सह राधा-कृष्णयोः सङ्गमे ईलिताः स्तुताः, अर्थात् ताभ्याम् एवेति ज्ञेयम् । ता विना द्वयोः सङ्ग-जन्य लीलैव जन-सिद्धश् चेद् इति भावः । तथा च सिद्ध-देहेन सखीनाम् अनुगतोऽभिलाषो व्यञ्जितः । 

पक्षे, अलि-वीथीर् भ्रमर-श्रेणीर् भजे । कथं-भूताः ? तयोः क्रीडास्पद-कल्प-वृक्षस्य सङ्गमेन स्तुताः । पुनश् च, अनुकूलो रागो वसन्तादिः स एव आनन्ददत्वेन वर्तते यासां ताः । तथा च, वृन्दावनीय-कल्प-वृक्ष-सम्बन्धि-वृन्दावन-वासे कवेर् अभिलाषो व्यञ्जितः ॥२॥

**तयोर् मिथः पुष्प-शराजि-चातुरी-  
धूरीणता-वेदनया विवादिनोः ।  
श्रान्तिः स्वयं कापि निमन्त्र्य तत्-क्षणान्  
निद्राम् उपानीय समादधे कलिम् ॥३॥**

परस्पर-कन्दर्प-युद्ध-चातुर्यातिशयस्य ज्ञापनया हेतुना विवादिनोस् तयो राधा-कृष्णयोः कलिं कलहं कापि श्रान्ति-रूपा सखी निद्रां निमन्त्र्य—हे निद्रे ! सखि ! तयोर् माधुर्यास्वादस् त्वयापि क्रियताम् इति निमन्त्रणं कृत्वा उपानीय समादधे । तथा च सम्भोगोत्थ-श्रान्तित एव तयोर् निद्रा आगतेति भावः ॥३॥

**प्रति-स्व-सेवावसरे प्रबोधिता  
सदातनाभ्यास-जुषोऽथ किङ्करीः ।  
निद्रैव रात्र्य्-अन्तम् अवेत्य ता जहौ  
सैव स्वयं जागरयं चकार किम् ॥४॥**

स्व-**स्व-सेवावसरे** या **प्रबोधिता** जागरेण शीलता तस्याः **सदातनाभ्यास-जुषः किङ्करीः** । **निद्रैव** कर्त्री **रात्र्य्-अन्तम् अवेत्य जहौ** । अत एव **सैव** निद्रा **स्वयं ताः** किङ्करीः **किं जागरयं चकार** इति स्वतः-सिद्ध-निद्रा-त्याग-हेतुकेयम् उत्प्रेक्षा ॥४॥

**उत्थाय तल्पाच् चकितेक्षणाः क्षणान्  
दुहानयोर् नागर-चक्रवर्तिनोः ।  
स्वापं रहः-स्वापम् अभङ्गम् अङ्गना  
आलक्ष्य तुष्णीम् अधिशय्यम् आसत ॥५॥  
तल्पाद् उत्थाय** किङ्कर्यः आदौ सेवाया अतिकालम् आशङ्क्य **चकितेक्षणाः** **क्षणान्** उत्सवान् **दुहानयोः** पूरणं कुर्वतोः **नागर-चक्रवर्तिनोः** पश्चात् **स्वापं** शयनम् **अभङ्गम्** आलक्ष्य **अङ्गनाः** किङ्कर्यः **अधिशय्यं** स्व-स्व-शय्यायां **तुष्णीम्** आसन् । स्वापं कीदृशं ? **रहसि स्वापं** सुस्वापम् ॥५॥

**पप्रच्छुर् अन्योन्यम् इमा मिमानया  
रसं परीहास-भृतं स-जृम्भया ।  
गिरा चिराज् जागर-मूढ-घूर्णन-  
स्व-स्वाक्षि-भृङ्गी-तति-लीढ-वक्षसः ॥६॥**

तद्-अनन्तरं **परीहासेन भृतं रसं मिमानया** सरसः एतावान् एव ततोऽप्य् अधिक-रसोऽस्तीति तुलयन्त्या इव **जृम्भा**-सहितया **गिरा**—"भोः सख्यः ! अद्य निकुञ्ज-राजेन सह विहारातिशय-जन्य-श्रमेण प्राप्त-निद्रायां युष्माकं जागरणं वृत्तं न वा ?" इत्य्-आदि-परिहास-वाक्येन **इमाः** किङ्कर्यः **अन्योन्यं** जागरं पप्रच्छुः । ताः कथं-भूताः ? प्राप्त-**घूर्णनया** **स्व-स्वाक्षि**-रूप-**भृङ्गी-तत्या लीढम्** आस्वादितं **वक्षः**-स्थलं याभिः । तथा च, सम्भोग-चिह्न-स्थिति-शङ्कया स्व-वक्षसि अर्पिताया दृष्टि-भृङ्गी, तयैव दैवात् तत्र-स्थितं नख-चिह्नाकार-मकरन्दम् आस्वादितं चक्रुर् इति ॥६॥

**निशान्त-सेवोचित-माल्य-वीटिका-  
कृत्यात्त-चित्ता अथ काचिद् आह ताः ।  
अनङ्ग-बद्धाङ्ग-युव-द्वयोच्छलत्-  
सौरभ्य-सौलभ्यवती रसोच्चला ॥७॥  
निशान्त-सेवोचित-माल्य-वीटिकादि-कृत्येषु** गृहीत**-चित्तास्** **ताः** किङ्कारीः प्रति **काचित्** किङ्करी **आह—**कथं-भूता ? **अनङ्गेन बद्धाङ्गयो** राधा-कृष्णयोर् **उच्छलत्-सौरभ्यस्य सौलभ्यवती** । तथा च सौरभेणैव तयोर् बन्धनं दृष्ट्वा ततो भयात् पलाय्येव तद्-वृत्तान्तं विज्ञापिता सा ज्ञात-तत्त्वा सती तासां मध्ये आगत्य, "अहो ययोर् अर्थे वीटिकादि-निर्माणं कुर्वन्ति, तौ द्वौ बद्धौ आगत्य दृश्येताम्" इत्य् उक्तवतीति भावः ॥७॥

**जानीत जालाध्व-गतास्य-पद्माः  
सद्मान्तर् आल्यः स्व-दृशः प्रहित्य ।  
कान्तौ नितान्तातनु-लास्य-चञ्चु  
धिनोति सुप्तिः परिरभ्य कीदृक् ॥८॥**

तस्या उक्तिम् आह—हे **आल्यः** ! **जालाध्व-गत-मुख-पद्माः** सत्यः **सद्मान्तर्** गृह-मध्ये **स्व-दृशः प्रहित्य** यूयं **जानीत** । किं जानीमः ? तत्राह—**नितान्त-कन्दर्प-नृत्येन** ख्यातौ राधा-कृष्णौ **सुप्तिः** कर्त्री **परिरभ्य कीदृक् धिनोति** सुखयति । तथा च सुप्ति-रूप-सभ्यायास् तादृश-नृत्य-दर्शन-जन्य-सन्तोषेणैव आलिङ्गनम् इति ॥८॥

**इतस् ततो न्यस्त-मणि-प्रदीपान्  
अफुल्ल-नीलोत्पल-चम्पकाभान् ।  
विधत्त एतौ स्व-मयूख-वृन्दैर्  
अनावृतैर् मण्डन-माल्य-चेलैः ॥९॥**

एतौ राधा-कृष्णौ स्व-स्व-पीत-श्याम-किरण-वृन्दैः शयन-गृह-मध्ये **इतस् ततो न्यस्त-मणि-प्रदीपान्** **अफुल्ल-नीलोत्पल-चम्पकवद् विधत्त** कुरुतः । कीदृशैः ? **भूषण-माल्य-वस्त्रैस्** तदानीं तेषाम् अङ्गे असत्त्वाद् **एवानावृतैः** । तथा च राधिका-पृष्ठ-देश-स्थितानां दीपानां चम्पक-कलिका-प्रभत्वं, कृष्ण-पृष्ट्ःअ-देश-स्थितानां तु नीलोत्पल-कलिका-प्रभत्वम् इति ज्ञेयम् ॥९॥

**सख्योऽनयोर् नैव विचक्षणा इत्य्  
आक्षिप्य शृङ्गार-धुराल्य् असौ किम् ।  
तत्-कल्पिताकल्प-शतं निरस्य  
स्व-लक्ष्म-लक्षैर् विदधे विभूषाम् ॥१०॥  
अनयो** राधा-कृष्णयोर् ललिताद्या **सख्यो** **न विचक्षणा** **इत्य् आक्षिप्य** **असौ** **शृङ्गारातिशय**-रूपा **आली** **किं** **ताभिर्** ललितादि-सखिभिः **कृताकल्प-शतं निरस्य** **स्वस्य चिह्न-लक्षैर् विभूषां विदधे** ? एतेन तदानीं सङ्कारादि-शून्यं, अथ च शृङ्गार-चिह्न-शत-व्याप्तं तयोः शरीरे आसीद् इत्य् आयातम् ॥१०॥

**द्वाव् एव संवेष्ट्य मिथस् तनु-द्वयोर्  
यत् पीत-नीलांशुकताम् उपेयतुः ।  
तद् आत्म-भूर् एव निरास्यद् एतयोः  
किं पौनरुक्त्या वसने विदूरतः ॥११॥**

सम्भोगाज् जातं वस्त्र-त्यागं कन्दर्प-कृतत्वेनोत्प्रेक्षते । **द्वयो** राधा-कृष्णयोस् **तनू** परस्परं **द्वौ** राधा-कृष्णौ **संवेष्ट्य यत्** यस्मात् **पीतांशुकतां नीलांशुकताम् उपेयतुः** । राधाङ्ग-वेष्टकं श्री-कृष्णस्य पादाद्य्-अङ्गं राधिकाया नीलांशुकत्वम् आप । एवं श्री-कृष्णस्यापि बोध्यम् । **तत्** तस्माद् **आत्म-भूः** कन्दर्प एव **किं पौनरुक्त्या** शङ्कया **एतयोर् वसने दूरत एव निरास्यत्** दूरीचकार ॥११॥

**राधाङ्ग-राज्यं मदनो यदाग्रहीत्  
तदैव लज्जां निज-रष्ट्र-पालिकाम् ।  
शिरोऽक्षि-वक्षःस्व् अनिशं न्यवासयत्  
तां हा स एवाद्य निरस्यति स्म किम् ॥१२॥**

तदानीं कामोन्मादेन राधयैव त्यक्तां लज्जाम् आलोक्य उत्प्रेक्षते—**यदा मदनो** बाल्यं दूरीकृत्य **राधाङ्ग-राज्यम् अग्रहीत्**, **तदैव लज्जा**-स्वरूपां **निज-देशस्य पालिकां** राधायाः **शिरो‘क्षि-वक्षः**-स्थलेषु निरन्तरं **निवासयत्** वासं कारयामास । अधुना तु **हा** कष्टं **स एव** मदनस् **तां** लज्जां **किं निरस्यति स्म** दूरीचकार इत्य् अर्थः ॥१२॥

**यत् क्वाप्य् अमूं नैव निभालयामः  
सेयं किम् अस्मा अपराध्यति स्म ।  
किं वास्मद्-अक्ष्णां सुख-भोग-हेतुर्  
मूर्तः शुभादृष्ट-भरोऽभ्युदेति ॥१३॥**

उत्प्रेक्षान्तरम् आह—**यत्** यस्मात् **अमूं** लज्जां **नैव निभालयामः**, तस्मात् **सेयं** लज्जा **किम्** **अस्मै** कन्दर्पाय **अपराध्यति स्म**, येन अपराधेन हेतुना कन्दर्पेण दूरीकृता ? **किं** **वा,** **अस्मद्-अक्ष्णां सुख-भोग-हेतुः शुभादृष्टातिशय** एव **मूर्तः** कन्दर्प-स्वरूपेण लज्जा दूरीकरणार्थंअम् **अभ्युदेति** ॥१३॥

**स्व-पालितं वस्तु तद् एधयित्वा   
तस्मै समर्प्यान्तरधान् न किं वा ।  
पुनश् च तस्याः सुभगी-भवन्त्या  
यतो भविष्यत्य् अतुला समृद्धिः ॥१४॥**

पुनर् अप्य् उत्प्रेक्षान्तरम् आह—लज्जा **स्व-पालितं** राधा-शरीरम् **एधयित्वा** **तस्मै** कन्दर्पाय स्वयम् एव **समर्प्य अन्तरधात्**, न तु कन्दर्प-भयात्, **यतः** **सुभगी-भवन्त्या तस्या** लज्जायाः **पुनर्** अपि **अतुला समृद्धिर् भविष्यति** । तथा च जागरणोत्तरम् अधिक-लज्जा भविष्यतीति भावः ॥१४॥

**स-कृष्ण-मेघ-स्थिर-चञ्चलाली-  
वृतो‘तिमाधुर्य-रसैर् अमूः किम् ।  
अस्नापयत् स्वार्हण-कृत्य-वृत्ताः  
प्रत्यर्हणेनादित एव धिन्वन् ॥१५॥  
मेघ**-पक्षे **स्थिरा** अचपला **चञ्चलाल्यो** विद्युच्-छ्रेण्यस् ताभिः । **कृष्ण**-पक्षे औत्सुक्य-वाम्याभ्यां **स्थिरा** च **चञ्चला** च या **आली** राधा, तया । यद् वा, अस्थिरा विद्युद् इव आली राधा, तया **वृतः** कृष्ण-रूपो मेघः, **अतिमाधुर्य-रसैर् अमूः** किङ्करीः **किम् आस्नापयत्** ? ननु किङ्कर्यः किलादौ अर्हणादिभिः प्रभुं सेवन्ते, पश्चात् प्रभुर् अपि प्रत्यर्हणेन ताः सुखयतीति सर्वत्र रीतिः । अत्र तु अर्हण-प्रत्यर्हणयोर् वैपरीत्यम् इत्य् आह—स्व-स्व-सेवायां प्रवृत्ताः किङ्करीः स कृष्ण-मेघ आदित एव **प्रत्यर्हणेन धिन्वन्** सुखयन् सन् ॥१५॥

**ताम्बूल-माला-विविधानुलेपैर्  
अङ्गार-धान्य्-आगुरवैश् च धूपैः ।  
कालोचितैस् तैः प्रतिपाद्यमानैः  
कति क्षणांस् ता गमयां बभूवुः ॥१६॥**

ग्रीष्म-शीतादि-कालोचितैः स्व-निष्पाद्यमानैस् ताम्बूलादिभिः कति क्षणान् ताः किङ्कर्यः गमयां बभूवुः । **अङ्गार-धानी** अङ्गिठी इति प्रसिद्धा ॥१६॥

**प्रभञ्जनो रञ्जयितुं निकुञ्ज-  
राजौ व्यराजिष्ट मुदा तदानीम् ।  
मन्ये प्रबुध्य श्लथ-दुर्बलाङ्गो  
द्रुतं प्रयातुं नतरां शशाक ॥१७॥**

रात्र्य्-अन्ते स्वत एव चलन्तं वायुं वर्णयति—**प्रभञ्जनो** वायुः रात्र्य्-अन्ते स वायुः **प्रबुध्य** जागरित्वा, **श्लथ-दुर्बलाङ्ग** इत्य् अनेन तस्य मान्द्यम् आनीतम् ॥१७॥

**या वृक्ष-वल्ल्यो व्यकसंस् तदैव ताश्  
चुम्बंस् तदामोद-भरैर् दिशो दश ।  
प्रसारितैः श्वास-पथ-प्रवेशितैर्  
भृङ्गावलीर् जागरयां चकार सः ॥१८॥**

तत्-कालोत्पन्न्न-वायोः स्वभावत एव शैत्यम् । अतस् तस्य सौगन्ध्यं वर्णयति—स वायुः **या** **वृक्ष-वल्ल्यस्** **तदा** रात्र्य्-अन्ते **व्यकसन्,** **ताश् चुम्बन्** सन्, अर्थात् तेनैव वायुना **दश-दिशो** व्याप्य **प्रसारितैर्** अथ भृङ्गानां** श्वास-पथ-प्रवेशितैस्** तासां विकसद्-वृक्ष-वल्लीनाम् **आमोद-भरैः** करणैर् **भृङ्गावलिर् जागरयं चकार** ॥१८॥

**तद्-गुञ्जितै रञ्जित-सुस्वरैर् भृशं  
प्रबुध्य वृन्दाऽथ विलोक्य सर्वतः ।  
स्व-नाथयोर् जागरणे पतत्रिणो  
न्ययुङ्क्त कालज्ञतया रयाद् इयम् ॥१९॥**

तेषां भ्रमराणां गुञ्जितैः करणैर् वृन्दा प्रबुध्य पतत्रिणो न्ययुङ्क्त ॥१९॥

**अथ प्रबुध्यैव विधूय पक्षान्  
ग्रीवाः समुन्नीय चुकूजुर् उच्चैः ।  
यत् कुक्कुटाः पञ्च-ष-वारम् आदौ  
राधा जजागार तदाप्त-बाधा ॥२०॥**

वृन्दया नियुक्तानां पतत्रिणां मध्ये प्रथमतः कुक्कुटा जागरां चक्रुर् इत्य् आह—अथ प्रथमत एव **कुक्कुटाः पञ्च-ष-वारम् उच्चैश् चुकूजुः** । **तत्** तस्मात् **राधिका जजागार** । कथं-भूता ? प्रभात-ज्ञान-जन्या **प्राप्ता बाधा** पीडा यया सा ॥२०॥

**कृष्णाङ्ग-संश्लेष-विशेष-बाधिनस्  
तान् एव मत्वेति शशाप सा रुषा ।  
अरे परेताशु परेत-राट्-पुरं  
तत्रैव किं कूजत नो पदायुधाः ॥२१॥  
तान्** कुक्कुटान् **सा** राधा **शशाप** । शापम् एवाह—अरे **पदायुधाः** ! कुक्कुटाः ! यूयं **परेत-राट्-पुरं** यम-पुरं **परेत** गच्छत । तत्रैव यम-पुरे **किं न कूजत** ? दुःख-बहुले तस्मिन्न् एव पुरे युष्माकं कूजनम् उचितं, न तु सुख-मय-वृन्दावने । अतो म्रियध्वम् इति भावः ॥२१॥ 

**विश्लिष्य किञ्चित् प्रिय-वक्षसः सा  
तुष्णीं स्थितांस् तान् उपलभ्य सद्यः ।  
संश्लिष्य कान्तं दर-निद्रयैव  
निषेव्यमाणा पुनर् अप्य् अराजीत् ॥२२॥**

प्रभात-ज्ञानोत्थ-शङ्कया **प्रिय-वक्षसः** सकाशात् किञ्चिद् **विश्लिष्य** **सा** राधा तदानीम् एव पञ्च-ष-वारान् शब्दान् कृत्वा **तुष्णीं स्थितान्** कुक्कुटान् **उपलभ्य** "मच्-छापाद् एते यम-पुरं गताः। अतो नेदानीं प्रभात-शङ्कापि" इति मत्वा **कान्तं** **संश्लिष्य** इत्य्-आदि ॥२२॥

**ततः पुनस् तान् अथ तिट्टिभादीन्  
उत्कूजतः प्राह विधूत-तन्त्रा ।  
हंहो क्षमध्वं शयितुं क्षणं मे  
दत्तेति सामोटयद् अङ्गम् ईषत् ॥२३॥  
ततः** क्षणान्तरम् **उत्कूजतस् तान्** कुक्कुटान् अथ कुक्कुट-शब्दानन्तरं कूजतष् **तिट्टिभादींश्** च प्रति तेषां शब्देन **विधूत-तन्त्रा** राधा **प्राह**—"**मे** मह्यं यूयं **शयितुं क्षणं दत्त**" ॥२३॥

**कादम्ब-कारण्डव-हंस-सारसाः  
कपोत-शारी-शुक-केकि-कोकिलाः ।  
जगुः कलं केलि-वनी-जल-स्थल-  
प्रचारिणः कृष्ण-कथामृतोपमम् ॥२४॥  
कादम्बः** कलहंसस् तद्-आदयः सारसान्ता जल-चारिणः, **कपोतादयः** स्थल-चारिणः । एवं सति क्षुद्र-**केलि-वने** यज् **जलं** यच् च **स्थलं** तत्र तत्र **प्रचारिण** एते **कृष्ण-कथामृतोपमं कलं जगुः** ॥२४॥

**प्रबुद्ध्य कान्तौ युगपद् यथा रुजं  
विश्लेषजां ऊहतुर् अङ्ग-मोटनात् ।  
चाम्पेय-नीलाब्ज-धनुस्-त्विषौ तथा  
सान्द्रोपगूहेन मुदं च वक्षसोः ॥२५॥  
कान्तौ** राधा-कृष्णौ **युगपत् प्रबुद्ध्य** **गात्र-मोटनाद्** धेतोः यो **विश्लेषस्** तज्-जन्यां **रुजं** पीडां **यथा ऊहतुः** प्रापतुः, **तथा** अवयवान्तरेण सह विश्लेषेऽपि तदानीम् एव गात्र-मोटनाज् जातं **वक्षसोः** **सान्द्रोपगूहनं** तेनैव **मुदं च ऊहतुः** । कीदृशौ ? **चाम्पेय-नीलाब्ज-धनुषोस्** तुल्ये **त्विषौ** ययोस् **तथा** चाङ्ग-मोटन-समये धनुर्-आकारयोः परस्परं वक्षसोर् आलिङ्गनं स्याद् इत्य् अर्थः ॥२५॥

**द्वारं समुन्मुच्य मनाग् अनारवं  
शनैः पद-न्यास-विशेष-मञ्जुला ।  
निर्णीत-तज्-जागरणाथ किङ्करी-  
ततिर् विशङ्का प्रविवेश वेश्म सा ॥२६॥  
निर्णीतं** राधा-कृष्णयोर् **जागरणं** यया, ईदृशी । अत एव **विशङ्का** **किङ्करी-ततिः अनारवं **निःशब्दं यथा स्यात् तथा **मनाक् द्वारम् उन्मुच्य वेश्म** तयोः शयन-मन्दिरं **शनैः प्रविवेश** ॥२६॥

**तन्-मन्द-मञ्जीर-रवैर् अवैधित  
त्वरा भरोत्थातु-मना अपि प्रिया ।  
पस्पन्द एवातितरां प्रियस्य यद्  
दोर्-वल्लीम् उन्मोचयितुं न साशकत् ॥२७॥  
तासां** किङ्करीणां **मन्द-मञ्जीर-रवैः** करणैः वृद्ध उत्थाने **त्वरा** अतिशयो यस्या एवं-भूता **प्रिया उत्थातु-मना** **अपि पस्पन्द एव**, **न** तु **उत्थातुं शशाक**, यस्मात् प्रियेत्य्-आदि ॥२७॥

**वृन्देङ्गितज्ञः स विचक्षणः शुकः  
शुको यथा भागवतार्थ-कोविदः ।  
दक्षः प्रबोधे जगतां प्रभोर् अति-  
प्रेमास्पदत्वानुपमः समभ्यदात् ॥२८॥  
विचक्षणः शुकः** पक्षि-विशेषः **अभ्यदात्** प्रोवाच । कीदृशः ? **जगतां प्रभोः** कृष्णस्य **प्रबोधे** **दक्षः** । पक्षे दक्ष-नामा शुकः विचक्षण-नामा शुकः । कीदृशः? दक्ष-पक्षे विचक्षण-नाम्ना शुकेन सह वर्तमानो दक्ष-नामा शुकः जगत्-प्रभोः श्री-कृष्णस्य प्रबोधे जागरणे समभ्यदात् । शुकौ दक्ष-विचक्षणौ इति गणोद्देशात् । तत्र दृष्टान्तः—शुकदेवो यथा भागवतार्थ-कोविदस् तथा शुकोऽपि **अतिप्रेमास्पदत्वे अनुपमः**, अर्थात् कृष्णस्येति बोध्यम् ॥२८॥

**जय स्मराशेष-विलास-वैदुषी-  
निष्णात ! गोपी-जन-लोचनामृत ! ।  
प्राण-प्रिया-प्रेम-धुनी-मतङ्गज !  
स्व-माधुरी-प्लावित-लोक-संहते ! ॥२९॥**

प्रथमतो दक्ष आह—हे **स्मराशेष-विलास-पाण्डित्य-पारङ्गत** ! हे **प्राण-प्रियायाः** प्रेम-रूपाया **धुनी** नदी, तत्र **मतङ्गज** हस्ति-स्वरूप ! ॥२९॥

**प्रियाधरास्वाद-सुखे निमज्जसि  
प्रबुद्ध्यसे नेत्य् उचितं रसाम्बुधे ।  
रिरंसुतायां विरिरंसुर् एव ते  
किं चाधुनेयं क्षणदा क्षणं द्यति ॥३०॥**

यत एतादृश-विशेषणैर् विशिष्टस् त्वं, अतः **प्रियाया अधरास्वाद-सुखे निमज्जसि,** **न** । अथ च **प्रबुद्ध्यसे** । एतद् **उचितम्** एव, किं तु **रिरंसुतायां** रमणेच्छायां सत्यां **क्षणदा** रात्रिः श्लेषेण क्षणान् उत्सवान् दात्री आसीत् । अधुना सेयं **विरिरंसुर्** विरामेच्छुः सती **क्षणम्** उत्सवं **द्यति** खण्डयति ॥३०॥

**जहीहि निद्रां श्लथयोपगूहनं  
व्रजं प्रतिष्ठासुर् अरं प्रभो भव ।  
प्रातर् बभूवानुसर स्व-चातुरीं  
प्रच्छन्न-कामत्वम् अथोररीकुरु ॥३१॥**

अधुना विचक्षण-नामा शुको गोष्ठ-गमने परिपाटीम् उपदिशति—**उपगूहनं श्लथय** । हे **प्रभो** ! **व्रजम् अरं** शीघ्रं **प्रतिष्ठासुर् भव** । **प्रच्छन्न-कामत्वं स्वीकुरु**, अन्यथा प्रभाते सति व्यक्त-कामत्वं भविष्यति ॥३१॥

**जय व्रजानन्दन ! नन्द-चेतः-  
पयोधि-पीयूष-मयूख ! देव ! ।  
गोष्ठेश्वरी-पुण्य-लता-प्रसून !  
प्रयाहि गेहाय धिनु स्व-बन्धून् ॥३२॥**

हे **व्रजानन्दन** ! हे **नन्द-चेतः**-स्वरूप-**समुद्रस्य चन्द्र** ! तथा च त्वयि तस्यात्यन्ताशक्त्या त्वद्-दर्शनार्थंअं नन्दे आगते सति का गतिर् भविष्यति ? इति भावः । प्रसूनेति नन्दाद् अपि गोष्ठेश्वर्या आसक्तिर् अधिका । अत एव साप्य् अधुना त्वन्-मुखालोकनार्थम् आयास्यतीति भावः । अधुना तु गोष्ठे गत्वा **स्व-बन्धून् धिनु** सुखय ॥३२॥

**शारी शुभा साऽथ जगाद सूक्ष्मधीः  
शारी यथा देवन-सम्मत-स्थितिः ।  
जयेश्वरि ! स्वीय-विलास-सौभग-  
श्री-तर्षित-श्री-मुख-मुख्य-यौवते ! ॥३३॥**[^१]


[^१]:
     शुभा साथ जगाद सूक्ष्मधीः धीरं जय-श्रीः वृषभानु-नन्दिनि । 
     सौभाग्य-भेरी-निनदानुभावित त्रैलोक्य-रामा-परिषत्-चमत्कृते ॥ इति मधुरः पाठः ।

अथानन्तरं **सूक्ष्मधी**-नाम्नी **शुभा**-नाम्नी च **शारी जगाद** । पक्षे शुभा कथं-भूता ? सूक्ष्म-धीः । एवं सापि कथं-भूता ? शुभा । तत्र दृष्टान्तः—**यथा शारी** पाशक-क्रीडोपयुक्त-काष्टादि-निर्मितो बल इति प्रसिद्धा शारी, यथा **देवनैः** पाशकैः सह **सम्मता** **स्थितिर्** यस्याः सा । अक्षास् तु देवनाः पाशकाश् च ते इत्य् अमरः । तथा पक्षि-रूप-शारी-पक्षे—**देवने** काम-विलासे सम्यक्-मता ज्ञाता **स्थितिर्** मर्यादा अवधिर् यया सा । दिवु क्रीडायाम् । मर्यादा धारणा स्थितिः इत्य् अमरः । **स्वीय-विलास-सौभाग्ययोः श्रिया** समृद्ध्या **तर्षितं** तृषितीकृतं **मुखं** लक्ष्मी-प्रभृति-**मुख्य-यौवतं** यया ॥३३॥

**शेषेऽधुना यद् रति-वल्लभास्य-  
राजीव-राजन्-मधु-पान-मत्ता ।  
असाम्प्रतं तत् खलु साम्प्रतं ते  
प्रातस् ततो जागरयाम्य् अहं त्वम् ॥३४॥  
रति-वल्लभस्य** कृष्णस्य **आस्य-पद्म**-सम्बन्धि-**राजन्-मधु-पानेन** **मत्ता त्वम्** अधुनापि यत् **शेषे** शयनं करोषि, **तत् ते साम्प्रतम्** । इदानीं **प्रातः**-काले **असाम्प्रतम्** अयोग्यम् ॥३४॥

**तन् मा विलम्भस्व भजस्व नीतिं  
मा ह्रेपयात्मानम् उपेहि गोष्ठम् ।  
का शिक्षयेत् त्वाम् अपि लोक-रीतिं  
त्वत्तो नु ताः शिक्षत एव सर्वाः ॥३५॥  
लोक-रीतिं त्वां का शिक्षयेत्** ? किं तु **त्वत्तः** सकाशात् **ताः सर्वा** लोक-रीतिं **शिक्षते** ॥३५॥

**कल-क्वणत्-कङ्कण-नूपुरं जवाद्  
अत्युच्छलद्-गात्र-युग-च्छवि-छटम् ।  
व्यस्तालकाग्रावलि-वेष्टनोन्नमत्-  
ताटङ्क-हार-द्युति-दीपिताननम् ॥३६॥  
स्रस्तांशुकान्वेषण-सम्भ्रमोदयाद्  
इतस् ततो न्यस्त-कराब्ज-मञ्जुलम्**[^२]** ।  
शयोत्थितं केलि-विलासिनोस् तयोस्  
त्रैलोक्य-लक्ष्मीम् इव सञ्चिकाय तत् ॥३७॥**

<p style="text-align: right">
(युग्मकम्)</p>

**केलि-विलासिनोस् तयो** राधा-कृष्णयोस् तच् **छय्योत्थानं** **त्रैलोक्य-शोभाम्** इव **सञ्चिकाय** एकत्र सङ्ग्रहं चकारेति पर-श्लोकेन सहान्वयः । शय्योत्थणं कीदृशं ? **मधुर-ध्वनि**-युक्ते **कङ्कण-नूपुरे** च यत्र । पुनश् च **वेगाद्** **अत्युच्छलद्-गात्र-द्वयस्य छवि-छटा** यत्र । पुनश् च **व्यस्तालकाग्राणां** श्रेण्या **वेष्टनेन उन्नमन्तौ** ऊर्ध्वं गच्छन्तौ यौ **कुण्डल-हारौ** तयोः **कान्त्या दीपितम् आननं** यत्र । पृष्ठ-देश-स्थितालकेनैव हारस्य ऊर्ध्व-नयनं बोध्यम् । पुनः कीदृशं ? विहार-समये **स्रस्तस्यांशुकस्य अन्वेषणे** यः **सम्भ्रमोदयस्** तस्माद् **इतस् ततो** **न्यस्तेन कराब्जेन मञ्जुलम्** ॥३६-३७॥

**घूर्णालसाक्षं श्लथ-सर्व-गात्रं  
विस्रस्त-वेशं**[^३]** रसिक-द्वयं तत् ।  
भुग्नोपवेशं स्खलने कथञ्चिद्  
अन्योन्यम् आलम्बनतं प्रपेदे ॥३८॥  
तद् रसिक-द्वयं** निद्रावेशेन **भुग्नः** शय्यायाम् **उपवेशो** यस्य । एवं **स्खलने कथञ्चिद्** **अन्योन्यम् आलम्बनतं प्रपेदे**, तदानीं परस्पर-शरीरं परस्परालम्बनं बभूवेत्य् अर्थः ॥३८॥

**परस्परांस-द्वय-दत्त-दोर्-युग-  
न्यस्ताङ्ग-भारं नत-पृष्ठ-शोभितम् ।  
सम्मोटनाद् उन्मुखम् आस्य-पङ्कज-  
द्वयं परिक्रान्तिम् इवानयन् मिथः ॥३९॥**

अधुना परस्पर-सन्मुखतया स्थितयोर् आलस्य-त्याग-प्रकारम् आह—**परस्पर-स्कन्द-द्वय-दत्त-दोर्-युगे** **न्यस्तो‘ङ्ग-भारो** येन एकीभूतं रसिक-द्वयम् आलस्य-त्याग-समये **नत-पृष्ठेन शोभितं** सद्-गात्र-**मोटनाद्** धेतोर् **ऊर्ध्व-मुखम्** **आस्य-पङ्कज-द्वयं** परस्परस्य **परिक्रमम् इवानयत्** प्राप । तदानीम् आलस्य-दूरी-करणार्थम् ऊर्ध्व-गत-परस्पर-मुख-भ्रमणम् एव परस्पर-मुखस्य परिक्रमत्वेन उत्प्रेक्षितम् ॥३९॥

**तदैव जृम्भोत्थ-रदांसु-जाल-  
माणिक्य-दीपैर् निरराजयत् किम् ।  
स-निद्रम् उन्मुद्र-दृग्-अन्त-लक्ष्मी  
रसज्ञयान्योन्य-विलिह्यमानम् ॥४०॥**

तदा परिक्रम-समये एव **जृम्भोत्थो** यो **दन्तस्य** किरण-समूहः, स एव **माणिक्य-प्रदीपां** तैः किरणैः रसिक-द्वयं **किम्** अन्योन्यं **निरराजयत्** आरात्रिकम् अकरोत् ? इत्य् अर्थः । एवं **स-निद्रं** रसिक-द्वयम् **उन्मुद्र-दृगन्त-शोभा** एव **रसज्ञा** जिह्वा तया **अन्योन्य-विलिह्यमानम्** इति त्रिभिः श्लोकैर् अन्वयः ॥४०॥

**पुनर् अपि घन-घूर्ण-श्री-मुख-द्वन्द्व-योगाद्   
अचटुल-भुज-वल्ली-वेष्टनेनेष्ट-भासौ ।  
क्षणम् अपि दर-सुप्त्या शं भजावेत्य् अतस् ताव्  
अनृजु-कुसुम-तल्पे**[^४]** स्रस्त-गात्राव् अभूताम् ॥४१॥  
निविड-घूर्णा-युक्त-श्री-मुखयोर् द्वयोः** परस्पर-**संयोगाद्** धेतोः **क्षणम् अपि ईषत्-सुप्त्या शं** सुखं **भवाव** इति मनस्य् एवोक्त्वा तौ राधा-कृष्णौ विलासस्य सम्मर्देन **कुटिलं** **यत् कुसुम-तल्पं** तत्र पुनः **स्रस्त-गात्रौ अभूताम्** । कथं-भूतौ ? निद्रावेशेन **अचञ्चलेन भुज-वल्ली-वेष्टनेन इष्टा कान्तिर्** ययोः ॥४१॥

**विरह-विकलया तच्-छायया दूनया किं  
कथम् अपि दर-लब्धाश्लेषया निद्रया वा ।  
उषसि न च विहातुं हन्त शक्तौ खगास् तौ  
तद् अपि विदधुर् आभ्यां विप्रयुक्तौ स्वनन्तः ॥४२॥**

भावी यो **विरहस्** तेन **विकलया**, अत एव **दूनया** तयोः **शय्यया** कर्त्र्या अथवा कथम् अपि भोग्येन रात्र्य्-अन्ते राधा-कृष्णाभ्यां सह **ईषल्-लुब्धाश्लेषया निद्रया** कर्त्र्या **किम्** **उषसि** **विहातुं न शक्तौ तौ** राधा-कृष्णौ तद् अपि **स्वनन्तः** शब्दं कुर्वतः **खगाः** **आभ्यां** शय्या-निद्राभ्यां **सह वियुक्तौ विदधुश्** चक्रुः । तथोचिते खगाः शय्या-निद्रयोर् वैरिण एवेति भावः ॥४२॥

इति श्री-कृष्ण-भावनामृते महा-काव्ये

शय्योत्थान-कौतुकास्वादनो नाम

प्रथमो सर्गः

॥१॥

(२)

[^२]:
     कराब्जम् उज्ज्वलम्

[^३]:
     केशं

[^४]:
     तौ वनज-कुसुम-तल्पे

