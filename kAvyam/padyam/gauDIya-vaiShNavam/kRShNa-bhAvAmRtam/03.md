+++
title = "०३"

+++
तृतीयः सर्गः

रसोद्गार-कथास्वादनो नाम

**स्नातानुलिप्त-वपुषः पुपुषुः स्व-भास् तन्-  
निर्माल्य-माल्य-वसनाभरणेन दास्यः ।  
प्रास्य स्व-कामम् अनुवृत्ति-रतास् तयोर् याः  
श्री-रूप-मञ्जरि-समान-गुणाभिधानाः ॥१॥**

किङ्करीणां परिचर्यां वर्णयितुम् आदौ ता एव वर्णयति द्वाभ्यां श्लोकाभ्याम् । **स्नातानुलिप्त-वपुषो दास्यः** **तस्या** राधाया **निर्माल्य-माल्य-वसनाभरणेन** **स्व-भासः** स्व-कान्तीः **पुपुषुः,** **स्वस्य कामं** कामनं **प्रास्य** त्यक्त्वा **तयोः** राधा-कृष्णयोर् **अनुवृत्तौ रताः** । कथं-भूताः? यथासां **श्रियो** **मञ्जरी**, **रूपस्य** मञ्जरी, तथैव तत्-**समाना** एव **गुणा** **अभिधानानि** यासां, तथा चासां शोभा-रूपानुरूपा एव गुणाद्या इत्य् अर्थः । पक्षे, श्री-रूप-मञ्जरि-समान-गुणा अभिधानानि नामानि यासां नाम-साम्यं मञ्जरीत्वांशेन ॥१॥

**ता विद्युद्-उद्द्युति-जयि-प्रपदैक-रेखा  
वैदग्ध्य एव किल मूर्ति-भृतस् तथापि ।  
यूथेश्वरीत्वम् अपि सम्यग् अरोचयित्वा  
दास्यामृताब्धिम् अनुसस्नुर् अजस्रम् अस्याः ॥२॥  
विद्युताम्** **उत्**कृष्ट-**द्युतिं** **जेतुं** शीलं यस्यास् तथा-भूता **प्रपदस्य पादाग्रस्य एक-रेखापि **यासां, एवं-भूताः, अथ च मूर्ता **वैदग्ध्य** एव, ता **दास्योऽपि** यद्यपि यूथेश्वरीत्व एव योग्यास्, तथापि **यूथेश्वरीत्वं** **सम्यग्** **रुचि-विषयम् अकृत्वा** **अस्या** राधाया **दास्यामृताब्धौ अजस्रं सस्नुः** स्नानं चक्रुः ॥२॥

**स्वश्रू-पुरान्तर-गतोत्तर-पार्श्व-वर्ति-  
भ्राजिष्णु-धाम वर-शिल्प-कलैक-धाम ।  
तातेन वत्सलतया वृषभानुनैव  
निर्मापितं तद्-उपमापि तद् एव नान्यत् ॥३॥**

किङ्करीर् वर्णयित्वा अधुना तासां सर्वोपयोगि-राधा-गृहादिकं वर्णयति— **स्वश्रूर्** जटिला, तस्या अन्तः-पुर-गतं, अथ **चान्तः-पुरस्योत्तर-पार्श्व-वर्ति** यत् **भ्राजिष्णु-धाम**, राधायाः स्वतन्त्र-वास-स्थानं, तद् **वृषभानुना** **तातेन** **वत्सलतया** हेतु-भूतया **निर्मापितम्** । कीदृशं ? श्रेष्थ-शिल्पं, वैदग्ध्यस्यैकास्पदम् ॥३॥

**स्थूणा-प्रघाण-पटलाङ्गण-तोरणाली-  
गोपानसी-विविध-कोष्ठ-कपाट-वेद्यः ।  
राजन्ति यत्र मणि-दीप-तति-प्रदीप्त-  
वैचित्र्य-निर्मित-जनेक्षण-चित्र-भावाः ॥४॥**

यत्र वास-स्थाने स्थूणादयो राजन्ति । **स्थूणा** "थाम" इति प्रसिद्धा । प्रघाणः “परछाति” इति, “छज्जा” इति प्रसिद्धा । **पटलं** “च्छाति” इति प्रसिद्धम् । **अङ्गणं** “आङ्गिना” इति प्रसिद्धम् । **तोरणाली** बहिर्-द्वार-श्रेणी । **गोपानसी** "पङ्" इति प्रसिद्धा । **कोष्ठः** “कोठा” इति प्रसिद्धः । **कपाटं** "कबाट" इति प्रसिद्धम् । एते कथं-भूताः ? **मणि-प्रदीप-समूहेन प्रदीप्तं** यद् **वैचित्र्यं** नाना-विध-चित्रवत्त्वं, तेन **निर्मितो जनानाम् ईक्षणस्य** **आश्चर्यं** **भावो** यासाम् । 

श्लेषेण चित्र-भावो विचित्रात्मकता नारायणस्य भजनाद् एव सारूप्य-प्राप्तेः स्व-निष्ठ अस्य तु दर्शनाद् एव जडता-रूप चित्र-भाव-प्राप्तिर् इति भावः । अतो नारायणाद् अपि गृह-स्थित-वैचित्र्योत्कर्षः सिद्धः ॥४॥

**यत्रेन्द्र-नीलमणि-भूर् वलभी घनाभा  
हंसालिर् अप्य् उपरि राजति राजती सा ।  
ये वीक्ष्य बन्धु-रिपु-भान-भृतो वितत्य  
सङ्कोचयन्ति शिखिनः स्व-शिखण्ड-पङ्क्तीः ॥५॥  
यत्र** वास-स्थाने **इन्द्र-नीलमणिना उत्पत्तिर्** यस्या एवं-भूता कोष्ठादीनां सर्व्**ओपरि**-देशे **राजती रजत-निर्मिता** **हंस-श्रेणी राजति**, **ये** वलभी हंस-श्रेण्यौ **वीक्ष्य** **बन्धु-रिपु-भान-भृतः** **शिखण्डिनो** मयूराः **शिखण्डस्य** पुच्छस्य **पङ्क्तीः** आदौ मेघ-तुल्य-वलभी-रूप-बन्धु-दर्शनेन हर्षाद् **वितत्य** विस्तार्य, पश्चात् तदानीम् एव स्व-शत्रोर् हंसस्य दर्शनेन भयात् **सङ्कोचयन्ति** ॥५॥

**तत्रोपवेश-शयनाशन-भूषणादि-  
वेदीर् विमृज्य परिलिप्य विशोध्य तास् ताः ।  
आस्तीर्य राङ्कवम् उपर्य् उपयुक्त-मुक्तम्  
उल्लोचम् उन्नत-मुदो मिलिता बबन्धुः ॥६॥**

तासां किङ्करीणां सेवाम् आह—**तत्र** गृह-मध्ये, **विशोध्येति** वस्त्रेण, **राङ्कवं** मृग-रोम-निर्मितं कोमलासनम् **आस्तीर्य** तस्य **उपरि**-देश **उपयुक्ता मुक्ता** यत्र, एवं-भूतम् **उल्लोचं** "चान्दोया" इति प्रसिद्धे चन्द्रातपं, **उन्नत-मुदस्** ता दास्यः **मिलिताः** सत्यः **बबन्धुः**, तद्-बन्धेनैकापेक्षया मिलिताः ॥६॥

**एका ममार्ज मणि-काञ्चन-भाजनानि  
काचित् पयः समय-योग्यम् उपानिनाय ।  
चित्रांशुकापिहित-रत्न-चतुष्किकायाम्  
अलम्बनीयम् अदधाद् अपरोप-बर्हम् ॥७॥  
समय-योग्यं** च **पय** इति ग्रीष्मे शीतलं शीते उष्णं जलम् इत्य् अर्थः । **चित्र-वस्त्रेण** **आच्छादित-रत्न-चतुष्किकायां** "तकिया" इति प्रसिद्धम् **अलम्बनीयोपबर्हम्** । **अपरा किङ्करी अदधाद्** ॥७॥

**पूर्वेद्युर् अंशुक-मणीमय-भूषणानि  
मृष्टानि यत्र निहितान्य् अथ सम्पुटं तत् ।  
उच्चैर् झनद्-वलय-राजि समुद्घटय्य  
काचिज् जघर्ष विधु-कुङ्कुम-चन्दनानि ॥८॥  
काचित्** **पूर्व-दिवसे** **मृष्टानि** **वस्त्र-मणि-मय-भूषणानि निहितानि यत्र,** एवं-भूतं **तत् सम्पुटम् उद्घटय्य** **झनन्ती वलय-श्रेणी** यत्र, एवं-भूतं यथा स्यात् तथा इति उद्घटन-क्रिया-विशेषणं **कुङ्कुमादीनि जघर्ष,** सर्वादौ पेटिकोद्घटनं च वस्त्रालङ्कारादि-दर्शनार्थं, तासां स्वभाव एव ॥८॥

**अन्या व्यधत्त सुमनाः सुमनोभिर् एव  
चित्रैः किरीट-कटकाङ्गद-हार-काञ्चीः ।  
जाति-लवङ्ग-खदिरादिभिर् अज्यमानाः  
काचिद् बबन्ध सुरसाः फणि-वल्ली-वीटीः ॥९॥  
शोभन-मना** **अन्या चित्रैः सुमनोभिः** पुष्पैः **किरीट-वलयादीन् व्यधत्त** । **अङ्गदः** "बाजु-बन्ध" इति प्रसिद्धः । **फणि-वल्ली-वीटीः** पर्ण-निर्मित-वीटिकाः ॥९॥

**अत्रान्तरे प्रति-दिशं दधि-मन्थनोत्थ-  
रावैर् अवारित-महीसुर-वेद-घोषैः ।  
हम्बा-ध्वनि-व्यतिविधान-मिथोऽवधायि  
धेन्व्-आलि-तर्णक-घटा-वलद्-अन्तरायैः ॥१०॥  
वृन्दिष्ट-वन्दि-जन-वृन्द-वितायमान-  
श्री-कृष्ण-कीर्ति-विरुदालि-सुधा-तरङ्गैः ।  
शारी-शुक-व्रज-कलैः कलविङ्क-केकि-  
कोलाहलैः क्रमत एव समेधमानैः ॥११॥  
जाग्रत्सु-लोक-निचयेष्व् अथ वासरेति  
कर्तव्य-भावन-परेष्व् अधिशय्यम् एव ।  
कृष्णेक्षण-क्षण-सतृष्णतया पुरन्ध्री-  
वृन्देषु नन्द-गृह-सन्दित-मानसेषु ॥१२॥  
अत्रान्तरे** प्रातः-काल-रूपावसरे **प्रति-दिशं** **दधि-मन्थनोत्थ-रावैर्** **आवरितो**ऽनभिभूतः, अत एव तादृश-मन्थन-शब्दापेक्षया महान् यो **महीसुरस्य** ब्राह्मणस्य **वेद-घोषस्** तैर् **जाग्रतत्सु** **लोक-निचयेषु** एवं वक्ष्यमाण-विहारादिषु च सत्सु श्यामला तत्र राधिका-निकटे एत्य आस्त इति नवम-[§१८]-श्लोकेन सहान्वयः । 

वेद-घोषैः कीदृशैः ? **हम्बा**-ध्वनेः परस्पर-कृत-शब्दे परस्परावधानं च येषां तेषां धेनु-श्रेणी-वत्स-घटानां बलवद्-अन्तरायो यतस् तैः । धेनु-वत्सयोर् दोहन-समये परस्पर-शब्द-श्रवणम् अवान्तर-वेद-शब्दस्य प्रैबन्धाद् इत्य् अर्थः ।

लोकानां जागरणं कारणान्तराण्य् आह—वृन्दिष्टोऽतिशय-श्रेष्ठो यो वन्दि-जन-समूहस् तेन वितायमानैस् तादृश-सुधा-तरङ्गैः, कलविङ्कः "चिरिया" इति प्रसिद्धः । एतैः शब्दैः क्रमत उत्तरोत्तर-क्षणे एव समेधमानैः, तथा च सर्वेषां ब्राह्मणानाम् एकदा जागरणं न सम्भवति, अत एव जागरण-क्रमत एव शब्दानां वृद्धि-क्रमो बोध्यऊ ।

एवम् अधिशय्यम् एव दिवस-सम्बन्धीति कर्तव्यता-भावन-परेषु जनेषु सत्सु, एवं श्री-कृष्णस्य ईक्षणे क्षणेन जातं यत् सतृष्णतत्वं तेन हेतुना पुरन्ध्री-वृन्देषु नन्द-गृह-बद्ध-मानसेषु सत्सु ॥१०-१२॥

**नाप्त्रि-मुखाम्बुज-विलोकन-जीवितायां  
तत्रोपसृत्य सहसा मुखराभिधायाम्**[^८]** ।  
वात्सल्य-रत्न-पटली-भृत-पेटिकायां  
राधे क्व पुत्रि भवसीति समाह्वयन्त्याम् ॥१३॥**

तत्र राधिका-मन्दिर-निकटे मुखरा विधायाम् **उपसृत्य** आगत्य—हे **राधे** ! **पुत्रि** त्वं **कुत्र भवसीति** **समाह्वयन्त्यां** सत्याम् ॥१३॥

**एषास्मि किं कथयसीति तया प्रबुद्ध्य  
सद्यः स-जृम्भण-स-घूर्ण-दृशेक्षितायाम् ।  
श्री-कृष्ण-पीत-वसनं तद्-उरस्य् अवेक्ष्य  
तस्यानवेक्षणम् अथाप्य् अभिनीतवत्याम् ॥१४॥**

एवम् **एषा** राधाहम् **अस्मि** । त्वं **किं कथयसीति तया** सद्यः **प्रबुद्ध्य** जागरित्वा **जृम्भा-घूर्णा-सहित-दृशेक्षितायां** मुखरायां सत्यां **तस्या** राधाया **वक्षः-स्थले** **पीत-वसनं** **वीक्ष्यापि** राधा-लज्जिता भविष्यतीति शङ्कया **तस्य अनवेक्षणम् अभिनीतवत्यां** मुखरायां सत्याम् ॥१४॥

**प्रातर् बभूव तद् अपि स्वपिषि त्वम् अद्य  
नोद्यन्तम् अम्बर-मणिं किम् इहावधत्से ।  
स्नात्वा तद् एतम् अभिपूज्य किम् अप्य् अशान  
हा ते तनुं प्रति-दिनं तनुताम् उपैति ॥१५॥  
उद्यन्तम्** **अम्बर-मणिं** सूर्यं **किं न अवधत्से** ? **तत्** तस्मात् **स्नात्वा एतं** सूर्यम् **अभिपूज्य** किम् अपि वस्तु अशान भुङ्क्ष्व । हा कष्टं प्रति-दिनं व्याप्य तनुतां क्षीणताम् ॥१५॥

**इत्य् अश्रु-बिन्दुभिर् इमाम् अभिषिच्य पाणि-  
मृष्टाङ्गम् अङ्क-निहिताम् अभिलाल्य तस्याम् ।  
गोपेन्द्र-मन्दिरम् अतित्वरया गतायां  
कृष्णेक्षणोत्कलिकया कलिकान्तरायाम् ॥१६॥  
एकैकशोऽथ मिलितासु सखीषु सर्वास्व्  
अन्योन्य-हास-परिहास-परासु तासु ।  
सुश्लिष्ट-मण्डलतयैव कृतोपवेशास्व्  
अरूढ-रत्न-मणि-हेम-चतुष्किकासु ॥१७॥  
अङ्क-निहिताम्** **एतां** राधाम् **अश्रु-बिन्दुभिर् अभिषिच्य,** **पाणिना** **आमृष्टम् अङ्गम् अभिलाल्य** च, श्री-कृष्ण-दर्शनार्थं **गोपेन्द्र-मन्दिरम्** **अतित्वरया** **गतायां तस्यां** मुखरायां सत्याम् ॥१६-१७॥

**श्री-राधिका-मिलनम् एव समस्त-हर्ष-  
सस्यैक-वर्षम् इति यद् धृदि निश्चिकाय ।  
तच् छ्यामलैत्य समया समयाभिविज्ञा  
श्लिष्टा तया सुषमयेव तदास तत्र ॥१८॥  
तदा** प्रातः-काले **समयाभिज्ञा श्यामा** **समया** राधिका-निकटे **तया** राधया **सुश्लिष्टा** आलिङ्गिता । ननु श्यामला तावत् स्वतन्त्र-यूथेश्वरी भवतीति कथं तस्या राधा-निकटागमनं सम्भवेत् ? अतस् तत्र कारणम् आह—**यद्** यस्मात् **राधिका-मिलनम्** **एव** **समस्त-हर्ष-रूप-सस्य एकम्** असाधारणं **वर्षा-स्वरूपं** समस्त-सस्यानि यथा वर्षां प्राप्य प्रफुल्लीभवन्ति, तथा समस्त-हर्षा अपि राधिका-मिलनं प्राप्य प्रफुल्लीभवन्तीति **हृदि निश्चिकाय**, यत् तस्माद् इत्य् आदि ॥१८॥

**श्यामे त्वम् एव अधुनैव विचिन्त्यमाना  
मन्-नेत्र-वर्त्म गमिता विधिना यथैव ।  
तद्वत् स तर्ष-विटपी फलयिष्यते चेद्  
अद्यैव तर्हि गणयान्य् अपि सुप्रभातम् ॥१९॥**

अधुना राधिका श्री-कृष्णेन सह रात्रि-सम्बन्धि-विलासम् अनुराग-वशाद् विस्मृत्य स्व-मनो-दुःखं श्यामलां ज्ञापयितुं कथां रचयति—हे **श्यामे** ! **त्वम् अधुनैव** **विचिन्त्यमाना** **यथा** अनुकूलेन **विधिना** त्वं **मन्-नेत्र-वर्त्म गमिता** प्रापिता । तथा वक्तुम् अनर्हस् **तर्ष-विटपीस्** तृष्णा-रूप-वृक्षः **फलयिष्यते** **चेत्** तर्हि **अद्यैव सुप्रभातं गणयानि** ॥१९॥

**हन्तैष सन्ततम् अतीव-समेधमानः  
शश्वत् सखीभिर् अपि सुन्दरि सिच्यमानः ।  
नाद्यापि यत् फलम् अधाद् अयि कोऽत्र हेतुर्  
हा तत् कदातिरभसाद् अवलोकयिष्ये ॥२०॥**

हे **सुन्दरि** ! श्यामे ! **एष** तर्ष-विटपी **निरन्तरम् एधमान** एवं निरन्तरं **सखीभिः सिच्यमानश्** च, **अद्यापि यद्** यस्मात् **फलं न अधात्**, **अत्र को हेतुः ?** हा कष्टम् । **तत्** फलम् ॥२०॥

**राधे स ते न फलितो यदि तत् फलिष्यत्य्  
आश्चर्यम् अस्य फलम् अप्य् अलसाङ्गि बुध्ये ।  
आस्वाद्यमानम् अपि सौरभ-मादितालिः  
प्रत्याययत्य् अननुभूतम् इव स्वम् उच्चैः ॥२१॥**

इत्थं राधिकायाः तादृश-वाक्यम् अवेत्य श्यामला भङ्ग्या श्री-कृष्णेन सह सम्भोग-व्यञ्जकं प्रत्युत्तरम् आह—हे **राधे** ! **ते** तव **स** तर्ष-विटपी **न फलितो यदि** तदा **फलिष्यति**, किं तु **तस्य** विटपिनः **फलम्** **अपि** **आश्चर्यम्** अहं **बुध्ये** । हे **अलसाङ्गि** ! इति रात्रि-कृतं विलासं व्यञ्जयति । आश्चर्यम् एवाह—**सौरभेण मादितोऽलिर्** भ्रमरः पक्षे आलिः सखी येन एवं-भूतम् **आस्वाद्यमानम्** **अपि** तत् फलं **स्वम् अननुभूतम् इव प्रत्याययति** । एतेन अनुराग-स्थायि-भावो ध्वनितः ॥२१॥

**पक्ष्मावली बत यदीय-रसेन शोणे-  
नारञ्जि कञ्ज-मुखि तन् न तद् अप्य् अपश्यः ।  
यत्-स्वादन-व्यतिकराद् अधरो व्रणित्वम्  
आगात् तथापि तद् अहो न कदाप्य् अभुक्थाः ॥२२॥**

आश्चर्यान्तरम् आह—हे **कञ्ज-मुखि** ! राधे ! यत् फल-सम्बन्धि-**शोणेन रसेन** तव नेत्र-स्थ-**पक्ष्मावलीर् आरञ्जि** राग-युक्ती-कृता, **तद् अपि तत्** फलं त्वम् **अपश्यः**, एवं **यत्** फलस्या**स्वादन-व्यतिकरात्** पौनःपुन्यात् तव **अधरो व्रणित्वम् आगात्**, **अहो** आश्चर्यं, **तत्** फलं त्वं **कदापि न अभुक्थाः**, न भुक्तवती ॥२२॥

**श्यामे त्वम् अप्य् अलम् अलक्षित-मन्-नितान्त-  
स्वान्त-व्रणा हससि मां यद् अतो ब्रवीमि ।  
विद्युद् विहन्ति तिमिरं निशि यद् दृशोस् तत्  
सद्यः पुनर् द्विगुणयेद् इति भो प्रतीहि ॥२३॥**

अधर-नेत्रादौ चिह्नं दृष्ट्वा श्री-कृष्णेन सहाङ्ग-सङ्गं निश्चिन्वन्ती श्यामलां प्रति स्व-मनो-दुःखं व्यञ्जयति—हे **श्यामे** ! **अलक्षितो मदीय-निरन्तर-मनो-व्रणो** यया एवं-भूता **त्वं**, **यद्** यस्मान् **मां हससि**, **अतो** अहं त्वां किञ्चिद् **ब्रवीमि** । **निशि विद्युद् दृशोर् यत् तिमिरं हन्ति**, सद्य एव तत् तिमिरं हन्ति, **सद्य** एव तत् तिमिरं **पुनर् द्विगुणयेद्** । हे श्यामे! एतत् तुल्यम् एव सहाङ्ग-सङ्गं **प्रतीहि,** एतद्-अपेक्षया वरम् असङ्गम् एव सम्यक् ॥२३॥

**राधे कला-निधिर् अयं विधिनोपनीतस्  
त्वां सन्ततामृत-मयैर् अधिनोत् कराग्रैः ।  
यत् तत्-कलाः स्वयम् अहो कुचयोर् बिभर्षि  
विद्युन्-निभत्व-परिवादम् अथापि दत्से ॥२४॥**

अनुरागातिशयेन राधया ज्ञातं श्री-कृष्णं श्यामला तमो-नाशक-पूर्ण-चन्द्रत्वेन वर्णयति—हे **राधे** ! **अयं** **न विद्युत्**, किं तु समस्त-**कलानां निधिः** पूर्ण-चन्द्रः, पक्षे कृष्णः, **विधिना उपनीतः** प्रापितः सन् **निरन्तरामृत-मयैः कराग्रैः**, पक्षे हस्तस्याग्रैः, **त्वाम् अधिनोत्** सुखयामास । **यत्** यस्मात् **तस्य** **कलाः स्वयम् एव कुच-द्वये बिभर्षि** तथापि **विद्युन्-निभत्व**-रूपं **परिवादं दत्से** ददसे ॥२४॥

**श्यामे स मे सखि ददौ न कलङ्कम् एव  
सत्यं कलानिधिर् असाव् इति वः प्रतीतः ।  
दत्ते कदापि मम दृष्टि-चकोरिका यैर्  
ज्योत्स्ना-कणं यद् अपि तन् न पुनर् निकामम् ॥२५॥**

सुहृद्-वाक्यस्य प्रामाण्यात् तस्य चन्द्रत्वम् अभ्युपगमम्य् एवाह—हे सखि ! **यद्** यस्मात् **स** **मे** मह्यं त्वया व्यञ्जितं **कलङ्कम् एव ददौ** यस्मात् स्वं निजं कलङ्कं मह्यं दत्त्वा **सत्यं वो** युष्माकम् **असौ कलानिधिर् इति प्रतीतः** । इति एवं-प्रकारेणासौ कलानिधिः प्रतीतः ख्यातः कर्तरि क्तः । किं तु कदाचित् मम उपकार-कर्तृत्वम् अपि तस्य नास्तीत्य् आह—यद्यपि **ज्योत्स्ना-कणं दत्तं** तथापि **न निकामं** यथेष्टं तथा च इन्द्रियाणां मध्ये मम नेत्रस्यापि न सम्पूर्ण-सुख-दायकत्वं तस्येति भावः ॥२५॥

**राधे स्फुतं वद भवन्-मुख-पङ्कजोत्थ-  
नक्ततनेहित-सुधा-द्युधुनी विधूय ।  
तापं निमज्जयतु मां स्वम् अनु प्रभाते  
कृत्यान्तरं मम कथं तद्-ऋते सुसिद्ध्येत् ॥२६॥**

हे **राधे** ! अवहित्थां मा कुरु **स्फुतं वद** **भवन्-मुख-पङ्कजोत्था** या **रात्रि-**सम्बन्धि-**विलास**-रूपा **सुधा**-मय-**गङ्गा** सा मम **तापं विधूय** दूरीकृत्य **मां स्वम् अनु** स्वस्मिन् **निमज्जयतु**, अत एव **तद्-ऋते** तादृश-गङ्गा-मज्जनं विना **प्रभाते मम कृत्यान्तरं कथं सिद्ध्येत्** ? सदाचार-जनानां प्रातः-स्नानस्यावश्यापेक्षणीयत्वात् । वास्तवार्थस् तु तव विलास-वार्ता-श्रवणं विना मम कृत्यान्तरं न रोचिष्यत एवेति भावः ॥२६॥

**श्यामेऽधि-कुञ्ज-निलयं नव-नील-कान्ति-  
धारा यदा स्वपयितुं निशि मां प्रवृत्ता ।  
तर्ह्य् एव पञ्च-शर-सञ्चय-नाट्य-रङ्ग-  
भूमिं च केन च कथञ्चन यापिताऽऽसम् ॥२७॥**

श्यामया प्रार्थितं विहार-श्रवणं ज्ञात्वा तं विहारं वक्तुं प्रवृत्तापि अनुराग-वशात् पर्यवसाने तस्य विदुन्-निभत्वम् एव व्यवस्थापयिष्यन्ती राधाह—हे **श्यामे** ! **अधि-कुञ्ज-निलयं** कुञ्ज-गृहे **नवीन-नील-कान्ति-धारा यदा मां स्वपयितुं प्रवृत्ता,** **तदैव पञ्चशर-सञ्चयस्य** कन्दर्प-समूहस्य **नाट्य**-सम्बन्धिनीं काञ्चन **रङ्ग-भूमिं केन** **यापिता** प्रापिता अहम् **आसम्**, अहं रङ्ग-भूमिं केनापि प्रापिता बभूवेत्य् अर्थः । केनेति पदेन औत्सुक्येनेति सूचयति । तथा च, तदानीं नख-शिख-पर्यन्तं कन्दर्प-समूहेन परिपूर्णा सती व्याकुलैवाभूतम् इति भावः ॥२७॥

**तेभ्यस् ततः किम् अपि सभ्यतया नटेभ्यो  
हृष्यन्त्य् अदां स्व-निखिलेन्द्रिय-वृत्ति-मुद्राः ।  
किं वाहम् अप्य् अनटम् अत्र विचित्रम् एतत्  
स्मर्तुं न सम्प्रति सखि प्रभवामि किञ्चित् ॥२८॥  
ततस्** तद्-अनन्तरं **किं सभ्यतया** हेतुना नृत्य-दर्शनात् तुष्यन्ती अहं **तेभ्यः** कन्दर्प-स्वरूप-**नटेभ्यः** **स्वकीय-निखिलेन्द्रिय-वृत्ति-रूपाः** । "रूपैया" इति प्रसिद्धा मुद्राः अदाम् । **किं वा**, **अहम् अपि** **तत्र विचित्रम् अनटम्**, **तत्** सर्वं **स्मर्तुं न प्रभवामि** । अनटम् इति पदेन सम्भोगेऽपि सन्देहो ध्वनितः ॥२८॥

**राधे स पञ्चशर-कोटि-नटान् अपि स्वैर्  
नाट्यैर् विलक्षयति कोऽपि विलास-सिन्धुः ।  
तं चाप्य् अनर्तयद् अहो भवतीं स्मराजौ  
तत् सूत्रधार-पदवीम् अपि भोस् तदागात् ॥२९॥**

हे **राधे** ! **कोऽपि** श्री-कृष्ण-रूपो **विलास-सिन्धुः** **स्वैर् नाट्यैः** करणैः **कन्दर्प**-स्वरूप-**कोटि-नटान्** **विलक्षयति** विस्मापयति । **अहो** आश्चर्यम् । **तं चापि** विलास-सिन्धुं **स्मराजौ** कन्दर्प-युद्धे **भवती** **अनर्तयत्**, **तत्** तस्मात् **तदा** नृत्य-कारयित्री-रूपां **सूत्रधार-पदवीम्** **अपि अगात्**। कथं सभ्यतयेति ब्रूषे ? किं तु वैपरीत्याचरणम् अपि अशिक्षयद् इति भावः ॥२९॥

**श्यामे ब्रवीषि यद् इदं यद् अवोचम् अन्या  
याश् चानुभूति-ततयः कति वानिरुक्ताः ।  
तत् सर्वम् एतद् अपि हन्त किम् इन्द्रजालं  
स्वप्नो नु वा भ्रम-भरो मनसोऽथवा मे ॥३०॥**

हे **श्यामे** ! त्वं **यद् ब्रवीषि,** एवम् अहम् अपि यद् **अवोचम्,** एवं त्वया मया **वा अनिरुक्ता अन्याः कति वा अनुभूति-ततयः** सन्ति । **एतत् सर्वं किम् इन्द्रजालं वा मम मनसो भ्रमो वा**, यथा अत्यन्त-तृष्णातुरस्य जनस्य स्वप्नादौ पाणकादि-भोजने जातेऽपि निद्रा-भङ्गे सति तस्य जनस्य पूर्ववत् तृष्णातुरत्वात् तृप्त्य्-अभावाच् च तद्-भोजनस्य मिथ्यात्वं कल्पते, तथा ममापि तादृश-विलासस्येति भावः ॥३०॥

**राधे यद्-आस्य-सरसीरुह-गन्ध एवम्  
अन्धीकरोति कुलजा-कुलम् आलि दूरात् ।  
तन्-मध्व् अतीव-सुरसं सरसं पिबन्त्यास्  
चित्त-भ्रमस् तव मदाद् इति नैव चित्रम् ॥३१॥**

अधुना राधया सन्दिग्धत्वेन उत्थापितं मनसो भूम-रूपं तृतीय-पक्षं श्यामला यथार्थत्वेन निश्चिनोति—हे **सखि** ! **राधे** ! **यस्य मुख-पद्म**-सम्बन्धि **गन्ध** एवं **कुलजा-कुलं दूराद् एवान्धीकरोति**, **तस्य** मुख-पद्मस्य **अतीव-सुरसं मधु सरसं** यथा स्यात् तथा **पिबन्त्यास् तव** तादृश-मधु-पान-जन्य-मदात् **चित्त-भ्रमो नैव चित्रम्** ॥३१॥

**अत्रान्तरे मधुरिका मिलिताथ पृष्टा  
ताभिर् जगाद मधुरं शृणुतैतद् आल्यः ।  
कस्यैचिद् एव कृतये व्रज-रज-वेश्म  
प्राप्ताद्य कौतुकम् अहो यद् उषस्य् अपश्यम् ॥३२॥**

अत्रावसारे **मधुरिका**-नाम्नी सखी **मिलिता**, **ताभिः** राधादिभिः **पृष्टा** सती **मधुरं जगाद** ॥३२॥

**भोः कृष्ण कृष्ण नलिनेक्षण जागृहीति  
गोष्ठेश्वरी स्नुत-कुचाऽत्मजम् आह्वयन्ती ।  
तल्पान्तम् एत्य रभसेन विलोक्य कृष्णम्  
आनन्द-बाष्प-पृषतैर् इमम् अभ्यषिञ्चत् ॥३३॥  
बाष्प-पृषतैर्** बाष्प-बिन्दुभिः ॥३३॥

**शय्योत्थितस्य दर-घूर्ण-दृशोऽथ तस्य  
जृम्भा विसर्पद्-उरु-सौरभ-मादितालेः ।  
सम्मोटनाति-भर-तिर्यग्-उदञ्चद्-आस्य-  
पद्मैक-पार्श्व-चलित-स्खलितालकालेः ॥३४॥  
आ-पाद-शीर्षम् अथ पाणि-तलाभिमर्षे-  
णाव्याद् अजोऽङ्घ्रिम् इति मन्त्रम् उदाहरन्ती ।  
संरक्ष्य तूणम् अखिलाङ्गम् अथोर्ध्व-दृष्ट्या  
किञ्चित् स-काकु-भरम् अर्थयते स्म राज्ञी ॥३५॥ **
> <p style="text-align: right">
(युग्मकम्)</p>

**शय्योत्थितस्य** कृष्णस्य अव्याद् अजोऽङ्घ्रिं [भा।पु। १०.६.२२] इति **मन्त्रम् उदाहरन्ती **व्रज-**राज्ञी**, **अखिलाङ्गं संरक्ष्य** **ऊर्ध्व-दृष्ट्या** नारायण-स्थाने **किञ्चित् प्रार्थयते** इति पर-श्लोकेन सहान्वयः । कथं-भूतस्य तादृश-मुख-पद्मस्य एक-पार्श्वे चलिता, अपर-पार्श्वे बन्धनात् स्खलिता अलक-श्रेणी यस्य ॥३४-३५॥

**देवाधिदेव भवतैव चिरात् सुतोऽयं  
दत्तः स्व-बन्धु-जन-जीवनताम् उपेतः ।  
पाल्योऽपि नाथ भवतैव कृपा-भरेण  
स्वेनैव काम् अपचितिं तव वेद्मि कर्तुम् ॥३६॥  
अयं** कृष्ण **उपेतः** प्राप्तः **स्वेनैव कृपा-भरेण पाल्यः,** **तव काम् अपचितिं** पूजां **कर्तुं वेद्मि **? अपि तु न काम् अपीत्य् अर्थः ॥३६॥

**सा रोहिणी-भागवती-मुखरा-किलिम्बाः  
कृष्णेक्षणोत्क-मनसः सहसा मिलन्तीः ।  
दृष्ट्वा यथार्हम् अभिवादन-भाषनाद्यैः  
सम्मान्य पुत्रम् अपि वन्दयते स्म हृष्टा ॥३७॥  
सा** यशोदा । **मिलन्तीः रोहिण्य्-आद्या दृष्ट्वा अभिवादनाद्यैः सम्मान्य श्री-कृष्णम् अपि वन्दयते स्म** नमस्कारं कारयति स्म ॥३७॥

**गान्धर्विके शृणु यद् अन्यद् अभूद् विचित्रं  
नीलांशुकं स्व-तनयोरसि वीक्ष्यमाणाम् ।  
ताम् आह सैव भगवत्य् अयि गोष्ठ-राज्ञि  
रामाम्बरेण परिवर्तितम् अस्य वासः ॥३८॥  
वीक्ष्यमाणां तां** यशोदां **सा** **भगवती** पौर्णमासी **आह**—**रामस्य** बलदेवस्य, गूढार्थश् च रामायाः, **अम्बरेण** ॥३८॥

**ताटङ्कगारुण-मणि-प्रतिबिम्ब एव  
गण्डे विभाति तव माधव शोण-शोचिः ।  
इत्य् उक्त एव स तया निज-पाणिना तं  
सद्यो जघर्ष भवद्-आधर-राग-भागम् ॥३९॥**

श्री-कृष्णस्य गण्ड-स्थं ताम्बूल-रागं वीक्ष्य स-शङ्का पौर्णमासी तं कुण्डल-स्थ-रक्त-मणि-प्रतिबिम्बत्वेन वर्णयति—हे **माधव** ! **शोण-शोचिः** कान्तिर् यस्य एवं-भूतः **कुण्डल-गतारुण-मणि-प्रतिबिम्ब** **एव तव गण्डे विभाति इति** **तया** पौर्णमास्या **उक्तः** श्री-कृष्णः । हे राधे ! **भवद्-अधर-**सम्बन्धि-**राग-खण्डं स्व-पाणिना जघर्ष** ॥३९॥

**नारोचयद् यद् अशनीयम् अधि-प्रदोषं  
घूर्णा-वशाद् अमयतः क्रशिमानम् आगात् ।  
तत् साम्प्रतं किम् अपि भोजय रोहिणीत्या-  
दिष्टा तया तद् उपनेतुम् असौ जगाम ॥४०॥  
यद्** यस्माद् **घूर्णा-वशाद् अधि-प्रदोषं** प्रदोषे **अशनीयं** भोजनीयं वस्तु **न** **अमयतः अरोचयत्** । अतः **क्रशिमानम् आगात्** । **तस्मात्** हे **रोहिणीति** ॥४०॥

**दासोपनीत-मणि-पीठ-कृतोपवेशस्  
तत्-कारितस्य-सरसीरुह-धावनादिः ।  
तर्ह्य् एव राम-बटु-सम्मिलनाश्रित-श्रीः  
रेजे यथेन्द्-तडिद्-इद्ध-रुचिः पयोदः ॥४१॥**

कृष्णः कथं-भूतः ? **दासेन उपनीतं** यत् **रत्न-पीठं** तत्-**कृतोपवेशः** । पुनश् च **तैर्** दासैः **कारितो मुख-पद्म-धावनादिर्** यस्य तथा-भूतः सन् । **तर्हि** दन्त-धावन-समये **बलदेव-मधुमङ्गलाभ्यां मिलनेन आश्रिता श्रीः** शोभा यस्य । तत्र दृष्टान्ताः—**इन्दु-विद्युद्भ्याम् इद्धा** दीप्ता **रुचिर्** यस्य एवं-भूतो **मेघो** यथा तथा इत्य् अर्थः । तत्र इन्दु-स्थानीयो बलदेवः विद्युत् स्थानीयो मधुमङ्गलः ॥४१॥

**मत्स्यण्डिका-सुरसम् ऐन्दव-सौरभाढ्यं  
हैयङ्गवीनम् अथ राजत-भाजन-स्थम् ।  
वात्सल्यम् एव किम् उ मूर्तिम् अमी जनन्या  
हृत्-पुण्डरीक-गतम् ऐक्षिषतातिहृष्टाः ॥४२॥**

"मिश्रि" इति ख्याता **मत्स्यण्डिका**, तया **सुरसम्** अथ च इन्दुः कर्पूरः, तत्र ख्यातम् **ऐन्दवं** **सौरभं,** तेन **चाढ्यं हैयङ्गवीनं रजत**-सम्बन्धि-**पात्र-स्थम् अमी** कृष्णादयः **ऐक्षिषत **नवनीतम् उत्प्रेक्षन्ते **जनन्या** यशोदाया **हृदय-पद्म-गतं वात्सल्यं किं** **मूर्तिमद्** एव सत् बहिर्-भूतम् ॥४२॥

**राज्ञ्याथ ते प्रति मुहुः परिवेशितेन  
तेनैव तृप्तिम् अगमन् मधुमङ्गलस् तु ।  
ऊचे ततः किम् अपि भोक्तुम् अपारयन्न् अप्य्  
अस्मि क्षुधार्त इति सा तद् अदाद् अमुष्मै ॥४३॥  
राज्ञ्या** यशोदया **प्रतिमुहुः** प्रतिवारं **परिवेशितेन तेन** हैयङ्गवीनेन करणेन ते रामादयः **तृप्तिम् अगमन्** । **मधुमङ्गलस् तु** **भोक्तुम् अपारयन्न् अपि** **अहं क्षुधार्तोऽस्मीति** **ऊचे** । **ततस्** तद्-अनन्तरं यशोदा **तत्** हैयङ्गवीम् **अमुष्मै** मधुमङ्गलाय प्राचूर्येण पुनर् **अदात्** ॥४३॥

**गा दोग्धुम् उद्धुर-धियोऽपि वृथोद्यमास् ते  
गोपा बभूवुर् अथ तर्णक-मण्डलाश् च ।  
चूषन्त एव न पयः-कण-मात्रम् आसाम्  
आपीनतोऽद्य यद् अवापुर् अतो विषेदुः ॥४४॥  
गावस् तवाध्वनि धृताश्रु-भृताक्षि-युग्मा  
न प्रस्रवन्त्य् उपगतान् न लिहन्ति वत्सान् ।  
हम्बा-ध्वनि-ध्वनित-दिग्-वलया विलम्बं  
सोढुं दरापि न हि सम्प्रति शक्नुवन्ति ॥४५॥  
इत्य् एव केनचिद् उपेत्य स गोदुहोक्तो  
मातॄर् निजास्य-दर-हास्य-सुधाभिषेकैः ।  
स्वानन्द-संसिभिर् असौ सुखयन् मुखाब्जं  
ताम्बूल-रञ्जितम् अलं कलयन्न् उदस्थात् ॥४६॥**

<p style="text-align: right">
(सन्दानितकम्)</p>

इत्थं श्री-यशोदा-कृत-लालन-समये केनापि गोपेनागत्य किम् अप्य् उक्तम् इत्य् आह त्रिभिः श्लोकैः **केनचित् गोपेन उपेत्य** निकटम् आगत्य स श्री-कृष्ण **उक्तः** कथितः । ततश् चासौ श्री-कृष्ण **उदस्थात्** उत्थितवान् । असौ किं-भूतः ? **निजास्य-दर-हास्य-सुधाभिषेकैर् मातॄः** श्री-यशोदा-प्रभृतीः निज-मुखस्य ईषद्-धास्य-रूपो यः सुधाभिषेकाः, तैः **सुखयन्** । किं-भूतैर् अभिषेकैः ? **स्वानन्दं** स्व-सुखं कथयितुं शीलं येषां तैः । पुनश् च, **मुख-कमलं ताम्बूल-रञ्जितम् अलं कलयन्** अलङ्कुर्वन् । (४६)

गो-दुहा उपेत्य किम् उक्तम् इत्य् अपेक्षया आह—**ते** प्रसिद्धा **गोपा गा दोग्धुम् उद्धुर-धियोऽपि** निपुण-बुद्धयोऽपि **वृथोद्यमा बभूवुः** । एवं **यद्** यस्मात् **तर्णक-मण्डलाश्** च वत्स-समूहाश् च **चूषन्त** **एव** स्थिताः, **न त्व् आसां** शिशवः **आपीनतः** स्तनेभ्यः **पयः-कण-मात्रम् **आपुः । अतो हेतोर् गोपाः सर्वे **विषेदुः** विषण्णा बभूवुर् इति ।

**तव अध्वनि** पथि **धृतानि दिग्-वलयानि** याभिर् एवं भूतास् ता **गावः सम्प्रति** क्षणम् अपि तव विलम्बं **सोढुं न शक्नुवन्ति** ॥४४-४६॥

**दोहं समाप्य बलभद्र सहानुजस् त्वं  
मल्लाजिरं व्रजसि चेत् कुरु मा विलम्बम् ।  
निर्मञ्छनं तव भजे क्षण-मात्रम् एव  
सार्धं विहृत्य सखीभिर् द्रुतम् एहि भोक्तुम् ॥४७॥**

हे **बलभद्र** ! **दोहं समाप्य सहानुजस् त्वं यदि मल्ल-क्रीडा-स्थानं व्रजसि, तदा विलम्बं मा कुरु** ॥४७॥

**श्रुत्वेति मातृ-गिरम् आह हरिर् न मातः  
प्रत्येषि मां यद् अमुम् एव वदस्य् अथैवम् ।  
शिष्टोऽग्रणीः पुनर् अमीष्व् अहम् एक एव  
नो चेद् अमुष्य वशतां किम् उरीकरिष्ये ॥४८॥**

बलदेवं प्रत्य् उक्तं, न तु स्वं प्रतीत्य् अवगत्य श्री-कृष्णो मातरं प्रत्य् आह—हे **मातः** ! **मां** प्रति **न प्रत्येषि** प्रतीतिं न करोषि, **यद्** यस्मात् **अमुं** बलदेवम् **एव वदसि**, **अमीषु** बालकेषु मध्ये **अहम् एक एव शिष्टोऽग्रणीश्** च अहं शिष्टो न इति वेत्सि जानासि, **अमुष्य** ज्येष्थस्यापि **किं वशताम् उरीकरिष्ये** ? ॥४८॥

**शिष्टो यथा त्वम् असि वत्स निजातिबाल्यम्  
आरभ्य तत् खलु विदन्त्य् अखिलाः पुरन्ध्र्यः ।  
याः स्वालयापचय-वेदनयापुर् आसां  
फुत्कर्तुम् आपुर् इह नो कतिधेति सोचे ॥४९॥**

हे **वत्स**! **बाल्यम् आरभ्य** यथा **त्वं शिष्टोऽसि**, **तत् खलु** **अखिला** व्रज-**पुरन्ध्र्यो विदन्ति**, याः पुरन्ध्र्यः **स्वालयापचयवेदनया** स्व-गृह-स्थित-दध्य्-अपचय-ज्ञापनायापुर् आसां फुत्कर्तुं **कति वारान् नापुः**, अपि तु आपुर् **इति** **सा** यशोदा **ऊचे** ॥४९॥

**सौदामिनी-तति-विभा-जयि-दामनी-द्युद्-  
विभ्राजि-सव्य-कर-कोरकितारविन्दः ।  
स ग्राहित-प्रमित-कानक-दोहनीको  
मात्रा तया सखि रयाद् अधिकं विरेजे ॥५०॥**

ततश् च पुत्रस्य गोदोह-विषये आनन्द-ज्ञानेन यशोदया स्वयम् एव स प्रेषित इत्य् आह—हे **सखि **! राधे ! **रयात्** वेगात् **तया मात्रा** **ग्राहिता प्रमिता** अल्प-प्रमाण-युक्ता **कनकस्य** **दोहनीयम्** । एवं-भूतः कृष्णः **अधिकं रेजे** । किम्-भूतः ? **सौदामिनी-ततिर्** विद्युत्-श्रेणी तस्या या **विभा** विशिष्टा शोभा **तां जेतुं शीलं** यस्या एवं-भूता या **दामनी** तस्या या **द्युत्** कान्तिस् तया **विभ्राजी** विभ्राजन-शीलो यः **सव्य-करः** वाम-पाणिः, स एव **कोरकितम्** अरविन्दं यस्य सः । पशु-रज्जुस् तु दामनी इत्य् अमरः ॥५०॥ 

**स्तम्बे-रम-व्रज-विडम्बि-विलम्बि-पाद-  
विन्यास-झञ्झन-झणत्-कृत-किङ्किणीकः ।  
लोलालकालि-मणि-कुण्डल-कान्ति-वेणी-  
वीची-भर-स्नपित-वक्त्र-सुधांशु-बिम्बः ॥५१॥**

तद्-अनन्तरं तस्य तात्कालिक-गमन-शोभाम् आह श्लोक-त्रयेण । श्री-कृष्णः **रम्य-पुरतो** **निष्क्रम्य** **पुरतो**ऽग्रेऽ**भिगच्छन् सन् गोपुराग्रं** बहिर्-द्वाराद्य् अग्रिम-स्थानम् (५३) । 

किम्-भूतः ? **स्तम्बे-रमो** मत्त-हस्ती तस्य **व्रजः** समूहः, तं विडम्बितुं शीलं यस्य तथा-भूतो यो **विलम्बी** मन्दः **पाद-विन्यासः** पाद-विक्षेपः, तेन **झञ्झण-झणत्कारवती किङ्किणी **यस्य स । पुनश् च, **लोला** चञ्चला या **अलक-श्रेणी,** तस्याः । एवं **मणि-कुण्डलयोश्** च याः **कान्तयस्** ता एव **वेणी,** तस्या या **वीची** तरङ्गः, तस्या **भरेण** अतिशयेन **स्नपितो वक्त्र-सुधांशु-बिम्बो** यस्य सः ॥५१॥

**पीतोत्तरीय-चपलेलित-केलि-नृत्य-  
राजद्-घनाङ्ग-किरणोच्छलनोच्छ्रित-श्रीः ।  
प्रेङ्खोल-हार-परिधि-श्रित-कौस्तुभोद्यद्-  
भानुः स्वनच्-चरण-भूषण-चुम्बि-दामा ॥५२॥**

पुनः कृष्णः कीदृशः ? **पीतोत्तरीयम्** एव **चपला** विद्युत्, तस्या **इलितं** प्रशस्तं **केलि-नृत्यं,** तेन **राजन् मेघ**-तुल्ये योऽ**ङ्ग-किरणः,** तस्य **उच्छलनेन उच्छ्रिता** ऊर्ध्वम् उत्थिता **श्रीः** शोभा यस्य । पक्षे, पीतोत्तरीयस्य यत् केलि-नृत्यं तेन राजन् घनो निविडोऽङ्ग-किरणं । नृत्यं कीदृशं ? चपलं चञ्चलं ईलितञ् च । ईलित-शस्तपणित पणायितेति विशेष्य निघ्नः । 

पुनश् च **प्रेङ्खोलश्** चञ्चलो यो **हारः,** स एव **परिधिर्** मण्डलं, तेन **श्रित** आवृतो यः **कौष्तुभः,** स एव **उद्यद्-भानुर्** यस्य सः । पुनश् च, **स्वनच्-चरण-भूषणं** तच्-**चुम्बितुं** शीलं यस्य तथा-भूतं **दाम** वन-माला यस्य सः । चरण-स्पर्शी माला वन-माल्योच्यते ॥५२॥

**निष्क्रम्य रम्य-पुरतः पुरतोऽभिगच्छन्  
यच्छन् मुदं स्वजननी-जन-लोचनेभ्यः ।  
दासैः प्रधारितम् अवारित-रोचिर् अश्नं  
ताम्बूल-पुलकम् अवाप स गोपुराग्रम् ॥५३॥**

पुनश् च, **दासैः प्रधारितं** **ताम्बुल-पूलकं** ताम्बूल-वीटिकाम् **अश्नन्** । किम्भूतं ताम्बूल-पूलकम् ? **अवारित-रोचिर्** अवारित-कान्तिः ॥५३॥

**तद्-बाह्य-कुट्टिम-तटीम् अवलम्बमानः  
का कुत्र किं कुरुत इत्य् अनुसन्धधानः ।  
व्यापारयन् नयनम् अट्ट-घतासु नर्म-  
प्रेष्ठैर् मिलद्भिर् अभितः स रराज मित्रैः ॥५४॥**

तस्य गोपुरस्य बाह्ये बहिः-प्रदेशे "चबुतरा" इति ख्यातं **कुट्टिमं अवलम्बमानः**, अर्थात् तत्र गतः, स श्री-कृष्णः दौत्यार्थं प्रेषितैः अथ च तत आगत्य **अभितो** **मिलद्भिः** सुबलादि-नर्म-प्रेष्ठ**-मित्रैः **सह** रराज** । किदृशः ? **का व्रज-सुन्दरी कुत्र किं करोति इत्य् अनुसन्दधानः ।** पुनश् च अटारी-समूह-प्रसिद्धासु **अट्ट-घटासु**, तासां दर्शनार्थं **नयनं व्यापारयन्** ॥५४॥

**तन्-निर्मितानुपद-कर्ण-कथा-रसज्ञ-  
स्यास्याम्बुजे किम् अपि यत् स्मितम् उद्बभूव ।  
तस्यार्थ-जातम् अपि किं विवरीतुम् ईशे  
चेतोऽलिर् एव तव सख्य् अनुसन्दधातु ॥५५॥  
तैर्** मित्रैर् **निर्मिता अनुपदं** अनुक्षणं या **कर्ण-कथा** तस्य **रसज्ञस्य** श्री-कृष्णस्य **आस्य-पद्मे** **किम् अपि यत् स्मितम् उद्बभूव** **तस्यार्थ-जातम् विवरीतुम् किं** अहम् **ईशे** समर्था भवामि ? सखि ! अवश्यम् एव वक्तव्यम् इत्य् आग्रहे कृते सति एवाह—हे **सखि** ! राधे ! **तव चेतोऽलिर्** **एव** तस्यार्थ-जातं **अनुसन्धाय जानातु**, तेन तवैवाखिल-वार्तेति ध्वनितम् ॥५५॥

**उष्णीष-वक्रिम-महा-मधुरिम्णि तस्य  
तात्कालिके किल न कस्य मनो न्यमाङ्क्षीत् ।  
तत्रैव शेखरित-कानक-सूत्र-जाल-  
राजन्-मणि-द्युति-भराः किम् उ वर्णनीयाः ॥५६॥  
तस्य** कृष्णस्य **तात्कालिके** कर्ण-कथा-समयोत्पन्ने **उष्णीषस्य वक्रिम-महा-मधुरिम्नि** **कस्य मनो न न्यमाकाङ्क्षीत्** न मग्नमासीत् ? गच्छतस् तस्य ताम्बुलं चर्वयतस् तत्-तत्-कथाः एवं हर्षावेशेन ईषद्-धास्य-विशिष्टस्य हस्तेन उष्णीषस्य किञ्चित् वक्रिमाणं कुर्वतस् तस्य तदाणीन्तन-माधुरीषू मग्नानां सर्वासाम् एव मोहादिनेतरेषु विष्मृतिर् एव जातेति ध्वनिः । किञ्चित् **तत्रैव** उष्णिषे **शेखरीकृतः कानक-सूत्रजालः** "तोररा" इति ख्यातः सुवर्ण-निर्मित-सूत्र-समूहः तत्र **राजन्तः** विराजमाना ये **मणयस्** तेषां **द्युतिभराः किं वर्णनीयाः** ? ॥५६॥

**तैः सौरभैः प्रसृमरैर् अनु नूपुरादि-  
ध्वानैर् बलेन वलभीम् अधिरोहिताभिः ।  
गोशाल-वर्त्मनि चलन् ललनावलीभिर्  
नेत्राम्बुजैः स कतिधा नहि पूज्यते स्म ॥५७॥  
तैः** प्रसिद्धैः **प्रसरण-शीलैः सौरभैः** एवम् **अनु** पश्चान् **नूपुरादि-ध्वानैश् च बलेन**"अटारी" इति प्रसिद्धां **वलभीम् अधिरोहिताभिर् ललना-श्रेणीभिर् नेत्राम्बुजैः** करणैः **गोशाला-वर्त्मनि चलन्** **स** श्री-कृष्णः **कतिधा न पूज्यते स्म** ॥५७॥

**तत्-तद्-विलास-वलिता सुषमा-रसाला  
प्रेष्ठस्य सा मधुरिका परिवेश्यमाना ।  
वैश्लेषिक-ज्वरम् अशीशमद् अप्य् अथास्यास्  
तेने च तं शत-गुणं तृषम् एधयन्ती ॥५८॥**

वयस्यैः सह **तत्-तद्-विलासेन** **बलिता** बलवत्तरा **प्रेष्ठस्य सुषमा** शोभा-रूपा **रसाला** **मधुरिका परिवेष्यमाना** सती **अस्या** राधाया **वैश्लेषिक-ज्वरम्** **अशीशमत्** शान्तं चकार । अथ तच्-छन्त्य्-अनन्तरम् **असौ तृष्णां** दर्शनोत्कण्ठां **वर्धयन्ती शत-गुणं तं** ज्वरं **तेने** ॥५८॥

**हर्षान्वितः**[^९]** स्तिमिततां श्रवसोर् व्यतानीत्  
तर्षोत्थ-सञ्ज्वर-भरस् तु दृशोर् विवेश ।  
आकस्मिकी निरुपमा प्रतिवेशि-सम्पत्  
तापं तनोति सहवास-भृतां सदैव ॥५९॥**

तत्र तापस्य शमने वर्धने च दृष्टान्त-परिपाट्यास्वादन-कौशल्यम् आह—**हार्षान्वितः** राधायाः **श्रवसोः स्तिमिततां व्यतानीत्** । **तर्षोत्थ-सञ्ज्वर-भरस्** **तु दृशोर्** नेत्र-द्वये विवेश प्रविष्टवान् । अहो श्रवणेन्द्रियस्य स्निग्धत्वे चक्षुर्-इन्द्रिस्यापि स्निग्धत्वं कथं नाभुत् ? तत्राह—**आकस्मिकी** सहसोद्भूता एवं च **निरुपमा प्रतिवेशिनां सम्पत्** **सह-वास-भृताम् **एकत्र सन्निधावेव वसतां तापं तनोतीत्य् उप्रेक्षा बोध्या ॥५९॥

**प्राहानुराग-परभागवती ततः सा  
ता एव चारु-मुखि! धन्यतमा रमण्यः ।  
याः खेलयन्ति सततं सुदृशस् तदीय-  
लावण्य-केलि-जलधौ कलधौत-गात्र्यः ॥६०॥  
अनुरागस्य परभागः** परमोत्कर्षस् तद्वती राधिका **प्राह—**हे **चारु-मुखि** ! मधुरिके ! **ता** एव **रमण्यो धन्यतमाः या सुदृशः** **तदीय-लावण्य-केलि-जलधौ कलधौतं** सुवर्णं तद्वद्-**गात्र्यः** तेन यथा तासां रूपं तथैव भाग्यम् अपि फलितम् इत्य् अर्थः । **चारु** सुन्दरं तवैव **मुखं** येन तद्-गुणान् कथयसि । रमण्य इति ता एव रमन्ते, वयं तु सदैव दुःखिन्य इति ध्वनिः ॥६०॥

**जन्मैव हन्त किम् अभून् मम गोकुलेऽस्मिंस्  
तन्-माधुरीं न यद् उरी-कुरुते कदापि ।  
तत् श्यामलेऽतिचपले हृदि लेश-मात्री  
नो सम्भवेद् इह भवे धृतिर् इत्य् अवेहि ॥६१॥**

राधिका सदैन्यम् आह—**अस्मिन् गोकुले** **मज्-जन्मैव किं** कथम् **अभूत्** ? यतस् **तस्य** कृष्णस्य **माधुरी** कर्त्री यज् जन्म कदापि **न उरीकुरुते,** **तत्** तस्मात् हे **श्यामले**! **इह भवे** जन्मनि **अतिचपले** मम **हृदि लेश-मात्री धृतिर्** अपि **न सम्भवेद्** **इति** त्वम् **अवेहि** जानीहि ॥६१॥

**श्यामाह यामि! ललिते! शृणु यामि गेहं  
सम्प्रत्य् अमूं प्रति ममास्तु गिरां विरामः ।  
त्वं पद्मिनीं व्रज-पुरन्दर-सद्मनीमां  
कृष्णेक्षणालिनि समर्पय बद्ध-तृष्णे ॥६२॥**

राधाया अनुरागस्य परम-काष्ठां दृष्ट्वा श्यामला आह—हे **यामि** ! भगिनि ! **ललिते** ! त्वं **शृणु**, अहं **सम्प्रति गृहं यामि** । यामी स्वसृ-कुलस्त्रियोः इत्य् अमरः । **अमूं** राधां **प्रति मम गिरां विरामोऽस्तु** । किन्तु **त्वम्** **इमां** **पद्मिनीं** राधां **व्रज-पुरन्दर-सद्मनि** श्री-**कृष्णस्य** **ईक्षण**-रूपे **अलिनि** भ्रमरे **समर्प्य** । कथम्-भूते ? **बद्धा तृष्णा** येन तथा-भूते तेन एतस्या दर्शनार्थं कृष्णस्यापि तृष्णा वृद्धा इति ध्वनिः ॥६२॥

**प्रिय-विरह-विहस्तां स्रस्त-धीः सा तदानीं  
क्षणम् अपि युग-कल्पं कल्पयन्ती बभूव ।  
यद् अखिलम् अपि कृत्यं कारिता किङ्करीभिः  
समय-विहितम् एकोऽभ्यास एवात्र हेतुः ॥६३॥  
सा** राधिका **तदानीं** **क्षणम् अपि** **युग-तुल्यं कल्पयन्ती** **प्रिय-विरहेन विहस्ता** व्याकुला, अत एव **स्रस्त-धीर्** यस्याः, एवं-भूता **बभूव** । तर्हि किं दन्त-धावन-स्नानादि न चकार ? इति चेत्, तत्राह—तथापि **किङ्करीभिः समयोचितम् अखिलम् एव कृत्यं कारिता,** तत्र अभ्यास एव एको हेतुर् न तु देहानुसन्धानादिकम् ॥६३॥

**अथ निखिल-सखीनां स्वालिभिः स्नापितानां  
धृत-समुचित-वस्त्रालङ्कृतीनां ततिः सा ।  
मथित-शरद्-उदञ्चच्-चन्द्रिका-सिन्धु-जातां  
श्रियम् अपि निज-पादाम्भोज-भासा विजिग्ये ॥६४॥**

इदीनां **सखीनां** परिचर्यां वर्णयितुं प्रथमतस् ताः सखीर् एव वर्णयति— **स्नापितानां** ललितादि-**निखिल-सखीनां** **ततिः** सन्धिभूय **शरत्**-कालीन-निर्मल-**चन्द्रिकाया** **सिन्धुः** अर्थाद् अमृत-समय-समुद्रस्यासम्भवात् तद्-उत्पन्नाया **लक्ष्म्या** अप्य् असम्भवात् असम्भवेति तां **जिग्ये** ॥६४॥

इति श्री-कृष्ण-भावनामृते महा-काव्ये

रसोद्गार-कथास्वादनो नाम

तृतीयः सर्गः

॥३॥

(४)
