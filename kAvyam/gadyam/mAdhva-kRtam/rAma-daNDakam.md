+++
title = "राम-दण्डकम्"
+++


॥ श्रीमत्परमहंसेत्याद्यमन्दबिरुदबृन्दभूषितसर्वतन्त्रस्वतन्त्र
कविकण्ठीरव
श्रीमत्सुमतीन्द्रतीर्थगुरुपादविरचितः ॥

*श्रीरामदण्डक:*

श्रीमदानन्दतीर्थभगवत्पादाचार्येभ्यो नमः । श्रीगुरुभ्यो नमः ॥

भानुवंशाब्धिराकेन्दुं धानुष्ककुलशेखरम् ।
सानुमद्धीरताधारं नोनुमस्त्वां  रघूद्वह॥

नमदमरकिरीटपाली - मिषारार्तिकालीन - सच्चम्पकाली -
 रुचिप्रौढिकेलीसुहृद्रत्नपाली समञ्चत्प्रवालीय- रागप्रतोलीक -
हीराङ्करालीक - दीपप्रणाली (दीपप्राभाली) घनोद्यत्प्रभाली -
विनीराजितालीनशोभामधूली - भरामिश्रधूली - भृतप्रान्तनाली -
सदिन्द्राश्ममौलीरिताभा - निचोली - भवद्योमराली -
 गमानीलचूलीयुगाङ्घिद्वयालीढ - लक्ष्मीकहेलीरितन्यक्कुहेली -
वियोगानरालीभवत्पौष्पगौलीझरी - लोलुभालीहितस्तोक -
कालीभवत्सन्मृणाली - लसत्फुल्लनालीक - मात्मार्पितालीक
तापप्रसाराहितात्यर्थघोरातिसङ्कोचकारागृहस्थान - नीरागवास -
प्रकारार्पितेशाङ्घ्रिता - राजमानोरुभारामभूताब्ज - वैरापनोद -
क्षमाराधनानम्र - ताराधिभूमण्डलीराजिधीकृन्नखारारभद्भूरि -
गौरानघद्योत - साराभिधज्योत्स्निकाराग - (राशि इति पाठान्तरम्)
- सज्जत्पटीरानुलेपो - हारावली - सत्पटीराजिताशावधूराजहृन्मोद
  भारावतारादरं मूलरामदेवं नुमः श्रीपतिम् ॥ १ ॥

मणिमयपदचञ्चुलीला चलच्छिञ्जिनीला -
लसत्सन्मरालाबला -   केलिकोलाहलाकृष्टखेलामिलद्धंसकालाप
वाचालतालासिपादाब्जबालातपप्रेमशी लामलद्योत - जालाभिध -
 श्लक्ष्ण - चोलावरुद्धेन्द्रनीलात्मक स्थूलकीलाभ जङ्घाद्वयी॥
लालितीदत्तमूलाभिलाषोरुकालापिनच्छादनालाभवच्छोण चेलावृत
स्मारकालापभागर्व हालाहलम् ॥ कान्तिवेलातिसन्धान
खेलासजद्द्योतमालालसज्जम्भकालाश्मकादर्शभालावकाष्ठीवदाला -
सितम् ॥ कामहालारसामोदि शालावनीवापि कूलाधिरूढोरुनाला -
लिरम्भानुवेलादृतश्रीविशालातुलोरुद्वयालानसम्पर्चनाला -
लसोत्कण्ठितेलासुतावाशिता - लालगन्मेखलालासिरश्मिप्रचा -
लामलस्वर्णचैलावृतस्वप्रभाला - विताब्दान्तराला -
वलच्चञ्चलालातभामानशूलासिकम् ॥ केलिलोलात्मनिर्वृत्त
कीलालजावासकैलासवासि  द्युपालादिलोकौघ -
सालालिबीजालवालाभ - नाभीविलाभासुरम् ॥ २ ॥

विलसितरुचिपूरनामातुलस्वच्छकामामृताम्भोधिसीमालस -
द्वीचिकामानदोद्यद्वलीमालिका- भाभिरामाबृहत्कुक्षिधामावसद्विश्व -
भूमानमुद्यल्ललामानुयत्तारदामा  लसद्द्योवनी
मालहारिप्रभाभाव
किंमीररामा लघुरुस्थली मानसाम्भोजिनी मारकेली समाघात भोग
प्रकामादरोद्युक्तहेमाहितार्चाविभामानहारिस्ववामाकुचाख्यत्रियामा -
वियुक् पक्षिसामाधिकोत्थान सोमानुजग्रावधामाधि -
पालोकसामाजिकामोदिवैमानिकेन्द्रोचितामानवीयानुलोमाङ्ग रागोरु
गन्धाति भारोपसन्धानधौरासमिन्धान - वातानुबन्धार्पितानन्दसिन्धाव -
नुन्मज्जदन्धाखिलाशामुखम् ॥ धावदाराब्धि मन्थानशैले कबन्धाहिते
सेतुबन्धावृतोदन्वदन्धा - वहीशानुबन्धावितेष्वस्त्र - सन्धावजम्रानु -
रन्धान लोकस्वरन्धायिताभी पदम् ॥  धामवद्भूषणं धार्मिकाघाति
सन्धानधौरेयसन्धानुपाले स्वयं धारणालाञ्छनं, धारयन्तं परं धातृवन्द्यं
भुजप्राञ्चले ॥ ३ ॥

सुललितनवकम्बुनिन्दासमुत्थानकन्दायित श्रीसमुन्दानघद्योत -
बृन्दावृतस्निग्धबृन्दारकाराम  मन्दारसंवासविन्दाधि पूगाग्रभिन्दान
कण्ठाभिनन्दासहाभानुविन्दान शोभाभिसन्धायि रेखात्रयं
दामभिस्स्वर्णसन्दानितैर्बिभ्रतं दापिताभं गलम् ॥ दास्यभृत्कौरविन्दाश्म
तेजोमुकुन्दापहारात्यमन्दाभदन्तछदम् ॥ दादलच्चारुकुन्दालिभा
गर्वहुन्दायिदन्तावलिम् ॥ कालचाम्पेयसङ्काशनासम् ॥ समङ्कागत
श्रुत्यलङ्कारभापुञ्जसङ्काचिगण्डद्वयम् ॥ कामपूर्वेषु सङ्काङ्क्षिताक्षिश्रियम्
॥ कान्तिकासारसङ्काचदुल्लोलशङ्काकरभ्रूयुगम् ॥
कान्तकस्तूरिकाङ्कालिकार्धेन्दुकम् कालिकाकलङ्काभियुक्कैशिकम् ॥
कालितानम्र पङ्कान्धकाराल्यहङ्कारहासांशु सङ्काशि सज्जन्मृगाङ्कायमान
आननम् ॥ काञ्चनश्री कुदुङ्काभकोटीर
सङ्कानिरत्नागदङ्कारभानश्यदङ्कासि मालिन्यपङ्कातिरुग्दिग्विटङ्कावलिम्
॥  जानकीमङ्गलापाङ्ग कालिन्दिकासङ्गिलावण्यगङ्गादृतानङ्गमातङ्गमीडे
जगन्मङ्गलं श्रीमूलरामदेवम् ॥ ४ ॥
गौडरीतिस्फुटाटोप विकटार्थपदोद्भटः ।
सुमतीन्द्रकृतिर्दीप्रानुप्रासो रामदण्डकः ॥ १ ॥

सतां मौलिषु कोटीरन्वतंसन्कर्णवीथिषु ।
हारन्कण्ठे च रामेण करुणां मयि कारयेत् ॥ २ ॥

सतां मौलिश्रवः कण्ठे किरीटोत्तंसहारकः ।
रोचतां सौमतीन्द्रोऽयं  हृदये रामदण्डकः ॥ ३॥

रत्नश्रीरुचिराकृतिस्फुरदुरो रम्यप्रभावेन्दिरा
सक्तं मुद्रिततृष्णया सरसया चित्तस्वपाकस्फुरा ।
वज्राद्दुष्करभाविभासुरशरातंकिक्षपाटंधुरा
राजन्तं रजनीसहायवदनं रामं गिरामो गिरा ॥ ४॥

इति श्रीमत्परमहंसपरिव्राजकाचार्यपदवाक्यप्रमाण- पारावार
पारङ्गत सर्वतन्त्रस्वतन्त्र श्रीमद्वैष्णवसिद्धान्तप्रतिष्ठापनाचार्य
श्रीमन्मूलरघुपतिवेदव्यासदेव श्रीपादपद्माराधक जगद्गुरु
श्रीमन्मध्वाचार्यमुख्यमहासंस्थानाधीश्वर श्रीमद्राघवेन्द्रतीर्थ -
गुरुसार्वभौममठीयदिग्विजयविद्यासिंहा सनाधीश
श्रीमत्परिमळाचार्यान्तेवसदग्रणि श्रीमद्योगीन्द्रतीर्थ
श्रीपादकरकमलसञ्जात श्रीमत्सूरीन्द्रतीर्थ श्रीपादवरकुमारक
कविकण्टीरव श्रीमत्सुमतीन्द्रतीर्थगुरुपादविरचितः श्रीरामदण्डकः
समाप्तः ॥

॥ श्रीकृष्णार्पणमस्तु ॥
॥ श्रीमदानन्दतीर्थभगवत्पादाचार्येभ्यो नमः ॥
* हरिः ॐ *
  ॥ श्रीरामदण्डक व्याख्या ॥

सान्द्रानन्दद्युसिन्धुबन्धुलहरीभिक्षाकनम्रामर-
स्फायन्मौलिकिरीटकोटिविलसन्नीलोपलाभोज्वलौ
जल्पाकालिकरालमल्लखुरलीभूतारुणाम्भोरुह -
श्रीलुण्टाकरुचीरघूद्वहमणे: पादौ चकास्तां हृदि ॥ १ ॥

कलादधानस्सकलास्समन्तादानन्दकन्दस्सुमनोजनानाम् ।
सदा वसन्सत्पदवीषु कामं भूयान्मुदे कोऽपि कलाधरो नः
॥ २ ॥

इह खलु भगवतः श्रीमूलरामदेवस्य पादादिकेशवर्णनरूपमखण्ड
पण्डितमण्डलकण्ठमण्डनं दण्डकं चिकीर्षन् श्रीमुद्दुवेङ्कटकृष्णाभिधान:
(परिव्राज्यप्राप्त्यनन्तरं सुमतीन्द्रतीर्थश्रीपादनाम्ना प्रथितः) मनीषी
"आशीर्नमस्क्रिया वस्तुनिर्देशो वाऽपि तन्मुखम्" । इति वचनान्नुतिरूपं
मङ्गलमादावाचरति - "भानुवंशे"ति ॥ हे रघूद्वह ! राम -
भानोस्सूर्यस्य वंशोऽन्ववाय एव अब्धिस्समुद्रः तस्य हर्षोत्कर्षहेतुत्वा
द्राकेन्दुं पूर्णचन्द्रं । धनुः प्रहरणमेषां ते धानुष्काः क्षत्रिया: । प्रहरणमिति
ठक् । "इसुसुत्क्रान्तात्क: " इति कः । तेषां कुलस्य वंशस्य शेखरं
- श्रेष्ठम् । सानव: प्रस्था अस्मिन् सन्तीति सानुमान् पर्वत: । "स्नुः
  प्रस्थस्सा नुरस्त्रिया" मित्यमरः । तस्य धीरताया धैर्यस्य आधारं
  अधिकरणभूतम् । कुलाचलधीरतासदृक्षधैर्यशालिनमिति यावत् । त्वां
  भवन्तं । नोनुभः पौनः पुन्येन भृशं वा स्तुमः । "णुस्तुता' विति धातोर्यङ्
  लुकि प्रत्ययलक्षणेन 'सन्यङो'रिति द्वित्वे "पूर्वोऽभ्यास"
  इत्यभ्याससंज्ञायां गुणे 'यङ्लुको' रित्यभ्यासस्य गुणे च लटि
  परस्मैपदमुत्तमपुरुषबहुवचनम् ॥

अत्र रघूद्वहे पूर्णचन्द्रत्वारोपे सूर्यान्ववाये समुद्रत्वारोपस्य हेतुत्वेन
रूपकहेतुरूपकस्य वर्णनात् परम्परितरूपकालङ्कारः॥
सानुमद्धीरताधारमित्यत्र  दार्थवृत्तिनिदर्शनालङ्कारश्च ॥ सर्वपादादौ
नुशब्दानुवृत्ते: अनुप्रासरूपशव्दालङ्कारश्चेत्येतेषां 'मौक्तिक पद्मराग' न्यायेन
संसृष्टिः । तदुक्तं- "ग्राह्ये भेदे तु संसृष्टिरग्राह्ये सङ्करस्स्मृतः" इति ॥ १॥

## अथ पादतलवर्णनम्

नमदिति ॥ नमतां नमस्कुर्वतां अमराणां - आदित्यानां किरीटानि मुकुटानि तेषां पाल्यः पङ्क्तयः एव तन्मणिकान्तीनामुत्तरत्र दीपतया वर्ण्यमानत्वात्। मिषारार्तिका: कपटनीराजनभाजनानि तासु लीनानि श्लिष्टानि प्रत्युप्तानि च तानि सतां प्रशस्तानां चम्पकानां कुसुमानामाल्या: पङ्क्ते: रुचि: प्रौढि: कान्त्यतिशयः तस्याः केलीसुहृन्दि लीलामित्राणि तत्सदृक्षाणीति यावत् तानि (सदृशानीति पा०) रत्नानि वालवायजमणयस्ते हि जात्या चम्पकप्रसूनसङ्काशकान्तिभाजो भवन्ति । तेषां पालीभिः राजिभिः समञ्चंती सङ्गच्छमाना अर्थात्कान्तिभिरिति लभ्यते । प्रवालस्य तत्र खचितस्य विद्रुमस्यायं प्रवालीयः । "प्रवालो विद्रुमः पुंसी"ति शब्दरत्नाकरः । "तस्य वा नामधेयस्ये" ति वृद्धसंज्ञायां 'वृद्धाच्छ' इति छप्रत्ययः स चासौ रागो रक्तिमा तस्य प्रतोली वीथी येषां ते तथोक्ताः । 'न घृतश्चे'ति कप् । ते च ते हीराणां वज्राणामङ्करा: प्ररोहा एव सादृश्यादलीका: अनृताः "अलीकं त्वप्रियेऽनृत" इत्यमरः । दीपा: प्रदीपाः तेषां प्रणाली तदीया कान्तिनिस्सरणपदवी । यद्यपि 'द्वयोः प्रणाली पयस: पदव्या' मित्यभिधानेन प्रणालीशब्दः पयस्सम्बन्धिक मार्गविशेषे प्रसिद्धः तथापीह पयस्सदृशवस्तुमात्रमार्गवाचकतया गृह्यते । तथा हि कवयः । 'अवतंस: कर्णभूषण' मित्यभिधानेन अवतंसशब्दं कर्णभूषणे प्रसिद्धमपि चूडावतंस: कुलावतंस इत्यादौ भूषणमात्रे प्रयुज्यते । तस्याः घनं निबिडं यथाभवति तथा उद्यन्तीभिः निस्सरन्तीभिः प्रभानां कान्तीनामालिभिः पङ्क्तिभि: विनीराजिता आरार्तिता अत एवालीना निबिडा । शोभाधिक्यलाभादिति भावः । शोभा: पादकान्तय एव उत्तरत्र पादस्याब्जतया वर्ण्यमानत्वात् । मधूल्यस्सुराभेदा: । "तद्भेदा माधवः पैष्टी गौली माध्वी मधूल्यपी"ति शब्दरत्नाकरः । इह तु सुमसम्बन्धित्वान्मकरन्दा इत्यर्थः । तासां भरैः अतिशयैः । "अप्यथातिशयो भर" इत्यमरः । आमिश्राभि रामिलिताभिः धूल्यो रेणव एव धूल्य: परागा: । श्लिष्टरूपकमेतत् । ताभिर्भूतस्य पूर्णस्य प्रान्तस्य पादपरिसरदेशस्य अनालीनाली सम्पद्यमानास्ति नाली सती । अभूततद्भावे च्विः । अस्य  च्वावितीकारः। इन्द्राश्ममौलिभ्यः इन्द्रनीलखचितकिरीटेभ्यः ईरिता निस्सृता आभा: प्रभाश्च । निचोलीभवन्त्यः प्रान्तस्य प्रच्छदपटीभवन्त्यः । "निचोल: प्रच्छदपट " इत्यमरः । द्योमरालीगमानां स्वर्गसीमन्तिनीनाम् । द्योस्स्वर्गस्य मराल्या: हंसस्त्रियाः । "हंसो मरालश्चक्राङ्गो मानसौकास्सित छद" इति शब्दरत्नाकरः । गमो गमनमिव गमो यासान्ताः । "गृहवृट्टनिश्चिगमश्चे" ति भावे  ङ्ः। सप्तम्युपमानेत्युपमानपूर्वपद बहुव्रीहिः । तासां नीला  श्यामाश्च  ता: चूल्यश्च केशवेषविशेषाः । अथवा यथाश्रुतेन्द्राश्ममौलीरिताभानां विशेषणम् । तदा हि नीलोपलकान्तीनां स्वतो नीलानां नीलीसतां देवस्त्रीनीलचूलीभिः प्रच्छादितत्वोक्तया गुणोत्कर्ष उक्तो भवति । ताभिर्युनक्तीति युजा युक्तेन  अङ्घ्र्योः रामस्य पादयोर्द्वयेन युगेनालीढास्वादिता स्वीकृतेति यावत् । लक्ष्मीश्शोभा यस्य तत् । "शोभासम्पत्तिपद्मासु लक्ष्मीदते (श्रीरपि कथ्यते पाठान्तरम्)"ति विश्वः । नघृतश्चेति कप् । हेलिना भानुना । "हीनसर्पे हरे सिंहे हेलिरालिङ्गने रवा" विति वैजयन्ती । ईरितायाः क्षिप्तायाः अत एव न्यग्भूतायाः अध: पतन्त्याः कुहेल्या: हिमधूलिकायाः । कुहेलिहि मधूलिके" ति शब्दरत्नाकरः । वियोगेन विरहेण अनरालीभवन्त्याः अकुटिलीभवन्त्याः ऋजूभवन्त्या इत्यर्थः । समीचीनाया इति यावत् । पुष्पस्य कुसुमस्य सम्बन्धिन्याः गौल्या स्सुराविशेषस्य । "तद्भेदा माधव: पैष्टी गौली"ति शब्दरत्नाकरः । मकरन्दस्येति यावत् । झरी - प्रवाह: । "प्रवाहो निर्झरो झर" इत्यमरः । भानूदये समुज्जृम्भात्किरणानां वियोगतः । पयोजाताग्रलग्नानां कुहेलीनां विकासनात् । पद्मानां मकरन्दानां सामीचीन्यं भवेदिति भावः । तस्यां लोलुभानां लोलुपानाम् । "समौ लोलुपलोलुभा" वित्यमरः । अलीनां भ्रमराणां ईहितेन चेष्टया स्तोकमल्पं कालीभवन्नीली भवत् सत्या प्रशस्तया मृणाल्या बिसेन लसत् राजत् अत एव फुल्लं विकसितं समूलत्वादिति भावः । नालीकं सहस्रपत्रं कमलं यस्य तत् । "सहस्रपत्रं नालीक" मिति शब्दरत्नाकरः ।

नमस्यन्नाकिमकुटविलसन्मणिविभाभिराक्रान्त दीपश्रीभिः
लब्धातिरक्तिमाभाभरामिश्र रजोराजितम् । लेखविलासिनीनील-
कुन्तलकान्तिलब्धातिनैल्याभिर्बलारि नीलोपलाभाभिरपि शोभितं
श्रीमूलरामाङ्घ्रियुगलं अहिमांशुकिरणसञ्चारलब्धममन्दमकरन्दसन्दानितं
सकन्दमिन्दिन्दिरबृन्दविलासाङ्गीकृतनीलश्रियं पद्मं तिरस्करोतीतिभावः ॥

॥ इति पादतलवर्णनम् ॥

<bold> * अथ नखवर्णनम् * </bold>

आत्मेति ॥ आत्मना स्वेन, अर्पितस्य प्रापितस्य, अलीकस्य
अप्रियस्य, मुकुलनकरत्वादिति भावः । तापस्य सन्तापस्य । प्रसारण
विसरणेन, आहितं प्रापितं, अत्यर्थघोरमतिदारुणं अतिसङ्कोच: ।
अत्यन्तमुकुलनमेव ग्लानिकरत्वात् कारागृहस्थानं बन्धनालयस्थलं ।
" कारा स्याद्बन्धनालयः" इत्यमरः । तस्मिन्नीरागवासस्य रक्तिमाभावतया
वासस्य प्रकारेण रीत्या । लोके हि कारामन्दिरबन्दीकृतः पुमान्
कुत्राप्यनभिलाषुः को वसतीति वस्तुतया साधारणेन नीरागशब्देन व्यज्यते
। अर्पितया प्रापितया ईशस्याङ्घ्रितया अङ्घ्रिभावेन राजमानानां
भासन्तीनामुर्वीणामुत्कृष्टानां भानां कान्तीनामारामभूतं उपवनभूतं
"आरामस्यादुपवन" मित्यमरः । आकरमिति यावत् । स हि
नानाविधकुसुमानामाकरो भवति ।  तस्याब्जस्यकमलस्य कारागारसदृशे
संसारे दु:खपारंपरीमनुभवन्तो रागद्वेषतिरस्कारेण तपस्यन्तो भगवदङ्घ्रि
प्रतिपद्य राजन्त इत्यर्थान्तरध्वनिः । वैरस्य तद्विषयकद्वेषस्य अपनोदे
अपाकरणे क्षमा समर्थनाराधनाय पूजनाय  तादथ्र्ये चतुर्थी । चतुर्थीति
योगविभागात्समासः । आनम्रस्यानतस्य ताराधिभुव: ताराधिपस्य ।
"अधिभूर्नायको नेता प्रभुः परिवृढोऽधिपः" इत्यमरः । मण्डल्याः
बिम्बस्य । "मण्डलं त्रिषु बिम्बोऽस्त्री"ति शब्दरत्नाकरः । राजेस्समूहस्य
धियस्तद्विषयमतेः  कृद्भ्यः  कुर्वद्भ्यः नखेभ्यो नखरेभ्यः आरारभतां पुनः
पुनरारभमाणानां निस्सरतामिति यावत् । भूरीणां बहूनां गौराणां शुभ्राणामत
एवानघानां निर्मलानां द्योतानां शोभानां सार उत्कर्षांश इत्यभिधा यस्याः
। "सारो बले स्थिरांशेचे"त्यमरः । तस्याः ज्योत्स्निकाया: कौमुद्या:
रागात् धावल्यरूपात् राशीति वा पाठ: । सज्जन्तीभिस्सन्नद्धाभि
रुत्पाद्यमानाभिरिति यावत् । पाटीरानुलेपो मलयजगन्धः उरुहारावली
उन्नतमुक्तासर: सत्पटी - प्रशस्तवस्त्रं च ताभि: उत्तरत्र दिशांवधू तया
वर्ण्यमानत्वात् । एवं सम्पद्यमानाभिज्र्योत्स्निकाभिरिति यावत् । राजितानां
भूषितानामाशा दिश एव वध्वस्तासां राजानो नायका इन्द्रादयो
लोकपालास्तेषां हृन्मोदभारावतारे स्वान्तसन्तोषातिशयप्रापणे आदरणं
यस्येति व्यधिकरणबहुव्रीहिः । स्वस्वविलासिनीनां
पाटीरानुलेपाद्यनवद्यालङ्कारलाभान्मनसि मोदमावहन्ते मघवन्मुखा देवा इति
भावः । तमेतादृशं श्रियस्तातायास्तस्या एव लक्ष्मीत्वादिति भावः । पतिं
धवं मूलरामदेवं नुमस्तुम: अभ्यर्हितत्वाच्च यमिति लभ्यते ।
निस्सीमशोणिमारुणपङ्कजापमानपदयोः मूलरामपादयोर्लसतां
चन्द्रबिम्बानुकारिणां नखराणां कान्तिश्रेणीभिः
कौमुदीशोभानुकारिणीभिस्सर्वत्र सञ्चारिणीभिर्दशदिशां भागा
धवलीभवन्तीति भावः ॥ १ ॥

॥ इति नखवर्णनम् ॥ <bold>॥ अथ जङ्घावर्णनम् ॥</bold>

मणिमयेति ॥ मणिमयस्य मञ्जीरखचितमणिविकारस्य,
पदचञ्चुनः पादतुण्डस्य । " प्राण्यङ्गत्वाद्द्वन्द्वश्च प्राणितूर्यसेनाङ्गानाम्'
इत्येकवद्भावः । शिञ्जिन्या: मरालितया वर्णनात्तत्खचितमणिषु
पदचञ्चुत्वारोप:, लीलया क्रीडया, चलनादनुरूपाया चलन्ती शिञ्जिनी
नूपुरः । 'शिञ्जिनीनूपुरज्ययो"रिति वैजयन्ती । सैवोत्तरत्र पादकटकस्य
हंसतया वर्णनात् । लालसती भृशं शोभमाना सती । समीचीना मरालाबला
हंसवधूः तस्याः केली कोलाहलेन क्रीडाकलकलध्वनिना, आकृष्टः
स्वीकृत:, खेलया लीलया, मिलन् हंसक: पादकटक एव हंसक: हंसः
। 'हंसक: पादकटक" इत्यमरः । स्वार्थे कन् । तस्यालापेन ध्वनिना,
प्राप्तया वाचालतया जल्पाकतया । "स्याज्जल्पाकस्तु वाचाल" इत्यमरः
। लासिनो भासिन:, पादाब्जस्य पादपद्मस्य, बालातपे तरुणारुणकिरणे
प्रेम स्नेह: शीलं स्वभावो यस्य तथोक्तः तादृश इति यावत् । अत एवामलो
निर्मलः द्योतानां कान्तीनां जालस्समूह इत्यभिधा यस्य तेन,  श्लक्ष्णेन
स्निग्धेन, चोलेन प्रछदपटेन, अवरुद्धाया आवृतायाः, इन्द्रनील आत्मा
स्वरूपं यस्य तत् स्थूलं कीलं शङ्क: तस्याभेवाभा यस्यास्तत्सदृशायास्तस्याः
जङ्घाद्वय्याः यस्य जङ्घायुगलस्य लालित्या ललिततया शोभया । "ललनं
केलिशोभयो" रित्यमरः । ब्राह्मणादित्वात्  ष्यञ् पित्वात् ङीष् ।
हलस्तद्धितस्येति यलोप: । दत्त: वितीर्ण: मूलस्याभिलाषो यस्य स तथोक्तः
उर्व्या: कालापिन्याः मयूरसम्बधिन्याः तस्येदमित्यण्णन्तत्वात् ङीप् ।
पुंवत्कर्मधारयेति पुंवद्भावः । छादनाया: आवरणस्य लाभोऽस्यास्तीति
लाभवान् शोणचेलेन अरुणवस्त्रेण आवृत: स्मारो मान्मथ: कलापास्तूणीर:
"कलापो भूषणे बर्हे तूणीरे संहतावपी"ति अमरः । तस्य सम्बन्धिनीनां
भानां कान्तीनां गर्वोऽभिमान एव हलाहलो विषविशेषो यस्य तं ॥
मणिमञ्जीरकलापमञ्जुलपादलग्नकटकशोभानुप्राणितैः पाद -
द्वयादपसरद्धिररुणकान्तिप्ररोहै: उज्वलं इन्द्रनीलशिलानिर्मितस्थूल
शङ्कसङ्काशं जङ्घायुगलम् । कलापि  कलापकलितावरणं
सूक्ष्मारुणपटप्रसेवकान्तरितं मन्मथस्य तूणीरमधरीकरोतीति भावः ॥

॥ इति जङ्घावर्णनम् ॥

## अथ जानुवर्णनम्

कान्तीति ॥ कान्ते: लावण्यस्य, वेलाया: कूलस्य, अतिसन्धाने
अतिक्रमणे, या खेला लीला । तस्यां सजतामासक्तानां
उद्वेललावण्यानामिति यावत् । द्योतानां किरणानां, मालया पङ्क्तया,
लसन्, जम्भकालस्य इन्द्रस्य, अश्मकं अश्म । स्वार्थे कः । तन्मणिः
तस्य आदर्शो मुकुरस्तन्मय इत्यर्थः । तस्याऽऽभायाश्शोभायाः, लावकाभ्यां
छेदकाभ्यां  अष्ठीवद्भ्यां जानुभ्यां । "जानूरु पर्वाष्ठीवदि"त्यमरः ।
आलासितमत्यन्तं शोभितं ॥ जानुनी
निरतिशयकिरणभरितेन्द्रनीलनिर्मितमुकुरलावण्यपारम्परीमश्रु वाते इति
भावः ॥

॥ इति जानुवर्णनम् ॥ ## अथोरुवर्णनम्

कामेति ॥ कामस्य मन्मथस्य, हालायास्सुरायाः ।
"सुराकादम्बिनी हाले"ति शब्दरत्नाकरः । रसेन द्रवेण आमोदिन्याः
गन्धवत्याः । "आमोदो गन्धहर्षयो"रिति वैजयन्ती । शालावन्याः
गृहवनस्य । उद्यानस्येति यावत् । वाप्या दीर्घिकायास्तत्र स्थितायाः ।
"सरोवापी तु दीर्घिके" त्यमरः । कूले तटे, अधिरूढाभिर्जाताभिः । अत
एव उर्वी उन्नता, नालालिः काण्डपङ्क्तिः यासां ताभिः रम्भाभिः
कदलीभिः, अनुवेलमत्यन्तं, आदृतया आकाङ्क्षितया, श्रिया शोभया,
विशालौ पूर्णी, अत एव न विद्यते तुला उपमानं ययोस्तावतुलौ असदृशौ,
उरू सक्थिनी तयोर्द्वयमेव आलाने गजबन्धनस्तम्भे । "आलानं
बन्धनस्तम्भे " इति शब्दरत्नाकरः । तस्य सम्पर्चनायां सम्पर्के । या लालसा
महानभिलाषः । "स महान् लालसा द्वयो"रित्यमरः । तस्यामुत्कण्ठिता
। सञ्जातोत्कण्ठा साभिलाषा । इलायाः क्षमाया: । "गौरिला कुम्भिनी
क्षमे"त्यमरः । तस्याः सुता तनया । सीतैव वाशिता करिणी । "धेनुका
करिणी वशा । वाशिता"तिति शब्दरत्नाकरः । तस्याः लालगन्त्यां पुनः
पुनस्सजन्त्यां । 'लगे सङ्ग' इति धातुः । मेखलायां काञ्च्यां । लासिन्य:
राजन्त्य: । रश्मयः किरणा एव रश्मयो गुणा: श्लिष्टरूपकमेतत् । तासां
प्रचालेन सञ्चारेण । अमलेन निर्मलेन, स्वर्णचलेन पीताम्बरेण, आवृतस्य
आच्छादितस्य, स्वम्यात्मनः, प्रभया कान्त्या, लावितौ लवनं छेदनं प्रापितौ
। अब्दस्य जलदस्यान्तराले मध्ये । आवलन्ती सञ्चलन्ती, चञ्चला चपला
। क्षुद्रत्वादलातमिव उल्केव । उपमितसमासः ।
"अस्त्रियामुल्मुकोऽलातमुल्के"ति शब्दरत्नाकर: । तस्य भामान:
कान्तिगर्व एव क्रौर्यातिशयात् शूलञ्च असिश्च तौ यस्य तं ॥

ननु च यदीह सीताराघवयोरुपमेययोर्यथाक्रमं सौदामिनी
नीलजलदयोर्बिम्बप्रतिबिम्बभावो विवक्षितस्तर्हि "लावितचञ्चला-
लासितमेघभामान" मिति विन्यासस्स्यात् । नैवमिति चेन्न ।
बिम्बप्रतिबिम्बभावाविवक्षया विशिष्टस्योपमानोपमेयभावाङ्गीकारेणैव
विन्यासोपपत्तेः । तथाच अन्यप्रयोगेऽपि । "निन्दन्तु निर्णीतधियो नितान्तं
मन्दा: पुनर्मामिह मा स्तुवन्तु । यूनः कुचालिङ्गनतो जरत्याः पादप्रहारं
परमं युवत्या" इत्यत्र निर्णीतबुद्धिनिन्दनमन्दमतिस्तवनयोः
युवतीपादप्रहारजरतीकुचालिङ्गनयोः बिम्बप्रतिबिम्बभावे वर्णनीयेऽपि
विन्यासव्यत्यासो दृश्यते । अथाप्याग्रहो यद्यवश्यं वर्णनीयो
बिम्बप्रतिबिम्बभाव इति, तदा बुध्या विवेचनीयमित्यलमियता ॥

तत्र मन्मथस्य लोकातिशायिशृङ्गारितया तदुद्यानस्यापि
तथात्वावश्यंभावात् । सुरारसामोदिनीनां कदलीनां तत्र जननोक्त्या
ततोप्यतिशृङ्गारिता व्यज्यते । तादृशीभिरपि ताभिरुरुसम्पद: आदरणोक्त्या
ततोप्यतिसौन्दर्यं व्यज्यते । तादृशेऽपि तस्मिन् सीतायाः आलाने करिण्या
इव नित्यसम्पर्कोक्त्या तस्यां रामदेवस्य अनुरागातिशयतरङ्गितान्तरङ्गता
व्यज्यते ॥ तथा चातिमात्रसौन्दर्यकदलीशोभानुकारिणि
काञ्चीमणिरश्मिजालानुविद्ध पीताम्बरालङ्कते ऊरुयुगे
कृतानुषङ्गनिरतिशयस्नेहरसमुख्यभाजनीकृतजनकतनयी येन निजकायेन
अतिरुचिरचञ्चलालतापरिपूरितान्तरालं कालाम्बुदमधरीकरोतीति भावः
॥

॥ इत्यूरुवर्णनम् ॥ ## अथ नाभिवर्णनम्

केलीति ॥ केलौ सर्जनलीलायां, लोलेन आसक्तेन, आत्मना
स्वेन । निर्वृत्ता: निष्पादिता: उत्पादिताः । कीलालजं कमलं, आवास
आश्रयो यस्य ब्रह्मा च कैलासवासी रुद्रः च  द्युपालस्स्वर्लोकाधिपतिः
इन्द्रश्च । ते आदयो मुख्या येषान्ते तथोक्तास्तेषां लोकानां जनानामोघः
समूह एव सालालिर्वृक्षपङ्क्तिस्तस्या बीजं कारणभूतं आलवालं जलबन्धन
- स्थानविशेषः । "स्यादालवालमावालमावाप" इत्यमरः । तस्य
  आभेवाभा यस्य तेन तन्निभेनेत्यर्थः । नाभ्या: बिलेन कुहरेण आभासुरं
  भृशं राजमानं ॥

अत्र भगवतो नाभीकमलस्य कमलासनं प्रति साक्षात्कारणत्व-
मितरेषां रुद्रप्रभृतीनां परम्परया कारणत्वमित्यनुसन्धातव्यम् । तथाच
चराचरप्रपञ्चविधायक विरिञ्चजन्मभूमिर्भगवतो नाभीकमलमित्यर्थः ।
एवमेवान्यत्र प्रयोगो दृश्यते । "नाना चराचरविधायक -
जन्मदेशनाभीपुटाये"ति । सकलजगज्जन्मादिकर्तेति भावः ॥ २ ॥

॥ इति नाभिवर्णनम् ॥

## अथ त्रिवलीवर्णनम्

विलसितेति ॥ विलसितानां विराजितानां रुचीनां कान्तीनां पूरः
प्रवाह इति नाम अभिधा यस्य विलसितरुचिपूरनाम्नः अत एवातुलस्य
असदृशस्य स्वच्छस्य निर्मलस्य कामामृताम्बोधेर्मारपीयूषसिन्धोस्सीमासु
परिसरदेशेषु लसन्तीनां वीचिकानां ऊर्मीणां । "भङ्गस्तरङ्ग ऊर्मिर्वा स्त्रियां
वीचि"रित्यमरः । मानं ज्ञानं ददातीति मानदा तस्या उद्यन्त्याः उन्नतायाः,
वलीनां त्रिवलीनां, मालिकाया राजेर्भाभि: कान्तिभिरभिरामे मनोरमे,
अ[sv-kosha.xml](..%2F..%2F..%2F..%2F..%2F..%2FDownloads%2Fsv-kosha.xml)बृहति स्वल्पे, कुक्षिधाम्नि जठरलक्षणाश्रये आवसन् विश्वेषां जगतां
भूमा बाहुल्यं यस्य तं । "बहोर्लोपो भू च बहो"रिति इष्टेमेयम्सुपरतो
भूरादेशः ॥ निजकान्तिपूरशृङ्गारपीयूषपाथोनिधी वीचिकाधियं कुर्वन्तीभिः
त्रिवलीभिर्मञ्जुले स्वल्पेऽपि जठरकुहरे सविलासं
सकलचराचरप्रपञ्चभूमानमावहतीति भगवतोऽतिमाहात्म्यमिति भावः ॥

॥ इति त्रिवलीवर्णनम् ॥

## अथ वक्षोवर्णनम्

उद्यदिति ॥ उद्यत् वक्षसि उद्युक्तं स्थितं ललामं चिन्हं,
श्रीवत्सलक्षणं । "प्रज्ञानञ्चाप्यभिज्ञानं ललामं च ललाम चे" त्यमरः
। तदनुयन्त्योः अनुसरन्त्योः मिलितयोरिति यावत् । तारस्य शुद्धमौक्तिकस्य
"तारो मुक्तादिसंशुद्धौ तरले शुद्धमौक्तिक" इति विश्व: । दामा माला,
"डाबुभाभ्या"मिति डाप् । 'न पुंसि दामे'त्यमरः । लसन्ती द्योवनीमाला
स्वर्गवनमाला दिव्यवैजयन्ती च । "वनमाला वैजयन्ती"ति शब्दरत्नाकरः
। तयोः । "इष्टकेपीकामालानां चिततूलाभारिष्वि"ति मालाशब्दस्य
ह्रस्वः । हारिणां मनोहराणां, प्रभाणां कान्तीनां, मावो बन्ध: 'मव बन्ध'
इति धातोर्भावे घञ् । तेन किर्मीरा चित्रा "चित्रं किर्मीरकल्माष शबलैताश्च
कर्बुरे" इति अमरः । श्रीवत्सस्य नीलत्वात्तारदामाया धवलत्वात् ।
वैजयन्तीमालिकाया गौरवर्णत्वाच्च तत्प्रभवानामपि कान्तीनां
नीलधवलगौरत्वावश्यंभावात्तत्सम्बन्धे चित्रवर्णा भवतीति भावः । अत
एव रामा मनोरमा । अलघ्वी विशाला उर:स्थली वक्षःस्थानमेव
पुष्पाकरत्वसाम्यात् मानसाम्भोजिनी मानसाख्यसरसी तस्यां मारस्य
मन्मथस्य केली समाघातेन निमित्तेन आगते भोगे प्रकाममत्यन्तमादरे
तद्विषयकेच्छायामुक्तौ  सत्रद्धौ हेम्ना सुवर्णेन आहिताया: निर्मितायाः
अर्चाया: प्रतिमाया: "अर्चा पूजा प्रतिमयोरिति" वैजयन्ती । विभा
मानस्य लावण्यगर्वस्य हारिण्या अपहारिण्या: सुवर्णप्रतिमानुकारिण्या: इति
यावत् । स्ववामाया: निजस्त्रियास्सीतायाः, कुचौ स्तनावित्याख्या अभिधा
ययोस्तौ कुचाख्यौ । त्रियामायां "रात्रौ रात्रित्रियामा क्षणदा क्षपे"त्यमरः
। वियुजौ विरहिणी पक्षिणौ चक्रवाकाविति यावत् । तौ हि रात्रौ वियुञ्जाते
। तयोस्समाधिस्समाधानं धर्मो यस्य तत्तथोक्तं तदस्य धर्ममिति ठक्
समाधायकमित्यर्थः । उत्थानमुन्नमनं यस्य स तथोक्तः । सोमस्य
चन्द्रस्यानुजस्सहजो, ग्रावा उपल: कौस्तुभमणिरिति यावत् । स हि
मथनसमये चन्द्रेण सह सम्भूत इति स एव साम्याद्धामाधिपः सूर्यः
तस्यालोकस्य प्रभाया: 'समाजं समेति' सामाजिकः । 'समवायान्
समवेती'ति ठक् । तत्तुल्यस्येति यावत् । आमोदिनो गन्धिलस्य,
वैमानिकानां विमानैश्चरतां देवानां । चरतीति ठक् । इन्द्राणां श्रेष्ठानां,
उचितस्य योग्यस्य, अमानवीयस्य अमानुषस्य, अत एवानुलोमस्य
स्ववैभवानुकूलस्य, अङ्गरागस्य चन्दनस्य, उरुगन्धः
उत्कृष्टपरिमलस्तस्यातिभारस्य, उपसन्धाने ग्रहणे धोरया गतिचातुर्येण ।
"धोरा तु गतिचातुर्ये" इति शब्दरत्नाकरः । समिन्धानस्य भासमानस्य
वातस्य वायोरनुबन्धेन दिक्षुसम्बन्धेन आर्पितस्सम्पादित आनन्दस्सन्तोष:
सिन्धुरिव तस्मिन्नुन्मज्जन्ति मनानि अत एवान्धानि परवशानि अखिलानां
लालानामाशानां दिशां मुखानि । तेषां सन्तोषासम्भवात्तत्रत्या जना यस्य
तम् ॥

नीलोत्पलपुण्डरीकारुणाम्भोजराजिराजमानमानससवृक्षे श्रीवत्स-
मुक्तासरवैजयन्तीमालाविलासिनि विशाले अङ्कपालीसमासक्तायाः
सुवर्णप्रतिमानुकारिण्याः सविलासिन्याश्चक्रवाकशकुन्त सदृशाभ्यां
कुचाभ्यामाश्लिष्टे वक्षःस्थले विद्यमानचन्दनानुमोदिना वायुना दिक्षु विसर्पता
निखिलदिङ्मुखस्थितजनेष्टानन्दसन्दोहं कन्दलयतीति भावः ॥

॥ इति वक्षोवर्णनम् ॥

## अथ भुजवर्णनम्

धावदिति ॥ धावत् पलायमानं आरं अरिसमूह एव दुस्तरत्वादब्धि
स्समुद्रः तस्य मन्थानशैले मन्दरपर्वते । उदधेर्मन्दरगिरिरिव शत्रुसमूहस्य
बाहुयुगं क्षोभकरमिति भावः । कबन्धस्य कबन्धाख्यासुरस्य अहिते
अहितकारिणि । कबन्धासुरस्य भुजौ योजनदेशावलम्बिनौ रामो बाहुयुगेन
अच्छिनदिति प्रसिद्धिः । सेतोर्बन्धेन ग्रथनेन, आवृतः अवरुद्धः,
उदन्वान्समुद्रः अल्पत्वादन्धुः कूप इव उदन्वदन्धुर्यस्य तस्मिन् ।
"पुंस्येवान्धुः प्रहिः कूप" इत्यमरः । महानपि समुद्रस्सेतुबन्धनविषये
अन्धुरिव भवतीति अतिबलशालीति भावः । अहीशानस्य भोगीन्द्रस्य बन्धौ
सुहृदि सदृशे इत्यर्थः । इतः प्राप्तः इषुणां बाणानामस्त्राणामसीनां
सन्धिस्सन्धानं सम्बन्धो येन तस्मिन् बाणासिधारिणीत्यर्थः । धार्मिकाणां
धर्मं चरतां सतां । धर्मं चरतीति ठक् । अघस्य दुःखस्य, अतिसन्धाने
प्रतारणे धौरेय्याः धुरं भारं  वोढ्र्यास्सन्धायाः प्रतिज्ञाया:
अनुपालयतीत्यनुपाले । पचाद्यच् । रक्षके स्वभक्तजनानां दुःखापनोदने
बद्धकङ्कण इति भावः । एतादृशे भुजयोः प्राञ्चले अन्त्यभागे स्तम्भाविव
भुजस्तम्भौ तयोर्युग्मे युगे अजस्रं निरन्तरमनुरुन्धानानामनुसरतां, लोकानां
जनानां, स्वरंधायितं स्वर्गान्नवदाचरितं अमृतायितमिति यावत् । कर्तुः क्यङ्
सलोपश्चेति स्वरन्धशब्दात् क्यङ् सलोपश्च । अभीपदमभयमुद्राम् ।
धामवद्भूषणं कान्तिमदलङ्करणं च । तथा धारणालाञ्छनं ज्ञानमुद्रां । धारयन्तं
दधतं । स्वयं छात्रा ब्रह्मणा वन्द्यं वन्दनीयम् । अत एव परमुत्तमं तमीडे
इत्युत्तरेणान्वयः ॥

॥ इति भुजवर्णनम् ॥

## अथ कण्ठवर्णनम्

सुललितेति ॥ सुललितस्य सुसुन्दरस्य । नवस्य नूतनस्य । कम्बो:
शङ्खस्य । निन्दासमुत्थाने तद्विषयकोपालम्भारम्भे, कन्दायितायाः
मूलभूतायाः श्रियः सम्पदः समुन्देन उंदनेन क्लेदनेन सम्पर्केणेति यावत्
। "उदि क्लेदन " इति धातुः । अनघेन निर्मलेन । द्योतानां कान्तीनां,
बृन्देन समूहेन, आवृतः युतः स्निग्धस्य श्लक्ष्णस्य दिव्यत्वादिति भावः
। बृन्दारकाणां देवानां आरामस्योपवनस्य सम्बन्धिना मन्दारेण सह संवासस्य
विन्दः लब्ध: 'विदिर् लाभे' अस्मादनुपसर्गाल्लिम्प विन्देति कर्तरि शप्रत्ययः
। 'शेमुचादीना' मिति नुम् । स चासौ अधि अधिक: पूगः अधिपूगः
क्रमुक, तदग्रे भिन्दानस्य भित्वोत्थितस्य कण्ठस्य क्रमुक कण्ठस्य
अभिनन्दः श्लाघा, तदसहाया: आभायाः कान्तेरनुविन्दानां अनुविधायिनीं
शोभां श्रियं, अभिसन्ददाति सम्बध्नातीति तथा तादृशं, रेखात्रयं यस्य
तं । स्वर्णसन्दानितैर्हेमसम्बद्धैर्दामभिस्स्वर्णसूत्रैर्दापिताभं अर्पितशोभं गलं
बिभ्रतं । शङ्खस्येव पूगकण्ठस्यापि ग्रीवासादृश्यं प्रसिद्धम् । अनुविन्दानेति
विनत्तेस्ताछील्ये चानश् । 'न लोकाव्यये' त्यादिना कारकषष्ठ्या एव
निषेधात् शेषे षष्ठ्या निषेधाभावात् समासः ॥

॥ इति कण्ठवर्णनम् ॥

## अथ दन्तपङ्क्तिवर्णनम्

दास्यभृत: हीनस्य स्वस्मादवरस्य, कौरविन्दाश्मनः
पद्मरागसम्बन्धिनो रत्नस्य, तेज एव मुकुन्दो निधिविशेषः, तस्यापहारे
अत्यमन्दाभ: अतिपटुकान्ति:, दन्तच्छदः अधरो यस्य तं । दादलतां भृशं
विकसतां, कुन्दकुसुमानां आलेः पङ्क्तेः, भागर्वस्य कान्तिमदस्य,
हुन्दायिनी हुङ्कारदायिनी धिक्कारिणी, ततोऽप्यतिशयितेत्यर्थः । दन्तालिः
दन्तपङ्क्तिर्यस्य तम् ॥

॥ इति दन्तपङ्क्तिवर्णनम् ॥

<bold> * अथ नासावर्णनम् *</bold>

कालेति ॥ काले वसन्ते, यच्चाम्पेयं चम्पकपुष्पं, तत्सङ्काशा
नासा यस्य तम् ॥

॥ इति नासावर्णनम् ॥ ## अथ गण्डद्वयम्

 समङ्कमिति॥ समङ्कं समीपं आगतेन श्रुत्यङ्काराणां
कर्णभूषणानां, भापुञ्जेन कान्तिस्तबकेन, सङ्काचि सम्बध्नत् गण्डद्वयं यस्य
तम् ॥

॥ इति गण्डद्वयवर्णनम् ॥

## अथ नेत्रवर्णनम्

काम इति ॥ कामस्य पूर्वेषु प्रथमशरः कमलं तेन सङ्काक्षिता
सम्प्रार्थिता । अक्षिश्रीनेत्रशोभा यस्य तम् ॥

॥ इति नेत्रवर्णनम् ॥

## अथ भ्रूवर्णनम्

कान्तिरिति ॥ कान्तिर्लावण्यमेव कासार: सरः तत्र सङ्काचतः
शोभमानस्य, उल्लोलस्य महातरङ्गस्य, शङ्काकरं तद्विषयसन्देहदायिभ्रूयुगं
यस्य तम् ॥

॥ इति भ्रूवर्णनम् ॥

## अथ ललाटवर्णनम्

कान्त इति ॥ कान्तो मनोज्ञः, कस्तूरिकाङ्क: कस्तूरी मुद्रा यस्य
स: अलिकं ललाटमेवार्धेन्दुः यस्य तम् ॥

॥ इति ललाटवर्णनम् ॥ <bold> * अथ केशवर्णनम् *</bold>

कालिकेति ॥ कालिकाया मेघपङ्क्ते: कलङ्के अपवादे अभियुक्तं
सन्नद्धं कैशिकं केशसमूहो यस्य तम् ॥

॥ इति केशवर्णनम् ॥

## अथ मुखवर्णनम्

कालित इति ॥ कालितो निरस्तः आनम्राणां पङ्क:
पापमेवान्धकारस्तस्यालि: पङ्क्तिस्तस्य, अहङ्कारोऽभिमानो, येन स चासौ
हासांशुः स्मितकान्तिस्तेन, सङ्काशि शोभमानं, सज्जन् उद्यन् मृगाङ्कश्चन्द्रस्स
इवाचरत् आननं यस्य तम् ॥

॥ इति मुखवर्णनम् ॥

## अथ मकुटवर्णनम्

काञ्चनेति ॥ काञ्चनश्रियः स्वर्णशोभायाः, कुटुङ्काभ:
विश्रान्तिकुञ्जसन्निभः, कोटीर: मकुटं, तत्र सङ्कनन्ति शोभन्त इति
सङ्कानीनि रत्नान्येवागदंकाराश्चिकित्सकास्तेषां भाभिर्नश्यत् अङ्के समीपे
आस्त इत्यङ्कासिमालिन्यं पङ्क इव मालिन्यपङ्क: एवातिरुक् महारोगो
यस्यास्सा दिशो विटङ्का इव कपोताद्याधारभूतास्तुल्या इव तेषामावलिः
यस्य तम् ॥
यथा चिकित्सकैर्नीरोगाः क्रियन्ते एवं यस्य  मकुटरत्नैस्स्वकान्त्या
समीपगतमालिन्यमपनुद्य दिश: प्रकाशिताः क्रियन्ते ता: तादृशाः ॥

॥ इति मकुटवर्णनम् ॥

जानकीति ॥ जानक्या: मङ्गलापाङ्ग: शोभनकटाक्ष एव
कालिन्दिका यमुना तया आसङ्गिनी आसङ्गवती लावण्यमेव गङ्गा
श्रीरामदेवकान्तिरेव गङ्गा तस्यामादृतः सादर: अनङ्ग एव मातङ्गो गजो
यस्य तम् ॥

यथा गङ्गामवगाह्य गजो मज्जेत् एवं भगवलावण्ये स्मरो  मग्न इत्यर्थः
। मदनातिशायिसौन्दर्यशालिनमिति यावत् ॥

जगतां मङ्गलं श्रीमूलरामदेवं ईडे स्तौमि ॥
गौडरीतिस्फुटाटोपविकटार्थपदोद्भटः ।
सुमतीन्द्रकृतिर्दीप्रानुप्रासो रामदण्डकः ॥

सतां मौलिषु कोटीरन्वतंसन् कर्णवीथिषु ।
हारन् कण्ठे सरामेण करुणां मयि कारयेत् ॥

सतां मौलिश्रवः कण्ठकिरीटोत्तंसहारकः ।
रोचतां सौमतीन्द्रोऽयं हरये रामदण्डकः ॥

॥ इति सर्वतन्त्रस्वतन्त्र श्रीमत्सुमतीन्द्रतीर्थ
श्रीपादविरचित - रामदण्डकव्याख्या सम्पूर्णा ॥

॥ श्रीकृष्णार्पणमस्तु ॥