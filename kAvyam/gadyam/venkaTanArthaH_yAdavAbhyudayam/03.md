+++
title = "03"

+++

<details open><summary>विश्वास-प्रस्तुतिः</summary>

अथ जगन्ति बभूवुरनाविलान्यतिमिरा हरितः प्रचकाशिरे।   
अभजदेव निशा दिवसश्रियं जननभाजिनि देवदिवाकरे ॥
</details>

<details><summary>मूलम्</summary>

अथ जगन्ति बभूवुरनाविलान्यतिमिरा हरितः प्रचकाशिरे।   
अभजदेव निशा दिवसश्रियं जननभाजिनि देवदिवाकरे ॥
</details>


<details open><summary>विश्वास-प्रस्तुतिः</summary>

ननृतुरप्सरसो दिवि नन्दिताः किमपि गीतमगीयत किन्नरैः ।   
श्रुतिसुखैः समतोषयत स्वनैरमरदुन्दुभिरानकदुन्दुभिम् ॥
</details>

<details><summary>मूलम्</summary>

ननृतुरप्सरसो दिवि नन्दिताः किमपि गीतमगीयत किन्नरैः ।   
श्रुतिसुखैः समतोषयत स्वनैरमरदुन्दुभिरानकदुन्दुभिम् ॥
</details>


<details open><summary>विश्वास-प्रस्तुतिः</summary>

दशसु तत्र दिशास्वशरीरिणी जयजयेति बभूव सरस्वती ।   
अजितमेकमगोचरयत् स्वयं स्वरसवृत्तिरसावसुरान्तकम् ॥
</details>

<details><summary>मूलम्</summary>

दशसु तत्र दिशास्वशरीरिणी जयजयेति बभूव सरस्वती ।   
अजितमेकमगोचरयत् स्वयं स्वरसवृत्तिरसावसुरान्तकम् ॥
</details>


<details open><summary>विश्वास-प्रस्तुतिः</summary>

अनतिवेलसमीरणचोदितैः शिशिरशीकरशीभरिताम्बरैः।   
जलधरैरभितो दिवि दध्वने सुरगजैरिव सूचितमङ्गलैः ॥
</details>

<details><summary>मूलम्</summary>

अनतिवेलसमीरणचोदितैः शिशिरशीकरशीभरिताम्बरैः।   
जलधरैरभितो दिवि दध्वने सुरगजैरिव सूचितमङ्गलैः ॥
</details>


<details open><summary>विश्वास-प्रस्तुतिः</summary>

ववुरथो मरुतस्त्रिदशाङ्गनावदनसौरभसारभृतः शुभाः ।   
मुदितनिर्जरमुक्तसुरद्रुमप्रसववृष्टिमधुद्रवमेदुराः ॥
</details>

<details><summary>मूलम्</summary>

ववुरथो मरुतस्त्रिदशाङ्गनावदनसौरभसारभृतः शुभाः ।   
मुदितनिर्जरमुक्तसुरद्रुमप्रसववृष्टिमधुद्रवमेदुराः ॥
</details>


<details open><summary>विश्वास-प्रस्तुतिः</summary>

मधुरिपोरवतारमहोत्सवे मुमुदिरे मधुरापुरदेवताः।   
यदभिगन्तरि भक्तजने वरं ददुरशेषमतन्द्रितचेतसः॥
</details>

<details><summary>मूलम्</summary>

मधुरिपोरवतारमहोत्सवे मुमुदिरे मधुरापुरदेवताः।   
यदभिगन्तरि भक्तजने वरं ददुरशेषमतन्द्रितचेतसः॥
</details>


<details open><summary>विश्वास-प्रस्तुतिः</summary>

अवदधीनधियो मुनयस्तदा यदनधीतमधीतवदञ्जसा।   
निगमजातमशेषमवेक्ष्य तन्निरविशन्निव मुक्तिमयीं दशाम् ॥
</details>

<details><summary>मूलम्</summary>

अवदधीनधियो मुनयस्तदा यदनधीतमधीतवदञ्जसा।   
निगमजातमशेषमवेक्ष्य तन्निरविशन्निव मुक्तिमयीं दशाम् ॥
</details>


<details open><summary>विश्वास-प्रस्तुतिः</summary>

प्रसदनं शरदागमसंभवं नभसि मासि मदीभिरुपाददे ।   
महितयोगविदां मतिभिः समं श्रुतिभिरग्यनुपप्लवनीतिभिः ॥
</details>

<details><summary>मूलम्</summary>

प्रसदनं शरदागमसंभवं नभसि मासि मदीभिरुपाददे ।   
महितयोगविदां मतिभिः समं श्रुतिभिरग्यनुपप्लवनीतिभिः ॥
</details>


<details open><summary>विश्वास-प्रस्तुतिः</summary>

निखिलचेतनमानसनिःसृताः कलुषताः समुदे (पे) त्य किल क्षणात्।   
विविशुरम्भ इव स्वयमापगाः जलनिधेरिव भोजपतेर्मनः ॥
</details>

<details><summary>मूलम्</summary>

निखिलचेतनमानसनिःसृताः कलुषताः समुदे (पे) त्य किल क्षणात्।   
विविशुरम्भ इव स्वयमापगाः जलनिधेरिव भोजपतेर्मनः ॥
</details>


<details open><summary>विश्वास-प्रस्तुतिः</summary>

असुरवीरगृहाणि पृथग्विधैरशुभशंसिभिरानशिरे मुहुः।   
अमरराजपुरेषु जजृम्भिरे शुभनिमित्तशतानि पुनः पुनः ॥
</details>

<details><summary>मूलम्</summary>

असुरवीरगृहाणि पृथग्विधैरशुभशंसिभिरानशिरे मुहुः।   
अमरराजपुरेषु जजृम्भिरे शुभनिमित्तशतानि पुनः पुनः ॥
</details>


<details open><summary>विश्वास-प्रस्तुतिः</summary>

चरमतश्च ऋणादिव देवकीपतिरमुच्यत शृङ्खलतः स्थिरात् ।   
निखिलबन्धनिवर्तकसंनिधौ विगलनं निगलस्य किमद्भुतम् ॥
</details>

<details><summary>मूलम्</summary>

चरमतश्च ऋणादिव देवकीपतिरमुच्यत शृङ्खलतः स्थिरात् ।   
निखिलबन्धनिवर्तकसंनिधौ विगलनं निगलस्य किमद्भुतम् ॥
</details>


<details open><summary>विश्वास-प्रस्तुतिः</summary>

उदितमात्मनि देवकसंभवा दनुजभेदनमङ्कगतं दधौ ।   
कमपि काञ्चनभूभृदधित्यका हरिहयोपलशृङ्गमिवाद्भुतम् ॥
</details>

<details><summary>मूलम्</summary>

उदितमात्मनि देवकसंभवा दनुजभेदनमङ्कगतं दधौ ।   
कमपि काञ्चनभूभृदधित्यका हरिहयोपलशृङ्गमिवाद्भुतम् ॥
</details>


<details open><summary>विश्वास-प्रस्तुतिः</summary>

विधृतशङ्खरथाङ्गगदाम्बुजः शबलितः शुभया वनमालया ।   
पितुरसूत मुदं पृथुकस्तदा जलधिडिम्भनिभो जननीधृतः ॥
</details>

<details><summary>मूलम्</summary>

विधृतशङ्खरथाङ्गगदाम्बुजः शबलितः शुभया वनमालया ।   
पितुरसूत मुदं पृथुकस्तदा जलधिडिम्भनिभो जननीधृतः ॥
</details>


<details open><summary>विश्वास-प्रस्तुतिः</summary>

पितरमब्जभुवामनपायिनं प्रियतमाङ्कगतं परिपश्यता ।   
स विभुरानकदुन्दुभिना महान् अवितथैः स्वगुणैरभितुष्टुवे ॥
</details>

<details><summary>मूलम्</summary>

पितरमब्जभुवामनपायिनं प्रियतमाङ्कगतं परिपश्यता ।   
स विभुरानकदुन्दुभिना महान् अवितथैः स्वगुणैरभितुष्टुवे ॥
</details>


<details open><summary>विश्वास-प्रस्तुतिः</summary>

प्रणिपतामि भवन्तमनन्यधीरखिलकारणमाश्रिततारणम् ।   
अनुगमादनिदम्प्रथमा गिरः किमपि यत्पदमेकमधीयते ॥
</details>

<details><summary>मूलम्</summary>

प्रणिपतामि भवन्तमनन्यधीरखिलकारणमाश्रिततारणम् ।   
अनुगमादनिदम्प्रथमा गिरः किमपि यत्पदमेकमधीयते ॥
</details>


<details open><summary>विश्वास-प्रस्तुतिः</summary>

विषमकर्मविपाकपरम्पराविवशवृत्तिषु देहिषु दुस्तरम्।   
करुणया तव देव कटाक्षिताः कतिचिदेव तरन्ति भवार्णवम् ॥
</details>

<details><summary>मूलम्</summary>

विषमकर्मविपाकपरम्पराविवशवृत्तिषु देहिषु दुस्तरम्।   
करुणया तव देव कटाक्षिताः कतिचिदेव तरन्ति भवार्णवम् ॥
</details>


<details open><summary>विश्वास-प्रस्तुतिः</summary>

त्वदनुभावमहोदधिशीकरैरवशपातिभिराहितशक्तयः।   
अवधिभेदवतीमुपभुञ्जते स्वपदसंपदमब्जभवादयः ॥
</details>

<details><summary>मूलम्</summary>

त्वदनुभावमहोदधिशीकरैरवशपातिभिराहितशक्तयः।   
अवधिभेदवतीमुपभुञ्जते स्वपदसंपदमब्जभवादयः ॥
</details>


<details open><summary>विश्वास-प्रस्तुतिः</summary>

श्रुतिकिरीटशुभाश्रयविग्रहः परमसत्त्वनिधिः प्रतिपद्यसे ।   
जगदनुग्रहमारुतचोदितो विविधरूपतरङ्गविकल्पनाम् ॥
</details>

<details><summary>मूलम्</summary>

श्रुतिकिरीटशुभाश्रयविग्रहः परमसत्त्वनिधिः प्रतिपद्यसे ।   
जगदनुग्रहमारुतचोदितो विविधरूपतरङ्गविकल्पनाम् ॥
</details>


<details open><summary>विश्वास-प्रस्तुतिः</summary>

त्वयि न देव यदायतते न तज्जगति जङ्गममन्यदथापि वा ।   
इति महिम्नि तव प्रमिते परं विभजने विविधैः स्थितमागमैः॥
</details>

<details><summary>मूलम्</summary>

त्वयि न देव यदायतते न तज्जगति जङ्गममन्यदथापि वा ।   
इति महिम्नि तव प्रमिते परं विभजने विविधैः स्थितमागमैः॥
</details>


<details open><summary>विश्वास-प्रस्तुतिः</summary>

अखिललोकपितुस्तव पुत्रतामहमयाचमनन्यमनोरथः ।   
वरद वाञ्छितदानधृतव्रते त्वयि तदेवमयत्नमपच्यत ॥
</details>

<details><summary>मूलम्</summary>

अखिललोकपितुस्तव पुत्रतामहमयाचमनन्यमनोरथः ।   
वरद वाञ्छितदानधृतव्रते त्वयि तदेवमयत्नमपच्यत ॥
</details>


<details open><summary>विश्वास-प्रस्तुतिः</summary>

अवनिभारनिराकरणार्थिनां क्रतुभुजामभिलाषमवन्ध्ययन् ।   
जितरिपूणि बहूनि दयानिधे विहरणानि विधातुमिहार्हसि ॥
</details>

<details><summary>मूलम्</summary>

अवनिभारनिराकरणार्थिनां क्रतुभुजामभिलाषमवन्ध्ययन् ।   
जितरिपूणि बहूनि दयानिधे विहरणानि विधातुमिहार्हसि ॥
</details>


<details open><summary>विश्वास-प्रस्तुतिः</summary>

दनुजमोहनदोहलिना त्वया सहजलाञ्छनसंवरणं क्षमम् ।   
तदधुना शमयन्मम साध्वसं यवमिकामधिगच्छ यथेप्सितम्॥
</details>

<details><summary>मूलम्</summary>

दनुजमोहनदोहलिना त्वया सहजलाञ्छनसंवरणं क्षमम् ।   
तदधुना शमयन्मम साध्वसं यवमिकामधिगच्छ यथेप्सितम्॥
</details>


<details open><summary>विश्वास-प्रस्तुतिः</summary>

इति स भीतमवेक्ष्य दयानिधिः स्मितमुखो वसुदेवमभाषत।   
त्वमसि मे जनकः किमिहान्यथा किमपि तात मुधा कथितं त्वया ॥
</details>

<details><summary>मूलम्</summary>

इति स भीतमवेक्ष्य दयानिधिः स्मितमुखो वसुदेवमभाषत।   
त्वमसि मे जनकः किमिहान्यथा किमपि तात मुधा कथितं त्वया ॥
</details>


<details open><summary>विश्वास-प्रस्तुतिः</summary>

इयममर्त्यपितुस्तव गेहिनी दिविषदां जननी मम चानघा ।   
अभिमतं युवयोरनवग्रहं समयभावि मयैव समर्थ्यते ॥
</details>

<details><summary>मूलम्</summary>

इयममर्त्यपितुस्तव गेहिनी दिविषदां जननी मम चानघा ।   
अभिमतं युवयोरनवग्रहं समयभावि मयैव समर्थ्यते ॥
</details>


<details open><summary>विश्वास-प्रस्तुतिः</summary>

यदि बिभेषि भजामि मनुष्यतामथ च मां नय नन्दगृहं क्षणात् ।   
दुहितरं च समानय तस्य तां गतभयो भव दूरगते मयि ॥
</details>

<details><summary>मूलम्</summary>

यदि बिभेषि भजामि मनुष्यतामथ च मां नय नन्दगृहं क्षणात् ।   
दुहितरं च समानय तस्य तां गतभयो भव दूरगते मयि ॥
</details>


<details open><summary>विश्वास-प्रस्तुतिः</summary>

अथ निशम्य नियोगमभङ्गुरं मधुजितो मधुराक्षरमन्थरम् ।   
हितमिदं प्रतिपद्य तमाददे गुरुतरं कृपया लघुतां गतम् ॥
</details>

<details><summary>मूलम्</summary>

अथ निशम्य नियोगमभङ्गुरं मधुजितो मधुराक्षरमन्थरम् ।   
हितमिदं प्रतिपद्य तमाददे गुरुतरं कृपया लघुतां गतम् ॥
</details>


<details open><summary>विश्वास-प्रस्तुतिः</summary>

श्रुतिसुगन्धितदाननचन्द्रिका मुषितमोहतमा मुनिसंनिभः ।   
अधिजगाम स तन्मयतां क्षणादनिमिषत्वमुत प्रतिसंदधे ॥
</details>

<details><summary>मूलम्</summary>

श्रुतिसुगन्धितदाननचन्द्रिका मुषितमोहतमा मुनिसंनिभः ।   
अधिजगाम स तन्मयतां क्षणादनिमिषत्वमुत प्रतिसंदधे ॥
</details>


<details open><summary>विश्वास-प्रस्तुतिः</summary>

तुहिनभानुदिनाकरलोचनं निगमनिःश्वसितं स्वसुतस्य तत् ।   
अनुबभूव मुहुर्मुहुरादरादनघमाननमानकदुन्दुभिः ॥
</details>

<details><summary>मूलम्</summary>

तुहिनभानुदिनाकरलोचनं निगमनिःश्वसितं स्वसुतस्य तत् ।   
अनुबभूव मुहुर्मुहुरादरादनघमाननमानकदुन्दुभिः ॥
</details>


<details open><summary>विश्वास-प्रस्तुतिः</summary>

जिगमिषुः स दिशो दश यादवः सकृदवैक्षत साध्वसविह्वलः ।   
अनघवैभवमर्भकमुद्वहन्नमितगुप्तिनिरुद्धगतौ गृहे ॥
</details>

<details><summary>मूलम्</summary>

जिगमिषुः स दिशो दश यादवः सकृदवैक्षत साध्वसविह्वलः ।   
अनघवैभवमर्भकमुद्वहन्नमितगुप्तिनिरुद्धगतौ गृहे ॥
</details>


<details open><summary>विश्वास-प्रस्तुतिः</summary>

विजघटे सहसैव कवाटिका व्रजमथ व्रजतो यदुभूभृतः ।   
उपकल्पमशेरत रक्षकाः सरणिमादिदिशुर्गृहदेवताः ॥
</details>

<details><summary>मूलम्</summary>

विजघटे सहसैव कवाटिका व्रजमथ व्रजतो यदुभूभृतः ।   
उपकल्पमशेरत रक्षकाः सरणिमादिदिशुर्गृहदेवताः ॥
</details>


<details open><summary>विश्वास-प्रस्तुतिः</summary>

क्षरदसूनिव यामिकरक्षकान्मुषितमञ्जुगिरः शुकशारिकाः ।   
यदुकुलेन्दुरपश्यदमीलितान्परिजनानपि चित्रगतानिव ॥
</details>

<details><summary>मूलम्</summary>

क्षरदसूनिव यामिकरक्षकान्मुषितमञ्जुगिरः शुकशारिकाः ।   
यदुकुलेन्दुरपश्यदमीलितान्परिजनानपि चित्रगतानिव ॥
</details>


<details open><summary>विश्वास-प्रस्तुतिः</summary>

उपयतो विशिखां सदनान्तरात्कुवलयाभकुमारतनुत्विषा ।   
शतमखोपलमेचकया द्रुतं शमितसंतमसा हरितो बभुः ॥
</details>

<details><summary>मूलम्</summary>

उपयतो विशिखां सदनान्तरात्कुवलयाभकुमारतनुत्विषा ।   
शतमखोपलमेचकया द्रुतं शमितसंतमसा हरितो बभुः ॥
</details>


<details open><summary>विश्वास-प्रस्तुतिः</summary>

श्रुतिमयो विहगः परितः प्रभुं  
**व्यचरद्** आशु विधूत-निशाचरः ।   
**अनुजगाम** च भू-धर-पन्नगः  
स्फुट-फणा-मणि-दीप-गणोद्वहः +++(मार्ग-प्रकाशनाय, छत्त्र-वृत्त्यै च)+++॥
</details>

<details><summary>मूलम्</summary>

श्रुतिमयो विहगः परितः प्रभुं व्यचरदाशु विधूतनिशाचरः ।   
अनुजगाम च भूधरपन्नगः स्फुटफणामणिदीपगणोद्वहः ॥
</details>


<details open><summary>विश्वास-प्रस्तुतिः</summary>

दिनकरोपमदीधितिभिस्तदा दनुजदेहविदारणदारुणैः।   
परिगतः किल पञ्चभिरायुधैर्यदुपतिः प्रजहावसहायताम् ॥
</details>

<details><summary>मूलम्</summary>

दिनकरोपमदीधितिभिस्तदा दनुजदेहविदारणदारुणैः।   
परिगतः किल पञ्चभिरायुधैर्यदुपतिः प्रजहावसहायताम् ॥
</details>


<details open><summary>विश्वास-प्रस्तुतिः</summary>

प्रगुणमिन्दुनिवेदितपद्धतिर्यदुकुलेन्दुरथो यमुनानदीम् ।   
परमपूरुषमक्षतपौरुषः पतगराज इवाशु वहन्ययौ ॥
</details>

<details><summary>मूलम्</summary>

प्रगुणमिन्दुनिवेदितपद्धतिर्यदुकुलेन्दुरथो यमुनानदीम् ।   
परमपूरुषमक्षतपौरुषः पतगराज इवाशु वहन्ययौ ॥
</details>


<details open><summary>विश्वास-प्रस्तुतिः</summary>

तनुतरङ्गपृषत्कणशीतलः सुरभिकैरवसौहृदवासितः।   
अभिसमेतमसेवत मारुतो यमुनया प्रहितो यदुपुंगवम्॥
</details>

<details><summary>मूलम्</summary>

तनुतरङ्गपृषत्कणशीतलः सुरभिकैरवसौहृदवासितः।   
अभिसमेतमसेवत मारुतो यमुनया प्रहितो यदुपुंगवम्॥
</details>


<details open><summary>विश्वास-प्रस्तुतिः</summary>

पवनकम्पितपल्लवपाणिका प्रहितपुष्पभरा पदवीमुखे ।   
उपजुहाव किल भ्रमरस्वनैर्यदुपतिं यमुनोपवनस्थली ॥
</details>

<details><summary>मूलम्</summary>

पवनकम्पितपल्लवपाणिका प्रहितपुष्पभरा पदवीमुखे ।   
उपजुहाव किल भ्रमरस्वनैर्यदुपतिं यमुनोपवनस्थली ॥
</details>


<details open><summary>विश्वास-प्रस्तुतिः</summary>

निमिषितासितनीरजलोचना मुकुलिताब्जमुखी सवितुः सुता ।   
ललितदीनरथाङ्गयुगस्वना कुहकदैन्यमशोचदिव प्रभोः ॥
</details>

<details><summary>मूलम्</summary>

निमिषितासितनीरजलोचना मुकुलिताब्जमुखी सवितुः सुता ।   
ललितदीनरथाङ्गयुगस्वना कुहकदैन्यमशोचदिव प्रभोः ॥
</details>


<details open><summary>विश्वास-प्रस्तुतिः</summary>

विकचकैरवतारकिताकृतिं तनुमतीमिव शारदयामिनीम् ।   
त्वरितमम्बुनिधेरभिसारिकां तरितुमैहत सत्यसमीहितः॥
</details>

<details><summary>मूलम्</summary>

विकचकैरवतारकिताकृतिं तनुमतीमिव शारदयामिनीम् ।   
त्वरितमम्बुनिधेरभिसारिकां तरितुमैहत सत्यसमीहितः॥
</details>


<details open><summary>विश्वास-प्रस्तुतिः</summary>

भवति किं नु भविष्यति वा किमित्यनवधरितशौरिविहारया ।   
चकितयेव विरोचनकन्यया विधुतवीचिकरं किल विव्यथे ॥
</details>

<details><summary>मूलम्</summary>

भवति किं नु भविष्यति वा किमित्यनवधरितशौरिविहारया ।   
चकितयेव विरोचनकन्यया विधुतवीचिकरं किल विव्यथे ॥
</details>


<details open><summary>विश्वास-प्रस्तुतिः</summary>

घनतमःपरिपाकमलीमसैर्गुरुभिरूर्मिगणैरनुपप्लुतः ।   
अतिततार दिनाधिपतेः सुतामनघयोगमना इव संसृतिम् ॥
</details>

<details><summary>मूलम्</summary>

घनतमःपरिपाकमलीमसैर्गुरुभिरूर्मिगणैरनुपप्लुतः ।   
अतिततार दिनाधिपतेः सुतामनघयोगमना इव संसृतिम् ॥
</details>


<details open><summary>विश्वास-प्रस्तुतिः</summary>

यदुपतेर्यमुना त्वरितं यतः प्रतियतश्च समर्पितपद्धतिः।   
स्वयममर्त्यमदावलमज्जनी चरणलङ्घ्यजला समजायत ॥
</details>

<details><summary>मूलम्</summary>

यदुपतेर्यमुना त्वरितं यतः प्रतियतश्च समर्पितपद्धतिः।   
स्वयममर्त्यमदावलमज्जनी चरणलङ्घ्यजला समजायत ॥
</details>


<details open><summary>विश्वास-प्रस्तुतिः</summary>

अजनि पश्चिमतो भृशमुन्नता रविसुता पुरतः स्थलशेषिता ।   
अधिरुरोह पदं किमसौ हरेः प्रतिययौ यदि वा पितरं गिरिम् ॥
</details>

<details><summary>मूलम्</summary>

अजनि पश्चिमतो भृशमुन्नता रविसुता पुरतः स्थलशेषिता ।   
अधिरुरोह पदं किमसौ हरेः प्रतिययौ यदि वा पितरं गिरिम् ॥
</details>


<details open><summary>विश्वास-प्रस्तुतिः</summary>

अकृतसेतुमनाकलितप्लवां जननसिन्धुदृढप्लवमुद्वहन् ।   
रविसुतामतिलङ्घ्य रमापतिं सपदि घोषसमीपमुपानयत् ॥
</details>

<details><summary>मूलम्</summary>

अकृतसेतुमनाकलितप्लवां जननसिन्धुदृढप्लवमुद्वहन् ।   
रविसुतामतिलङ्घ्य रमापतिं सपदि घोषसमीपमुपानयत् ॥
</details>


<details open><summary>विश्वास-प्रस्तुतिः</summary>

अथ कयाचन कारणनिद्रया विवशसुप्तजनं व्रजमाविशत् ।   
धनदपत्तनसंपदि यत्र सा स्वसितमग्र्यमसूयत रोहिणी ॥
</details>

<details><summary>मूलम्</summary>

अथ कयाचन कारणनिद्रया विवशसुप्तजनं व्रजमाविशत् ।   
धनदपत्तनसंपदि यत्र सा स्वसितमग्र्यमसूयत रोहिणी ॥
</details>


<details open><summary>विश्वास-प्रस्तुतिः</summary>

उपगते वसुदेवसुतेन्तिकं नरकवैरिणि नन्दकुटुम्बिनी ।   
अरणिसंभवपावकसंगमादभजताध्वरवेदिरिव श्रियम् ॥
</details>

<details><summary>मूलम्</summary>

उपगते वसुदेवसुतेन्तिकं नरकवैरिणि नन्दकुटुम्बिनी ।   
अरणिसंभवपावकसंगमादभजताध्वरवेदिरिव श्रियम् ॥
</details>


<details open><summary>विश्वास-प्रस्तुतिः</summary>

न्यधित नन्दवधूसविधे सुतं द्रुतमुपादित गोपकुमारिकाम् ।   
अथ निनाय च देवकनन्दनीशयनमानकदुन्दुभिराशु ताम् ॥
</details>

<details><summary>मूलम्</summary>

न्यधित नन्दवधूसविधे सुतं द्रुतमुपादित गोपकुमारिकाम् ।   
अथ निनाय च देवकनन्दनीशयनमानकदुन्दुभिराशु ताम् ॥
</details>


<details open><summary>विश्वास-प्रस्तुतिः</summary>

अनवबुद्धजनार्दनकन्यकाविनिमयस्त्वथ भोजगणेश्वरः ।   
दृषदि तामभिहन्तुमपातयत्प्रतिजघान च सा चरणेन तम् ॥
</details>

<details><summary>मूलम्</summary>

अनवबुद्धजनार्दनकन्यकाविनिमयस्त्वथ भोजगणेश्वरः ।   
दृषदि तामभिहन्तुमपातयत्प्रतिजघान च सा चरणेन तम् ॥
</details>


<details open><summary>विश्वास-प्रस्तुतिः</summary>

नृपतिराशु पदा निहतस्तया निपतितोदितकन्तुकवद्भवन् ।   
दवसमावृतशैलनिभः क्रुधा दरनिमीलितदृष्टिरदूयत ॥
</details>

<details><summary>मूलम्</summary>

नृपतिराशु पदा निहतस्तया निपतितोदितकन्तुकवद्भवन् ।   
दवसमावृतशैलनिभः क्रुधा दरनिमीलितदृष्टिरदूयत ॥
</details>


<details open><summary>विश्वास-प्रस्तुतिः</summary>

उदपतद्दिवमुग्रघनस्वना युवतिरूपयुगात्ययशर्वरी ।   
असुरघातिभिरष्टभिरायुधैरलघुभिश्चपलाभिरिवाश्रिता ॥
</details>

<details><summary>मूलम्</summary>

उदपतद्दिवमुग्रघनस्वना युवतिरूपयुगात्ययशर्वरी ।   
असुरघातिभिरष्टभिरायुधैरलघुभिश्चपलाभिरिवाश्रिता ॥
</details>


<details open><summary>विश्वास-प्रस्तुतिः</summary>

अथ च भोजनियन्तुरयन्त्रिता दनुजहन्तुरुदन्तमुदैरिरत् ।   
पटुगभीरमुदारमनाकुलं हितमविस्तरमर्थ्यमविप्लवम् ॥
</details>

<details><summary>मूलम्</summary>

अथ च भोजनियन्तुरयन्त्रिता दनुजहन्तुरुदन्तमुदैरिरत् ।   
पटुगभीरमुदारमनाकुलं हितमविस्तरमर्थ्यमविप्लवम् ॥
</details>


<details open><summary>विश्वास-प्रस्तुतिः</summary>

अहमशेषसुरासुरमोहनी यवनिका मधुकैटभमर्दिनः ।   
प्रबलशुम्भनिशुम्भनिषूदने प्रणिहिता हतया तव किं मया ॥
</details>

<details><summary>मूलम्</summary>

अहमशेषसुरासुरमोहनी यवनिका मधुकैटभमर्दिनः ।   
प्रबलशुम्भनिशुम्भनिषूदने प्रणिहिता हतया तव किं मया ॥
</details>


<details open><summary>विश्वास-प्रस्तुतिः</summary>

वसति नन्दगृहे विबुधद्विषां दमयिता वसुदेवसमुद्भवः ।   
अयमसौ तव नाशयितेति सा दरमुदीर्य जगाम यथेप्सितम् ॥
</details>

<details><summary>मूलम्</summary>

वसति नन्दगृहे विबुधद्विषां दमयिता वसुदेवसमुद्भवः ।   
अयमसौ तव नाशयितेति सा दरमुदीर्य जगाम यथेप्सितम् ॥
</details>


<details open><summary>विश्वास-प्रस्तुतिः</summary>

मधुहिरण्यनिभो मधुरापतिर्दिनहुताशनदीनदशां गतः ।   
श्वसितजल्पितवेपितहुंकृतैररतिमायतभीतिरसूचयत् ॥
</details>

<details><summary>मूलम्</summary>

मधुहिरण्यनिभो मधुरापतिर्दिनहुताशनदीनदशां गतः ।   
श्वसितजल्पितवेपितहुंकृतैररतिमायतभीतिरसूचयत् ॥
</details>


<details open><summary>विश्वास-प्रस्तुतिः</summary>

जडमतिः स जनार्दनमायया विहसितस्त्रपया जनितव्यथः ।   
अपकृतं वसुद्वममोचयद्दयितया सह दीनविलापया ॥
</details>

<details><summary>मूलम्</summary>

जडमतिः स जनार्दनमायया विहसितस्त्रपया जनितव्यथः ।   
अपकृतं वसुद्वममोचयद्दयितया सह दीनविलापया ॥
</details>


<details open><summary>विश्वास-प्रस्तुतिः</summary>

किमपि चिन्तितमागतमन्यथा किमिदमित्यवशादुपजातया।   
विषविदूषितयेव मनीषया मुहुरदूयत मोहविचेष्टितः ॥
</details>

<details><summary>मूलम्</summary>

किमपि चिन्तितमागतमन्यथा किमिदमित्यवशादुपजातया।   
विषविदूषितयेव मनीषया मुहुरदूयत मोहविचेष्टितः ॥
</details>


<details open><summary>विश्वास-प्रस्तुतिः</summary>

अविषये विपदामसुरान्तके पुनरियेष निकारपरम्पराम् ।   
नियतिरेकमुखी दुरतिक्रमा कृतधिया किमुतानिलचेतसा ॥
</details>

<details><summary>मूलम्</summary>

अविषये विपदामसुरान्तके पुनरियेष निकारपरम्पराम् ।   
नियतिरेकमुखी दुरतिक्रमा कृतधिया किमुतानिलचेतसा ॥
</details>


<details open><summary>विश्वास-प्रस्तुतिः</summary>

परिबभूव चुकोप विसिष्मिये परिजहास हरिं प्रजगर्ज च ।   
परिणतेन भवान्तरवासनाग्रहगुणेन भजन्भवितव्यताम् ॥
</details>

<details><summary>मूलम्</summary>

परिबभूव चुकोप विसिष्मिये परिजहास हरिं प्रजगर्ज च ।   
परिणतेन भवान्तरवासनाग्रहगुणेन भजन्भवितव्यताम् ॥
</details>


<details open><summary>विश्वास-प्रस्तुतिः</summary>

क्वचन धामनि कंसनिवेदिते सभयमानकदुन्दुभिरावसत् ।   
स्मृतिगतेन सुतेन सजीविता दिनशतानि निनाय च देवकी ॥
</details>

<details><summary>मूलम्</summary>

क्वचन धामनि कंसनिवेदिते सभयमानकदुन्दुभिरावसत् ।   
स्मृतिगतेन सुतेन सजीविता दिनशतानि निनाय च देवकी ॥
</details>


<details open><summary>विश्वास-प्रस्तुतिः</summary>

विगतकन्यकया च यशोदया नियतिसंभृतनिर्भरनिद्रया ।   
चिरसमागतजागरयान्तिके हरिरपत्यमदृश्यत धन्यया ॥
</details>

<details><summary>मूलम्</summary>

विगतकन्यकया च यशोदया नियतिसंभृतनिर्भरनिद्रया ।   
चिरसमागतजागरयान्तिके हरिरपत्यमदृश्यत धन्यया ॥
</details>


<details open><summary>विश्वास-प्रस्तुतिः</summary>

यदवबुद्धनिराकुलनीतिभिर्मुनिगणैरधुनापि विमृग्यते ।   
तदिदमागममौलिविभूषणं विधिवशादभवद्व्रजभूषणम् ॥
</details>

<details><summary>मूलम्</summary>

यदवबुद्धनिराकुलनीतिभिर्मुनिगणैरधुनापि विमृग्यते ।   
तदिदमागममौलिविभूषणं विधिवशादभवद्व्रजभूषणम् ॥
</details>


<details open><summary>विश्वास-प्रस्तुतिः</summary>

अनघवत्समनाकुलधेनुकं प्रचुरदुग्धमचोरभयोद्भवम् ।   
व्रजमनामयविश्वजनं विभुः कृतयुगास्पदकल्पमकल्पयत् ॥
</details>

<details><summary>मूलम्</summary>

अनघवत्समनाकुलधेनुकं प्रचुरदुग्धमचोरभयोद्भवम् ।   
व्रजमनामयविश्वजनं विभुः कृतयुगास्पदकल्पमकल्पयत् ॥
</details>


<details open><summary>विश्वास-प्रस्तुतिः</summary>

अजनि गोपगृहेषु मनोरमैरमितकान्तिभिरप्सरसां गणैः ।   
यदनुभूतिरसेन समेष्यतः शरणयादवशैशवयौवने ॥
</details>

<details><summary>मूलम्</summary>

अजनि गोपगृहेषु मनोरमैरमितकान्तिभिरप्सरसां गणैः ।   
यदनुभूतिरसेन समेष्यतः शरणयादवशैशवयौवने ॥
</details>


<details open><summary>विश्वास-प्रस्तुतिः</summary>

सुरमहीसुरतोषणमादरान्नवमुपादित नन्द उदारधीः ।   
तरलगोपगणागमसंकुलं तनयजन्ममहोत्सवमद्भुतम् ॥
</details>

<details><summary>मूलम्</summary>

सुरमहीसुरतोषणमादरान्नवमुपादित नन्द उदारधीः ।   
तरलगोपगणागमसंकुलं तनयजन्ममहोत्सवमद्भुतम् ॥
</details>


<details open><summary>विश्वास-प्रस्तुतिः</summary>

अधिचकार वदान्यमणेः श्रियं व्यधित कल्पतरोरनुकल्पताम् ।   
अजनयच्च सुतप्रसवोत्सवे महति मेघविकत्थनमोघताम् ॥
</details>

<details><summary>मूलम्</summary>

अधिचकार वदान्यमणेः श्रियं व्यधित कल्पतरोरनुकल्पताम् ।   
अजनयच्च सुतप्रसवोत्सवे महति मेघविकत्थनमोघताम् ॥
</details>


<details open><summary>विश्वास-प्रस्तुतिः</summary>

निधिमनन्तमिव स्वयमुत्थितं निरवधिं निजभागमिवोदितम् ।   
व्रजभुवः प्रतिलभ्य रमापतिं जहसुरैन्द्रमसारतरं पदम् ॥
</details>

<details><summary>मूलम्</summary>

निधिमनन्तमिव स्वयमुत्थितं निरवधिं निजभागमिवोदितम् ।   
व्रजभुवः प्रतिलभ्य रमापतिं जहसुरैन्द्रमसारतरं पदम् ॥
</details>


<details open><summary>विश्वास-प्रस्तुतिः</summary>

पुत्रं प्रसूय तपसा पुरुषं पुराणं कालं चिरं विधिवशात्कृतविप्रकर्षौ ।   
शङ्काकलङ्कितधियावपि दम्पती तौ तद्वैभवस्मरणशान्तरुजावभूताम् ॥
</details>

<details><summary>मूलम्</summary>

पुत्रं प्रसूय तपसा पुरुषं पुराणं कालं चिरं विधिवशात्कृतविप्रकर्षौ ।   
शङ्काकलङ्कितधियावपि दम्पती तौ तद्वैभवस्मरणशान्तरुजावभूताम् ॥
</details>


<details open><summary>विश्वास-प्रस्तुतिः</summary>

नन्दसद्मनि नवेम्दुसंनिभौ वासमेत्य वसुदेवनन्दनौ ।   
वृद्धिमापतुरनेहसा स्वयं स्वादुभोगजननीं सुपर्वणाम् ॥
</details>

<details><summary>मूलम्</summary>

नन्दसद्मनि नवेम्दुसंनिभौ वासमेत्य वसुदेवनन्दनौ ।   
वृद्धिमापतुरनेहसा स्वयं स्वादुभोगजननीं सुपर्वणाम् ॥
</details>

