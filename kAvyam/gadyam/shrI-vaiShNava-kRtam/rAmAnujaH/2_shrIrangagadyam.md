+++
title = "२ श्रीरङ्गगद्यम्"

+++
<details><summary>विस्तारः (द्रष्टुं नोद्यम्)</summary>

श्रीधराय नमः  
श्रियै नमः  
श्रीमते रामानुजाय नमः  
श्रीभगवद्रामानुजविरचिते गद्यत्रये श्रीरङ्गगद्यम्  

चिद्-अचित्-पर-तत्त्वानां  
तत्त्व-याथात्म्य-वेदिने ।  
रामानुजाय मुनये  
नमो मम गरीयसे ॥

Source: [TW](https://archive.org/details/gadyatrayamramanujacharyasrutaprakasikabhasyasudarsanasurirahasyaraksavedantades/page/n120/mode/1up)
</details>

<details><summary>वेङ्कट-नाथः</summary>

श्रीवेदान्त-देशिक-प्रणीतं  
मित-गद्याधिकार-नामकं  
श्रीरङ्ग-गद्य-व्याख्यानम्  

श्रीमल्-लक्ष्मण-मुनिना  
शिष्य-हितैकाग्र-चेतसा कथितम् ।  
मित-गद्यम् अमितसारं[^1_pg1]  
व्यक्तं व्याख्याति वेङ्कटेश-कविः ॥  

[^1_pg1]: मितगद्यममृतसारं -अ। 


अत्र द्वयार्थानुसन्धान-रसिकेन भगवता भाष्यकारेण  
बृहद्-गद्ये व्याख्यातम् अपि द्वयम्,  
'बहुधा श्रोतव्यम्' इति मन्यमानेभ्यः शिष्येभ्यः  
पुनर् अप्य् आकिञ्चन्यादि  
प्रपञ्चन-पूर्वक-स्वानुष्ठान-प्रकाशन-प्रक्रिययैव सङ्क्षेपेण व्याक्रियते ।  
तथा हि -  
अत्रादिमं वाक्यम् उत्तर-खण्डस्य विवरणम्;  
द्वितीयं पूर्व-खण्डस्य ।  
तेनैवाधिकार-विशेषः कार्पण्य-रूपम् अङ्गं च प्रदर्शितम्[^2_pg1] ।  
तृतीयं तु महा-विश्वासाद्य्-अङ्गान्तर-ज्ञापकम् ।  
अनन्तरं श्लोक-द्वयानुपठनेन पूर्वोक्त एवार्थः  
प्रमाणतः प्रतिष्ठाप्यते । 

ततः परेण वाक्येन  
पूर्ण-प्रपत्य्-अकुशले जनेऽपि  
तत्-पूरणानुगुण-प्रपत्ति-वाक्योच्चारण-वैभवं ख्याप्यते ।  

तत्-सिद्ध्य्-अर्थं पश्चाच् चतुर्दशभिः सम्बुद्धिभिर्  
नारायण-शब्दोक्ताः शरण्याकार-विशेषाः प्रकाश्यन्ते । 

'नमोऽस्तु ते' इत्यनेन तु प्रकृतोपाये  
प्रधानभूतो भरन्यासांशः,  
फलप्रार्थनं वा निगद्यत  
इति विभागः ।  
</details>

[^2_pg1]: प्रदर्शितं भवति - अ ।  


<dg 1/>

<details><summary>विषयः - यदुगिरिग्रन्थोक्तः</summary>

भगवद्-दिव्य-गुणानुसन्धान-पूर्वकं  
तद्-अनुगुण-स्वभावाविर्भावतः  
स्वस्य भगवति नित्य-कैङ्कर्य-लाभ-प्रार्थना 
</details>


<details open><summary>विश्वास-प्रस्तुतिः</summary>

**स्वाधीन**--त्रि-विध+++(←चेतने बद्ध-मुक्त-नित्याः, अचेतने काल-प्रकृति-शुद्धसत्त्वानि च)+++--चेतनाचेतन--स्व-रूप--स्थिति+++(→अनुवर्तन)+++-प्रवृत्ति-**भेदम्**,
</details>

<details><summary>मूलम्</summary>

स्वाधीन-त्रिविध-चेतनाचेतन-स्वरूप-स्थिति-प्रवृत्ति-भेदम्,
</details>
 

<details><summary>वेङ्कट-नाथः</summary>

स्वाधीनेत्यादि -  

इह च प्रथमं  
स-विभूतिकस्य भगवतः परम-प्राप्यत्वादि-सिद्ध्य्-अर्थं  
चतुर्थ्यन्त-पद-प्रदर्शितं सर्वेश्वरत्वादिकम् आह - स्वाधीन इति ।  
**स्व**-शब्देन मुक्त-प्राप्यस्य कैङ्कर्योद्देशस्य सर्वेश्वरस्य  
श्रुत्यादि-प्रसिद्धं निरतिशयानन्दत्वादिकं सूच्यते ।  

**स्वाधीन**-शब्देन भगवत्-स्वरूपाधीनत्वं, तद्-इच्छाधीनत्वं च विवक्षितम् ।  
सर्वस्य साक्षात् परम्परया वा  
तद्-आश्रिततया तत्-स्वरूपाधीनत्वम् ।  

तत्र नित्यानां पदार्थानां तद्-इच्छाधीन-स्वरूपत्वं  
तद्-अभावे तेषाम् अभावः प्रसजेद्  
इति प्रसङ्ग-मुखेन स्थाप्यम् ।  
तद्-अभिप्रायेण हि आहुः  

> '**इच्छात** एव तव **विश्व-पदार्थ-सत्ता**  
नित्यं प्रियास् तव तु केचन ते हि **नित्याः** ।  
नित्यं त्वद्-एक-पर-तन्त्र--निज-स्वरूपा  
भावत्क-मङ्गल-**गुणा हि निदर्शनं** नः' ॥  
> (वै.स्त. ३६) 

इति ।  
अभाषि च शारीरकान्ते - 

> 'परम-पुरुष-भोगोपकरणस्य लीलोपकरणस्य च  
नित्यतया शास्त्रावगतस्य' 

> 'परम-पुरुषस्य नित्येष्टत्वाद् एव  
तथाऽवस्थानम् अस्तीति शास्त्राद् अवगम्यते'  
(श्री. भा. ४-४-२०) 

इति । 

अनित्यानां तु तद्-इच्छाधीन-स्वरूपत्वं तद्-आयत्तोत्पत्तिकतया हि प्रसिद्धम् । 

गुरु-द्रव्याणां पतन-प्रतिबन्धेन धार्यत्वम् अपि तद्-इच्छाधीनत्व-विशेष एव । 

**चेतन**-शब्दः इह जीव-विषयः;  
बद्ध-मुक्त-नित्य-रूपेण जीवानां **त्रैविध्यम्** ।

**अ-चेतन**-शब्दश् चात्र अ-चिद्-द्रव्य-परः।  
त्रि-गुण--काल--शुद्ध-सत्व--रूपेण अचेतन-**त्रैविध्यम्** ।  

द्रव्याणां तद्-अधीनत्वोक्त्या  
तत्-तद्-धर्माणां तादधीन्यं कैमुत्य-सिद्धम् इति तद्-अनुक्तिः ।  

अचेतन-द्रव्यस्यापि धर्म-भूत-ज्ञानस्य चेतन-ग्रहणे  
विशेषणतयोपात्तत्वाद् अत्र पृथग् अनुपादानम् ।  

चेतनमात्रे वा **त्रैविध्यान्वयः** ।  

चेतनाचेतनानां **स्वरूपं** स्वासाधारण-स्वभावैर् निरूप्यं _धर्मि_,  
तस्य **भेदः** तत्-तद्-व्यक्तितो वर्गतश् च परस्पर-व्यावृत्ति-रूपो _धर्मः_ ।  

**स्थितिः** - 
कालान्तरेऽपि विद्यमानता;  
सा च द्रव्याणां स्वरूपेण सर्वकालानुवृत्तिरूपा ।  
तेषां तत्-तद्-अवस्था-विशिष्ट-वेषेण तु  
काल-परिच्छिन्ना काल-तारतम्यवती चेति तद्भेदः । 

**प्रवृत्तिः** - व्यापारः ।  
निवृत्तिर् अप्य् अकरण-सङ्कल्प-रूपा प्रवृत्ति-विशेषः ।+++(5)+++  
एतद्-**भेदः** तत्-तत्-कार्यादिभिर् द्रष्टव्यः । 

अत्र स्वेच्छाधीन-सर्वत्वोक्त्या  
स्वार्थ-सर्वोपादातृत्व-सूचनात्  
_सर्व-शेषित्वम्_ अपि सिद्ध्यति ।

तद् आहुः -

> 'उपादत्ते सत्ता-स्थिति-नियमनाद्यैश् चिद्-अचितौ,  
स्वम् उद्दिश्य श्रीमान् इति वदति वाग् औपनिषदी'  
(श्रीरङ्गराजस्तवम् २-५७)

इति । एवं भगवतः सर्वाधारत्वादि-व्यञ्जनात्  
तद्-अन्येषां चेतनाचेतन-द्रव्याणां  
तं प्रति आधेयत्व-विधेयत्व-शेषत्व-नियमेन  
तद्--अ-पृथक्-सिद्ध-विशेषणतया  
तच्-छरीरत्वं श्रुति-सिद्धं मुख्यम् एव स्थापितं भवति ।

अत्र च  
+++(श्रुति-गत-जगत्-)+++कारण-वाक्यार्थः,  
धर्म-धर्मि-भेदः, चिद्-अचिद्-भेदः, जीवेश्वर-भेदः,

जीवानाम् अन्योन्य-भेदः,  
तेषां+++(→जीवानाम्)+++ ज्ञातृत्वम्, तत एव कर्तृत्व-भोक्तृत्वे,  
ज्ञातृत्वादेः सर्वथा पराधीनत्वम्,

परस्य च +++(नित्य-विभूतिर् लीला-विभूतिर् इति)+++ विभूति-द्वयवत्त्वम्,  
सार्वत्रिक-त्रैकालिक--सर्व-नियन्तृत्वं,  
+++(देश-काल-वस्तु-)+++त्रि-विध-परिच्छेद-राहित्यम्,  
काल-परम-व्योम्नोस् त्रि-गुण-विकारातिरिक्तत्वम्,  
प्राज्ञानधिष्ठित-प्रकृति-कारणत्व-निरासादिकं च  
शारीरक-स्थापितम् अर्थ-सिद्धम् ।
</details>
 

<details open><summary>विश्वास-प्रस्तुतिः</summary>

क्लेश-कर्माद्य्--अ-शेष--दोषासंस्पृष्टम्,
</details>

<details><summary>मूलम्</summary>

क्लेश-कर्माद्यशेषदोषासंस्पृष्टम्
</details>


<details><summary>वेङ्कट-नाथः</summary>

अथ भगवत उक्ताकारान्तर्गत--सर्व-कारणत्व--सर्व-नियन्तृत्वादिभिः  
शङ्कितान् दोषान् परिहरति - **क्लेश-कर्म** +इति ।  

'अ-विद्या--ऽस्मिता-राग-द्वेषाभिनिवेशाः पञ्च **क्लेशाः**' (यो.सू.२-३) ।  
'पुण्यापुण्य-रूपं **कर्म**' (यो. भा. २-१२) ।  
**आदि**-शब्देन  

> 'क्लेश-कर्म-विपाकाशयैर् अपरामृष्टः पुरुष-विशेष ईश्वरः' (यो.सू.१-२४) 

इत्यादि-प्रसिद्ध--विपाकादि-सङ्ग्रहः ।  
जात्य्-आयुर्-भोगादयो _विपाकाः_ ।  
पूर्वानुभव-भाविता  
आफलोदयं शयानाः संस्कारा _आशयाः_ ।  
कतिपय-दोष-रहित--व्यावृत्त्य्-अर्थम् **अ-शेष**-शब्दः।  

**अ-संस्पृष्ट**-शब्देन स्वभावतोऽनर्हतया  
कदाचिद् अपि दोष-स्पर्शो नास्तीति विवक्षितम् । 

एवं पदद्वयेन 

> 'परः पराणां सकला न यत्र  
क्लेशादयः सन्ति परावरेशे'  
(वि.पु.६-५-८५) 

इत्यस्यार्थ उक्तः ।  
</details>

<details open><summary>विश्वास-प्रस्तुतिः</summary>

स्वाभाविकानवधिकातिशय--ज्ञान-बलैश्वर्य-वीर्य-शक्ति-तेजः--
</details>

<details><summary>मूलम्</summary>

स्वाभाविकानवधिकातिशय--ज्ञान-बलैश्वर्य-वीर्य-शक्ति-तेजः--
</details>

<details><summary>वेङ्कट-नाथः</summary>

**स्वाभाविकेत्यादि** -  
अथ 'तेजोबलैश्वर्य' (वि.पु. ६-५-८५) इत्यादिभिरुक्तान्  
निरूपित-स्वरूप-विशेषक-धर्मान् आह -  
**स्वाभाविक** इति ।  
स्वाभाविकत्वम् इह नित्यत्वम्, अनन्याधीनत्वं च ।+++(4)+++  
तेन नित्यानां मुक्तानां च ज्ञानादिभ्य एतज्-ज्ञानादेर् व्यवच्छेदः ।  
तद्-बलादिभ्यो व्यवच्छेदस् तु अनवधिकातिशयत्वाद् अपि । 
स्वापेक्षया उत्कृष्टावधि-रहितो ऽतिशयो येषां ते _अनवधिकातिशयाः_ । 

**ज्ञानम्** इह सर्व-विषय-नित्य-साक्षात्-कार-रूपम् । 

**बलम्** - अनाघ्रात-श्रम-प्रसङ्गं सर्व-धारकत्वम् । 

**ऐश्वर्यम्** - सर्व-नियन्तृत्वम् । 

**वीर्यम्** - सर्वोपादानत्वादाव् अपि अविकृत-स्वभावत्वम् । 

**शक्तिः** - विश्वोपादानतार्हत्वम्, स्वेतर-सर्व-दुर्घटन-शक्तिर् वा ।

**तेजः** - अ-स्वाधीन-सहकारि-निरपेक्षत्वम्; पराभिभवन-सामर्थ्यं वा । 

अत्र व्यूह-व्यक्त्य्-आदि-क्रमेण ज्ञान-बलादि-द्वन्द्व-त्रिक-निर्देशः ।  
षाड्-गुण्यस्य प्रथमम् उपादानम् -  
अन्येषां गुणानां  
तद्-अन्तर्-भावन-तत्-प्राधान्यात्  
परत्व-ज्ञापकत्वात्  
आश्रितानाश्रित-गोचर--व्यापार-भेद-साधारण्याच् च ।  

अथ षाड्-गुण्य-वितति-रूपाः सौलभ्य-ज्ञापकाः  
संश्रित-सङ्ग्रहणादौ विशेषत उपयुक्ता गुणाः उच्यन्ते ।  
</details>


<details open><summary>विश्वास-प्रस्तुतिः</summary>

सौशील्य-वात्सल्य-मार्दवार्जव-सौहार्द-  
साम्य-कारुण्य-माधुर्य-  
गाम्भीर्य-औदार्य-चातुर्य-  
स्थैर्य-धैर्य-शौर्य-पराक्रम-  
</details>

<details><summary>मूलम्</summary>

सौशील्य-वात्सल्य-मार्दवार्जव-सौहार्द-  
साम्य-कारुण्य-माधुर्य-गाम्भीर्य-औदार्य-  
चातुर्य-स्थैर्य-धैर्य-शौर्य-पराक्रम-  
</details>


<details><summary>वेङ्कट-नाथः</summary>

अत्र **सौशील्यम्** - महतो मन्दैस् सह नीरन्ध्र-संश्लेष-रसिकता ।  
**वात्सल्यम्** - आश्रितेषु दोष-तिरस्कारिणी प्रीतिः ।  
**मार्दवम्** - अ-कठिन-स्वभावतया सुप्रवेशत्वम्,  
दण्डनीयेष्व् अपि साम-प्रधानत्वं वा ।  
**आर्जवम्** - काय-वाग्-बुद्धि-व्यापाराणां परस्परम् अविसंवादित्वम् ।  
**सौहार्दम्** स्वतः सर्वहितैषित्वम् ।  
**साम्यम्** - सर्वैर् अप्य् आश्रयणीयत्वे समत्वम्, स्वतोऽपक्ष-पातित्वम् वा ।  
**कारुण्यम्** - स्व-प्रयोजनान्तरानुद्देशेन पर-दुःख-निराचिकीर्षा।  
**माधुर्यम्** - उपाय-दशायाम् अपि रञ्जकत्वेन रसावहत्वम् +++(5)+++,  
द्विषतां जिघांसितानाम् अपि दृष्टि-चित्तापहारित्वं वा ।  
**गाम्भीर्यम्** - भक्तानुग्रहादेर् अगाधत्वम्,  
आश्रित-दोष-दर्शनादेः सतोऽपि गोपनेन दुर्ग्रहत्वं वा ।  
**औदार्यम्** - पात्र-लाघव--देय-गौरव-प्रत्युपकाराद्य्-अनादरेण वितरण-शीलत्वम् ।  
**चातुर्यम्** - शुभाश्रय-प्रकाशनाद्य्-अयत्नोपायैर् विमुख-वशीकरण--विस्रम्भ-जनन--संश्रित-दोषाच्छादन--विरुद्धानुकूलीकरणादिषु कुशलत्वम् ।  

**स्थैर्यम्** - शरणागत-सङ्ग्रहे दोष-प्रदर्शकैः सुहृद्भिर् अप्य् अकम्पनीयत्वम् ।  
**धैर्यम्** - अभिमत-वियोग-प्रसङ्गे ऽप्य् अ-भग्न-प्रतिज्ञत्वम् ।  
व्यत्ययेन वा स्थैर्य-धैर्ययोर् व्याख्यानम् ।  
प्रबल-प्रति-पक्षोपनिपाते ऽपि सावज्ञ-दृढ-चित्तत्वं वा **धैर्यम्** ।  
**शौर्यम्** तु भीमेष्व् अपि परसैन्येषु  
+अ-सहायस्यापि  
स्व-सैन्येष्व् इव निर्भय-प्रवेश-सामर्थ्यम् ।  
तत्र प्रविष्टस्य पर-निराकरण-पर्यन्तो व्यापारः **पराक्रमः** ।  
</details>

<details open><summary>विश्वास-प्रस्तुतिः</summary>

सत्यकाम-सत्यसङ्कल्प-कृतित्व-
कृतज्ञताद्य्--असङ्ख्येय-कल्याण-गुणगणौघ-महार्णवम्; 
</details>

<details><summary>मूलम्</summary>

सत्यकाम-सत्यसङ्कल्प-कृतित्व-
कृतज्ञताद्यसङ्ख्येय-कल्याण-गुणगणौघ-महार्णवम्; 
</details>

<details><summary>वेङ्कट-नाथः</summary>

**सत्य-काम--सत्य-सङ्कल्प**-शब्दौ इह भाव-प्रधानौ,  
कर्मधारय-वृत्तौ वा  
सत्य-कामत्वम् - नित्य-भोग्यवत्वम्;  
सत्य-सङ्कल्पत्वम् - स्वावतार-पर्यन्तापूर्व-भोग्य-सृष्ट्य्-आदाव्  
अ-मोघ-सङ्कल्पत्वम् ।  
कृतित्वम् - परोपकारकत्वम्, आश्रित-रक्षणेन कृतकृत्यं वा,  
'न मे पार्थास्ति कर्तव्यम्' (भ.गी. ३-२२) इत्याद्युक्तं  
विहित-कर्तव्य-निरपेक्षत्वं वा,  
धर्म-संस्थापकानुष्ठानवत्त्वं वा,  
परेषां स्व-हित-प्रवृत्तेः पूर्वम् एव कर्तुम्-उपक्रान्त-परहितत्वं वा  
स्वेन कृतं सर्वं प्रति  
स्वस्यैव शेषित्वं वा। 

**कृतज्ञता** - सकृद् अञ्जलि-कर्तुर् अपि अनुबन्धि-पर्यन्त-संरक्षणाय तत्-कृतानुदर्शनम्,  
अवसरे संश्रितापेक्षित-करणाय  
स्व-कृत-प्रत्याख्यानानुदर्शित्वं वा;

> 'शिरसा याचतस् तस्य  
वचनं न कृतं मया' (रा.यु. २४-२१)

इति ह्य् आह ।

**आदि**-शब्देन तत्र तत्र प्रसिद्धा आनृशंस्यादयो गृह्यन्ते ।

> 'यथा रत्नानि जलधेर्  
असङ्ख्येयानि पुत्रक !'  
(वाम.पु.७४-४०)

इत्यादि-स्मारणाय **अ-सङ्ख्येयत्वोक्तिः** ।

अत्र दोषासंस्पृष्टत्वं कल्याण-गुण-युक्तत्वं च वदता  
निर्गुण-श्रुतेः पशु-च्छागोत्सर्गापवाद-नयाभ्यां दोष-रूप-विशेष-निषेध-परत्वं सूच्यते ।
</details>


<details open><summary>विश्वास-प्रस्तुतिः</summary>

परब्रह्मभूतम्, पुरुषोत्तमम्, 
</details>

<details><summary>मूलम्</summary>

परब्रह्मभूतम्, पुरुषोत्तमम्, 
</details>
 

<details><summary>वेङ्कट-नाथः</summary>

**परब्रह्मेत्य्-आदि** -  
उक्तं सर्वस्मात् परत्वं  
स्वसाम्य-प्रदान-पर्यन्तं सौलभ्यं च  

> 'नारायणः परं ब्रह्म'  
> (महाना.उ.११-२५) 

> 'परं ब्रह्म परं धाम'  
> (भ.गी. १०-१२) 

इत्य्-आदि-श्रुति-स्मृति-सिद्ध-प्रकारेण स्थिरी-करोति - **परब्रह्म** इति । 

यद्य्-अपि  
'ब्रह्म परिबृढं सर्वतः' (निरुक्तम्.१-३) इति निरुक्त-कार-वचनात्  
**ब्रह्म**-शब्द एव परत्वं वदन् नाम च भवति,  
तथाऽप्य् औपचारिक-प्रयोग-व्यवच्छेदाय **पर**-शब्दः।  

अत्र 'बृहति बृंहयति' (अ.शि. २) इति निरुक्तिभ्यां  
व्यापित्व-कारणत्वादि-सिद्ध्या  
शङ्कितान् दोषान् परिहर्तुं  
भेद-श्रुत्य्--आद्य्-अर्थ-गर्भया भगवद्-गीता-निरुक्तया (भ.गी. १५-१८).. समाख्यया विशिनष्टि - **पुरुषोत्तमम्** इति ।  
अनेन ब्रह्म-शब्दार्थतया कु-दृष्टि-विकल्पित-प्रकारान्तराणि,  
तामस-तन्त्राद्य्-उक्त-व्यक्त्य्-अन्तराणि च व्यवच्छिद्यन्ते ।  
अस्य च पञ्चम्य्-आदि-विभक्ति-त्रयेऽपि समासः सम्भवति ।+++(5)+++  
</details>

<details open><summary>विश्वास-प्रस्तुतिः</summary>

श्रीरङ्गशायिनम् अस्मत्-स्वामिनम्
</details>

<details><summary>मूलम्</summary>

श्रीरङ्गशायिनम् अस्मत्-स्वामिनम्
</details>

<details><summary>वेङ्कट-नाथः</summary>

> एवं सर्वाधिकत्वेन अस्मद्-आदिभिर् दुर्-अधिगमः स्याद् 

इति शङ्कां परिहरन्,  
द्वाभ्यां विशेषणाभ्यां सौलभ्य-काष्ठां व्यनक्ति -  
"**श्रीरङ्ग-शायिनम् अस्मत्-स्वामिनम्**" इति ।  

स्वरूपाद् विग्रहस्य सुखानुसन्धेयतया _सौलभ्यम् अधिकम्_;  
तस्माद् अप्य् अर्चावतारस्य  
भक्ताभिमत-सर्व-देश-काल-सन्निधायितया पर-व्यूहादिभ्यो _ऽधिकतमम्_ ।  

तदा काष्ठा-प्राप्तं परत्वम् अपि  
तत्र भक्तोपलभ्यं शास्त्राद् अवसेयम्;  
यथोक्तम् 

> 'सर्वातिशायि षाड्-गुण्यं  
संस्थितं मन्त्र-बिम्बयोः' (वि.सं.) 

इति । 

अत्र मनुष्याणाम् अपि कैङ्कर्योद्देश्यतया अवस्थितस्य  
निर्भय-सेवादि-योग्यत्वम् **अस्मत्-स्वामि**-शब्दाभिप्रेतम् ।  
यथाऽऽहुः - 

> 'अर्च्यः सर्व-सहिष्णुर् अर्चक-परा-धीनाखिलात्मस्थितिः' 

(श्रीरं.स्त.२-७४) इति ।  
यद् वा  
स्वाचार्य-सन्तान-सेवितत्वेन  
प्रीत्य्-अतिशय-हेतुत्वम् अभिप्रेत्य  
**अस्मत्-स्वामि**-शब्दः । 

प्राचीन-रामानुज+++(=लक्ष्मण)+++ इव  

> 'अहमप्य्-अस्य शीलादि-गुणैर् दास्यम् उपागतः' (रा. कि. ४-१२) 

इति च भावः ।  

एवं कैङ्कर्य-प्रति-सम्बन्धितया अनुभाव्यं निर्धारितम् । 
</details>


<details open><summary>विश्वास-प्रस्तुतिः</summary>

+++(देव-सापेक्ष-कर्मारम्भ-स्वातन्त्र्य-ज्ञानात्,  
लोके गृहपतित्वाद्य्-औपाधिक-शेषित्व-ज्ञानात्)+++  
प्रबुद्ध--  
नित्य-नियाम्य--  
नित्य-दास्यैक-रसात्म-स्वभावोऽहम्
</details>

<details><summary>मूलम्</summary>

प्रबुद्ध-नित्यनियाम्य-नित्य-दास्यैक-रसात्म-स्वभावोऽहम्,
</details>


<details><summary>वेङ्कट-नाथः</summary>

अथात्माभिमानानुगुण-पुरुषार्थ-व्यवस्था-सिद्ध्य्-अर्थम्  
अनुभवितुः किङ्करस्य  
स्वात्मनः स्वरूपाविर्भाव-दशाम् आह - **प्रबुद्ध** इति ।  
**प्रबुद्धम्** प्रकर्षेणावगतम्,  
स्वाधीन-स्वार्थ-कर्तृत्व-भ्रम--विरहेण सम्यग्-दृष्टम् इत्य् अर्थः ।  

**नियाम्यत्व-दासत्वे**  
'स स्वराड् भवति' (छां.उ.७-२५-२) इत्य्  
आम्नातायां मुक्ति-दशायाम् अप्य् अनुवृत्ते  
इति ज्ञापनाय द्वयोर् अपि नित्यत्वोक्तिः । 

+++(देव-सापेक्ष-कर्मारम्भ-स्वातन्त्र्य-ज्ञानात्,  
लोके गृहपतित्वाद्य्-औपाधिक-शेषित्व-ज्ञानात्)+++  
निरपेक्ष-स्वातन्त्र्य--निरुपाधिक-शेषित्व--प्रसङ्ग-परिहाराय **एक-रस**-शब्दः ।  
अत्र **आत्म**-शब्दः स्वविषयः ।  
**स्वभाव**-शब्दो यावद्-आत्म-भाव्य्-आकारम् आह ।  

_ईदृशात्म-स्वरूपम्_ अपि  
'व्यतिरेकस् तद्-भाव-भावित्वात्' (ब्र. सू. ३-३-५४) इति नयेन  
परम-प्राप्य-विशेषणतया फल-कोटि-निविष्टम् _अनुसन्धेयम्_  
इति व्यञ्जयितुम् अधिको **अहं**-शब्दः ।  
</details>

<details open><summary>विश्वास-प्रस्तुतिः</summary>

+++(शेषत्व-स्मृति-युक्तत्वात्)+++ तद्+++(=ब्रह्म)+++-एकानुभवः ;  
तद्+++(=ब्रह्म)+++-एक-प्रियः; 
</details>

<details><summary>मूलम्</summary>

तदेकानुभवः ; तदेकप्रियः;
</details>

<details><summary>वेङ्कट-नाथः</summary>

नित्य-नियाम्यत्व-प्रबोध-काष्ठाम् आह **तद्-एकानुभव** इति ।  
तस्मिन्न् एकस्मिन्न् एव प्रधानतया अनुभवो यस्य स तथोक्तः ।  
आविर्-भूत-स्वरूपस्य हि  
भगवद्-अपृथक्-सिद्ध-विशेषणतया +++(5)+++  
तत्-प्रधानतयैव स्वानुभवं  
'अविभागेन दृष्टत्वात्' (ब्र.सू.४-४-४) इत्यसूत्रयत् । नित्यदास्यैकरसत्वाविर्भावस्य 

फलम् आह - **तद्-एकप्रिय** इति ।  
स एव प्रधानतया नित्यं प्रियो यस्य स **तद्-एक-प्रियः** ।  
न हि तद्-दास्यैक-रसस्यास्य  
'रसो वै सः' (तै. उ. आन. ७) इत्य्-आद्य्-उक्त-स्वाभाविक--निर्-अवधिकातिशय-रस-स्वरूपात् तस्माद् अन्यत्  
तदानीं प्रधानतया ऽऽस्वाद्यं भवति । 
</details>


<details open><summary>विश्वास-प्रस्तुतिः</summary>

परिपूर्णं भगवन्तम् ;  
विशदतमानुभवेन निरन्तरम् अनुभूय;  
</details>

<details><summary>मूलम्</summary>

परिपूर्णं भगवन्तम् ; विशदतमानुभवेन निरन्तरमनुभूय; 
</details>

<details><summary>वेङ्कट-नाथः</summary>

तद् एवम् अनुभाव्यानुभविताराव् उक्तौ ।  
अथात्रत्यानुभवाद् व्यावृत्तम् अनुभव-प्रकारम् आह -  
**परिपूर्णम्** इति -  
अनन्त-गुण-विभूति-विशिष्ट-स्व-रूपे अननुभूतांश-रहितम् इत्य् अर्थः ।  
भगवन्तम् पराशरादि-निरुक्त-प्रकारेणोभय-लिङ्गम् ।  

तस्मिन् सामान्यतः सर्वाकार-विषय-परोक्ष-ज्ञानात्  
परिमिताकार-विषय-प्रत्यक्ष-ज्ञानाच् च  
व्यावृत्त्य्-अर्थम् आह - **विशदतमानुभवेन** इति ।  
तत्राप्य् अपरिच्छिन्न-विषय-सान्तर-प्रत्यक्षाद् व्यवच्छिनत्ति **निरन्तरम्** इति ।  
अनुभवेन **अनुभूय** - **अनुभवेन** विषयीकृत्येत्यर्थः ।
</details>


<details open><summary>विश्वास-प्रस्तुतिः</summary>

तद्-**अनुभव**-जनितानवधिकातिशय-**प्रीति-कारित**-  
+अशेषावस्थोचित+  
+++(किङ्करान्तर-सहित-)+++अ-शेष-**शेषतैक-रति**-रूप-  
नित्य-**किङ्करो भवानि** ! ॥ १ ॥
</details>

<details><summary>मूलम्</summary>

तदनुभवजनितानवधिकातिशय-प्रीतिकारित-अशेषावस्थोचिताशेषशेषतैकरतिरूप-नित्यकिङ्करो भवानि ! ॥ १ ॥
</details>

<details><summary>वेङ्कट-नाथः</summary>

**तद्-अनुभव** इति ।  
अनेन पूर्वोक्त-भगवद्-अनुभवानुवादः ;  
यद् वा, **तच्**-छब्देन भगवद्-**अनुभवः** परामृश्यते;  
तस्य **अनुभवो** अपि स्वयम्-प्रकाशस्य तस्यैव स्वरूपम्;  
ईदृशो ऽयम् अनुभूयते मयेत्य्  
अनुकूलतम-भगवद्-अनुभव-स्वरूपोल्लेखांशेन जनिता **प्रीतिः** इहोच्यते ।  
तस्या अनवधिकातिशयत्वेन +ऐश्वर्याद्य्-अनुभव-जनित-प्रीतेर् व्यवच्छेदः । 

ईश्वरेच्छाधीनेऽपि **कैङ्कर्ये** स्वप्रीति-कारितत्वोक्तिः  
नियोग-नैरपेक्ष्यम्, प्रीतेः प्रेरकत्वातिशयं च व्यनक्ति । 

**कारित**-शब्द इह  
शेषतायां वा  
तद्-एक-रतौ वा  
शेष-वृत्तं प्रति प्रयोज्य-कर्तरि किङ्करे वा अन्वेतव्यः । 

**अशेषावस्था**-शब्देन  
सेव्यस्य भगवतः परत्व-व्यूहत्वादयः,  
सेवकस्य च मुक्तस्य स-देहत्व-विदेहत्वादि-रूपा  
अवस्थाः सर्वा विवक्षिताः । 

**शेषता** अत्र शेषवृत्तिः ।  

अभिमत-सर्व-शेष-वृत्तिषु +अभिघातम् अभिप्रेत्य **अ-शेष**-शब्दः ।  
स्वामि-प्रीत्य्-अर्थत्वाविशेषेण परस्परैक-रस्यात्  
परकृताऽपि शेष-वृत्तिः स्व-कृतेव भवतीति भावः ।+++(5)+++  

ईश्वरस्य मुक्तस्य च स्वच्छन्दानेक-देह-परिग्रहेण वा  
अनन्त-गरुडादि-वृत्ति-सजातीय-कैङ्कर्य-सिद्धिः ।  

आत्मा आत्मीयं वा सर्वम् अ-शेष-शब्देनोच्यते;  
तदा तस्य **शेषता** शेष-भाव एव ।  

एवं विधायाम् **अ-शेष-शेषतायाम्** एव  
**रतिः** - प्रीतिर् इच्छा वा  
**रूपम्** - निरूपक-धर्मो यस्य  
सः **अशेष-शेषतैकरतिरूपः** ।  

**नित्यकिङ्करो भवानि** -  
उत्तरावधि-रहित-कैङ्कर्य-साम्राज्यवान् भवेयम् इति भावः ।
</details>


<details><summary>विषयः - यदुगिरिग्रन्थोक्तः</summary>

स्वगताकिञ्चन्य--अनन्य-गतित्व-चिन्तन-पूर्वकं  
भगवच्-चरणारविन्द-शरणागतिः
</details>

<details open><summary>विश्वास-प्रस्तुतिः</summary>

स्वात्म-  
नित्य-नियाम्य-  
नित्य-दास्यैक-रस+  
आत्म-स्वभावानुसन्धान-पूर्वक--  
भगवद्-अनवधिकातिशय-स्वाम्याद्य्-  
अखिल-गुण-गणानुभव-जनित--  
अनवधिकातिशय-प्रीति-कारित+
</details>

<details><summary>मूलम्</summary>

स्वात्म-नित्यनियाम्य-नित्यदास्यैकरसात्मस्वभावानुसन्धानपूर्वकभगवदनवधिकातिशय-स्वाम्याद्यखिलगुणगणानुभवजनितअनवधिकातिशय-प्रीतिकारिता
</details>


<details><summary>वेङ्कट-नाथः</summary>

एवं न्यासोपासन-साधारणाधिकार-सिद्ध्यै  
प्रथमं +++(द्वय-मन्त्रस्य)+++ फल-पर उत्तर-खण्डो विवृतः।  
अथोपायपरं +++(द्वय-मन्त्रस्य)+++ पूर्व-खण्डं विवृण्वन्  
तत्रोत्तम-पुरुष-विवक्षितम् आकिञ्चन्य-रूपं प्रपत्तेर् विशेषाधिकारम्,  
कार्पण्य-रूपम् अङ्गं च व्यनक्ति -  
**स्वात्म-नित्य-नियाम्य** इति ।  

**स्वात्म**-शब्दो ऽनुसन्धातृ--स्व-रूप-परः ।  
अत्र शेष-शेषि--तत्-कैङ्कर्य--चिन्तन-रसेन  
तद्-अनुवृत्ति-वाञ्छया च  
पूर्वोक्तस्यैव परम-पुरुषार्थस्य विस्तरेणानुवादः ।  

**नियाम्य**-शब्दोऽत्र भाव-प्रधानः ।  
**अनवधिकातिशय-स्वाम्यम्** अनवच्छिन्न-सर्व-विषय-स्वामित्वम् ।  
**आदि**-शब्देन तथा-विध-नियन्तृत्वादि सङ्ग्रहः ।  
</details>

<details open><summary>विश्वास-प्रस्तुतिः</summary>

अशेषावस्थोचिताशेष-शेषतैक-रति-रूप-  
नित्य-कैङ्कर्य-प्राप्त्य्-उपाय-भूत-भक्ति--  
तद्-उपाय-सम्यग्-ज्ञान--  
तद्-उपाय-समीचीन-क्रिया--  
तद्-अनुगुण-सात्त्विकताऽऽस्तिक्यादि--  
समस्तात्म-गुण-विहीनः
</details>

<details><summary>मूलम्</summary>

अशेषावस्थोचिताशेषशेषतैकरतिरूपनित्यकैङ्कर्यप्राप्त्युपायभूत-भक्ति-तदुपाय-सम्यग्ज्ञान-तदुपाय-समीचीन क्रिया-तदनुगुण-सात्त्विकताऽऽस्तिक्यादि-समस्तात्म-गुण-विहीनः
</details>


<details><summary>वेङ्कट-नाथः</summary>

ऐश्वर्यादि-फलान्तरात्, कादाचित्क-भगवत्-कैङ्कर्याच् च व्यावृत्यर्थं  
**नित्य-कैङ्कर्य**-शब्दौ ।  

**उपायभूत** इति च्वि-प्रत्यय-रहित-प्रयोगेण  
मोक्ष-प्रदत्वं  
भगवद्-भक्तेः स्व-भाव-प्राप्तम्  
इति व्यज्यते ।

**भक्ति**-शब्द इह वेदान्तोदित-सपरिकर-भक्ति-योग-परः ।
**ज्ञान-क्रिया**-शब्दाभ्यां ज्ञान-कर्म-योगौ विवक्षितौ;  
तयोः सम्यक्त्वं यथावस्थित-सकलाङ्गोपसंहारवत्वम् ।  

ज्ञान-योगम् अन्तरेणापि  
कर्म-योगेनैवात्मावलोकन-पूर्वक--भक्ति-योगाधिकारारोहणस्य (भगवद्-गीता-भाष्य ३-१९) प्रपञ्चितस्य  
+अधिकारि-विशेष-नियततया तद्-अनादरेणात्र  
स्वारसिक+++(←स्वरस)+++-क्रम-निर्देशः ।+++(4)+++  

**सात्विकता** 'नित्य सत्त्वस्थः' (भ.गी. २-४५) इत्य्-उक्त-सत्त्व-निष्ठता;  
तस्याः फलम् **आस्तिक्यादि**-गुण-जातम् ,  
अवस्था-भेदेन तस्या हेतुश् च ।  
'अमानित्वमदम्भित्वम्', (भ.गी. १३-७)  
'दया सर्वेषु भूतेषु'(वि.पु.३-८-५३)  
इत्य्-आद्य्-उक्तात्मगुणान्तर सङ्ग्रहाय **समस्त**-शब्दः ।  

प्रपत्त्य्-अपेक्षित-ज्ञान-विश्वासादेस् त्व् इह न प्रतिषेधः ।  
एवम् उपायान्तर-तद्-उपाय-परम्पर-हानिर् उक्ता ।  
</details>


<details open><summary>विश्वास-प्रस्तुतिः</summary>

दुर्-उत्तरानन्त--  
तद्+++(=सम्यग्-ज्ञान-क्रिया-गुण)+++-विपर्यय-ज्ञान-क्रियानुगुण+  
+अनादि-पाप-वासना-महार्णवान्तर्-निमग्नः;
</details>

<details><summary>मूलम्</summary>

दुरुत्तरानन्त-तद्विपर्ययज्ञानक्रियानुगुणानादि-पापवासना-महार्णवान्तर्निमग्नः;
</details>


<details><summary>वेङ्कट-नाथः</summary>

अथ पूर्वं पश्चाच् च उपाय-प्रतिबन्धकापाय-परम्परान्वयम् आह - **दुरुत्तर** इति ।  
**दुरुत्तरत्वं** भगवत्-सङ्कल्पम् अन्तरेण  
सनकादिभिर् अपि लङ्घयितुम् अशक्यत्वम् ।  
**तच्**-छब्देन पूर्वोक्त-सम्यग्-ज्ञानादि-परामर्शः ।  
**विपर्यय**-शब्दोऽत्र विपरीत-परः;  
स च ज्ञानादिषु त्रिष्व् अन्वीयते ।  
त्रयाणां हेतुः **पापवासना** ।  
बीजाङ्कुरन्याय सूचनाय **अनादि**-शब्दः ।  
**पापानां वासना** सजातीय-पापान्तरारम्भ-रुचि-हेतु-भूतः स्व-भाव--विशेषः । 

षड्-ऊर्मि-सङ्कुलत्वादि-विवक्षया **महार्णवत्व**-रूपणम् ।  
</details>

<details open><summary>विश्वास-प्रस्तुतिः</summary>

तिल-तैलवद्--दारु-वह्निवद्--  
दुर्विवेच-त्रिगुण--  
क्षण-क्षरण-स्वभाव+  
+अचेतन-प्रकृति--व्याप्ति-रूप-  
दुर्-अत्यय--भगवन्-माया--  
तिरोहित--+++(देव-शिषत्वादि-)+++स्व-प्रकाशः ; 
</details>

<details><summary>मूलम्</summary>

तिलतैलवद्दारुवह्निवद्दुर्विवेचत्रिगुण-क्षणक्षरण-स्वभाव
अचेतन-प्रकृति-व्याप्तिरूप-दुरत्यय-भगवन्माया तिरोहित-स्वप्रकाशः ; 
</details>

<details><summary>वेङ्कट-नाथः</summary>

एवं-विधस्य पापस्य  
+आत्मतिरोधायकत्व-प्रकारम् आह - तिलतैलवत् इति ।  
दृष्टान्त-द्वयेन  

> 'दारूण्य् अग्निर्, यथा तैलं  
> तिले तद्वत् पुमान् अपि ।  
> प्रधानेऽवस्थितो व्यापी'  
> (वि.पु.२-७-२८) 

इति वचनं स्मार्यते ।  
अल्पश्रुतैः पृथक् ज्ञातुम्,  
अयोगिभिः पृथक् द्रष्टुम्,  
अनीश्वरैः पृथक् कर्तुं च  
+अशक्यतया **दुर्विवेचत्वोक्तिः** । 

चतुर्दशाध्यायोक्त-गुण-त्रय-बन्धकत्व-प्रकार-ज्ञापनाय **त्रि-गुण**-शब्दः ।  
अनुकूल-परिणतेः क्षणम् अपि व्यवस्थापयितुम् अशक्यत्वम् अभिप्रेत्याह -  
**क्षणक्षरणस्वभाव** इति । 

> 'अचेतना परार्था च  
> नित्या सततविक्रिया ।  
> त्रिगुणा कर्मिणां क्षेत्रं  
> प्रकृते रूपम् उच्यते ॥
>
> 'व्याप्तिरूपेण सम्बन्धस्  
> तस्याश्च पुरुषस्य च ।  
> स ह्यनादिर् अनन्तश् च  
> परमार्थेन निश्चितः' ॥  
(परम.सं.२) 

इति परम-संहितोक्तम् **अचेतन-प्रकृति-व्याप्ति**-शब्दैर् दर्शितम् ।  
**प्रकृतौ व्याप्तिः** अनुप्रवेशः;  
**प्रकृतेर् व्याप्तिः** सर्वतः सम्बन्धः ।  
अत्र तस्या इव तत्-सम्बन्धस्यापि विचित्र-सृष्ट्य्-उपयोगित्वाविशेषात् **मायात्वोक्तिः** ।  
**दुर्-अत्यय-भगवन्-माया** इत्यनेन  
'मम माया दुरत्यया' (भ.गी. ७ - १४) इति पद-त्रय-सूचनम् ।  
यद्य् अप्य् आत्म-स्वरूपं नित्य-स्व-प्रकाशम्;  
तथाऽपि तस्य भगवच्-छेषत्वादि--विशिष्टाकार-गोचर-धर्म-भूत-ज्ञान-निरोधम् अभिप्रेत्य  
तिरोहित-स्व-प्रकाश इत्युक्तम् ।

स्व-स्वरूप-तिरोधान-वचनेन  
'भगवत्-स्वरूप-तिरोधान-करीम्' (श.ग.) इत्य्-आद्य्-उक्तम् अप्य् उपलक्ष्यते ।
</details>


<details open><summary>विश्वास-प्रस्तुतिः</summary>

अनाद्य्-अविद्या-सञ्चित-  
अनन्ताशक्य-विस्रंसन--कर्म-पाश-प्रग्रथितः,  
 
</details>

<details><summary>मूलम्</summary>

अनाद्यविद्या-सञ्चित-अनन्ताशक्य-विस्रंसन-कर्मपाश-प्रग्रथितः, 
</details>


<details><summary>वेङ्कट-नाथः</summary>

प्रकृतेस् तिरोधायकत्वं कर्मोपाधिकम् ।  
कर्म च भोगैस् तत्-तत्-प्रतिपदोक्त-प्रायश्चित्तैर् वा  
निश्शेषयितुम् अशक्यम् इत्य् अभिप्रायेणाह - **अनाद्यविद्या** इति ।  
अत्र **अविद्या**-शब्देनाज्ञानं देहात्म-भ्रमादिकं च गृह्यते,  
तस्याश्च कर्म-हेतुत्वं राग-द्वेष-द्वारा ।  
'यद्ब्रह्मकल्प' (वै.स्त.६२) इत्य्-आद्य्-उक्त-प्रक्रियया  
**अनाद्य्-अविद्या-सञ्चितत्वेन आनन्त्यात्**,  
प्रत्येकं प्राबल्याच् च भगवद्-व्यतिरिक्तैर् **अ-शक्य-विस्रंसनत्वम्**।  

> 'पशवः पाशिताः पूर्वं  
> परमेण स्वलीलया ।  
> तेनैव मोचनीयास् ते  
> नान्यैर् मोचयितुं क्षमाः' ॥  
> (श्रीवि.त.१-२-१०) 

इत्य्-आद्युक्त-सूचनाय  
**कर्मणः पाशत्व**-रूपणम् ।  
**प्रग्रथितः** दृढं निबद्धः;  
'नाभुक्तं क्षीयते कर्म' (ब्र.वै. २६ - ७०) इति हि स्मर्यते।   
</details>

<details open><summary>विश्वास-प्रस्तुतिः</summary>

अनागतानन्तकाल-समीक्षयाऽपि +अ-दृष्ट-सन्तारोपायः,
</details>

<details><summary>मूलम्</summary>

अनागतानन्तकाल-समीक्षयाऽपि +अदृष्टसन्तारोपायः,
</details>

<details><summary>वेङ्कट-नाथः</summary>

उक्त-प्रतिबन्धक-भूयस्त्वात्  
'त्वत्-पाद-कमलाद् अन्यत्' (जि.स्तो.१-१०) इत्य्-आद्य्-उक्त-प्रकारेण  
कालान्तरे ऽप्य् उपायान्तर-सम्भावनां प्राङ्-न्यायेन प्रतिषेधति - **अनागत** इति ।  
</details>


<details open><summary>विश्वास-प्रस्तुतिः</summary>

निखिल-जन्तु-जात-शरण्य !  
श्रीमन् ! नारायण!  
तव चरणारविन्द-युगलं शरणम् अहं **प्रपद्ये** ॥ २ ॥
</details>

<details><summary>मूलम्</summary>

निखिलजन्तुजातशरण्य ! श्रीमन् ! नारायण! तव चरणारविन्दयुगलं शरणमहं प्रपद्ये ॥ २ ॥
</details>


<details><summary>वेङ्कट-नाथः</summary>

वक्ष्यमाण-श्रीमत्त्व-नारायणत्वाभ्यां फलितम्  
'सर्वस्य शरणं सुहृत्' (श्वे.उ.३-१७)  
'देवानां दानवानां च' (जि.स्तो.१-२)  
'सर्वलोकशरण्याय' (रा.यु.१७-१५)  
'विभीषणो वा सुग्रीवो (धर्मात्मा)  
यदि वा रावणः स्वयम्' (रा.यु.१८३५)  
इत्य्-आदि-प्रसिद्धं स्व-सङ्ग्रहोपयुक्तं स्वभावमाह **निखिलजन्तुजातशरण्य** इति ।  

हिरण्य-गर्भादीनाम् अपि सङ्ग्रहाय **निखिल**-शब्दः;  
तेऽपि हि कर्माधीन-जन्म-भागितया जन्तवः ।  

> 'पशुर् मनुष्यः पक्षी वा  
ये च वैष्णवसंश्रयाः ।  
तेनैव ते प्रयास्यन्ति  
तद्विष्णोः परमं पदम्' ॥  
(शां. स्मृ. १-१५) 

> 'एतन्-निष्ठस्य मर्त्यस्य  
> मुक्तिर् हस्तस्थिता सदा ।  
> तत्-सम्बन्धिन एवापि  
> मुक्तिम् एष्यन्ति वै ध्रुवम्' ॥  
> (भा.स्मृ.) 

इत्य्-आद्य्-अर्थम् अभिप्रेत्य **जात**-शब्दः ।  
स च +अत्र गुणप्रधानतया अन्वित-व्रात-परः ।  

+++(द्वय-मन्त्रस्य)+++ पूर्व-खण्ड-पद-क्रमानुसारेण **श्रीमद्** इत्य्-आदीनि पदानि ।  
**श्रीमत्**-शब्देन  
'लक्ष्म्या सह हृषीकेशः' (ल.तं.२८-१४) इत्याद्युक्तं सूच्यते ।  

सर्व-शरण्यत्वौपयिक-सम्बन्ध-गुण-विशेषादि-प्रदर्शनाय  
**नारायण**-शब्दः ।  
+++(स्तम्भवत्)+++ कृपोत्तम्भकत्वातिशयाद् औचित्याच् च **चरण**-ग्रहणम् ।  
उपाय-दशायाम् अपि  
भोग्यत्व-सूचनाय +**अरविन्दत्व**-रूपणम् ।  
**शरण**-शब्दः इहोपायपरः ।  

उत्तम-पुरुष-विवक्षिताधिकारि-विशेष-व्यञ्जनाय **अहं**-शब्दः।  

अधिकार-विरहाद् उपायान्तरेषु निराशः,  
प्रत्यवाय-भयाद् इदानीम् अपायेभ्य उपरतः,  
शरण्य-गुण-विवेकाद् अतिशङ्का-निर्मुक्तः,  
संसारे दोष-दर्शनात् परित्यक्त-प्रयोजनान्तर--तद्-उपायः,  
परम-पुरुषार्थ-सङ्गात् प्रार्थनान्वित-भर-न्यासोद्यतश् चेति भावः ।  

**शरणं प्रपद्ये** - उपायतया आश्रयामि। 

"अकिञ्चनो ऽनन्य-गतिर् अहं  
श्रीमति नारायणे  
स्वात्मरक्षाभरं निक्षिपामी"त्य् उक्तं भवति ।  
अत्र स-विशेषण-नारायण-शब्देन  
विरोधि-भूयस्त्व--प्राप्य-गौरव-+उपाय-लाघवादि-मूल-शङ्का-निरास-हेतवः  
शरण्याकारा विवक्षिताः ॥
</details>


<details><summary>विषयः - यदुगिरिग्रन्थोक्तः</summary>

शरण्ये भगवति महाविश्वासपूर्वकं नित्यकिङ्करतालाभप्रार्थना
</details>
 

<details open><summary>विश्वास-प्रस्तुतिः</summary>

एवम् अवस्थितस्याऽपि,  
अर्थित्व-मात्रेण परम-कारुणिको भगवान्  
स्वानुभव-प्रीत्या  
+उपनीतैकान्तिकात्यन्तिक-नित्य-कैङ्कर्यैक-रति-रूप--नित्यदास्यं  
दास्यतीति+++(5)+++  
विश्वास-पूर्वकं; भगवन्तं **नित्य-किङ्करतां प्रार्थये** ॥ ३ ॥
</details>

<details><summary>मूलम्</summary>

एवमवस्थितस्याऽपि अर्थित्वमात्रेण परमकारुणिको भगवान् स्वानुभवप्रीत्योपनीत ऐकान्तिकात्यन्तिक नित्यकैङ्कर्यरतिरूप नित्यदास्यं दास्यतीति विश्वासपूर्वकं भगवन्तं नित्यकिङ्करतां प्रार्थये ।
</details>
 

<details><summary>वेङ्कट-नाथः</summary>

अथ तत्-फलितं सोपसर्ग-धातूक्तम्  

> 'रक्षिष्यतीति विश्वासाद् अभीष्टोपाय कल्पनम्' (ल.तं.१७-७७)  

> 'गोप्तृत्व-वरणं नाम स्वाभिप्राय-निवेदनम्' (ल.तं. १७-७८)  

इति विभज्य निर्दिष्टम् अङ्ग-द्वयम्  

> 'प्रार्थना-मात्र-सन्तुष्टो  
जन्तोर् यच्छति वाञ्छितम् ।  
इति निश्चित्य भगवत्-  
प्रार्थना शरणागतिः' ॥  
(अहि.सं.) । 

इत्य् उक्त-प्रकार-विशेषोपलक्षित-प्रकारि-वैशिष्ट्याभिप्रायेणाह - **एवम्** इति ।  
**एवम् अवस्थितस्य** इत्य् अनेन  
अधिकार-वैगुण्यं विरोधि-भूयस्त्वं च  
पूर्व-वाक्योक्तम् एव शरण्य-गुण-प्रकर्ष-व्यञ्जनायानूदितम् ।  

**अर्थित्व-मात्रेण** +इति उपाय-लाघवोक्तिः;  
अ-हृदय-प्रार्थना-वाक्य-मात्रम् अपि,  
'नेहाभिक्रम-नाशोऽस्ति' (भ.गी. २-४०) इति न्यायात्  
अन्ततः कार्य-करम् इति भावः ।+++(4)+++  
अथवा, अत्र सकृत्-कर्तव्य-भर-न्यास-लक्षणतया  
सद्यः स्वाभीष्ट-सिद्धिः । 

**स्वानुभव-प्रीति** इत्यादिना प्राप्य-गौरव-प्रकाशनम् ।  
उक्तैर् हेतुभिः सम्भवन्तीं शङ्काम् अपाकर्तुं  
**परम-कारुणिको भगवान्** इति  
सुलभत्व-परत्व-सूचक-पद-द्वयोक्तिः;  
ईदृशस्य हि सर्व-विधि-निवर्तनार्हता । 

समर्थस्य निर्दयत्वे, दयालोश् चासमर्थत्वे - शरण्यत्वं न स्याद्  
इति तत्-सिद्ध्य्-अर्थम् उभयोक्तिः ।  

**स्वानुभव** इत्यत्र **स्व**-शब्दः परमात्मविषयः ।  
ऐकान्तिकत्वम् अनन्य-विषयत्वम् ।  

**आत्यन्तिकत्वम्** इह  
फलान्तरोपाधिक-निवृत्ति-रहितत्वम्,  
अत एव पश्चाद् यावत्-कालम् अनुवर्तमानत्वं वा । 

**दास्य-किङ्करता**-शब्दाव् इह वृत्ति-परौ ।  
**रति**-शब्देन विश्वासस्य महत्त्व-रूप-प्रकारो ऽभिप्रेतः ।  

**प्रार्थना**-शब्दस्य इच्छा-मात्रे ऽपि प्रयोग-सम्भवात्  
तद्-व्यावृत्त्य्-अर्थं  
'तद्-एकोपायता याञ्चा' (भरतमुनि-वाक्यम्)  
इत्य्-उक्त-याचन-रूपत्वं व्यञ्जयितुं द्वि-कर्मक-प्रयोगः । 

सर्वस्य प्रार्थित-प्रदान-सामर्थ्यम्,  
कैङ्कर्य-प्रतिसम्बन्धिनस् तस्योभय-लिङ्गत्वं च ज्ञापयितुं  
**भगवन्तम्** इत्युक्तम् ।  
अस्मिन् वाक्ये प्रातिकूल्य-वर्जनस्य आनुकूल्य-सङ्कल्पस्य च  
अर्थ-सिद्धत्वम् अवगन्तव्यम् ।+++(4)+++ 
</details>

<details><summary>विषयः - यदुगिरिग्रन्थोक्तः</summary>

भगवद्-अनुभव-कारित-प्रीति-जन्य-दास्यादिकानुग्रह-प्रार्थना
</details>


<details open><summary>विश्वास-प्रस्तुतिः</summary>

तवाऽनुभूति-सम्भूत-  
प्रीति-कारित-**दासताम्** ।  
**देहि** मे कृपया नाथ !  
न जाने गतिम् अन्यथा ॥ ४ ॥ 
</details>

<details><summary>मूलम्</summary>

तवाऽनुभूति-सम्भूत-प्रीति-कारित-दासताम् । देहि मे कृपया नाथ ! न जाने गतिमन्यथा ॥ ४ ॥ 
</details>


<details><summary>वेङ्कट-नाथः</summary>

उक्त-प्रकार-साध्य-साधन-रूपम् अर्थ-द्वयं  
व्याख्येय-क्रमेण सुख-प्रतिपत्त्य्-अर्थम्  
ऐतिहासिक-श्लोक-द्वयेन स्व-वाक्यायमानेन सङ्क्षिप्याह - **तव** इति ।  
यद्य् अपि प्रथम-श्लोकेऽपि पूर्वार्धे फलम् उपादीयते,  
तथाऽप्य् असौ **देहि** इत्युक्त-प्रार्थना प्राधान्याद् उपाय-परः ।  
अत्र **दासता**-शब्देन दास-वृत्तिर् विवक्षिता,  
दास-भाव-मात्रस्य च  
नित्य-सिद्धत्वेन साध्यत्वायोगात् ।+++(4)+++

**मे** अनन्यप्रयोजनस्य अनन्योपायस्य च ।  
**कृपया नाथ** इति पदाभ्यां गुण-विशेष--सम्बन्ध-विशेष-विशिष्टस्योपायभाव इति व्यज्यते;  
**नाथ**-शब्दो हि  
नाथ्यते इति व्युत्पत्या  
रक्षणार्थं प्रार्थनीये स्वामिनि रूढः ।  

**न जाने गतिमन्यथा** इति -  
उक्तप्रकारात् प्रपत्ति-मात्र-वशीकार्यात् त्वत्तो ऽन्यथा-भूतं  
मद्-अर्हम् उपायं सर्व-शास्त्र-परामर्शेऽपि  
न पश्यामि,  
देवतान्तराणां साक्षात् मोक्ष-प्रदत्वाभावात्+++(4)+++  
मोक्षोपायतया चोदितस्य त्वद्-उपासनस्य  
मया दुःसाधत्वाद् इति भावः ।  
यद् वा,  
**अन्यथा** इति +अनेन त्वय्य् अदातरीति विवक्षितम् ॥ 
</details>

<details open><summary>विश्वास-प्रस्तुतिः</summary>

सर्वावस्थोचिताशेष-  
शेषतैकरतिस् तव ।  
भवेयं पुण्डरीकाक्ष !  
त्वम् एवैवं कुरुष्व ! माम् ॥ ५ ॥ 
</details>

<details><summary>मूलम्</summary>

सर्वावस्थोचिताशेष-शेषतैकरतिस्तव । भवेयं पुण्डरीकाक्ष ! त्वमेवैवं कुरुष्व ! माम् ॥ ५ ॥ 
</details>


<details><summary>वेङ्कट-नाथः</summary>

एवं प्रार्थिते कैङ्कर्य-रूपे पुरुषार्थे  
**प्रीति**-शब्दोक्तं हेत्वंशं विशिंषन्,+++(5)+++  
स्वाभीष्ट-प्रदाने स्व-प्रयत्नान्तर-नैरपेक्ष्यं च अपेक्षते - **सर्व** इति । 

**सर्वावस्था**-शब्द-**शेषता**-शब्दौ पूर्वोक्तार्थौ ।  
तत्-तद्-दशायां स्वाम्य्-अभिमत-प्रकार **उचित**-शब्दः ।  

> 'जायमानं हि पुरुषम्' (म.भा.शां.३५८-७३)  

> 'कृपामयम् अपाङ्गं ते  
सकृन्मयि निपातय'  
(वि.ध.) 

इत्य्-आद्य्-उक्तेन  
सत्त्वोन्मेष-हेतुना कटाक्ष-विशेषेण  
माम् एवं कुरुष्वेत्य् अभिप्रायेणोक्तम्  
**पुण्डरीकाक्ष** इति ।  
यद्वा 'पुण्डरीकं परं धाम' (म.भा.शां.६९-६)  
इत्य्-आदि-निरुक्तेनानेन नाम्ना  
परम-पद-वासिनः परिचरणं प्राथ्र्यत  
इति सूच्यते । 

त्वद्-इतराशक्ये अस्मिन्न् अर्थे  
त्वयि च निरपेक्षोपाये  
किमीदृश-भरन्यास-रूपम् अव्याजातिरिक्त-मत्-प्रयत्नेनेत्य् अभिप्रायेणाह -  
**त्वमेव** इति ।  
**त्वम्** - सर्वज्ञः सर्वशक्तिः परम-कारुणिकः ।  
**माम्** - आकिञ्चन्यानन्यगतित्वार्थित्वशालिनम् ।  
ञितोर् धात्वोर् इह **देहि कुरुष्व**  
इति परस्मै-पदात्मनेपदाभ्यां  
स्वस्य भगवतश् च  
यथार्ह-क्रिया-फलान्वयः सूच्यते ।  
</details>

<details><summary>विषयः - यदुगिरिग्रन्थोक्तः</summary>

भगवति नमनीयता-चिन्तन-पूर्वकं स्वाभाविकं नमनम् 
</details>


<details open><summary>विश्वास-प्रस्तुतिः</summary>

एवम्-भूत-तत्त्व-याथात्म्यावबोध--तद्+++(=अवबोध)+++-इच्छा-रहितस्यापि,
एतद्+++(=उपायोपेय)+++-उच्चारण-मात्रावलम्बनेन;  
उच्यमानार्थ+++(=उपायोपेय)+++-परमार्थ-निष्ठं मे मनस्  
त्वम् एवाद्यैव कारय! ॥ ६ ॥
</details>

<details><summary>मूलम्</summary>

एवम्भूततत्त्वयाथात्म्यावबोध-तदिच्छारहितस्यापि, एतदुच्चारणमात्रावलम्बनेन; उच्यमानार्थ-परमार्थनिष्ठं मे मनः त्वमेवाद्यैव कारय! ॥ ६ ॥ 
</details>


<details><summary>वेङ्कट-नाथः</summary>

नन्व् इह  
शरण्य-शरणागति--तत्-फल-विशेष-निर्धारण-पूर्विका  
फल-कामना हि  
अधिकारि-विशेषणम्।  
न पुनस् तद्वत +++(अधिकारिण)+++ इव  
तथा-विध+++(=अधिकारि)+++--तद्+++(=लक्षण)+++-वचन-मात्रम् इत्य्-अत्र  
'अनिच्छन्न् अप्य् एवम्'(स्तो. इ. ५९)  
इति श्लोकोक्त-प्रकारेण स-प्रश्रयं प्रतिवक्ति - **एवम्भूत** इति ।  

**तद्-इच्छा** इति इच्छा-विषयत्वेन परामृश्यमानार्थत्वात्  
**तत्त्व**-शब्द इह पुरुषार्थपरः,  
पुरुषार्थ-विशेष-निष्कर्षाय जीवात्मप-रमात्म-तत्त्वपरो वा ।  
**अवबोध इच्छा** वा **तद्-इच्छा** इत्य् उच्यते -  
तदा पुरुषार्थेच्छा-विरहः कैमुत्यात् सिद्ध्यति । 

श्रियः पत्युस् तव प्रसादाद्  
अद्य साधिकारो ऽस्मि,  
निरधिकारत्वेऽपि लब्ध-व्याजेन त्वया शेष-पूरणं कार्यम्  
इति द्योतयितुम् **अपि**-शब्दः ।  


एवम् अधिकार-वैकल्यं, अङ्ग-वैकल्यं, अङ्गि-वैकल्यं च  
अन्वारुह्योक्तम् **उच्चारण-मात्रा** इति ।  
वैषम्य-दोष-प्रसङ्ग-परिहार-हेतुस्  
तव सिद्ध  
इत्य् अभिप्रायेण **अवलम्बन**-शब्दः ।  
**उच्यमानार्थः** उपायोपेय-रूपः ।  
**एतत्**-शब्दोऽप्य् अत्र तद्-विषयः ।  
+++(तयोर् उपायोपेययोर्)+++ अन्यतर-विषयत्वेऽपि तद्-इतरस्यार्थात् सिद्धिः ।  

**परमार्थ-निष्ठत्वम्** अज्ञान-संशय-विपर्यय-रहित-व्यवसायानुवृत्तिमत्त्वम् ।  

**मे** -  

> 'सकृदुच्चारो भवति'  
(द्वयोपनिषत्) 

> 'सकृदुच्चरितं येन' 
(वि.ध. ७०-८४), 

> 'भव शरणम् इतीरयन्ति ये वै'  
(वि.पु. ३-७-३३) 

इत्य्-आद्य्-उक्त--वचन-मात्र-धनस्य त्वद्-आयत्त-सर्व-सिद्धेः 

**मनः** - 

> 'चञ्चलं हि मनः कृष्ण!' (भ.गी.६-३४) 

> 'मनो दुर्निग्रहं चलम्' (भ.गी. ६-३५) 

> 'बन्धाय विषयासङ्गि' (वि.पु. ६-७-२८) 

इत्य्-आद्य्-उक्त दोषम् अपि  
हृषीकेशेन त्वया अनुगृहीतानां सम्यङ्-मनन-साधनम् । 

शरण्यस्यापेक्षणीयान्तराभावम्,  
आत्मनस् त्वरातिशयं च  
व्यनक्ति **त्वम् एवाद्यैव** इति । 

**कारय** इत्यनेन  
प्रपत्ताव् अपि  
स्वस्य प्रयोज्य-कर्तृत्वम्  
अध्यात्म-शास्त्रैर् आचार्य-मुखेनान्तर्यामितया च  
भगवतः प्रयोजककर्तृत्त्वं च प्रकाश्यते ।  
अ-विकल-प्रपत्ति-प्रयोगस्यापि भाष्यकारस्येदं वाक्यं  
विकल-प्रयोगाणाम् अन्येषाम् अपि  
शरण्यानुकम्पया क्षिप्रम् उपाय-पूर्तिः स्याद्  
इति ख्यापनार्थम् । 
</details>

<details open><summary>विश्वास-प्रस्तुतिः</summary>

अपारकरुणाम्बुधे ! अनालोचित-विशेषाशेष-लोक-शरण्य !  
प्रणतार्तिहर! आश्रित-वात्सल्यैक-महोदधे !  
अनवरत-विदित-निखिल-भूत-जात-याथात्म्य !  
सत्य-काम! सत्य-सङ्कल्प ! आपत्-सख !  
काकुत्स्थ !  
श्रीमन् ! नारायण ! पुरुषोत्तम !  
श्रीरङ्गनाथ ! मम नाथ !  
नमोऽस्तु ते ॥ ७ ॥ 

इति श्रीभगवद्रामानुजविरचितं श्रीरङ्गद्यं सम्पूर्णम् ॥
</details>

<details><summary>मूलम्</summary>

अपारकरुणाम्बुधे ! अनालोचितविशेषाशेषलोकशरण्य ! प्रणतार्तिहर! आश्रितवात्सल्यैकमहोदधे ! अनवरतविदित-निखिल-भूतजात-याथात्म्य ! सत्यकाम! सत्यसङ्कल्प ! आपत्सख ! काकुत्स्थ ! श्रीमन् ! नारायण ! पुरुषोत्तम ! श्रीरङ्गनाथ ! मम नाथ ! नमोऽस्तु ते ॥ ७ ॥

इति श्रीभगवद्रामानुजविरचितं श्रीरङ्गद्यं सम्पूर्णम् ॥ 
</details>


<details><summary>वेङ्कट-नाथः</summary>

अथाधिकारोपाय-फलप्रदानेषु यथार्हम् उपयुक्तान् भगवतः प्रकारान् वदन्,  
प्रथमं सर्वोपयोगि-गुण-विशेष-प्रकर्षम् आह - **अपार** इति ।  
स्वस्मिन्न् अपि व्याप्तिम् अभिप्रेत्य  
**अपारत्वोक्तिः** ।  
तत्-फलितं  
स्वेनाप्य् आश्रयणीयत्वम् अभिप्रेत्याह - **अनालोचित** इति -  
जाति-गुणादि-निकर्षानादरेण सर्वैः शरण्यतया वरणीयेत्यर्थः ।  
अनेन प्रपत्तेः सर्वाधिकारत्वं दर्शितम् ।+++(4)+++ 

कारुणिकोऽपि यदि विषमः स्यात्,  
समोऽपि यदि निर्घृणः स्यात्,  
न तदा सर्व-शरण्यः स्याद् इति तदर्थम् उभयोक्तिः ।  

शरणागति-समनन्तर-लक्षणीयौ गुणाव् आह - **प्रणतार्तिहर! आश्रित-वात्सल्यैक-महोदधे !** इति ।  
प्रणताः इह प्रकृष्ट-प्रह्वी-भाव-युक्ताः प्रपन्नाः,  
तेषां तत्-तद्-अभिमतालाभ-निमित्ताम् आर्तिं हरतीति **प्रणतार्तिहरः** ।  
अनेन तु प्रपत्तेः सकल-फल-प्रदत्वं च सूच्यते ।  
प्रणत-शब्दस्य प्रह्वी-भाव-मात्र-परत्वे  
तद्-आर्ति-हरणाद् अल्प-प्रयत्न-प्रसाद्यत्वं प्रकाश्यते ।  
**वात्सल्येन** गुणान्तर-तिरस्कारम् अभिप्रेत्य **एक**-शब्दः,  
येन सर्वज्ञोऽप्य् अविज्ञातेव, स्व-तन्त्रो ऽप्य् अस्वतन्त्र इव स्यात् ।+++(5)+++  

कारुण्यादि-सद्भावे ऽप्य् अज्ञस्यापूर्णस्याशक्तस्य च  
निरपेक्ष-रक्षकत्वं न स्यात्,  
अतस् तत्-सिद्ध्य्-अर्थं  
गुण-त्रयम् **अनवरत** इत्य्-आदिभिर् उच्यते ।  
**अनवरत-निखिल**-शब्दाभ्यां ज्ञानस्य कालतो विषयतश् च निःसङ्कोचत्वोक्तिः;  
मम अनिष्ट-निवर्तनेष्टप्रापणोपयोगिष्व् अधिकारादिषु किञ्चिद् अपि कदाचिद् अपि  
तवाज्ञातं नास्तीति भावः ।  

> न च तव मादृशाकिञ्चन-परित्याग-हेतु-भूत-प्रत्युपकार-पूर्वोपकारादि-प्रयोजनान्तर-सापेक्षत्वं  
गुण-वैकल्यं वा  
कदाचिद् अप्य् अस्ति;  
अतो मद्-रक्षणेन स्व-गुणान् संरक्ष

+इत्य् अभिप्रायेणाह - **सत्यकाम** इति -  
नित्य-भोग्यानन्त-कल्याण-गुणादि-विशिष्टेत्य् अर्थः । 

सङ्कल्प-मात्र-साधित-जगत्-सृष्ट्य्-आदेस् तव  
मद्-रक्षणेऽपि न हि सङ्कल्पाद् अतिरिक्तं सम्पादनीयम्  
इत्य् अभिप्रायेणाह **सत्यसङ्कल्प** इति ।  
अमोघ-सङ्कल्पेत्य् अर्थः ।  
त्वयैव ख्यापितं प्रपन्न-विषयं त्वद्-व्रतं  
न कैश्चिदपि प्रतिहन्तुं शक्यम् इति भावः । 

उक्त-गुण-वर्ग-हेतुक-द्रौपदी-गजेन्द्रादि-संरक्षण-प्रकारं  
तद्वत् स्वस्याप्य् आपत्-प्रशमनायोद्घाटयति -  
**आपत्सख** इति ।  
आपदि सखा भवतीति **आपत्सखः**;  
सखेव प्रीति-विश्वास-गोचरः संरक्षकश् चेति भावः । 

तद् एतत् निषाद-वानर-राक्षस--सर्व-जाति-सुलभे  
सकृत्-प्रपन्न-संरक्षण-व्रतिनि  
सर्व-लोक-शरण्ये  
विषय-वास-मात्र संरक्षित-जङ्गम-स्थावर-जन्तु-जाते अवतार-विशेषे  
सु-व्यक्तम् इत्य् अभिप्रायेणाह - **काकुत्स्थ** इति ।  
अनेन 'वधार्हम् अपि काकुत्स्थः कृपया पर्यपालयत्' (रा.सुं.३८-३४) इत्यादिवाक्यमपि स्मार्यते ।  

अस्य सापराधेष्व् अप्य् आश्रितेषु  
निग्रहोष्मलता-निवारिकया सह-धर्म-चारिण्या नित्य-योगमाह - **श्रीमन्** इति ।+++(5)+++ 

परहितेष्व् अपि स्वार्थ-प्रवृत्त्य्-अनुगुण-सम्बन्धादि-विशेषं व्यनक्ति - **नारायण** इति ।  
इदं च पद-द्वयं व्याख्येय-गत-विशिष्ट-सिद्धोपायोपेय-प्रकाशकम् ।  

**नारायण**-शब्द-वाच्य--जगत्-सम्बन्धादि-शङ्कित-दोष-निवृत्त्यर्थं  
पञ्च-दशाध्यायोक्तं काष्ठा-प्राप्तं परत्व-रूपं वैलक्षण्यं समाख्याति - **पुरुषोत्तम** इति ।  
पुरु सनोतीति **पुरुष**-शब्द-व्युत्त्पत्त्या बहु-प्रदेषूत्तमत्वं वा विवक्षितम् -  
स्वाश्रितेभ्यः स्वात्मानम् अपि स-विभूतिकं ददातीति ।+++(4)+++ 

सर्वापेक्षित--साधक-सेवानुगुणां सौलभ्य-काष्ठां सूचयति -  
**श्री-रङ्गनाथ** इति ।  
उक्तं च +अर्चावतारं प्रस्तुत्य  
भगवता शौनकेन

> 'ताम् अर्चयेत् तां प्रणमेत्  
तां यजेत् तां विचिन्तयेत् ।  
विशत्य् अपास्त-दोषस् तु  
तामेव ब्रह्मरूपिणीम्' ॥  
(वि.ध.१०३-३०) 

इति ।  
श्रीपौष्करे तु  
अर्चावतारस्योपाय-विरोधि-वर्ग-निवर्तकत्वम् अपि दर्शितम् -

> 'सन्दर्शनाद् अकस्माच् च  
पुंसां सम्मूढ-चेतसाम् ।  
कुवासना-कुबुद्धिश् च  
कुतर्कश्च कुनिश्चयः ॥  
कुहेतुश्च कुभावश्च  
नास्तिकत्वं लयं व्रजेत्' ।+++(5)+++  
(पौ.सं. १३१, ३२) 

इति । 

स्थान-विशेषो ऽप्य् अत्र सेवकानां सत्त्वोन्मेष-हेतुत्वाभिप्रायेणोपात्तः । 

स्वयं-व्यक्त--सैद्ध-वैष्णव-रूप-भगवत्-क्षेत्र-वासिनाम् अपि फलविशेषः प्रदर्शितः । 

श्रीसात्वते 

> 'दुष्टेन्द्रियवशाच् चित्तं  
नृणां यत् कलुषैर् वृतम् ।  
तद् अन्तकाले संशुद्धिं  
याति नारायणालये' ॥  
(सा.सं. ७-१२०) 

इति ।  

तत्रापि स्वाचार्य-परम्परा-चिर-सेवन-जनित-प्रसादातिशयात्  
स्व-दोषानादरेण स्वस्यैवं-विधावस्था-प्रदत्वेन  
प्रार्थित-पूरणानुगुणताम् अभिप्रेत्याह **मम नाथ** इति।  
स्वापेक्षित-सिद्ध्य्-अर्थं याचनीयः स्वामी **नाथः** ।  

एवम् अभिमुखीकृते भगवति  
प्रकृतोपायस्य  
भर-न्यास-रूपं _प्रधानांशं_  
दमयन्त्य्-आदि-वृत्तान्तेषु+++(=??)+++ शरणागति-विषयतया प्रसिद्धेन  
भगवच्-छास्त्रोक्त-स्थूल-सूक्ष्मादि-योजनवता  
**नमः**-शब्देन _निगमयन्_,  
प्रयुज्यमानः सोऽयम् उपायस् त्वच्-छेषतयैव स्वीक्रियताम्  
इत्य् अभिप्रायेणाह - **नमोऽस्तु ते** इति । 

यद् वा,  
अत्र परत्र च +अपेक्षितं निर्ममत्व-संस्कृतं कैङ्कर्यं **नमः**-शब्दाभिप्रेतम् ।  

**अस्तु** इति आशासनम् ।  

**ते** इत्य्-अत्र  
प्रकृत्य्-अंशेन प्राप्यत्व-प्रापकत्व-शेषित्वादिशालितया  
निरुपाधिक-नमः-प्रयोग-योग्यत्वम् अभिप्रेतम् ।  
चतुर्थी च +अत्र तादर्थ्य-परा । 

इदमेव वाक्यम् आवर्त्यमानं  
पृथु-गद्योक्तस्य प्रतिवचन-विस्तरस्य सङ्ग्रहोऽपि भवति;  
सूत्रादिष्व् इव प्रयोजन-प्रकर्षे सत्य् आवृत्तेर् अभियुक्त-सम्मतत्वात् ।  
तत्रायमर्थः -  
"मत्-प्रपन्नस्य ते यथा-मनोरथं मत्-कैङ्कर्यं भवतु" इति । 

तद् एवं रहस्य-त्रयोक्त-शरण्य-शरणागति--तत्-फल-विशेषाः सन्दर्शिताः । 

> 'यद् अत्र सङ्ग्रहेणोक्तम्  
अनुक्तम् अपि किञ्चन ।  
बृहद्-गद्याधिकारे तद्  
व्यक्तं प्रत्यवमृश्यताम्' ॥ 

॥ इति रहस्यरक्षायां श्रीरङ्गगद्याधिकारः समाप्तः ॥   
</details>

