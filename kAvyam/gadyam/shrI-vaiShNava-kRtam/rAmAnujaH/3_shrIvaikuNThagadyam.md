+++
title = "३ श्रीवैकुण्ठगद्यम्"

+++

<details><summary>विस्तारः (द्रष्टुं नोद्यम्)</summary>

श्रीमते नारायणाय नमः    
श्रीधराय नमः    
श्रियै नमः    
श्रीमते रामानुजाय नमः    
श्रीभगवद्रामानुजविरचिते गद्यत्रये श्रीवैकुण्ठगद्यम्   

Source: [TW](https://archive.org/details/gadyatrayamramanujacharyasrutaprakasikabhasyasudarsanasurirahasyaraksavedantades/page/n135/mode/1up)
</details>


<details><summary>वेङ्कट-नाथः</summary>

अनया गद्य-द्वयोक्त-गमनिकयैव श्रीवैकुण्ठगद्यम् अपि गतार्थप्रायम् ।  
एतयोः स्वानुष्ठानोक्ति-मुखेन शिष्य-शिक्षणं कृतम्,  
तस्मिंस् तु +उपदेश-मुखेनेति विशेषः ।  
</details>

<details><summary>विषयः - यदुगिरिग्रन्थोक्तः</summary>

भक्ति-योगाख्य-श्रेष्ठार्थ-सन्दर्शन-प्रतिज्ञा
</details>

<details open><summary>विश्वास-प्रस्तुतिः</summary>

यामुनार्यसुधाम्भोधिम्  
अवगाह्य यथामति ।  
आदाय भक्तियोगाख्यं  
रत्नं सन्दर्शयाम्यहम् ॥ १ ॥
</details>

<details><summary>मूलम्</summary>

यामुनार्यसुधाम्भोधिम्  
अवगाह्य यथामति ।  
आदाय भक्तियोगाख्यं  
रत्नं सन्दर्शयाम्यहम् ॥ १ ॥
</details>

<details><summary>वेङ्कट-नाथः</summary>

तत्र यद् आदौ पठ्यते  
'यामुनार्य-सुधाम्भोधि अवगाह्य यथामति । आदाय भक्तियोगाख्यं रत्नं सन्दर्शयाम्यहम्' ॥ इति,  
इहासौ भक्ति-योग-शब्दः स्वयम्-प्रयोजन-भगवद्-अनुसन्धान-परः ,  
अन्यथा,  

> तत्-प्राप्तये च तत्-पादाम्बुज-द्वय-प्रपत्तेर् अन्यत्र  
> मे कल्प-कोटि-सहस्रेणापि साधनम् अस्तीति मन्वानः 

इति वक्ष्यमाण-विरोधात् । 
</details>


<details><summary>विषयः - यदुगिरिग्रन्थोक्तः</summary>

भगवति शरण्यता,  
जीव-देवयोः सम्बन्धः  
जीवस्य प्रपत्तीतरोपाय-राहित्यं,  
चिन्तन-पूर्वकं शरणागति-विधानम्
</details>

<details open><summary>विश्वास-प्रस्तुतिः</summary>

स्वाधीन-त्रिविध-चेतनाचेतन-स्वरूप-स्थिति-प्रवृत्ति-भेदम्,  
क्लेश-कर्माद्य्-अशेष-दोषासंस्पृष्टम्  
स्वाभाविकानवधिकातिशय-ज्ञान-बलैश्वर्य-वीर्य-शक्ति-तेजः-प्रभृत्य्-  
असङ्ख्येय-कल्याण-गुण-गणौघ-महार्णवम्,  
परमपुरुषं, भगवन्तं नारायणम्, 
</details>

<details><summary>मूलम्</summary>

स्वाधीन-त्रिविध-चेतनाचेतन-स्वरूप-स्थिति-प्रवृत्ति-भेदम्, क्लेशकर्माद्य शेष-दोषासंस्पृष्टम् स्वाभाविकानवधिकातिशय-ज्ञान-बलैश्वर्य-वीर्य-शक्ति-तेजःप्रभृत्यसङ्ख्येयकल्याणगुणगणौघ-महार्णवम्, परमपुरुषं, भगवन्तं नारायणम्, 
</details>

<details open><summary>विश्वास-प्रस्तुतिः</summary>

स्वामित्वेन, सुहृत्त्वेन, गुरुत्वेन च, **परिगृह्य**,  
</details>

<details><summary>मूलम्</summary>

स्वामित्वेन, सुहृत्त्वेन, गुरुत्वेन च, परिगृह्य,  
</details>


<details open><summary>विश्वास-प्रस्तुतिः</summary>

ऐकान्तिकात्यन्तिक--तत्-पादाम्बुज-द्वय-परिचर्यैक-मनोरथः,  
</details>

<details><summary>मूलम्</summary>

ऐकान्तिकात्यन्तिक-तत्पादाम्बुजद्वय-परिचर्यैकमनोरथः, 
</details>

<details open><summary>विश्वास-प्रस्तुतिः</summary>

तत्प्राप्तये च तत्-पादाम्बुज-द्वय-प्रपत्तेर् अन्यन्  
न मे कल्प-कोटि-सहस्त्रेणाऽपि साधनम् अस्तीति मन्वानः 
</details>


<details><summary>मूलम्</summary>

तत्प्राप्तये च तत्पादाम्बुजद्वयप्रपत्तेः, अन्यन्न मे कल्पकोटिसहस्त्रेणाऽपि साधनमस्तीति मन्वानः 
</details>



<details open><summary>विश्वास-प्रस्तुतिः</summary>

तस्यैव भगवतो नारायणस्य,  
अखिल-सत्त्वदयैक-सागरस्य,  
अनालोचित-गुण-गणाखण्ड-जनानुकूलामर्याद-शीलवतः,  
स्वाभाविक+अनवधिकातिशय-गुणवत्तया   
देव-तिर्यङ्-मनुष्याद्य्-अखिल-जन-हृदयानन्दनस्य,  
आश्रित-वात्सल्यैक-जल-धेः,  
भक्त-जन-संश्लेषैक-भोगस्य,  
नित्य-ज्ञान-क्रियैश्वर्यादि-भोग-सामग्री-समृद्धस्य,  
महा-विभूतेः श्रीमतश्  
चरणारविन्द-युगलम्,
</details>

<details><summary>मूलम्</summary>

तस्यैव भगवतो नारायणस्य, अखिल-सत्त्वदयैक-सागरस्य,
अनालोचित-गुणगणाखण्डजनानुकूलामर्यादशीलवतः स्वाभाविकअनवधिकातिशय-गुणवत्तया,देव-तिर्यङ्मनुष्याद्यखिलजनहृदयानन्दनस्य, आश्रित-वात्सल्यैकजलधेः, भक्तजन-संश्लेषैकभोगस्य, नित्य-ज्ञान-क्रियैश्वर्यादि-भोग-सामग्रीसमृद्धस्य, महा-विभूतेः श्रीमतः चरणारविन्दयुगलम्,
</details>


<details open><summary>विश्वास-प्रस्तुतिः</summary>

अनन्यात्म-सञ्जीवनेन तद्-गत-सर्व-भावेन, शरणम् अनुव्रजेत् ॥ २ ॥
</details>

<details><summary>मूलम्</summary>

अनन्यात्म-सञ्जीवनेन  
तद्-गत-सर्व-भावेन,  
**शरणम् अनुव्रजेत्** ॥ २ ॥
</details>


<details><summary>विषयः - यदुगिरिग्रन्थोक्तः</summary>

भगवतः शुभाश्रयस्वरूपस्य यावदायुषम् अहरहश्चिन्तनम् स्वरूपाप्रच्युतये
</details>

<details open><summary>विश्वास-प्रस्तुतिः</summary>

ततश् च प्रत्यहम् आत्मोज्जीवनायैवम् अनुस्मरेत् ॥ ३ ॥
</details>

<details><summary>मूलम्</summary>

ततश्च प्रत्यहम् आत्मोज्जीवनायैवमनुस्मरेत् ॥ ३ ॥
</details>
 
<details><summary>वेङ्कट-नाथः</summary>

अत एव 'प्रत्यहम् आत्मोज्जीवनाय' इत्य्-आदिकम् अपि  
न मुक्ति-तत्-साधन-परम्,  
अपि तु  

> 'ज्ञानी तु परमैकान्ती  
परायत्तात्म-जीवनः'  
(गी. सं. २९) 

इत्य्-आदि-प्रसिद्धे अत्रत्यावस्था-विशेषे  
मरु-देश-पथिक-पानीय-न्यायेन अलभ्य-लाभाश्वासनाभिप्रायम् ।  
</details>

<details><summary>विषयः - यदुगिरिग्रन्थोक्तः</summary>

भगवल्लोक-भगवदायतन-भगवन्मण्टप-भगवत्पर्यङ्ङ्काः
</details>

<details open><summary>विश्वास-प्रस्तुतिः</summary>

चतुर्-दश-भुवनात्मकम् अण्डम्,  
दश-गुणितोत्तरं च आवरण-सप्तकम् ,  
समस्तं कार्य-कारण-जातम् अतीत्य,  
परम-व्योम-शब्दाभिधेये,  
ब्रह्मादीनां वाङ्मनसागोचरे,  
श्रीमति वैकुण्ठे, दिव्यलोके,  
</details>

<details><summary>मूलम्</summary>

चतुर्दशभुवनात्मकमण्डम्, दशगुणितोत्तरं च आवरणसप्तकम् , समस्तं कार्यकारणजातमतीत्य, परमव्योमशब्दाभिधेये, ब्रह्मादीनां वाङ्मनसागोचरे, श्रीमति वैकुण्ठे, दिव्यलोके,     
</details>

<details open><summary>विश्वास-प्रस्तुतिः</summary>

सनक-विधि-शिवादिभिर् अप्य् अचिन्त्य-स्वभावैश्वर्यैः,  
नित्यसिद्धैः, अनन्तैः, भगवद्-आनुकूल्यैक-भोगैः, दिव्यपुरुषैः महात्मभिर् आपूरिते,
</details>

<details><summary>मूलम्</summary>

सनक-विधि-शिवादिभिरप्यचिन्त्यस्वभावैश्वर्यैः, नित्यसिद्धैः, अनन्तैः, भगवदानुकूल्यैक-भोगैः, दिव्यपुरुषैः महात्मभिरापूरिते,
</details>


<details open><summary>विश्वास-प्रस्तुतिः</summary>

तेषाम् अपीयत्-परिमाणम्  
इयद् ऐश्वर्यम्  
ईदृश-स्वभावम्  
इति परिच्छेत्तुम् अयोग्ये,
</details>

<details><summary>मूलम्</summary>

तेषामपि, इयत्परिमाणम्, इयदैश्वर्यम्, ईदृशस्वभावम्, इति परिच्छेत्तुमयोग्ये, 
</details>


<details><summary>वेङ्कट-नाथः</summary>

**तेषाम् अपीयत्-परिमाणम्  
इयद् ऐश्वर्यम्  
ईदृश-स्वभावम्  
इति परिच्छेत्तुम् अयोग्ये**

इति दिव्यायतनविशेषणे तु महत्तरत्वम् एव विवक्षितम्,  
दिव्यावरण-संवृतत्वादि कथनेनैव तत्-परिमाण-सिद्धेः ।  
अत्र **स्वभाव**-शब्दोऽपि निरतिशय-भोग्यत्वादि विषयः ।  
न ह्य् एवं-विध-विषयेषु परिच्छेदायोग्यत्वोक्त्या सूरीणां सार्वज्ञ्यहानिः,  
दिव्यायतनगुणप्रकर्षे तात्पर्याच्च ।
</details>

<details open><summary>विश्वास-प्रस्तुतिः</summary>

दिव्यावरण-शत-सहस्रावृते,  
दिव्य-कल्पक-तरूपशोभिते,  
दिव्योद्यान-शत-सहस्र-कोटिभिर् आवृते,
</details>

<details><summary>मूलम्</summary>

दिव्यावरणशतसहस्रावृते, दिव्यकल्पकतरूपशोभिते, दिव्योद्यानशतसहस्रकोटिभिरावृते,
</details>


<details open><summary>विश्वास-प्रस्तुतिः</summary>

अतिप्रमाणे, दिव्यायतने,  
कस्मिंश्चिद् विचित्र-दिव्य-रत्नमय-दिव्यास्थान-**मण्टपे**,
</details>

<details><summary>मूलम्</summary>

अतिप्रमाणे, दिव्यायतने, कस्मिंश्चित् विचित्रदिव्यरत्नमय-दिव्यास्थानमण्टपे,
</details>


<details open><summary>विश्वास-प्रस्तुतिः</summary>

दिव्य-रत्न-**स्तम्भ**-शत-सहस्र-कोटिभिर् उपशोभिते,  
दिव्य-नाना-रत्न-कृत-**स्थल**-विचित्रिते,  
दिव्यालङ्कारालङ्कृते,
</details>

<details><summary>मूलम्</summary>

दिव्यरत्नस्तम्भ-शतसहस्रकोटिभिरुपशोभिते, दिव्यनानारत्न-कृतस्थल-विचित्रिते, दिव्यालङ्कारालङ्कृते,
</details>


<details open><summary>विश्वास-प्रस्तुतिः</summary>

परितः पतितैः, पतमानैः, पादपस्थैश् च  
नाना-गन्ध-वर्णैः, दिव्य-पुष्पैश् शोभमानैः,  
दिव्य-**पुष्पोपवनैर्** उपशोभिते,
</details>

<details><summary>मूलम्</summary>

परितः पतितैः, पतमानैः, पादपस्थैश्च नानागन्धवर्णैः, दिव्यपुष्पैश्शोभमानैः, दिव्यपुष्पोपवनैरुपशोभिते, 
</details>


<details open><summary>विश्वास-प्रस्तुतिः</summary>

सङ्कीर्ण-पारिजातादि-कल्प-द्रुमोपशोभितैः,  
अ-सङ्कीर्णैश् च कैश्चिद्  
अन्तस्थ-पुष्प-रत्नादि-निर्मित--  
दिव्य-लीला-**मण्टप**-शत-सहस्रोपशोभितैः,
</details>

<details><summary>मूलम्</summary>

सङ्कीर्ण-पारिजातादि-कल्पद्रुमोपशोभितैः, असङ्कीर्णैश्च कैश्चित् अन्तस्थ-पुष्परत्नादि-निर्मित-दिव्य-लीलामण्टपशतसहस्रोपशोभितैः, 
</details>




<details open><summary>विश्वास-प्रस्तुतिः</summary>

सर्वदाऽनुभूयमानैर् अपि +अपूर्ववत् आश्चर्यम् आवहद्भिः,  
क्रीडा-शैल-शत-सहस्रैर् अलङ्कृतैः,  
कैश्चिन् नारायण-दिव्य-लीला-ऽसाधारणैः,  
कैश्चित् पद्म-वनालया-दिव्य-लीला-ऽसाधारणैः ,  
साधारणैश् च कैश्चित्,  
शुक-शारिका-मयूर-कोकिलादिभिः कोमल-कूजितैर् आकुलैः,  
**दिव्योद्यान**-शतसहस्रैर् आवृते, 
</details>

<details><summary>मूलम्</summary>

सर्वदाऽनुभूयमानैरपि अपूर्ववत् आश्चर्यमावहद्भिः, क्रीडाशैलशतसहस्रैरलङ्कृतैः,
कैश्चिन्नारायण-दिव्य-लीलाऽसाधारणैः, कैश्चित् पद्मवनालया - दिव्यलीलाऽ साधारणैः , साधारणैश्च कैश्चित्, शुक-शारिका-मयूर-कोकिलादिभिः कोमलकूजितैराकुलैः, दिव्योद्यान-शतसहस्रैरावृते,      
</details>

<details open><summary>विश्वास-प्रस्तुतिः</summary>

मणि-मुक्ता-प्रवाल-कृत-सोपानैर्  
दिव्यामलामृत-रसोदकैर्,  
दिव्याण्ड-ज-वरैर्,  
अतिरमणीय-दर्शनैर्  
अतिमनोहर-मधुर-स्वरैर् आकुलैर्,  
अन्तस्-स्थ-मुक्तामय-दिव्य-क्रीडा-स्थानोपशोभितैर्,  
दिव्य-सौगन्धिक-**वापी**-शत-सहस्रैर् दिव्य-राज-हंसावली-विराजितैर्  
आवृते,
</details>

<details><summary>मूलम्</summary>

मणि-मुक्ता-प्रवाल - कृत सोपानैः, दिव्यामलामृत-रसोदकैः, दिव्याण्डजवरैः, अतिरमणीय दर्शनैः अतिमनोहर-मधुर स्वरैराकुलैः, अन्तस्स्थ-मुक्तामय-दिव्यक्रीडास्थानोपशोभितैः, दिव्य-सौगन्धिक-वापी-शत-सहस्रैः, दिव्यराजहंसावली विराजितैरावृते,
</details>


<details open><summary>विश्वास-प्रस्तुतिः</summary>

निरस्तातिशयानन्दैक-रसतया च +आनन्त्याच् च, प्रविष्टान् उन्मादयद्भिः,  
**क्रीडोद्देशैर्** विराजिते, 
</details>

<details><summary>मूलम्</summary>

निरस्तातिशयानन्दैकरसतया च आनन्त्याच्च, प्रविष्टानुन्मादयद्भिः, क्रीडोद्देशैर्विराजिते,
</details>

<details><summary>वेङ्कट-नाथः</summary>

**प्रविष्टानुन्मादयद्भिः क्रीडोद्देशैः** इत्य्-अत्रापि हर्ष-प्रकर्ष-जनकत्वे तात्पर्यम् ।
</details>


<details open><summary>विश्वास-प्रस्तुतिः</summary>

तत्र-तत्र-कृत-दिव्य-पुष्प-**पर्यङ्कोपशोभिते**,
</details>

<details><summary>मूलम्</summary>

तत्रतत्रकृत-दिव्य पुष्प-पर्यङ्कोपशोभिते,
</details>


<details open><summary>विश्वास-प्रस्तुतिः</summary>

नाना-पुष्पासवास्वाद-मत्त-भृङ्गावलीभिर् उद्गीयमान-दिव्य-**गान्धर्वेणापूरिते**,
</details>

<details><summary>मूलम्</summary>

नाना-पुष्पासवास्वाद-मत्त-भृङ्गावलीभिः उद्गीयमान-दिव्य-गान्धर्वेणापूरिते,
</details>


<details open><summary>विश्वास-प्रस्तुतिः</summary>

चन्दनागुरु-कर्पूर-दिव्य-पुष्पावगाहि-**मन्दानिलासेव्यमाने**,
</details>

<details><summary>मूलम्</summary>

चन्दनागुरु-कर्पूर-दिव्य-पुष्पावगाहि-मन्दानिला सेव्यमाने,
</details>


<details open><summary>विश्वास-प्रस्तुतिः</summary>

मध्ये पुष्प-सञ्चय-विचित्रिते,  
महति, दिव्य-योग-पर्यङ्के,  
अनन्तभोगिनि,
</details>

<details><summary>मूलम्</summary>

मध्ये पुष्प सञ्चयविचित्रिते, महति, दिव्ययोगपर्यङ्के, अनन्तभोगिनि, 
</details>


<details><summary>विषयः - यदुगिरिग्रन्थोक्तः</summary>

दिव्यमहिषीसहित-भगवद्-दिव्य-विग्रह-स्वरूपस्य  
ध्यान-योगतो दर्शनम्
</details>

<details open><summary>विश्वास-प्रस्तुतिः</summary>

श्रीमद्-वैकुण्ठैश्वर्यादि-दिव्य-लोकम् आत्म-**कान्त्या** विश्वम् **आप्याययन्त्या**,  

शेष-शेषाशनादि+++(=विष्वक्सेनादि)+++ सर्वं परिजनं  
भगवतः तत्-तद्-अवस्थोचित-परिचर्यायाम् **आज्ञापयन्त्या**,  

शील-रूप-गुण-विलासादिभिः आत्मानुरूपया श्रिया **सहासीनम्** , 
</details>

<details><summary>मूलम्</summary>

श्रीमद्वैकुण्ठैश्वर्यादि-दिव्यलोकम् आत्म-कान्त्या विश्वमाप्याययन्त्या, शेष शेषाशनादि सर्वं परिजनं भगवतः तत्तदवस्थोचित-परिचर्यायाम् आज्ञापयन्त्या, शील-रूप-गुण-विलासादिभिः आत्मानुरूपया, श्रिया, सहासीनम् ,
</details>

<details><summary>वेङ्कट-नाथः</summary>

**श्रीमद्-वैकुण्ठैश्वर्यादि-दिव्य-लोकम्** - इत्यत्र तु  
**वैकुण्ठ**-शब्देन नगराद्य्-अवान्तर-प्रदेशो विवक्षितः,  
स एव प्रशस्त-विभूति-रूपत्वाद् **ऐश्वर्य**-शब्देनोपचर्यते । 

नित्य-मुक्त-विषयं देव्या आज्ञापनं  
परिचर्या-विशेषेषु इच्छोत्पादन-मात्रम्,  
तेषां सर्वज्ञत्वेन ज्ञानोत्पादननैरपेक्ष्यात् । 
</details>


<details open><summary>विश्वास-प्रस्तुतिः</summary>

प्रत्यग्रोन्मीलित-सरसिज-सदृश-**नयन**-युगलम्,  
स्वच्छनील-जीमूत-सङ्काशम्,  
अत्युज्ज्वल-**पीत-वाससम्**,  
स्वया प्रभया +अति-निर्मलया +अति-शीतलया स्वच्छ-माणिक्याभया  
कृत्स्नं जगद् **भासयन्तम्** ,  
अचिन्त्य-दिव्याद्भुत-नित्य-यौवन-स्वभाव-**लावण्यमयामृत**-सागरम्,  
अतिसौकुमार्यात् ईषत्-प्रस्विन्नवद्-आलक्ष्यमाण-ललाट-फलक-**दिव्यालकावली**-विराजितम्,  
प्रबुद्ध-मुग्धाम्बुज-चारु-**लोचनम्**,  
स-विभ्रम-**भ्रू-लतम्** उज्ज्वलाधरम्,  
शुचि-**स्मितम्** ,  
कोमल-**गण्डम्**, **उन्नसम्**,  
उदग्र-पीनांस+++(=भुज)+++-विलम्बि-कुण्डल+अलकावली-बन्धुर-कम्बु+++(=शङ्ख)+++-**कन्धरम्**,  
+++(चर्म-चिह्नैः)+++ प्रियाऽवतंसोत्पल-कर्ण-भूषण-श्लथालकाबन्ध-विमर्द-शंसिभिः चतुर्भिर् आजानु-विलम्बिभिर् **भुजैर्** विराजितम्,  
अतिकोमल-दिव्य-रेखालङ्कृताताम्र-**कर-तलम्**,  
**दिव्याङ्गुलीयक**-विराजितम्,  
अतिकोमल-दिव्य-**नखावली**-विराजित-**अतिरक्ताङ्गुलीभिर्** अलङ्कृतम् ,  
तत्-क्षणोन्मीलित-पुण्डरीक(-सरसिज)[^१_pg1]सदृश-**चरण-युगलम्**,

[^१_pg1]: 'सरसिज' इति अधिकः पाठः ।
</details>

<details><summary>मूलम्</summary>

प्रत्यग्रोन्मीलित-सरसिज-सदृश-नयनयुगलम्, स्वच्छनील जीमूत-सङ्काशम्, अत्युज्वल-पीतवाससम्, स्वया प्रभया अतिनिर्मलया अतिशीतलया स्वच्छमाणिक्याभया कृत्स्नं जगद्भासयन्तम् , अचिन्त्य - दिव्याद्भुत-नित्ययौवनस्वभाव-लावण्यमयामृतसागरम्, अतिसौकुमार्यात् ईषत्प्रस्विन्नवदालक्ष्यमाण-ललाट-फलक-दिव्यालकावली-विराजितम्, प्रबुद्ध-मुग्धाम्बुज-चारु-लोचनम्, स-विभ्रम-भ्रूलतम् उज्ज्वलाधरम्, शुचिस्मितम् , कोमल-गण्डमुन्नसम्, उदग्र-पीनांस-विलम्बि-कुण्डलअलकावली-बन्धुर-कम्बु-कन्धरम्, प्रियावतंसोत्पल-कर्णभूषणश्लथालकाबन्ध-विमर्दशंसिभिः चतुर्भिराजानुविलम्बिभिर्भुजैः-विराजितम्, अतिकोमल-दिव्य-रेखालङ्कृताताम्रकरतलम्, दिव्याङ्गुलीयक-विराजितम् ,अतिकोमल-दिव्य-नखावली-विराजित-अतिरक्ताङ्गुलीभिः अलङ्कृतम् , तत्क्षणोन्मीलित-पुण्डरीक सरसिज[^१_pg1]सदृश-चरणयुगलम्

[^१_pg1]: 'सरसिज' इति अधिकः पाठः ।
</details>

<details><summary>वेङ्कट-नाथः</summary>

**पुण्डरीक-सदृश-चरण-युगलम्** - इति +अत्र  
**पुण्डरीक**-शब्दः पद्म-सामान्य-मुखेन रक्ताम्बु-ज-परः । 
</details>


<dg 1/>

<details open><summary>विश्वास-प्रस्तुतिः</summary>

अतिमनोहर-किरीट-मकुट-चूडाऽवतंस-मकरकुण्डल-  
ग्रैवेयक-हार-केयूर-कटक-  
श्रीवत्स-कौस्तुभ--  
मुक्ता-दामोदर-बन्धन--पीताम्बर--काञ्ची-गुण--नूपुरादिभिर्  
अत्यन्त-सुख-स्पर्शैर् दिव्य-गन्धैर् दिव्य[^१_pg2]-**भूषणैर्** भूषितम्,  
</details>

<details><summary>मूलम्</summary>

अतिमनोहर-किरीट-मकुटचूडाऽवतंस-मकरकुण्डल-ग्रैवेयक-हार-केयूर-कटक श्रीवत्स-कौस्तुभ-मुक्तादामोदरबन्धन-पीताम्बर-काञ्ची-गुण-नूपुरादिभिः अत्यन्त-सुखस्पर्शैर्दिव्यगन्धैः दिव्य[^१_pg2]-भूषणैर्भूषितम्,     

[^१_pg2]: 'दिव्य' इति पारायणे प्रयुज्यते।

</details>


<details open><summary>विश्वास-प्रस्तुतिः</summary>

श्रीमत्या वैजयन्त्या **वन-मालया** विराजितम्,  
शङ्ख-चक्र-गदाऽसि-शार्ङ्गदि-**दिव्यायुधैः** सेव्यमानम्,
</details>

<details><summary>मूलम्</summary>

श्रीमत्या वैजयन्त्या वनमालया विराजितम्, शङ्ख-चक्र-गदाऽसि-शार्ङ्गदिदिव्यायुधैः सेव्यमानम्,
</details>


<details open><summary>विश्वास-प्रस्तुतिः</summary>

स्व-सङ्कल्प-मात्रावक्लृप्त-जगज्-जन्म-स्थिति-ध्वंसादिके,  
श्रीमति विष्वक्-सेने **न्यस्त-समस्तात्मैश्वर्यम्**,
</details>

<details><summary>मूलम्</summary>

स्वसङ्कल्पमात्रावक्लृप्त-जगज्जन्म-स्थिति-ध्वंसादिके, श्रीमति, विष्वक्सेने, न्यस्त-समस्तात्मैश्वर्यम्,
</details>

<details><summary>वेङ्कट-नाथः</summary>

यत् तूक्तम् -  
**सङ्कल्प-मात्रावक्लृप्त-जगज्-जन्म-स्थिति-ध्वंसादिके श्रीमति विष्वक्सेने न्यस्त-समस्तात्मैश्वर्यम्** इति,  
तत्र यद्य् अपि जगद्-व्यापार--मोक्ष-प्रदत्वे ब्रह्म-लक्षणतया  
मुक्तेष्व् इव नित्य-सूरिष्व् अपि सर्वेषु न सम्भवतः,  
यद्य् अपि च भगवान् स्वतः सर्वज्ञः,  
तथाऽपि 'प्रियेण सेना-पतिना निवेदितं तथाऽनुजानन्तम् उदार-वीक्षणैः ' (स्तो. र. ४२)  
इति न्यायेन  
भगवद्-दत्त-तादृशाधिकारतया  
तत्-तद्-अवसरे जगत्-सृष्ट्य्-आद्य्-अर्थं  
भगवते विज्ञापन-वाक्यं विष्वक्-सेनो व्याहरति,  
तदा स्वतः सर्वज्ञो भगवान् _तन्-निवेदित-कारीव क्रीडति_।   
तावन्-मात्रेण विष्वक्सेनस्य जगद्-व्यापार-व्यपदेश-रूप-स्तुतिः।

**न्यस्तसमस्तात्मैश्वर्यम्** - इत्येतद् अपि  
सेना-निर्वहणाद्य्-अर्थाधिकार-प्रदान-परम्,

> 'स यदि पितृलोककामो भवति  
सङ्कल्पाद् एवास्य पितरः समुत्तिष्ठन्ति'  
(छां.उ.८-२-१)

इत्यादिन्यायेन परिमित विषयो वाऽत्र **जगच्**-छब्दः,  
अतो हिरण्य-गर्भादिवत् क्वाचित्क-प्रभूत-सृष्ट्य्-आदि-मात्राशा  
ऽस्मिन् ब्रह्म-लक्षण-प्रसङ्गः ।
</details>

<details open><summary>विश्वास-प्रस्तुतिः</summary>

वैनतेयादिभिः स्वभावतो-निरस्त-समस्त-सांसारिक-स्वभावैर्,  
भगवत्-परिचर्या-करण-योग्यैर्, भगवत्-परिचर्येक-भोगैर्,  
नित्य-सिद्धैर् अनन्तैर्  
यथायोगं **सेव्यमानम्**,
</details>

<details><summary>मूलम्</summary>

वैनतेयादिभिः स्वभावतो-निरस्त-समस्त-सांसारिक-स्वभावैः, भगवत्परिचर्या-करण-योग्यैः, भगवत्परिचर्येक -भोगैः , नित्य-सिद्धैः अनन्तैः यथायोगं सेव्यमानम्,
</details>


<details open><summary>विश्वास-प्रस्तुतिः</summary>

आत्म-भोगेनानुसंहित--परादि-कालं  
दिव्यामल-कोमलावलोकनेन विश्वम् **आह्लादयन्तम्** ,
</details>

<details><summary>मूलम्</summary>

आत्मभोगेनानुसंहितपरादि-कालं
दिव्यामल-कोमलावलोकनेन,विश्वमाह्लादयन्तम् ,
</details>

<details><summary>वेङ्कट-नाथः</summary>


यद् अपि '**आत्म-भोगेन +अनुसंहित-परादि-कालम्**' इति  
तद् अपि भगवतः काल-विषयम् अज्ञानं नाभिप्रेति,  
आनन्द-प्रकर्ष-प्रशंसायां तात्पर्यात् ।
</details>


<details open><summary>विश्वास-प्रस्तुतिः</summary>

ईषद्-उन्मीलित-मुखाम्बुजोदर-विनिर्गतेन दिव्याननारविन्द-शोभा-जनकेन[^1_pg2] ,  
दिव्य-गाम्भीर्य-औदार्य-सौन्दर्य-माधुर्याद्य्-अनवधिक-गुण-गण-विभूषितेन,  
अतिमनोहर-दिव्य-भाव-गर्भेण, दिव्य-**लीलालापामृतेन**  
+अखिल-जन-हृदयान्तराणि **आपूरयन्तम्**,

[^1_pg2]: शोभाजननेन - अ ।
</details>

<details><summary>मूलम्</summary>

ईषदुन्मीलित-मुखाम्बुजोदर-विनिर्गतेन, दिव्याननारविन्द-शोभाजनकेन[^1_pg2] , दिव्य-गाम्भीर्य-औदार्य-सौन्दर्य-माधुर्याद्यनवधिक-गुण-गण-विभूषितेन, अतिमनोहर-दिव्य-भाव-गर्भेण, दिव्यलीलालापामृतेन अखिल-जनहृदयान्तराणि आपूरयन्तम्,
</details>


<details open><summary>विश्वास-प्रस्तुतिः</summary>

भगवन्तं नारायणम्,  
ध्यान-योगेन दृष्ट्वा,
</details>

<details><summary>मूलम्</summary>

भगवन्तं नारायणम्, ध्यानयोगेन दृष्ट्वा, 
</details>


<details><summary>विषयः - यदुगिरिग्रन्थोक्तः</summary>

जीवात्म-परमात्मनोः स्वाभाविक-सम्बन्ध-चिन्तनं,  
भगवत्-साक्षात्कार-निरीक्षा च
</details>

<details open><summary>विश्वास-प्रस्तुतिः</summary>

ततो भगवतो नित्य-स्वाम्यम्  
आत्मनो नित्यदास्यं च  
यथावस्थितम् **अनुसन्धाय**, 

> 'कदाऽहं भगवन्तं, नारायणं,  
मम नाथम् [^2_pg2], मम कुलदैवतम्,  
मम कुलधनम्, मम भोग्यम्,  
मम मातरम्, मम पितरम्, मम सर्वम्,  
साक्षात्करवाणि चक्षुषा!' 

> 'कदाऽहं भगवत्-पादाम्बुज-द्वयं शिरसा सङ्ग्रहिष्यामि' ![^3_pg2] 

> 'कदाऽहं भगवत्-पादाम्बुज-द्वय-परिचर्याशया निरस्त-समस्तेतर-भोगाशः,  
अपगत समस्त-सांसारिक-स्वभावः,  
तत्-पादाम्बुज-द्वयं प्रवेक्ष्यामि !' 

> 'कदाऽहं भगवत्-पादाम्बुज-द्वय-परिचर्या-करण-योग्यः  
तद्-एक-भोगः, तत्-पादौ परिचरिष्यामि !'  

> 'कदा मां भगवान् स्वकीयया +अतिशीतलया दृशाऽवलोक्य,  
स्निग्ध-गम्भीर-मधुरया गिरा परिचर्यायाम् आज्ञापयिष्यति!'

इति, भगवत्-परिचर्यायाम् आशां वर्धयित्वा,


[^2_pg2]: कुलनाथम् - आ ।


[^3_pg2]: धारयिष्यामि - इ ।
</details>

<details><summary>मूलम्</summary>

ततो भगवतो नित्यस्वाम्यम् आत्मनो नित्यदास्यं च यथावस्थितम् अनुसन्धाय, 'कदाऽहं भगवन्तं, नारायणं, मम नाथम् [^2_pg2], मम कुलदैवतम्, मम कुलधनम्, मम भोग्यम्, मम मातरम्, मम पितरम्, मम सर्वम्, साक्षात्करवाणि चक्षुषा!' 'कदाऽहं भगवत्पादाम्बुज-द्वयं शिरसा सङ्ग्रहिष्यामि' ![^3_pg2] 'कदाऽहं भगवत्पादाम्बुज-द्वय परिचर्याशया निरस्त -समस्तेतर-भोगाशः, अपगत समस्त-सांसारिक-स्वभावः, तत्पादाम्बुजद्वयं प्रवेक्ष्यामि !' 'कदाऽहं भगवत्पादाम्बुज-द्वय-परिचर्या-करणयोग्यः तदेकभोगः, तत्पादौ परिचरिष्यामि !' 

'कदा मां भगवान् स्वकीयया अतिशीतलया दृशाऽवलोक्य, स्निग्ध-गम्भीर-मधुरया गिरा परिचर्यायाम् आज्ञापयिष्यति!' 

इति, भगवत्परिचर्यायाम् आशां वर्धयित्वा, 
</details>

<details><summary>वेङ्कट-नाथः</summary>

यच् च **तत्-पादाम्बुज-द्वयं प्रवेक्ष्यामि**  
इति मुमुक्षोर् अभिसन्धिर् उच्यते,  
तत्र पूर्वोक्तस्य शिरसा सङ्ग्रहणस्य गाढतमत्वं प्रवेश-शब्देनाभिप्रेतम् ।  
</details>




<dg 2/>

<details><summary>विषयः - यदुगिरिग्रन्थोक्तः</summary>

स्वस्य भगवते निवेदनम्
</details>

<details open><summary>विश्वास-प्रस्तुतिः</summary>

तयैवाशया तत्-प्रसादोपबृंहितया भगवन्तम् **उपेत्य**,  

दूराद् एव भगवन्तं शेष-भोगे श्रिया सहाऽऽसीनम्,  
वैनतेयादिभिः सेव्यमानम्,  

> 'समस्त-परिवाराय श्रीमते नारायणाय नमः' 

इति प्रणम्योत्थायोत्थाय पुनः पुनः **प्रणम्य**, 

अत्यन्त-साध्वस-विनयावनतो **भूत्वा**,  

भगवत्-पारिषद--गण-नायकैः, द्वार-पालैः  
कृपया स्नेह-गर्भया दृशाऽवलोकितः,  
सम्यग् अभिवन्दितैः तैस् तैर् एवानुमतो  
भगवन्तम् **उपेत्य**, 

श्रीमता मूलमन्त्रेण  

> माम् ऐकान्तिकात्यन्तिक-परिचर्या-करणाय परिगृह्णीष्व 

इति **याचमानः**,  
**प्रणम्य**,  
आत्मानं **भगवते निवेदयेत्** ॥ ४ ॥ 
</details>

<details><summary>मूलम्</summary>

तयैवाशया तत्प्रसादोपबृंहितया भगवन्तमुपेत्य, दूरादेव भगवन्तं शेषभोगे श्रिया सहाऽऽसीनम्, वैनतेयादिभिः सेव्यमानम्, 'समस्तपरिवाराय श्रीमते नारायणाय नमः' इति प्रणम्योत्थायोत्थाय पुनः पुनः प्रणम्य, अत्यन्तसाध्वस-विनयावनतो भूत्वा, भगवत्पारिषद-गणनायकैः, द्वारपालैः, कृपया स्नेहगर्भया दृशाऽवलोकितः, सम्यगभिवन्दितैः तैस्तैरेवानुमतो भगवन्तमुपेत्य, श्रीमता मूलमन्त्रेण माम् ऐकान्तिकात्यन्तिक-परिचर्याकरणाय परिगृह्णीष्व' इति याचमानः, प्रणम्य, आत्मानं भगवते निवेदयेत् ॥ ४ ॥ 
</details>


<details><summary>विषयः - यदुगिरिग्रन्थोक्तः</summary>

नित्यकैङ्कर्येण भगवदुपासनम्
</details>

<details open><summary>विश्वास-प्रस्तुतिः</summary>

ततो भगवता स्वयम् एव  
आत्म-संजीवनेन +अमर्याद-शीलवता अति-प्रेमान्वितेन अवलोकनेन **अवलोक्य**,
सर्व-देश--सर्व-काल--सर्वावस्थोचितात्यन्त-शेष-भावाय **स्वीकृतो**,  
**अनुज्ञातश्** च  
+अत्यन्त-साध्वस-विनयावनतः, किङ्कुर्वाणः, कृताञ्जलि-पुटो भगवन्तम् **उपासीत** ॥ ५ ॥
</details>

<details><summary>मूलम्</summary>

ततो भगवता, स्वयमेवात्मसञ्जीवनेन, अमर्यादशीलवता,अतिप्रेमान्वितेनावलोकनेनावलोक्य, सर्वदेश-सर्वकाल-सर्वावस्थोचितात्यन्त-शेषभावाय स्वीकृतः, अनुज्ञातश्च अत्यन्त-साध्वस-विनयावनतः, किङ्कुर्वाणः, कृताञ्जलि-पुटो भगवन्तमुपासीत ॥ ५ ॥
</details>
 

<details><summary>विषयः - यदुगिरिग्रन्थोक्तः</summary>

भगवद्-अवलोकनाविच्छेदः,  
आनन्द-मग्नतया भगवत्-पाद-च्छायायाम् अविरतावस्थितिश् च
</details>

<details open><summary>विश्वास-प्रस्तुतिः</summary>

ततश् चानुभूयमान-भाव-विशेषः,  
निरतिशय-प्रीत्या,  
अन्यत् किञ्चित् कर्तुं द्रष्टुं स्मर्तुम् अशक्तः  
पुनर् अपि शेष-भावम् एव **याचमानो**,  
भगवन्तम् एव अविच्छिन्न-स्रोतो-रूपेण **अवलोकनेनावलोकयन् आसीत** ॥ ६ ॥   
</details>

<details><summary>मूलम्</summary>

ततश्चानुभूयमानभावविशेषः, निरतिशय-प्रीत्या, अन्यत् किञ्चित् कर्तुं द्रष्टुं स्मर्तुमशक्तः पुनरपि शेषभावमेव याचमानो, भगवन्तमेव अविच्छिन्न-स्रोतोरूपेण अवलोकनेनावलोकयन् आसीत ॥ ६ ॥   
</details>

<details open><summary>विश्वास-प्रस्तुतिः</summary>

ततो भगवता  
स्वयम् एवात्म-सञ्जीवनेन +अवलोकनेनाऽवलोक्य,  
सस्मितम् **आहूय**,  

समस्त-क्लेशापहं, निरतिशय-सुखावहम्,  
आत्मीयं, श्रीमत्-पादारविन्द-युगलं **शिरसि कृतं ध्यात्वा**,  

अमृत-सागरान्तर्-निमग्न-सर्वावयवः **सुखम् आसीत** ॥ ७ ॥
</details>

<details><summary>मूलम्</summary>

ततो भगवता स्वयमेवात्मसञ्जीवनेन अवलोकनेनाऽवलोक्य, सस्मितमाहूय, समस्त-क्लेशापहं, निरतिशय-सुखावहम् आत्मीयं, श्रीमत्पादारविन्दयुगलं, शिरसि कृतं ध्यात्वा, अमृत-सागरान्तर्निमग्न-सर्वावयवः सुखमासीत ॥ ७ ॥

</details>


<details><summary>वेङ्कट-नाथः</summary>

यद् अपि **शेष-भावाय स्वीकृतः** इति  
तत्र यावद्-आत्म--भावि-कैङ्कर्य-करणाय सङ्कल्पित इत्यर्थः । 

एवम् अन्यदपि सर्व सुसङ्गतम् इति ॥

॥ श्रीमते रामानुजाय नमः ॥ 

द्वय-वचन-धनानां द्विः-प्रयोगानपेक्षे  
मुषित-निखिल-दोषे मुक्त्य्-उपाये स्थितानाम् ।  
अमृतम् इव पयो-धेर् आप्तम् एतद् यतीन्द्रात्  
व्यवृणुत मित-गद्यं वेङ्कटेशः सुमेधाः ॥  

॥ इति रहस्यरक्षायां मित-गद्याधिकारः समाप्तः ॥ 

॥ इति श्रीकवितार्किकसिंहस्य सर्वतन्त्रस्वतन्त्रस्य श्रीमद्वेङ्कटनाथस्य वेदान्ताचार्यस्य कृतिषु  
रहस्यरक्षायां गद्यत्रयभाष्यं समाप्तम् ॥   
</details>


॥ इति श्रीभगवद्रामानुजाचार्यविरचितं श्रीवैकुण्ठगद्यं सम्पूर्णम् ॥  
॥ इति श्रीभगवद्रामानुजाचार्यविरचितं गद्यत्रयं सम्पूर्णम् ॥
