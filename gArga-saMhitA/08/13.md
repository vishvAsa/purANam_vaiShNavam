मागचा अध्याय  
पुढचा अध्याय  
श्रीगर्गसंहिता  
बलभद्रखण्डः - त्रयोदशोऽध्यायः  
बलराम सहस्रनामम् -  
  
दुर्योधन उवाच -  
बलभद्रस्य देवस्य प्राड्‌विपाक महामुने ॥  
नाम्नां सहस्रं मे ब्रूहि गुह्यं देवगणैरपि ॥१॥  
प्राड्‌विपाक उवाच -  
साधु साधु महाराज साधु ते विमलं यशः ॥  
यत्पृच्छसे परमिदं गर्गोक्तं देवदुर्लभम् ॥२॥  
नाम्नां सहस्रं दिव्यानां वक्ष्यामि तव चाग्रतः ॥  
गर्गाचार्येण गोपीभ्यो दत्तं कृष्णातटे शुभे ॥३॥  
ॐअस्य श्रीबलभद्रसहस्रनामस्त्रोत्रमन्त्रस्य  
गर्गाचार्य ऋषिः अनुष्टुप् छन्दः सङ्कर्षणः  
परमात्मा देवता बलभद्र इति बीजं रेवतीति शक्तिः  
अनन्त इति कीलकं बलभद्रप्रीत्यर्थे जपे विनियोगः ॥  
अथ ध्यानम्  
स्फुरदमलकिरीटं किङ्किणीकङ्कणार्हं  
चलदलककपोलं कुण्डलश्रीमुखाब्जम् ॥  
तुहिनगिरिमनोज्ञं नीलमेघाम्बराढ्यं  
हलमुसलविशालं कामपालं समीडे ॥४॥  
ॐ बलभद्रो रामभद्रो रामः सङ्कर्षणोऽच्युतः ॥  
रेवतीरमणो देवः कामपालो हलायुधः ॥५॥  
नीलाम्बरः श्वेतवर्णो बलदेवोऽच्युताग्रजः ॥  
प्रलम्बघ्नो महावीरो रौहिणेयः प्रतापवान् ॥६॥  
तालाङ्को मुसली हली हरिर्यदुवरो बली ॥  
सीरपाणिः पद्मपाणिर्लगुडी वेणुवादनः ॥७॥  
कालिन्दिभेदनो वीरो बलः प्रबल ऊर्ध्वगः ॥  
वासुदेवकलानन्तः सहस्रवदनः स्वराट् ॥८॥  
वसुर्वसुमतीभर्ता वासुदेवो वसूत्तमः ॥  
यदूत्तमो यादवेन्द्रो माधवो वृष्णिवल्लभः ॥९॥  
द्वारकेशो माथुरेशो दानी मानी महामनाः ॥  
पूर्णः पुराणः पुरुषः परेशः परमेश्वरः ॥१०॥  
परिपूर्णतमः साक्षात्परमः पुरुषोत्तमः ॥  
अनन्तः शाश्वतः शेषो भगवान्प्रकृतेः परः ॥११॥  
जीवात्मा परमात्मा च ह्यन्तरात्मा ध्रुवोऽव्ययः ॥  
चतुर्व्यूहश्चतुर्वेद-श्चतुर्मूर्तिश्चतुष्पदः ॥१२॥  
प्रधानं प्रकृतिः साक्षी सङ्घातः सङ्घवान् सखी ॥  
महामना बुद्धिसखश्चेतोऽहङ्कार आवृतः ॥१३॥  
इन्द्रियेशो देवातात्मा ज्ञानं कर्म च शर्म च ॥  
अद्वितीयो द्वितीयश्च निराकारो निरञ्जनः ॥१४॥  
विराट् सम्राट् महौघश्च धारः स्थास्नुश्चरिष्णुमान् ॥  
फणीन्द्रः फणिराजश्च सहस्रफणमण्डितः ॥१५॥  
फणीश्वरः फणी स्फूर्तिः फूत्कारी चीत्करः प्रभुः ॥  
मणिहारो मणिधरो वितली सुतली तली ॥१६॥  
अतली सुतलेशश्च पातालश्च तलातलः ॥  
रसातलो भोगितलः स्फुरद्दन्तो महातलः ॥१७॥  
वासुकिः शङ्खचूडाभो देवदत्तो धनञ्जयः ॥  
कम्बलाश्वो वेगतरो धृतराष्ट्रो महाभुजः ॥१८॥  
वारुणीमदमत्ताङ्गो मदघूर्णितलोचनः ॥  
पद्माक्षः पद्ममाली च वनमाली मधुश्रवाः ॥१९॥  
कोटिकन्दर्पलावण्यो नागकन्यासमर्चितः ॥  
नूपुरी कटिसूत्री च कटकी कनकाङ्गदी ॥२०॥  
मुकुटी कुण्डली दण्डी शिखण्डी खण्डमण्डली ॥  
कलिः कलिप्रियः कालो निवातकवचेश्वरः ॥२१॥  
संहारकद्रुर्द्रवयुः कालाग्निः प्रलयो लयः ॥  
महाहिः पाणिनिः शास्त्रभाष्यकारः पतञ्जलिः ॥२२॥  
कात्यायनः पक्विमाभः स्फोटायन उरङ्गमः ॥  
वैकुण्ठो याज्ञिको यज्ञो वामनो हरिणो हरिः ॥२३॥  
कृष्णो विष्णुर्महाविष्णुः प्रभविष्णुर्विशेषवित् ॥  
हंसो योगेश्वरः कूर्मो वाराहो नारदो मुनिः ॥२४॥  
सनकः कपिलो मत्स्यः कमठो देवमङ्गलः ॥  
दत्तात्रेयः पृथुर्वृद्ध ऋषभो भार्गवोत्तमः ॥२५॥  
धन्वन्तरिर्नृसिंहश्च कलिर्नारायणो नरः ॥  
रामचन्द्रो राघवेन्द्रः कोशलेन्द्रो रघूद्वहः ॥२६॥  
काकुत्स्थः करुणासिन्धू राजेन्द्रः सर्वलक्षणः ॥  
शूरो दाशरथिस्त्राता कौसल्यानन्दवर्द्धनः ॥२७॥  
सौमित्रिर्भरतो धन्वी शत्रुघ्नः शत्रुतापनः ॥  
निषङ्गी कवची खड्गी शरी ज्याहतकोष्ठकः ॥२८॥  
बद्धगोधाङ्गुलित्राणः शम्भुकोदण्डभञ्जनः ॥  
यज्ञत्राता यज्ञभर्ता मारीचवधकारकः ॥२९॥  
असुरारिस्ताटकारिर्विभीषणसहायकृत् ॥  
पितृवाक्यकरो हर्षी विराधारिर्वनेचरः ॥३०॥  
मुनिर्मुनिप्रियश्चित्र-कूटारण्यनिवासकृत् ॥  
कबन्धहा दण्डकेशो रामो राजीवलोचनः ॥३१॥  
मतङ्गवनसञ्चारी नेता पञ्चवटीपतिः ॥  
सुग्रीवः सुग्रीवसखो हनुमत्प्रीतमानसः ॥३२॥  
सेतुबन्धो रावणारि-र्लङ्कादहनतत्परः ॥  
रावण्यरिः पुष्पकस्थो जानकीविरहातुरः ॥३३॥  
अयोध्याधिपतिः श्रीमाल्ँलवणारिः सुरार्चितः ॥  
सूर्यवंशी चन्द्रवंशी वंशीवाद्यविशारदः ॥३४॥  
गोपतिर्गोपवृन्देशो गोपो गोपीशतावृतः ॥  
गोकुलेशो गोपपुत्रो गोपालो गोगणाश्रयः ॥३५॥  
पूतनारिर्बकारिश्च तृणावर्तनिपातकः ॥  
अघारिर्धेनुकारिश्च प्रलम्बारिर्व्रजेश्वरः ॥३६॥  
अरिष्टहा केशिशत्रुर्व्योमासुरविनाशकृत् ॥  
अग्निपानो दुग्धपानो वृन्दावनलताश्रितः ॥३७॥  
यशोमतीसुतो भव्यो रोहिणीलालितः शिशुः ॥  
रासमण्डलमध्यस्थो रासमण्डलमण्डनः ॥३८॥  
गोपिकाशतयूथार्थी शङ्खचूडवधोद्यतः ॥  
गोवर्धनसमुद्धर्ता शक्रजिद्व्रजरक्षकः ॥३९॥  
वृषभानुवरो नन्द आनन्दो नन्दवर्धनः ॥  
नन्दराजसुतः श्रीशः कंसारिः कालियान्तकः ॥४०॥  
रजकारिर्मुष्टिकारिः कंसकोदण्डभञ्जनः ॥  
चाणूरारिः कूटहन्ता शलारिस्तोशलान्तकः ॥४१॥  
कंसभ्रातृनिहन्ता च मल्लयुद्धप्रवर्तकः ॥  
गजहन्ता कंसहन्ता कालहन्ता कलङ्कहा ॥४२॥  
मागधारिर्यवनहा पाण्डुपुत्रसहायकृत् ॥  
चतुर्भुजः श्यामलाङ्गः सौम्यश्चौपगविप्रियः ॥४३॥  
युद्धभृदुद्धवसखा मन्त्री मन्त्रविशारदः ॥  
वीरहा वीरमथनः शङ्खचक्रगदाधरः ॥४४॥  
रेवतीचित्तहर्ता च रेवतीहर्षवर्द्धनः ॥  
रेवतीप्राणनाथश्च रेवतीप्रियकारकः ॥४५॥  
ज्योतिर्ज्योतिष्मतीभर्ता रैवताद्रिविहारकृत् ॥  
धृतिनाथो धनाध्यक्षो दानाध्यक्षो धनेश्वरः ॥४६॥  
मैथिलार्चितपादाब्जो मानदो भक्तवत्सलः ॥  
दुर्योधनगुरुर्गुर्वीगदाशिक्षाकरः क्षमी ॥४७॥  
मुरारिर्मदनो मन्दोऽनिरुद्धो धन्विनां वरः ॥  
कल्पवृक्षः कल्पवृक्षी कल्पवृक्षवनप्रभुः ॥४८॥  
स्यमन्तकमणिर्मान्यो गाण्डीवी कौरवेश्वरः ॥  
कुम्भाण्डखण्डनकरः कूपकर्णप्रहारकृत् ॥४९॥  
सेव्यो रैवतजामाता मधुमाधवसेवितः ॥  
बलिष्ठपुष्टसर्वाङ्गो हृष्टः पुष्टः प्रहर्षितः ॥५०॥  
वाराणसीगतः क्रुद्धः सर्वः पौण्ड्रकघातकः ॥  
सुनन्दी शिखरी शिल्पी द्विविदाङ्गनिषूदनः ॥५१॥  
हस्तिनापुरसङ्कर्षी रथी कौरवपूजितः ॥  
विश्वकर्मा विश्वधर्मा देवशर्मा दयानिधिः ॥५२॥  
महाराजच्छत्रधरो महाराजोपलक्षणः ॥  
सिद्धगीतः सिद्धकथः शुक्लचामरवीजितः ॥५३॥  
ताराक्षः कीरनासश्च बिम्बोष्ठः सुस्मितच्छविः ॥  
करीन्द्रकरदोर्दण्डः प्रचण्डो मेघमण्डलः ॥५४॥  
कपाटवक्षाः पीनांसः पद्मपादस्फुरद्द्युतिः ॥  
महविभूतिर्भूतेशो बन्धमोक्षी समीक्षणः ॥५५॥  
चैद्यशत्रुः शत्रुसन्धो दन्तवक्त्रनिषूदकः ॥  
अजातशत्रुः पापघ्नो हरिदाससहायकृत् ॥५६॥  
शालबाहुः शाल्वहन्ता तीर्थयायी जनेश्वरः ॥  
नैमिषारण्ययात्रार्थी गोमतीतीरवासकृत् ॥५७॥  
गण्डकीस्नानवान्स्रग्वी वैजयन्तीविराजितः ॥  
अम्लानपङ्कजधरो विपाशी शोणसम्प्लुतः ॥५८॥  
प्रयागतीर्थराजश्च सरयूः सेतुबन्धनः ॥  
गयाशिरश्च धनदः पौलस्त्यः पुलहाश्रमः ॥५९॥  
गङ्गासागरसङ्गार्थी सप्तगोदावरीपतिः ॥  
वेणि भीमरथी गोदा ताम्रपर्णी वटोदका ॥६०॥  
कृतमाला महापुण्या कावेरी च पयस्विनी ॥  
प्रतीची सुप्रभा वेणी त्रिवेणी सरयूपमा ॥६१॥  
कृष्णा पम्पा नर्मदा च गङ्गा भागीरथी नदी ॥  
सिद्धाश्रमः प्रभासश्च बिन्दुर्बिन्दुसरोवरः ॥६२॥  
पुष्करः सैन्धवो जम्बू नरनारायणाश्रमः ॥  
कुरुक्षेत्रपती रामो जामदग्न्यो महामुनिः ॥६३॥  
इल्वलात्मजहन्ता च सुदामासौख्यदायकः ॥  
विश्वजिद्विश्वनाथश्च त्रिलोकविजयी जयी ॥६४॥  
वसन्तमालतीकर्षी गदो गद्यो गदाग्रजः ॥  
गुणार्णवो गुणनिधिर्गुणपात्रो गुणाकरः ॥६५॥  
रङ्गवल्लीजलाकारो निर्गुणः सगुणो बृहत् ॥  
दृष्टः श्रुतो भवद्भूतो भविष्यच्चाल्पविग्रहः ॥६६॥  
अनादिरादिरानन्दः प्रत्यग्धामा निरन्तरः ॥  
गुणातीतः समः साम्यः समदृङ् निर्विकल्पकः ॥६७॥  
गूढाव्यूढो गुणो गौणो गुणाभासो गुणावृतः ॥  
नित्योऽक्षरो निर्विकारोऽक्षरोऽजस्रसुखोऽमृतः ॥६८॥  
सर्वगः सर्ववित्सार्थः समबुद्धिः समप्रभः ॥  
अक्लेद्योऽच्छेद्य आपूर्णो शोष्यो दाह्यो निवर्तकः ॥६९॥  
ब्रह्म ब्रह्मधरो ब्रह्मा ज्ञापको व्यापकः कविः ॥  
अध्यात्मकोऽधिभूतश्चाधिदैवः स्वाश्रयाश्रयः ॥७०॥  
महावायुर्महावीरश्चेष्टारूपतनुस्थितः ॥  
प्रेरको बोधको बोधी त्रयोविंशतिको गणः ॥७१॥  
अंशांशश्च नरावेशोऽवतारो भूपरिस्थितः ॥  
महर्जनस्तपःसत्यं भूर्भुवःस्वरिति त्रिधा ॥७२॥  
नैमित्तिकः प्राकृतिक आत्यन्तिकमयो लयः ॥  
सर्गो विसर्गः सर्गादिर्निरोधो रोध ऊतिमान् ॥७३॥  
मन्वन्तरावतारश्च मनुर्मनुसुतोऽनघः ॥  
स्वयम्भूः शाम्भवः शङ्कुः स्वायम्भुवसहायकृत् ॥७४॥  
सुरालयो देवगिरिर्मेरुर्हेमार्चितो गिरिः ॥  
गिरिशो गणनाथश्च गिरीशो गिरिगह्वरः ॥७५॥  
विन्ध्यस्त्रिकूटो मैनाकः सुवेलः पारिभद्रकः ॥  
पतङ्गः शिशिरः कङ्को जारुधिः शैलसत्तमः ॥७६॥  
कालञ्जरो बृहत्सानुर्दरीभृन्नन्दिकेश्वरः ॥  
सन्तानस्तरुराजश्च मन्दारः पारिजातकः ॥७७॥  
जयन्तकृज्जयन्ताङ्गो जयन्तीदिग्जयाकुलः ॥  
वृत्रहा देवलोकश्च शशी कुमुदबान्धवः ॥७८॥  
नक्षत्रेशः सुधासिन्धुर्मृगः पुष्यः पुनर्वसुः ॥  
हस्तोऽभिजिच्च श्रवणो वैधृतिर्भास्करोदयः ॥७९॥  
ऐन्द्रः साध्यः शुभः शुक्लो व्यतीपातो ध्रुवः सितः ॥  
शिशुमारो देवमयो ब्रह्मलोको विलक्षणः ॥८०॥  
रामो वैकुण्ठनाथश्च व्यापी वैकुण्ठनायकः ॥  
श्वेतद्वीपो जितपदो लोकालोकाचलाश्रितः ॥८१॥  
भूमिर्वैकुण्ठदेवश्च कोटिब्रह्माण्डकारकः ॥  
असङ्ख्यब्रह्माण्डपति-र्गोलोकेशो गवां पतिः ॥८२॥  
गोलोकधामधिषणो गोपिकाकण्ठभूषणः ॥  
श्रीधारः श्रीधरो लीलाधरो गिरिधरो धुरी ॥८३॥  
कुन्तधारी त्रिशूली च बीभत्सी घर्घरस्वनः ॥  
शूलसूच्यर्पितगजो गजचर्मधरो गजी ॥८४॥  
अन्त्रमाली मुण्डमाली व्याली दण्डकमण्डलुः ॥  
वेतालभृद्‌भूतसङ्घः कूष्माण्डगणसंवृतः ॥८५॥  
प्रमथेशः पशुपतिर्मृडानीशो मृडो वृषः ॥  
कृतान्तकालसङ्घारिः कूटः कल्पान्तभैरवः ॥८६॥  
षडाननो वीरभद्रो दक्षयज्ञविघातकः ॥  
खर्पराशी विषाशी च शक्तिहस्तः शिवार्थदः ॥८७॥  
पिनाकटङ्कारकरश्चलज्झङ्कारनूपुरः ॥  
पण्डितस्तर्कविद्वान्वै वेदपाठी श्रुतीश्वरः ॥८८॥  
वेदान्तकृत्साङ्ख्यशास्त्री मीमांसी कणनामभाक् ॥  
काणादिर्गौतमो वादी वादो नैयायिको नयः ॥८९॥  
वैशेषिको धर्मशास्त्री सर्वशास्त्रार्थतत्त्वगः ॥  
वैयाकरणकृच्छन्दो वैयासः प्राकृतिर्वचः ॥९०॥  
पाराशरीसंहितावित्काव्यकृन्नाटकप्रदः ॥  
पौराणिकः स्मृतिकरो वैद्यो विद्याविशारदः ॥९१॥  
अलङ्कारो लक्षणार्थो व्यङ्ग्यविद्धनवद्ध्वनिः ॥  
वाक्यस्फोटः पदस्फोटः स्फोटवृत्तिश्च सार्थवित् ॥९२॥  
शृङ्गार उज्ज्वलः स्वच्छोऽद्‌भुतो हास्यो भयानकः ॥  
अश्वत्थो यवभोजी च यवक्रीतो यवाशनः ॥९३॥  
प्रह्लादरक्षकः स्निग्ध ऐलवंशविवर्द्धनः ॥  
गताधिरम्बरीषाङ्गो विगाधिर्गाधिनां वरः ॥९४॥  
नानामणिसमाकीर्णो नानारत्नविभूषणः ॥  
नानापुष्पधरः पुष्पी पुष्पधन्वा प्रपुष्पितः ॥९५॥  
नानाचन्दनगन्धाढ्यो नानापुष्परसार्चितः ॥  
नानावर्णमयो वर्णो नानावस्त्रधरः सदा ॥९६॥  
नानापद्मकरः कौशी नानाकौशेयवेषधृक् ॥  
रत्नकम्बलधारी च धौतवस्त्रसमावृतः ॥९७॥  
उत्तरीयधरः पर्णो घनकञ्चुकसङ्घवान् ॥  
पीतोष्णीषः सितोष्णीषो रक्तोष्णीषो दिगम्बरः ॥९८॥  
दिव्याङ्गो दिव्यरचनो दिव्यलोकविलोकितः ॥  
सर्वोपमो निरुपमो गोलोकाङ्गीकृताङ्गणः ॥९९॥  
कृतस्वोत्सङ्गगो लोकः कुण्डलीभूत आस्थितः ॥  
माथुरो माथुरादर्शी चलत्खञ्जनलोचनः ॥१००॥  
दधिहर्ता दुग्धहरो नवनीतसिताशनः ॥  
तक्रभुक् तक्रहारी च दधिचौर्यकृतश्रमः ॥१०१॥  
प्रभावतीबद्धकरो दामी दामोदरो दमी ॥  
सिकताभूमिचारी च बालकेलिर्व्रजार्भकः ॥१०२॥  
धूलिधूसरसर्वाङ्गः काकपक्षधरः सुधीः ॥  
मुक्तकेशो वत्सवृन्दः कालिन्दीकूलवीक्षणः ॥१०३॥  
जलकोलाहली कूली पङ्कप्राङ्गणलेपकः ॥  
श्रीवृन्दावनसञ्चारी वंशीवटतटस्थितः ॥१०४॥  
महावननिवासी च लोहार्गलवनाधिपः ॥  
साधुः प्रियतमः साध्यः साध्वीशो गतसाध्वसः ॥१०५॥  
रङ्गनाथो विठ्ठलेशो मुक्तिनाथोऽघनाशकः ॥  
सुकिर्तिः सुयशाः स्फीतो यशस्वी रङ्गरञ्जनः ॥१०६॥  
रागषट्को रागपुत्रो रागिणीरमणोत्सुकः ॥  
दीपको मेघमल्हारः श्रीरागो मालकोशकः ॥१०७॥  
हिन्दोलो भैरवाख्यश्च स्वरजातिस्मरो मृदुः ॥  
तालो मानप्रमाणश्च स्वरगम्यः कलाक्षरः ॥१०८॥  
शमी श्यामी शतानन्दः शतयामः शतक्रतुः ॥  
जागरः सुप्त आसुप्तः सुषुप्तः स्वप्न उर्वरः ॥१०९॥  
उर्जः स्फूर्जो निर्जरश्च विज्वरो ज्वरवर्जितः ॥  
ज्वरजिज्ज्वरकर्ता च ज्वरयुक् त्रिज्वरो ज्वरः ॥११०॥  
जाम्बवान् जम्बुकाशङ्की जम्बूद्वीपो द्विपारिहा ॥  
शाल्मलिः शाल्मलिद्वीपः प्लक्षः प्लक्षवनेश्वरः ॥१११॥  
कुशधारी कुशः कौशी कौशिकः कुशविग्रहः ॥  
कुशस्थलीपतिः काशीनाथो भैरवशासनः ॥११२॥  
दाशार्हः सात्वतो वृष्णिर्भोजोऽधकनिवासकृत् ॥  
अन्धको दुन्दुभिर्द्योतः प्रद्योतः सात्वतां पतिः ॥११३॥  
शूरसेनोऽनुविषयो भोजवृष्ण्यन्धकेश्वरः ॥  
आहुकः सर्वनीतिज्ञ उग्रसेनो महोग्रवाक् ॥११४॥  
उग्रसेनप्रियः प्रार्थ्यः पार्थो यदुसभापतिः ॥  
सुधर्माधिपतिः सत्त्वं वृष्णिचक्रावृतो भिषक् ॥११५॥  
सभाशीलः सभादीपः सभाग्निश्च सभारविः ॥  
सभाचन्द्रः सभाभासः सभादेवः सभापतिः ॥११६॥  
प्रजार्थदः प्रजाभर्ता प्रजापालनतत्परः ॥  
द्वारकादुर्गसञ्चारी द्वारकाग्रहविग्रहः ॥११७॥  
द्वारकादुःखसंहर्ता द्वारकाजनमङ्गलः ॥  
जगन्माता जगत्त्राता जगद्‌भर्ता जगत्पिता ॥११८॥  
जगद्‌बन्धुर्जगद्‌भ्राता जगन्मित्रो जगत्सखः ॥  
ब्रह्मण्यदेवो ब्रह्मण्यो ब्रह्मपादरजो दधत् ॥११९॥  
ब्रह्मपादरजःस्पर्शी ब्रह्मपादनिषेवकः ॥  
विप्राङ्घ्रिजलपूताङ्गो विप्रसेवापरायणः ॥१२०॥  
विप्रमुख्यो विप्रहितो विप्रगीतमहाकथः ॥  
विप्रपादजलार्द्राङ्गो विप्रपादोदकप्रियः ॥१२१॥  
विप्रभक्तो विप्रगुरुर्विप्रो विप्रपदानुगः ॥  
अक्षौहिणीवृतो योद्धा प्रतिमापञ्चसंयुतः ॥१२२॥  
चतुरोंऽगिराः पद्मवर्ती सामन्तोद्धृतपादुकः ॥  
गजकोटिप्रयायी च रथकोटिजयध्वजः ॥१२३॥  
महारथश्चातिरथो जैत्रं स्यन्दनमास्थितः ॥  
नारायणास्त्री ब्रह्मास्त्री रणश्लाघी रणोद्‌भटः ॥१२४॥  
मदोत्कटो युद्धवीरो देवासुरभयङ्करः ॥  
करिकर्णमरुत्प्रेजत्कुन्तलव्याप्तकुण्डलः ॥१२५॥  
अग्रगो वीरसम्मर्दो मर्दलो रणदुर्मदः ॥  
भटः प्रतिभटः प्रोच्यो बाणवर्षी सुतोयदः ॥१२६॥  
खड्गखण्डितसर्वाङ्गः षोडशाब्दः षडक्षरः ॥  
वीरघोषः क्लिष्टवपुर्वज्राङ्गो वज्रभेदनः ॥१२७॥  
रुग्णवज्रो भग्नदण्डः शत्रुनिर्भत्सनोद्यतः ॥  
अट्टहासः पट्टधरः पट्टराज्ञीपतिः पटुः ॥१२८॥  
कलः पटहवादित्रो हुङ्कारो गर्जितस्वनः ॥  
साधुर्भक्तपराधीनः स्वतन्त्रः साधुभूषणः ॥१२९॥  
अस्वतन्त्रः साधुमयः साधुग्रस्तमना मनाक् ॥  
साधुप्रियः साधुधनः साधुज्ञातिः सुधाघनः ॥१३०॥  
साधुचारी साधुचित्तः साधुवासी शुभास्पदः ॥  
इति नाम्नां सहस्रं तु बलभद्रस्य कीर्तितम् ॥ १३१॥  
सर्वसिद्धिप्रदं नॄणां चतुर्वर्गफलप्रदम् ॥  
शतवारं पठेद्यस्तु स विद्यावान् भवेदिह ॥१३२॥  
इन्दिरां च विभूतिं चाभिजनं रूपमेव च ॥  
बलमोजश्च पठनात्सर्वं प्राप्नोति मानवः ॥१३३॥  
गङ्गाकूलेऽथ कालिन्दिकूले देवालये तथा ॥  
सहस्रावर्तपाठेन बलात्सिद्धिः प्रजायते ॥१३४॥  
पुत्रार्थी लभते पुत्रं धनार्थी लभते धनम् ॥  
बन्धात्प्रमुच्यते बद्धो रोगी रोगान्निवर्तते ॥१३५॥  
अयुतावर्तपाठे च पुरश्चर्याविधानतः ॥  
होमतर्पणगोदानविप्रार्चनकृतोद्यमात् ॥१३६॥  
पटलं पद्धतिं स्तोत्रं कवचं तु विधाय च ॥  
महामण्डलभर्ता स्यान्मण्डितो मण्डलेश्वरैः ॥१३७॥  
मत्तेभकर्णप्रहिता मदगन्धेन विह्वला ॥  
अलङ्करोति तद्द्वारां भ्रमद्भृङ्गावली भृशम् ॥१३८॥  
निष्कारणः पठेद्यस्तु प्रीत्यर्थं रेवतीपतेः ॥  
नाम्नां सहस्रं राजेन्द्र स जीवन्मुक्त उच्यते ॥१३९॥  
सदा वसेत्तस्य गृहे बलभद्रोऽच्युताग्रजः ॥  
महापातक्यपि जनः पठेन्नामसहस्रकम् ॥१४०॥  
छित्त्वा मेरुसमं पापं भुक्त्वा सर्वसुखं त्विह ॥  
परात्परं महाराज गोलोकं धाम याति हि ॥१४१॥  
श्रीनारद उवाच -  
इति श्रुत्वाऽच्युताग्रजस्य बलदेवस्य पञ्चाङ्गं  
धृतिमान् धार्तराष्ट्रः सपर्यया सहितया परया  
भक्त्या प्राड्‌विपाकं पूजयामास ॥ तमनुज्ञाप्याशिषं दत्वा  
प्राड्‌विपाको मुनीन्द्रो गजाह्वयात्स्वाश्रमं जगाम ॥१४२॥  
भगवतोऽनन्तस्य बलभद्रस्य परब्रह्मणः कथां  
यः शृणुते श्रावयते तयाऽऽनन्दमयो भवति ॥१४३॥  
इदं मया ते कथितं नृपेन्द्र  
     सर्वार्थदं श्रीबलभद्रखण्डम् ॥  
शृणोति यो धाम हरेः स याति  
     विशोकमानन्दमखण्डरूपम् ॥१४४॥  
इति श्रीगर्गसंहितायां बलभद्रखण्डे प्राड्‌विपाकदुर्योधनसंवादे  
बलभद्रसहस्रनामवर्णनं नाम त्रयोदशोऽध्यायः ॥१३॥  
  
  
हरिः ॐ तत्सच्छ्रीकृष्णार्पणमस्तु ॥  
  
GO TOP
