<?xml version="1.0" encoding="utf-8" standalone="yes"?>
<rss version="2.0" xmlns:atom="http://www.w3.org/2005/Atom">
  <channel>
    <title>&#43;०८ on पुराणे विश्वासटिप्पन्यः</title>
    <link>https://vishvAsa.github.io/purANam_vaiShNavam/gArga-saMhitA/08/</link>
    <description>Recent content in &#43;०८ on पुराणे विश्वासटिप्पन्यः</description>
    <generator>Hugo</generator>
    <language>en-us</language>
    <atom:link href="https://vishvAsa.github.io/purANam_vaiShNavam/gArga-saMhitA/08/index.xml" rel="self" type="application/rss+xml" />
    <item>
      <title></title>
      <link>https://vishvAsa.github.io/purANam_vaiShNavam/gArga-saMhitA/08/01/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/purANam_vaiShNavam/gArga-saMhitA/08/01/</guid>
      <description>&lt;p&gt;मागचा अध्याय&lt;br&gt;&#xA;पुढचा अध्याय&lt;br&gt;&#xA;श्रीगर्गसंहिता&lt;br&gt;&#xA;बलभद्रखण्डः - प्रथमोऽध्यायः&lt;br&gt;&#xA;बलदेवस्य अवतारकारणम् -&lt;/p&gt;&#xA;&lt;p&gt;बहुलाश्व उवाच -&lt;br&gt;&#xA;श्रुतं तव मुखाद्ब्रह्मन् मङ्गलं परमाद्‌भुतम् ॥&lt;br&gt;&#xA;सुधाखण्डात्परं मिष्टं खण्डं विश्वजितं परम् ॥१॥&lt;br&gt;&#xA;परिपूर्णतमस्यापि श्रीकृष्णस्य महात्मनः ॥&lt;br&gt;&#xA;षोडशस्त्रीसहस्राणां पुत्रा दशदशाभवन् ॥२॥&lt;br&gt;&#xA;तेषां पुत्राश्च पौत्राश्च बभूवुः कोटिशो मुने ॥&lt;br&gt;&#xA;रजांसि भूमेर्गणयेन्न कविश्चेद्धरेः कुलम् ॥३॥&lt;br&gt;&#xA;रेवत्यां बलदेवस्य रामस्यापि महात्मनः ॥&lt;br&gt;&#xA;पुत्रोदयः कथं नु स्यादेतन्मे ब्रूहि तत्वतः ॥४॥&lt;br&gt;&#xA;श्रीनारद उवाच -&lt;br&gt;&#xA;बाढमुक्तं भगवतः सङ्कर्षणस्याच्युताग्रजस्य बलभद्रस्य&lt;br&gt;&#xA;रामस्य कामपालस्य कथां सर्वथा तवाग्रे कथयिष्यामि ॥५॥&lt;br&gt;&#xA;अथ कदाचित्प्राड्‌विपाको नाम मुनीन्द्रो&lt;br&gt;&#xA;योगीन्द्रो दुर्योधनगुरुर्गजाह्वयं नाम पुरमाजगाम ॥६॥&lt;br&gt;&#xA;सुयोधनेन सम्पूजितः परमादरेण&lt;br&gt;&#xA;सोपचारेण महार्हसिंहासने स्थितोऽभूत् ॥७॥&lt;br&gt;&#xA;तं प्रदक्षिणीकृत्य प्रणिपत्य कृताञ्जलिः पुरः स्थितो&lt;br&gt;&#xA;मनःसन्देहं स्मृत्वा धार्तराष्ट्र इति होवाच ॥८॥&lt;br&gt;&#xA;सङ्कर्षणः साक्षाद्बलभद्रः किं कारणात्कस्माल्लोकात्केन&lt;br&gt;&#xA;प्रार्थितो भूलोकानाजगाम येनेदं पुरं तिर्यग्भूतमभवत्तस्य&lt;br&gt;&#xA;मम गुरोर्गदाशिक्षाकरस्याहो तत्रप्रभावं नितरां वदतात् ॥९॥&lt;br&gt;&#xA;प्राड्‌विपाक उवाच -&lt;br&gt;&#xA;युवराज कुरूद्वह यदुवरस्य प्रभावं शृणु&lt;br&gt;&#xA;यच्छ्रवणे पापहानिः परं भूयात् ॥१०॥&lt;br&gt;&#xA;अस्मिन्द्वापरान्ते नृपव्याजदैत्यानीककोटिभि-&lt;br&gt;&#xA;र्भूरिभाराक्रान्ता भुर्गौर्भूत्वा स्वयम्भुवं शरणं जगाम ॥११॥&lt;br&gt;&#xA;तदुपचारी सुरश्रेष्ठः सर्वसुरगणैः समृडो वैकुण्ठनाथं&lt;br&gt;&#xA;पुरस्कृत्य श्रीवामनवामपादाङ्गुष्ठनखनिर्भिन्नोर्ध्वाण्ड-&lt;br&gt;&#xA;कटाहविवरमार्गेण बर्हिर्निगत्य कोटिशोण्डनिचयं&lt;br&gt;&#xA;ब्रह्मद्रवे सम्प्रेक्षन् विरजातीरं प्राप्तवान् ॥१२॥&lt;br&gt;&#xA;अथाग्रेऽसङ्ख्यकोटिमार्तण्डज्योतिषां मण्डलमवेक्ष्य&lt;br&gt;&#xA;धाता नत्वा ध्यात्वा तत्रानन्तं सहस्रवदनं&lt;br&gt;&#xA;सङ्कर्षणं गुणलक्षणलक्षितं देवैः सह ददर्श ॥१३॥&lt;br&gt;&#xA;तद्‌भोगकुण्डलीभूतोत्सङ्गेवृन्दारण्यकालिन्दीगोवर्धनाद्रि-&lt;br&gt;&#xA;कुञ्जनिकुञ्जलतातरुपुञ्जगोपालगोपीगोकुलसङ्कुलं&lt;br&gt;&#xA;ललितं गोलोकं सर्वलोकनमस्कृतं समेत्य तत्र निजकुञ्जे&lt;br&gt;&#xA;निजाज्ञां नीत्वान्तःप्राप्य साक्षात्परिपूर्णतमं स्वयं&lt;br&gt;&#xA;श्रीकृष्णचन्द्रमसङ्ख्यब्रह्माण्डपतिं श्रीराधापतिं श्यामलच्छविं&lt;br&gt;&#xA;पीताम्बरवनमालावंशीधरं क्वणत्कनकनूपुरकिङ्किणी-&lt;br&gt;&#xA;कटकाङ्गदहारस्फुरत्कौस्तुभाङ्गुलीयकैः सर्वतः&lt;br&gt;&#xA;परिस्फुरत्कोटिबालमार्तण्डमण्डलं किरीटकुण्डलमण्डित-&lt;br&gt;&#xA;गण्डस्थलमलकालिभिर्विभ्राजमानमुखारविन्दं नमस्कृत्य&lt;br&gt;&#xA;विधिः सर्वैः सर्वं भूभारवृत्तान्तं कथयाम्बभूव ॥१४॥&lt;br&gt;&#xA;तेषां विज्ञप्तिं विज्ञाय भूमिभारहरणार्थं भगवान्स्वजनान्&lt;br&gt;&#xA;सर्वदेवान् यथातथमाज्ञां दत्वानन्तं सहस्रवदनमिति होवाच ॥१५॥&lt;br&gt;&#xA;अङ्ग पुरा त्वमपि वसुदेवस्य देवक्यां भूत्वा रोहिण्युदरादाविर्भव&lt;br&gt;&#xA;पश्चाद्देवक्याः पुत्रतामहं प्राप्स्यामि ॥१६॥&lt;br&gt;&#xA;इति श्रीगर्गसंहितायां बलभद्रखण्डे दुर्योधनप्राड्‌विपाकसंवादे&lt;br&gt;&#xA;बलदेवावतारकारणं नाम प्रथमोऽध्यायः ॥१॥&lt;br&gt;&#xA;हरिः ॐ तत्सच्छ्रीकृष्णार्पणमस्तु ॥&lt;/p&gt;</description>
    </item>
    <item>
      <title></title>
      <link>https://vishvAsa.github.io/purANam_vaiShNavam/gArga-saMhitA/08/02/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/purANam_vaiShNavam/gArga-saMhitA/08/02/</guid>
      <description>&lt;p&gt;मागचा अध्याय&lt;br&gt;&#xA;पुढचा अध्याय&lt;br&gt;&#xA;श्रीगर्गसंहिता&lt;br&gt;&#xA;बलभद्रखण्डः - द्वितीयोऽध्यायः&lt;br&gt;&#xA;सङ्कर्षणस्य अवतारमन्त्रणा -&lt;/p&gt;&#xA;&lt;p&gt;प्राड्‌विपाक उवाच -&lt;br&gt;&#xA;इत्युक्तः सहस्रवदनो गन्तुमभ्युदितः स्वसभायां स्थितोऽभूत् ॥&lt;br&gt;&#xA;तदैव सिद्धचारणगन्धर्वाः सर्वतस्तं नतकन्धरा बभूवुः ॥१॥&lt;br&gt;&#xA;अथ सुमतिः सारथिर्दिव्यं रथं तालाङ्कं&lt;br&gt;&#xA;साश्वं समानीय सम्मुखं स्थितोऽभूत् ॥२॥&lt;br&gt;&#xA;परसैन्यविदारणं मुसलं दैत्यदमनं हलं ते तूर्णं&lt;br&gt;&#xA;पुरस्तादुपतस्थतुः ब्रह्ममयं नाम वर्म चोपतस्थे ॥३॥&lt;br&gt;&#xA;अथ तत्र श्रीबलभद्रसभायां सर्वेषां पश्यतां रमावैकुण्ठा-&lt;br&gt;&#xA;त्समागतः पाणीनिपतञ्जल्यादिभिर्मुनिभिः स्तूयमानः&lt;br&gt;&#xA;सहस्रफणमौलिविराजमानः सिद्धचारणचामरसंसेव्यमानः&lt;br&gt;&#xA;शेषस्तमनन्तं सङ्कर्षणं स्तुत्वा तद्विग्रहे संलीनोऽभूत् ॥४॥&lt;br&gt;&#xA;अथाजितवैकुण्ठात्समागतोऽजैकपादहिर्बुध्न्यबहुरूपमहदादिभिः&lt;br&gt;&#xA;संवेष्टितो घोरैः प्रेतविनायकैः संवेष्टितः शेषः सहस्रवदनः&lt;br&gt;&#xA;समागत्य स सभायामनन्तं स्तुत्वा तस्मिन् संलीनोऽभूत् ॥५॥&lt;br&gt;&#xA;अथ श्वेतद्वीपात्समागतः कुमुदकुमुदाक्षादिभिः&lt;br&gt;&#xA;पार्षदप्रवरैः ससेव्यमानः सहस्रफणमौलिविराजमानः&lt;br&gt;&#xA;सिताचलाभो नीलाम्बरो नीलकुन्तलाभो भीमाभः&lt;br&gt;&#xA;सर्वेषां पश्यतामनन्तविग्रहे सोऽपि संलीनोऽभूत् ॥६॥&lt;br&gt;&#xA;अथ तदैवेलावृतखण्डात्समागतस्त्रीगणार्बुदसहस्रैर्भवानीनाथैः&lt;br&gt;&#xA;समावृत्तः शेषः सहस्रवदनमौलिमण्डलमण्डितः&lt;br&gt;&#xA;प्रस्फुरत्किरीटकटकाङ्गदः सभामेत्यानन्तविग्रहे सम्प्रलीनोऽभूत् ॥७॥&lt;br&gt;&#xA;अथ पातालस्याधस्ताद्द्वात्रिंशद्योजनसहस्रान्तरात्समागतो&lt;br&gt;&#xA;भगवतस्तामसीकलः साक्षात्सहस्रवदनकिरीटमार्तण्डमण्डल-&lt;br&gt;&#xA;मण्डितो वेदव्यासपराशरसनकसनन्दनसनातनसनत्कुमार-&lt;br&gt;&#xA;नारदसाङ्ख्यायनपुलस्त्यबृहस्पतिमैत्रेयादिमहर्षिभिः&lt;br&gt;&#xA;संशोभितो वासुकिमहाशङ्खश्वेतधनञ्जयधृतराष्ट्रकुहक-&lt;br&gt;&#xA;कालियतक्षककम्बलाश्वतरदेवदत्तादिभिर्नागेन्द्रैश्चामरपाणिभिः&lt;br&gt;&#xA;संसेव्यमानो मृगमदागरुकुङ्कुमचन्दनपङ्कावलिप्यमानाभि-&lt;br&gt;&#xA;र्नागकन्याभिः सिद्धचारणगन्धर्वविद्याधरगणैरुपगीयमानो&lt;br&gt;&#xA;हाटकेश्वरत्रिपुरबलकालकेयकलिनिवातकवचैरनुयायिभिः&lt;br&gt;&#xA;पुरःसरै रुद्रैकादशव्यूहैर्नाभिकामधेनुवरुणैः पश्चात्प्रयायिभि-&lt;br&gt;&#xA;र्वीणावेणुमृदङ्गतालदुन्दुभिध्वनिशब्दायमानः फणीन्द्रो नागेन्द्र&lt;br&gt;&#xA;इव तूर्णगतिर्विराजते यस्यैकफणे चेदं क्षितिमण्डलं सिद्धार्थ&lt;br&gt;&#xA;इव लक्षते सोऽप्यागत्य महानन्तविग्रहे संलीनोऽभूत् ॥८॥&lt;br&gt;&#xA;तच्चित्रं दृष्ट्वा तत्सभापार्षदाः सर्वे तं&lt;br&gt;&#xA;परिपूर्णतमं ज्ञात्वावनता विस्मिता बभूवुः ॥९॥&lt;br&gt;&#xA;अथानन्तवदनो महानन्तः सङ्कर्षणो भगवान् पार्षदान् सिद्धानुवाच ॥१०॥&lt;br&gt;&#xA;अहं भूमिभारहरणार्थं भुवि गमिष्यामि तस्माद्‌यूयं यादवेषु भविष्यथ ॥११॥&lt;br&gt;&#xA;भोः प्रबलोद्‌भटसुमते सारथे भवतात्रैव स्थीयतां शोकं&lt;br&gt;&#xA;मा कुरुतात् यदा युद्धार्थी त्वत्स्मरणं करिष्यामि तदा तं&lt;br&gt;&#xA;दिव्यं तालाङ्कं रथं नीत्वा मत्समीपमागमिष्यसि ॥१२॥&lt;br&gt;&#xA;हे हलमुसले यदा यदा युवयोः स्मरणं करिष्यामि&lt;br&gt;&#xA;तदा तदा मत्पुर आविर्भूते भवतम् ॥१३॥&lt;br&gt;&#xA;भो वर्म त्वमपि चाविर्भव । हे मुनयः पाणिन्यादयो हे&lt;br&gt;&#xA;कोटिशो रुद्रा हे भवानीनाथ हे एकादश रुद्रा हे गन्धर्वा ॥&lt;br&gt;&#xA;हे वासुक्यादिनागेन्द्रा हे निवातकवचा हे वरुण&lt;br&gt;&#xA;हे कामधेनो भूम्यां भरतखण्डे यदुकुलेऽवतरन्तं मां&lt;br&gt;&#xA;यूयं सर्वे सर्वदा एत्य मम दर्शनं कुरुत ॥१४॥&lt;br&gt;&#xA;प्राड्‌विपाक उवाच -&lt;br&gt;&#xA;इत्याज्ञप्ताः सर्वे स्वं स्वं धाम समाजग्मुस्तेषु&lt;br&gt;&#xA;गतेषु नागकन्यायूथान् भगवाननन्तः प्राह -&lt;br&gt;&#xA;युष्माकमभिप्रायो मया ज्ञातस्तपसा गोपालानां&lt;br&gt;&#xA;गृहेषु जन्मानि प्राप्य मद्दर्शनं कुरुत ॥१५॥&lt;br&gt;&#xA;कदाचित्कलिन्दनन्दिनीकूले विहारमाधुर्य्यमूले&lt;br&gt;&#xA;युष्माभिः सह रासमण्डलं करिष्यामि युष्माकं&lt;br&gt;&#xA;मनोरथः सफलो भविष्यति ॥१६॥&lt;br&gt;&#xA;अथ निवातकवचानां राजा कलिः स्वामिपादकृत-&lt;br&gt;&#xA;मस्तकाञ्जलिः प्रदत्तपुष्पावलिः श्रीभगवन्तं प्रत्युवाच ॥१७॥&lt;br&gt;&#xA;अहं हि करिष्यामि मय्याज्ञां कुरु ॥ भगवन्&lt;br&gt;&#xA;यत्र त्वं गमिष्यामि तत्राप्यहं गमिष्यामि ह&lt;br&gt;&#xA;वाव त्वद्वियोगेन महान् खेदो भविष्यति सहैव&lt;br&gt;&#xA;मां नय त्वं भक्तवत्सलोऽसि ॥१८॥&lt;br&gt;&#xA;एवं सम्प्रार्थितो भगवाननन्तः कलिं राजानं&lt;br&gt;&#xA;स्वभक्तं प्रसन्नः प्रत्युवाच - सुखेन त्वं&lt;br&gt;&#xA;मत्सहेहागच्छ भरतखण्डे कौरवेन्द्राणां कुले&lt;br&gt;&#xA;धृतराष्ट्रस्य पुत्रो भूत्वा दुर्योधनो नाम&lt;br&gt;&#xA;चक्रवर्ती भविष्यसि त्वत्सहायमहं&lt;br&gt;&#xA;करिष्यामि गदाशिक्षां च दास्यामि ॥१९॥&lt;br&gt;&#xA;इत्युक्तः कलिस्तं नमस्कृत्य स्वधाम गतवान् सैष&lt;br&gt;&#xA;कलिस्त्वं जातोऽसि विष्णुमायया स्वात्मानं न स्मरसि ॥२०॥&lt;br&gt;&#xA;इति श्रीगर्गसंहितायां बलभद्रखण्डे प्राड्‌विपाकदुर्योधनसंवादे&lt;br&gt;&#xA;सङ्कर्षणगमनमन्त्रो नाम द्वितीयोऽध्यायः ॥२॥&lt;br&gt;&#xA;हरिः ॐ तत्सच्छ्रीकृष्णार्पणमस्तु ॥&lt;/p&gt;</description>
    </item>
    <item>
      <title></title>
      <link>https://vishvAsa.github.io/purANam_vaiShNavam/gArga-saMhitA/08/03/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/purANam_vaiShNavam/gArga-saMhitA/08/03/</guid>
      <description>&lt;p&gt;मागचा अध्याय&lt;br&gt;&#xA;पुढचा अध्याय&lt;br&gt;&#xA;श्रीगर्गसंहिता&lt;br&gt;&#xA;बलभद्रखण्डः - तृतीयोऽध्यायः&lt;br&gt;&#xA;ज्योतिष्मती उपाख्यानम् -&lt;/p&gt;&#xA;&lt;p&gt;प्राड्‌विपाक उवाच -&lt;br&gt;&#xA;अथागता कोटिशरच्चन्द्रमण्डलप्रतीकाशा नागलक्ष्मीर्महारथस्था&lt;br&gt;&#xA;सखी कोटिमण्डलमण्डिता सङ्कर्षणं महानन्तं भर्तारं सभायां प्राह ॥१॥&lt;br&gt;&#xA;अहमपि त्वया सहैव भगवन् भुवमागमिष्यामि&lt;br&gt;&#xA;त्वद्वियोगातुरा प्राणान्न धारयामि ॥२॥&lt;br&gt;&#xA;इति बाष्पकण्ठीं प्रियां सम्प्रेक्ष भगवाननन्तः&lt;br&gt;&#xA;सर्वभक्तदुःखनिवारणो महेन्द्रवारण इव&lt;br&gt;&#xA;भोगावारण इति होवाच ॥३॥&lt;br&gt;&#xA;रम्भोरु त्वं रेवतीविग्रहे संलीना भूत्वा&lt;br&gt;&#xA;भूलोकं भजतान्मा शोकं कुरुतात् ॥४॥&lt;br&gt;&#xA;तच्छ्रुत्वा नागलक्ष्मीः प्रत्युवाच रेवती का कस्य&lt;br&gt;&#xA;सुता क्व वर्तमाना नितरां वदैतत्तच्छ्रुत्वा&lt;br&gt;&#xA;भगवाननन्तः सस्मितः स्वप्रियां प्रत्युवाच ॥५॥&lt;br&gt;&#xA;आदिसर्गे कश्यपस्य कद्रुसुतो ह्यहं जातः&lt;br&gt;&#xA;श्रीकृष्णाज्ञया त्वखण्डभूखण्डमण्डलं गजराडिव चैकफणे&lt;br&gt;&#xA;कमण्डलुमिव धृत्वा सर्वतोऽधस्ताद्विराजमानोऽहं बभूव ॥६॥&lt;br&gt;&#xA;अथ मयि स्थिते चक्षुषः पुत्रोऽतिबलश्चाक्षुषो नाम मनुः&lt;br&gt;&#xA;सप्तद्वीपभूखण्डमण्डलेषु मण्डलपतिभिर्घृष्टपादपुण्डरीकः&lt;br&gt;&#xA;पुरन्दरादिभिर्लङ्घितचण्डशासनः प्रचण्डदोर्दण्डाविखण्डितारिदोर्दण्डः&lt;br&gt;&#xA;सर्वगुणमण्डितः सम्राड्बभूव ॥७॥&lt;br&gt;&#xA;तस्य मनोः सुद्युम्नाद्याः पुत्रा बभूवुः ॥&lt;br&gt;&#xA;तस्य यज्ञकुण्डसमुद्‌भवा कन्या ज्योतिष्मती जाता ॥८॥&lt;br&gt;&#xA;एकदा स्नेहाच्चाक्षुषः पुत्रीं पप्रच्छ कीदृशं वरमिच्छसीति वद ॥&lt;br&gt;&#xA;सा तदोवाच यः सर्वेषां बलवान्स मे वरो भूयात् ॥९॥&lt;br&gt;&#xA;तच्छ्रुत्वा राजा शक्रं बलवन्तं ज्ञात्वा तमाजुहाव ॥ तदैव सद्यः&lt;br&gt;&#xA;समागतं वज्रिणं पुरःस्थितं सादरेणासनं दत्वा मनुः प्राह ॥१०॥&lt;br&gt;&#xA;त्वत्तः कोऽपि बलवान् वर्तते न वा तत्सत्यं वद&lt;br&gt;&#xA;न चेत्स्मृतिः &amp;ldquo;न हि सत्यात्परो धर्म इति होवाच भूरियम् ॥&lt;br&gt;&#xA;सर्वं सोढुमलं मन्ये ऋतेऽलीकपरं नरम्&amp;rdquo; ॥११॥&lt;br&gt;&#xA;इन्द्र उवाच -&lt;br&gt;&#xA;अहं बलवान्नास्मि मत्तो बलवान् वायुरस्ति&lt;br&gt;&#xA;तेन सहायेन कार्य करोमीत्युक्त्वा गते&lt;br&gt;&#xA;शक्रे राजा वायुमाजुहावाह च त्वत्तः कोऽपि&lt;br&gt;&#xA;बलवान् वर्तते सत्यं वदतात् ॥१२॥&lt;br&gt;&#xA;वायुरुवाच -&lt;br&gt;&#xA;मत्तो बलवन्तः पर्वताः सन्ति मद्वेगेन नोड्डीयमाना&lt;br&gt;&#xA;इत्युक्त्वा गते वायौ राजा पर्वतानाजुहावाह च&lt;br&gt;&#xA;भवद्‌भ्यः कोऽपि कौ बलवान् वर्तते तत्सत्यं वदत ॥१३॥&lt;br&gt;&#xA;पर्वताः प्राहुरस्मद्धारणाद्भूखण्डं बलवद्वर्तते यत्र वयं स्थिताः&lt;br&gt;&#xA;स्मः ॥ पर्वतेषु गतेषु भूखण्डमण्डलं समाहूय राजा प्राह&lt;br&gt;&#xA;त्वत्तः कोऽपि बलवान् वर्तते न वा सत्यं वद ॥१४॥&lt;br&gt;&#xA;तच्छ्रुत्वा भूखण्ड उवाच -&lt;br&gt;&#xA;मत्तो बलवान्सङ्कर्षणो भगवान् वर्तते ॥&lt;br&gt;&#xA;सोऽयं सदाऽनन्तोऽनन्तगुणार्णव आदिदेवो&lt;br&gt;&#xA;वासुदेवः सहस्रवदनो नागेन्द्र इव भव्यवपुः&lt;br&gt;&#xA;कैलास इव शुक्लप्रकाशः कोटिसूर्यप्रतिभासः&lt;br&gt;&#xA;कोटिकन्दर्पहारिलावण्येन विभ्राजमानः कमलपत्राक्षः&lt;br&gt;&#xA;कमलकर्णिकादिव्यविमलमालानिर्मलपरिलोभित-&lt;br&gt;&#xA;मधुकरनिकरसङ्गीयमानः सिद्धचारणगन्धर्व-&lt;br&gt;&#xA;विद्याधरवरगणैरुपगीयमानः सुरासुरोरगमुनिगणैः&lt;br&gt;&#xA;सन्ध्यायमानः सर्वोपरि विराजमान आस्ते ॥१५॥&lt;br&gt;&#xA;यस्यैकस्मिन्मूर्ध्नि सगिरिसरित्समुद्रवनजीवकोटिमण्डितं-&lt;br&gt;&#xA;भूखण्डमण्डलमहं दृशे ॥ यन्नामानुकीर्तनात्त्रिलोक्यां&lt;br&gt;&#xA;त्रैलोक्यघात्यपि कैवल्यं प्राप्नोति ॥१६॥&lt;br&gt;&#xA;एवम्प्रभावो भगवान् सर्वतो बलवान्सर्वकारणकारणः&lt;br&gt;&#xA;सर्वेश्वरो दुरन्तवीर्य्यो मूले रसायाः&lt;br&gt;&#xA;स्थितस्तस्मात्परः कोऽपि नास्ति ॥१७॥&lt;br&gt;&#xA;महानन्त उवाच -&lt;br&gt;&#xA;इत्युक्त्वा गते भूखण्डे चाक्षुषः कन्या ज्योतिष्मती&lt;br&gt;&#xA;मम माधुर्यप्रभावं विज्ञाय पित्राज्ञां गृहीत्वा विन्ध्याचले&lt;br&gt;&#xA;मत्प्राप्त्यर्थं वर्षाणां लक्षाणि ब्रह्मतपस्तेपे ॥१८॥&lt;br&gt;&#xA;ग्रीष्मे पञ्चाग्नितप्ता वर्षासु सर्वासारधारिणी शिशिर&lt;br&gt;&#xA;आकण्ठमग्ना शीतोदके भूत्वा स्थण्डीलशायिनी बभूव ॥१९॥&lt;br&gt;&#xA;इति श्रीगर्गसंहितायां बलभद्रखण्डे&lt;br&gt;&#xA;ज्योतिष्मत्युपाख्यानं नाम तृतीयोऽध्यायः ॥३॥&lt;br&gt;&#xA;हरिः ॐ तत्सच्छ्रीकृष्णार्पणमस्तु ॥&lt;/p&gt;</description>
    </item>
    <item>
      <title></title>
      <link>https://vishvAsa.github.io/purANam_vaiShNavam/gArga-saMhitA/08/04/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/purANam_vaiShNavam/gArga-saMhitA/08/04/</guid>
      <description>&lt;p&gt;मागचा अध्याय&lt;br&gt;&#xA;पुढचा अध्याय&lt;br&gt;&#xA;श्रीगर्गसंहिता&lt;br&gt;&#xA;बलभद्रखण्डः - चतुर्थोऽध्यायः&lt;br&gt;&#xA;रेवती उपाख्यानम् -&lt;/p&gt;&#xA;&lt;p&gt;श्रीमहानन्त उवाच -&lt;br&gt;&#xA;अथ ज्योतिष्मतीं शतचन्द्रप्रतीकाशां नवयौवनां&lt;br&gt;&#xA;सुन्दरीं तपस्विनीं वीक्ष्य शक्रयमधनदाग्नि-&lt;br&gt;&#xA;वरुणसोमसूर्यमङ्गलबुधबृहस्पतिशुक्रशनयः सर्वे&lt;br&gt;&#xA;तद्‌रूपोद्दीपितकामसम्मोहित चित्तास्तदाश्रमेत्य तामुचुः ॥१॥&lt;br&gt;&#xA;हे सुन्दरी रम्भोरु धन्याऽसि कस्यार्थं तपः करोषि&lt;br&gt;&#xA;ते वयस्तपयोग्यं नास्ति मनोऽभिप्रायं स्वकमस्माकं&lt;br&gt;&#xA;वदेति तच्छ्रुत्वा ज्योतिष्मत्युवाच भगवाननन्तः&lt;br&gt;&#xA;सहस्रवदनो मम भर्ता भूयादेतर्थं तपस्तपामीति तद्वचः&lt;br&gt;&#xA;श्रुत्वा सर्वे जहसुः पृथक् पृथक् तेषां पूर्वमिन्द्र इदमाह ॥२॥&lt;br&gt;&#xA;इन्द्र उवाच -&lt;br&gt;&#xA;सर्पराजं वरं कर्तुं किं वृथा तपसे शुभे ॥&lt;br&gt;&#xA;देवराजं वरय मां स्वतः प्राप्तं शतक्रतुम् ॥३॥&lt;br&gt;&#xA;यम उवाच -&lt;br&gt;&#xA;यमराजं वरय मां दण्डनेतारमागतम् ॥&lt;br&gt;&#xA;सर्वोत्तमा त्वं मत्पत्नी पितृलोके भविष्यसि ॥४॥&lt;br&gt;&#xA;धनद उवाच -&lt;br&gt;&#xA;राजराजं हि मां विद्धि निधीशं हे वराङ्गने ॥&lt;br&gt;&#xA;त्वं भजाशु विशालाक्षि त्यज सङ्कर्षणे रतिम् ॥५॥&lt;br&gt;&#xA;अग्निरुवाच -&lt;br&gt;&#xA;सर्वदेवमुखं विद्धि सर्वयज्ञप्रतिष्ठितम् ॥&lt;br&gt;&#xA;भज मां त्वं विशालाक्षि विहायान्यत्र वासनाम् ॥६॥&lt;br&gt;&#xA;वरुण उवाच -&lt;br&gt;&#xA;लोकपालं वरय मां पाशिनं यदसां पतिम् ॥&lt;br&gt;&#xA;सप्तानां हि समुद्राणां वैभवं पश्य भामिनि ॥७॥&lt;br&gt;&#xA;सूर्य उवाच -&lt;br&gt;&#xA;जगच्चक्षुः सदाऽहं वै चण्डांशुश्चाक्षुषात्मजे ॥&lt;br&gt;&#xA;विहाय पातालगतिं वर मां स्वर्णभूषणम् ॥८॥&lt;br&gt;&#xA;सोम उवाच -&lt;br&gt;&#xA;द्विजराजश्चौषधीशो नक्षत्रेशः सुधाकरः ॥&lt;br&gt;&#xA;कामिनीबलदोऽहं वै भज मां गजगामिनि ॥९॥&lt;br&gt;&#xA;मङ्गल उवाच -&lt;br&gt;&#xA;इयं मही हि मे माता पिता साक्षादुरुक्रमः ॥&lt;br&gt;&#xA;मङ्गलं भज मां भद्रे भूत्वा भूरि भवार्थिनी ॥१०॥&lt;br&gt;&#xA;बुध उवाच -&lt;br&gt;&#xA;बुधोऽहं बुद्धिमान् वीरः कामिनीरसवर्द्धनः ॥&lt;br&gt;&#xA;विसृज्य सर्वनाकेशान् रमस्व त्वं मया सह ॥११॥&lt;br&gt;&#xA;बृहस्पतिरुवाच -&lt;br&gt;&#xA;गीष्पतिर्धिषणोऽहं वै सुराचार्यो बृहस्पतिः ॥&lt;br&gt;&#xA;साक्षाद्देवगुरुर्लोके भज मां मन्यसे शुभे ॥१२॥&lt;br&gt;&#xA;शुक्र उवाच -&lt;br&gt;&#xA;साक्षाद्दैत्यगुरुः काव्यो भार्गर्वोऽहं महामते ॥&lt;br&gt;&#xA;स्वश्रेयस्तु विचार्य्यैवं भव मद्‌भामिनी भृशम् ॥१३॥&lt;br&gt;&#xA;शनिरुवाच -&lt;br&gt;&#xA;सर्वेषां बलवान् भद्रे अहं देवोपरि स्थितः ॥&lt;br&gt;&#xA;त्यज शोकं वरय मां लोकभस्मकरं दृशा ॥१४॥&lt;br&gt;&#xA;महानन्त उवाच -&lt;br&gt;&#xA;अथ ज्योतिष्मती तेषां वचांसि श्रुत्वाऽरुणनेत्रा&lt;br&gt;&#xA;स्फुरदधरचलद्भ्रूभङ्गा प्रोद्यद्‌रोषाग्निप्रकर्षोच्छलच्छटा&lt;br&gt;&#xA;मां परं सस्मार परं क्रोधं च चकार ॥१५॥&lt;br&gt;&#xA;तेन सखण्डं महीमण्डलं ब्रह्माण्डमपि परं&lt;br&gt;&#xA;चाब्रह्मलोकान् दृढमेजत्सर्वतो महद्‌भयं बभूव ॥१६॥&lt;br&gt;&#xA;तदैव शक्राद्याः शापभयभीताः प्रकम्पिताः&lt;br&gt;&#xA;कृतबलिपाणयः पादपद्मे पारितो निपेतुः&lt;br&gt;&#xA;पाहि पाहीति जगुस्तैरित्थं शान्ताऽपि&lt;br&gt;&#xA;ज्योतिष्मति पृथक् पृथक् तान् शशाप ॥१७॥&lt;br&gt;&#xA;ज्योतिष्मत्युवाच -&lt;br&gt;&#xA;छलयितुमिह मां समागतस्त्वं&lt;br&gt;&#xA;भव खल पङ्गुरधःसमीक्षणश्च ॥&lt;br&gt;&#xA;कृशतनुरतिकृष्णकुत्सिताभो&lt;br&gt;&#xA;भव सहसाऽसितमाषतैलभक्षी ॥१८॥&lt;br&gt;&#xA;हे शुक्र अक्ष्णा भव काण आशु&lt;br&gt;&#xA;स्त्रीसञ्ज्ञकस्त्वं भव गीष्पतेऽत्र ॥&lt;br&gt;&#xA;हे सौम्य ते वारदिनं हि शून्यं&lt;br&gt;&#xA;वदन्ति गच्छन्ति न के कदाचित् ॥१९॥&lt;br&gt;&#xA;हे मङ्गल त्वं भव वानराननो&lt;br&gt;&#xA;निशाकर त्वं भव राजयक्ष्मवान् ॥&lt;br&gt;&#xA;त्वं भग्नदन्तो भव भो दिवाकर&lt;br&gt;&#xA;पाशिन् रुचिस्ते भवताञ्जलन्धरी ॥२०॥&lt;br&gt;&#xA;त्वं सर्वभक्षो भवतादुषर्बुध&lt;br&gt;&#xA;मनुष्यधर्मन् हृतपुष्पको भव ॥&lt;br&gt;&#xA;वैवस्वस्त त्वं बहुमानभङ्गो&lt;br&gt;&#xA;भवाशु युद्धे प्रबलेन रक्षसा ॥२१॥&lt;br&gt;&#xA;मां हर्तुमागत्य सुराधम स्थितः&lt;br&gt;&#xA;करोषि निन्दां परमात्मनो गिरा ॥&lt;br&gt;&#xA;तव प्रियां कोऽपि नृपो हरिष्यति&lt;br&gt;&#xA;करिष्यति स्वर्गसुखं गते त्वयि ॥२२॥&lt;br&gt;&#xA;पाशेन बद्धं युधि निर्जितं त्वां&lt;br&gt;&#xA;बलाद्गृहीत्वा खलु कोऽपि राक्षासः ॥&lt;br&gt;&#xA;लङ्कां पुरीमेत्य दिवस्पते वै&lt;br&gt;&#xA;कारागृहेऽन्धे किल कारयिष्यति ॥२३॥&lt;br&gt;&#xA;श्रीमहानन्त उवाच -&lt;br&gt;&#xA;अथ ह वाव तया शप्तानां देवानां मध्ये कुपितः&lt;br&gt;&#xA;शक्रोऽपि तां शशाप ॥ कोपकारिणि सङ्कर्षणं वरमपि&lt;br&gt;&#xA;प्राप्यत्र जन्मनि ह्यन्यत्र वा कदाचित्तव पुत्रोत्सवो माभूत् ॥&lt;br&gt;&#xA;एवमुक्त्वा शक्रोऽपि तत्तेजसा धर्षीतः सर्वदेवगणैः&lt;br&gt;&#xA;सह स्वर्गं जगाम ॥ पुनः सा तपस्तेपे ॥२४॥&lt;br&gt;&#xA;अथ तत्तपो दृष्ट्वा ब्रह्मा ब्रह्मविद्‌भिर्ब्राह्मणैर्ब्राह्मयादिभिः&lt;br&gt;&#xA;संवृतः सर्वजगत्कारणभूतः स्वभवनाद्धंसयानेनागतवान् ॥२५॥&lt;br&gt;&#xA;अम्बरे स्थित्वा तामाह हे ज्योतिष्मति चाक्षुषात्मजे त्वत्तपः&lt;br&gt;&#xA;सफलं जातं तेन सिद्धाऽसि परमहं प्रसन्नोऽस्मि वरं ब्रूहीति ॥२६॥&lt;br&gt;&#xA;तच्छ्रुत्वाऽऽकण्ठजलाद्विनिर्गत्य ब्रह्माणं&lt;br&gt;&#xA;प्रणिपत्य स्तुत्वा कृताञ्जलिरित्यब्रवीत् ॥&lt;br&gt;&#xA;हे भगवन् यदि प्रसन्नोऽसि किलेह सङ्कर्षणो&lt;br&gt;&#xA;भगवान् सहस्रवदनो मम वरो भूयादिति&lt;br&gt;&#xA;श्रुत्वा ह वाव विबुधर्षभः प्रत्युवाच ॥२७॥&lt;br&gt;&#xA;हे पुत्रि तव मनोरथो दुर्लभोऽस्ति तथापि&lt;br&gt;&#xA;पूर्ण करिष्याम्यद्यैव वैवस्वतमन्वतरः&lt;br&gt;&#xA;प्राप्तोऽस्ति ह्यस्य त्रिनवचतुर्युगविकल्पिते&lt;br&gt;&#xA;काले सति तत्र वरः सङ्कर्षणो भगवान् भविष्यति ॥२८॥&lt;br&gt;&#xA;तच्छ्रुत्वा ज्योतिष्मती ब्रह्माणमाह देवदेव भगवान्&lt;br&gt;&#xA;महान् कालो वर्तते मम मनोरथः शीघ्रं भूयात्वं&lt;br&gt;&#xA;कर्तुं समर्थः न चेत्तुभ्यं शापं दास्यामि यथा देवेभ्यो दत्तः ॥२९॥&lt;br&gt;&#xA;इति प्रोक्तो ब्रह्मा शापभीतः क्षणं विचार्य पुनराह -&lt;br&gt;&#xA;हे राजपुत्रि त्वमानर्तपतेरेव तस्य कुशस्थल्यां पुत्री भव ॥&lt;br&gt;&#xA;तस्मिन् जन्मनि त्रिनवचतुर्युगविकल्पितः&lt;br&gt;&#xA;कालः केनचित्कारणेन क्षणवद्‌भविष्यति&lt;br&gt;&#xA;इति तस्यै वरं दत्वा ब्रह्मा तत्रैवान्तरधीयत ॥३०॥&lt;br&gt;&#xA;अथ साऽप्यानर्तेषु कुशस्थलीपुरे रेवतस्य&lt;br&gt;&#xA;भार्यायां जन्म लेभे ॥ तत्र ज्योतिष्मती रेवती नाम&lt;br&gt;&#xA;रुपौदार्य्यगुणमण्डिता नवशरत्कञ्जनेत्रा विवाहयोग्या बभूव ॥३१॥&lt;br&gt;&#xA;तां रेवतः स्नेहेनान्तःपुरे सभार्य उवाच कीदृशं&lt;br&gt;&#xA;वरमिच्छसीति वचः श्रुत्वा सा तदोवाच&lt;br&gt;&#xA;सर्वेषां बलवान्स मे वरो भूयात् ॥३२॥&lt;br&gt;&#xA;इति श्रुत्वा राजा रेवतः सभार्योऽपि सुतां&lt;br&gt;&#xA;नीत्वा दिव्यं रथमारुह्य बलवन्तं वरं दीर्घायुषं&lt;br&gt;&#xA;परिप्रष्टुं लोकानुल्लङ्घ्य ब्रह्मलोकं गतवान् ॥३३॥&lt;br&gt;&#xA;तत्र क्षणमास्थितोऽभूत्तेन क्षणेन भूलोकेऽद्यैव&lt;br&gt;&#xA;त्रिनवचतुर्युगविकल्पितः कालो जातः ॥&lt;br&gt;&#xA;साऽद्यैव ब्रह्मलोके वर्तते रम्भोरु तस्या त्वं संलीना&lt;br&gt;&#xA;भूत्वाऽऽवेशावतारिणी द्वारकां प्राप्य रमस्व ॥३४॥&lt;br&gt;&#xA;प्राड्‌विपाक उवाच -&lt;br&gt;&#xA;इत्थं तद्वाक्यं श्रुत्वा नागलक्ष्मीः सङ्कर्षणं भर्तारमनुज्ञाप्य&lt;br&gt;&#xA;ब्रह्मलोकमेत्य रेवतीविग्रहे स्वावेशं चकार ॥३५॥&lt;br&gt;&#xA;अथ सङ्कर्षणॊ भगवान् भूरि भूमिभारहरणार्थं&lt;br&gt;&#xA;लोकनमस्कृताद्‌गोलोकधामसकाशादवततारेदं&lt;br&gt;&#xA;बलभद्रस्य भगवत आगमनं मया ते कथितं&lt;br&gt;&#xA;सर्वदुरितापहरणं मङ्गलायनं युवराज&lt;br&gt;&#xA;कौरवेन्द्र किं भूयः श्रोतुमिच्छसीति ॥३६॥&lt;br&gt;&#xA;इति श्रीगर्गसंहितायां बलभद्रखण्डे&lt;br&gt;&#xA;ज्योतिष्मत्युपाख्याने रेवत्युपाख्यानं नाम चतुर्थोऽध्यायः ॥४॥&lt;br&gt;&#xA;हरिः ॐ तत्सच्छ्रीकृष्णार्पणमस्तु ॥&lt;/p&gt;</description>
    </item>
    <item>
      <title></title>
      <link>https://vishvAsa.github.io/purANam_vaiShNavam/gArga-saMhitA/08/05/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/purANam_vaiShNavam/gArga-saMhitA/08/05/</guid>
      <description>&lt;p&gt;मागचा अध्याय&lt;br&gt;&#xA;पुढचा अध्याय&lt;br&gt;&#xA;श्रीगर्गसंहिता&lt;br&gt;&#xA;बलभद्रखण्डः - पञ्चमोऽध्यायः&lt;br&gt;&#xA;कृष्ण-बलरामजन्मोत्सवम् -&lt;/p&gt;&#xA;&lt;p&gt;दुर्योधन उवाच -&lt;br&gt;&#xA;मुनीन्द्राहो अहं धन्योऽस्मि पुरा सङ्कर्षणस्य&lt;br&gt;&#xA;भक्तोऽस्मि त्वया स्मारितो भगवतो वासुदेवस्य&lt;br&gt;&#xA;सप्रभावं माहात्म्यं परमाद्‌भुतं श्रुतमत्रावतारौ&lt;br&gt;&#xA;भूत्वा भूम्यां रामकृष्णौ पितुः पुरात्कथं व्रजे&lt;br&gt;&#xA;गतवन्तौ व्रजवासिभिर्न ज्ञातौ कथमभूतां च तदुच्यताम् ॥१॥&lt;br&gt;&#xA;प्राड्‌विपाक उवाच -&lt;br&gt;&#xA;अथैकदा मथुरायां यदुपुर्य्यामुग्रसेनाग्रजो देवको&lt;br&gt;&#xA;देवकीं सुतां वसुदेवाय ददावथ वरवध्वोः प्रयाणकाले&lt;br&gt;&#xA;कंस उग्रसेनात्मजस्तयोः स्यन्दनं नोदयामास ॥२॥&lt;br&gt;&#xA;तदैव देववाणी कंसमाह ॥ रे यां वहसेऽस्याश्चाष्टमो&lt;br&gt;&#xA;गर्भो हि त्वां हनिष्यतीति श्रुत्वा स महासुरः&lt;br&gt;&#xA;कालनेमिसुतः कंसः खड्गपाणिर्भगिनीं हन्तुं प्रवृत्तः ॥३॥&lt;br&gt;&#xA;तदैव वसुदेवस्तं बोधयित्वा प्राहैनां मा मारयास्याः&lt;br&gt;&#xA;पुत्रान्समर्पयिष्ये यतस्ते भयं जातं ममापि ॥&lt;br&gt;&#xA;इति श्रुत्वा तद्वाक्यसारवित्कंसस्तौ&lt;br&gt;&#xA;कारागारे कारयित्वा निश्चिन्तोऽप्यभवत् ॥४॥&lt;br&gt;&#xA;अथ देवक्याः प्रथमं जातं पुत्र कंसाय वसुदेवः प्रददौ ॥&lt;br&gt;&#xA;तं सत्यवादिनं ज्ञात्वा कंसोऽर्भकं न जघान ॥५॥&lt;br&gt;&#xA;अङ्कानां वामतो गतिस्तथा देवानां तस्मादयं वा शत्रुः&lt;br&gt;&#xA;सर्वे यादवा देवाः सन्ति तव वधमिच्छन्तीति&lt;br&gt;&#xA;नारदवाक्यात्पुनर्जान्तं जातमपि निर्जघान ॥६॥&lt;br&gt;&#xA;अथ कंसभयात्पलायितानां यदूनां महान्कष्टो&lt;br&gt;&#xA;बभूव ॥ अथ सप्तमो गर्भो देवक्या भगवाननन्तो&lt;br&gt;&#xA;ह्यभवत् ॥ तत्तेजः श्रीकृष्णाज्ञया योगमाया&lt;br&gt;&#xA;देवक्युदरात्सन्निकृष्य वसुदेवस्य भार्यायां कंसभयाद्‌-&lt;br&gt;&#xA;गोकुलस्थितायां रोहिण्यामर्पयितुमाजगाम ॥७॥&lt;br&gt;&#xA;तत्रैते श्लोकाः -&lt;br&gt;&#xA;देवक्या सप्तमे गर्भे हर्षशोकविवर्द्धने ॥&lt;br&gt;&#xA;व्रजं प्रणीते रोहिण्यामनन्ते योगमायया ॥&lt;br&gt;&#xA;अहो गर्भः क्व विगत इत्यूचुर्माथुरा जनाः ॥८॥&lt;br&gt;&#xA;अथ व्रजे पञ्चदिनेषु भाद्रे&lt;br&gt;&#xA;स्वातौ च षष्ठ्यां च सिते बुधे च ॥&lt;br&gt;&#xA;उच्चैर्ग्रहैः पञ्चभिरावृते च&lt;br&gt;&#xA;लग्ने तुलाऽऽख्ये दिनमध्यदेशे ॥९॥&lt;br&gt;&#xA;सुरेषु वर्षत्सु च पुष्पवर्षं&lt;br&gt;&#xA;धनेषु मुञ्चत्सु च वारिबिन्दून् ॥&lt;br&gt;&#xA;बभूव देवो वसुदेवपत्न्यां&lt;br&gt;&#xA;विभासयन्नन्दगृहं स्वभासा ॥१०॥&lt;br&gt;&#xA;नन्दोऽपि कुर्वञ्छिशुजातकर्म&lt;br&gt;&#xA;ददौ द्विजेभ्यो नियुतं गवां च ॥&lt;br&gt;&#xA;गोपान्समाहूय सुगायकानां&lt;br&gt;&#xA;रावैर्महामङ्गलमाततान ॥११॥&lt;br&gt;&#xA;अथाष्टमो देवक्याः परिपूर्णतमो भगवान्&lt;br&gt;&#xA;श्रीकृष्णचन्द्रोऽवततार ॥ तदैव तदाज्ञया&lt;br&gt;&#xA;निशीथे प्रेङ्खे निधाय नन्दपत्न्यां जातायां&lt;br&gt;&#xA;योगनिद्रायां संसुप्ते जगति सति यमुनामुत्तीर्य&lt;br&gt;&#xA;महावनमेत्य यशोदाशयने सुतं निधाय तां&lt;br&gt;&#xA;सुतामादाय पुनर्वसुदेवो गृहानाययौ ॥१२॥&lt;br&gt;&#xA;अथ कारागारे बालध्वनिं श्रुत्वा शत्रुभीतः कंसः&lt;br&gt;&#xA;समागत्य जातमात्रां कन्यां गृहीत्वा शिलापृष्ठे पातयामस ॥१३॥&lt;br&gt;&#xA;तदैव तद्धस्तात्समुत्पत्त्याम्बरे योगनिद्रा भूत्वा&lt;br&gt;&#xA;सिद्धचारणगन्धर्वमुनिगणैः स्तूयमाना कंसमिदमाह -&lt;br&gt;&#xA;हे खल तव पूर्वशत्रुर्यत्र क्व वा जातो वृथा देवकीवसुदेवौ&lt;br&gt;&#xA;दीनौ दुनोषीत्युक्त्वा सा विन्ध्याचलं जगाम ॥१४॥&lt;br&gt;&#xA;इत्युक्तो विस्मितः कंसो देवकीं वसुदेवं च&lt;br&gt;&#xA;विमुच्य पूतनादीन् दैत्यान्समाहूय चानिर्दशान्निर्दशा&lt;br&gt;&#xA;न्बालान्हन्तुमाज्ञां चकार तेऽपि तथा चक्रुः ॥१५॥&lt;br&gt;&#xA;अथ नन्दोऽपि पुत्रजन्मोत्सवं श्रुत्वा महोत्सवं&lt;br&gt;&#xA;चकारैवं कंसभयमिषेण व्रजं प्राप्तौ रामकृष्णौ&lt;br&gt;&#xA;स्वमाययालक्षितौ व्रजवासिनां कृपां कर्तुं&lt;br&gt;&#xA;जातमात्रावद्‌भुतां बाललीलां चक्रतुः ॥&lt;br&gt;&#xA;कौरवेन्द्र भूयः श्रोतुमिच्छसि किम् ॥१६॥&lt;br&gt;&#xA;इति श्रीगर्गसंहितायां बलभद्रखण्डे&lt;br&gt;&#xA;श्रीबलभद्रश्रीकृष्णजन्मोत्सवो नाम पञ्चमोऽध्यायः ॥५॥&lt;br&gt;&#xA;हरिः ॐ तत्सच्छ्रीकृष्णार्पणमस्तु ॥&lt;/p&gt;</description>
    </item>
    <item>
      <title></title>
      <link>https://vishvAsa.github.io/purANam_vaiShNavam/gArga-saMhitA/08/06/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/purANam_vaiShNavam/gArga-saMhitA/08/06/</guid>
      <description>&lt;p&gt;मागचा अध्याय&lt;br&gt;&#xA;पुढचा अध्याय&lt;br&gt;&#xA;श्रीगर्गसंहिता&lt;br&gt;&#xA;बलभद्रखण्डः - षष्ठोऽध्यायः&lt;br&gt;&#xA;प्राड्‌विपाककृतं दुर्योधनसमीपे रामकृष्णयोः व्रजलीलावर्णनम् -&lt;/p&gt;&#xA;&lt;p&gt;दुर्योधन उवाच -&lt;br&gt;&#xA;मुनीन्द्र रामोऽनन्तोऽनन्तलीलः श्रीकृष्णोऽपि च भूम्यां&lt;br&gt;&#xA;भूत्वा रराज ॥ तस्य सङ्क्षेपेण चरित्रं वद ॥ व्रजे किं&lt;br&gt;&#xA;मथुरायां किं द्वारकायां किमत्र किमन्यत्र किं चकार ॥१॥&lt;br&gt;&#xA;प्राड्‌विपाक उवाच -&lt;br&gt;&#xA;अथ ह वाव श्रीकृष्णो जातमात्रोऽद्‌भुतां लीलां&lt;br&gt;&#xA;पूतनामोक्षशकटासुरतृणावर्तवधयुतां विश्वरूपदर्शन-&lt;br&gt;&#xA;दधिचौर्य्यब्रह्माण्डदर्शनयमलार्जुनद्रुमखण्डभङ्गादिसंयुक्तां&lt;br&gt;&#xA;दुर्वाससो मायादर्शनवैभवां श्रीमद्‌गर्गाचार्यवर्णित-&lt;br&gt;&#xA;राधाकृष्णनामौदार्य्यमाहात्म्ययुक्तां सुरजेष्ठकारित-&lt;br&gt;&#xA;वृषभानुवरनन्दिनीविवाहरासमण्डलकथामण्डितां चकार ॥२॥&lt;br&gt;&#xA;ततः श्रीवृन्दावनागमने सति वत्सासुरबकासुराद्यसुराणां&lt;br&gt;&#xA;वधं कृत्वा गोपालैः सह गोचारणे वृन्दावनादिवनेषु विचचार ॥३॥&lt;br&gt;&#xA;अथ तालवने धेनुकासुरं खरस्वनं स्वपद्‌भ्यां ताडयन्तं&lt;br&gt;&#xA;भुजदण्डाभ्यां गृहीत्वा महाबलो बलदेवस्तालवृक्षे तं&lt;br&gt;&#xA;पातयित्वा पुनरापतन्तं भूपृष्ठे पोथयामास ॥ मूर्च्छितो&lt;br&gt;&#xA;भग्नमस्तकः सद्यस्तन्मुष्टिप्रहारेण निधनं जगाम ॥४॥&lt;br&gt;&#xA;अथ श्रीकृष्णः कालियदमनदावाग्निपानादीनि चरित्राणि&lt;br&gt;&#xA;कृत्वा श्रीराधाप्रेमप्रकाशप्रीतिपरीक्षणवृन्दावनविहार-&lt;br&gt;&#xA;दानमानलीलाहावभावयुक्तां शङ्खचूडवधादि-&lt;br&gt;&#xA;शिवासुर्य्युपाख्यानकथां कथनीयां लीलां चकार ॥५॥&lt;br&gt;&#xA;अथैकदा गिरिराजपूजने कृते भग्नबलिरिन्द्रः&lt;br&gt;&#xA;सांवर्तमेघमण्डलैर्व्रजमण्डले ववर्ष ॥ तदा भगवान्&lt;br&gt;&#xA;भयातुरं व्रजं वीक्ष्य माभैष्टेत्यभयं दत्वा एककरेण&lt;br&gt;&#xA;गिरिराजं समुत्पाट्योच्छिलीन्ध्रं बाल इव दधार&lt;br&gt;&#xA;ह वाव सप्तवर्षीयः सप्ताहं सुस्थिरं स्थितः ॥६॥&lt;br&gt;&#xA;अथेन्द्रः सर्वदेवगणैर्भयभीतः श्रीकृष्णचन्द्रश्रीमत्पादारविन्दद्वयं&lt;br&gt;&#xA;प्रणम्य किरीटेन नतः स्तुत्वा तदभिषेकं कृत्वा महेन्द्रराट्&lt;br&gt;&#xA;सुरभिसुरमुनिभिः सार्द्धं स्वर्गं जगाम ॥७॥&lt;br&gt;&#xA;तदद्‌भुतं गोवर्धनोद्धारणं दृष्ट्वा गोपा&lt;br&gt;&#xA;विसिस्म्युस्तेभ्यो मुक्तारोपणादिवैभवं सन्दर्शयामासुः ॥८॥&lt;br&gt;&#xA;अथ श्रुतिरूपर्षिरूपा मैथिला कौशलायोध्यापुरवासिनी&lt;br&gt;&#xA;यज्ञसीतापुलिन्दकारमावैकुण्ठश्वेतद्वीपोर्ध्ववैकुण्ठाजितपद-&lt;br&gt;&#xA;श्रीलोकाचलवासिनी सखी दिव्यादिव्यात्रिगुणवृत्तिभूमि-&lt;br&gt;&#xA;गोपीजनदेवश्रीजालन्धरीबर्हिष्मतीपुरन्ध्र्यप्सरःसुतलवासिनी-&lt;br&gt;&#xA;नागेन्द्रकन्यादिभिर्गोपीयूथैः पृथक् पृथक्&lt;br&gt;&#xA;श्रीकृष्णो व्रजमण्डले रासमण्डलं चकार ॥९॥&lt;br&gt;&#xA;एकदा गाश्चारयन्सबलः श्रीकृष्णो गोपालबालैर्भाण्डीरे बाललीलां&lt;br&gt;&#xA;वाह्यवाहकलक्षणां कृतवान् ॥ तत्र प्रलम्बो गोपरूपी&lt;br&gt;&#xA;दैत्यो विहारे विहारविजयं रामं स्वपृष्ठे निधायोवाह ॥१०॥&lt;br&gt;&#xA;अथ ह वाव मथुरां गन्तुमुद्यतं गिरीन्द्रस्य सदृशदेहं&lt;br&gt;&#xA;तमुद्वीक्ष्य पृष्टगतो बलदेवो महाबलो रुषा मुष्टिना&lt;br&gt;&#xA;शिरसि महाद्रिं यथाद्रिभित्तताड तेन सद्यो विशीर्णमस्तको&lt;br&gt;&#xA;वज्रहतो गिरिरिव स दैत्यो भूम्यां निपपात ॥११॥&lt;br&gt;&#xA;एकदा ग्रीष्मे मुञ्जारण्यगतासु गोषु गोपालेषु च&lt;br&gt;&#xA;सत्सु सद्यः सम्भूतो दावाग्निः प्रलयाग्निरिव ववृधे ॥&lt;br&gt;&#xA;ततः कृष्णरामेति वदतः पाहि पाहीति गोपालान्&lt;br&gt;&#xA;शरणं गतान् वीक्ष्य लोचनानि निमीलयताशु&lt;br&gt;&#xA;माभैष्टेत्युक्त्वा तमग्निमपिबत् ॥१२॥&lt;br&gt;&#xA;अथ ह वाव भाण्डीराद्यमुनातीरे गोपालगोगणं नीत्वा&lt;br&gt;&#xA;प्राप्तोऽभूत्तत्राशोकवने यज्ञपत्न्यानीतं भोजनं कृतवान् ॥१३॥&lt;br&gt;&#xA;अथ चैकदा व्रजे नन्दराजे वरुणग्रस्ते वरुणस्य&lt;br&gt;&#xA;मानभङ्गं कृत्वा नन्दादिभ्यो गोपेभ्योऽपि&lt;br&gt;&#xA;सर्वलोकनमस्कृतं वैकुण्ठं दर्शयामास ॥१४॥&lt;br&gt;&#xA;अथाम्बिकावने श्रीकृष्णः सरस्वतीतीरे नन्दं&lt;br&gt;&#xA;ग्रसन्तं सुदर्शनं सर्पं किलाखिललोकपालवन्दितेन&lt;br&gt;&#xA;श्रीमच्चरणारविन्देन स्पृष्ट्वा सर्पदेहात्तं मोचयामास ॥१५॥&lt;br&gt;&#xA;अथ सबलः श्रीकृष्णो निलायनक्रीडायां चोररूपं&lt;br&gt;&#xA;व्योमासुरं कंससखं भुजदण्डाभ्यां गृहीत्वा&lt;br&gt;&#xA;दशदिशासु भ्रामयन् भूपृष्ठे पोथयामास ॥१६॥&lt;br&gt;&#xA;तथारिष्टासुरं कंसप्रणोदितं वृषरूपं शृङ्गयोः&lt;br&gt;&#xA;समुद्धृत्य पातयामास ॥ अथ नारदमुखाच्छ्रुत-&lt;br&gt;&#xA;श्रीकृष्णकथेन कंसेन प्रणोदितं केशिनं&lt;br&gt;&#xA;श्रीकृष्णस्तन्मुखे स्वभुजप्रवेशेन सम्ममर्देत्थमनेका&lt;br&gt;&#xA;लीलाः सहसा व्रजमण्डले बलेन कारयामास ॥१७॥&lt;br&gt;&#xA;इति श्रीगर्गसंहितायां बलभद्रखण्डे प्राड्‌विपाकदुर्योधनसंवादे&lt;br&gt;&#xA;रामकृष्णव्रजलीलावर्णनं नाम षष्ठोऽध्यायः ॥६॥&lt;/p&gt;</description>
    </item>
    <item>
      <title></title>
      <link>https://vishvAsa.github.io/purANam_vaiShNavam/gArga-saMhitA/08/07/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/purANam_vaiShNavam/gArga-saMhitA/08/07/</guid>
      <description>&lt;p&gt;मागचा अध्याय&lt;br&gt;&#xA;पुढचा अध्याय&lt;br&gt;&#xA;श्रीगर्गसंहिता&lt;br&gt;&#xA;बलभद्रखण्डः - सप्तमोऽध्यायः&lt;br&gt;&#xA;मथुरा-लीला वर्णनम् -&lt;/p&gt;&#xA;&lt;p&gt;प्राड्‌विपाक उवाच -&lt;br&gt;&#xA;अथ मथुरायां रामकृष्णौ यानि चरित्राणि&lt;br&gt;&#xA;कृतवन्तौ तानि सङ्क्षेपेण युवराज शृणुतात् ॥&lt;br&gt;&#xA;अथ कालनेमिसुतेन कंसेन प्रयुक्तोऽक्रूरो&lt;br&gt;&#xA;रामकृष्णौ समानेतुं व्रजमण्डलमागतवान् ॥१॥&lt;br&gt;&#xA;तत्र गन्तुमभ्युद्यितं नन्दराजसूनुं वीक्ष्य गोपीगणा विरहातुरा बभूवुः ॥&lt;br&gt;&#xA;पृथक् पृथक् तानाश्वास्य भगवान् रथमारुह्य सबलोऽक्रूरेण यदुपुरीं&lt;br&gt;&#xA;गच्छन्मार्गे यमुनाजलेषु श्वाफल्काय स्वधाम दर्शयामास ॥२॥&lt;br&gt;&#xA;अथ पूर्वाह्णे मथुरोपवने स्थित्वापराह्णे मथुरापुरीं सर्वतो ददर्श ॥&lt;br&gt;&#xA;अथ रामकृष्णौ देवौ पुराणौ पुरुषौ लीलया नटवरवेषधरौ दिदृक्षवः&lt;br&gt;&#xA;पौराश्च पुरन्ध्र्यः कर्माणि त्यक्त्वा व्यधावन्नापगा उदधिमिव तौ&lt;br&gt;&#xA;कोटिकन्दर्पहरं सौन्दर्यं स्वं सन्दर्शयन्तौ चेतो हरन्तौ विचेरतुः स्म ॥३॥&lt;br&gt;&#xA;अथ भगवान् राजमार्गे तद्याचितवस्त्राण्यदास्यन्तं&lt;br&gt;&#xA;रजकं रङ्गकारं कराग्रेण सर्वेषां पश्यतां निर्जघान&lt;br&gt;&#xA;तथा वस्त्रवेषं कुर्वते वायकाय स्वसारूप्यं प्रदात् ॥४॥&lt;br&gt;&#xA;ततः सैरन्ध्रीं कुब्जां त्रिवक्रां चन्दनादानमिषेणर्ज्वीं&lt;br&gt;&#xA;त्रिलोकसुन्दरीं कृत्वा ततो वैश्यजनान्समाभाष्य मथुरार्भकैः&lt;br&gt;&#xA;सहितो धनुःस्थले विवेश ॥ अथ हेमचित्रं सप्ततालकं सहस्रशः&lt;br&gt;&#xA;पुरुषैर्नेतुमशक्यं बृहद्‌भारं चाष्टधातुमयलक्षभारसमं&lt;br&gt;&#xA;यज्ञमण्डपधृतं कंसाय भार्गवेण दत्तं साक्षाच्छेषमिव&lt;br&gt;&#xA;कुण्डलीभूतं कोदण्डं वैष्णवं वीक्ष्य प्रसह्याददे ॥५॥&lt;br&gt;&#xA;तदैव पश्यतां लोकानां सज्यं कृत्वा लीलयाऽऽकृष्य कर्णपर्यन्तं&lt;br&gt;&#xA;दोर्दण्डाभ्यां यथेक्षुदण्डं वेतण्डः शुडादण्डेन कोदण्डं मध्यतो बभञ्ज ॥६॥&lt;br&gt;&#xA;भज्यमानधनुषष्टङ्कारेण सप्तलोकबिलैः सह सर्वं ब्रह्माण्डं ननाद ॥&lt;br&gt;&#xA;ततस्तारा दिग्गजाश्च विचेलुः ॥ सर्वं भूखण्डमण्डलं&lt;br&gt;&#xA;स्थालीव घटिकाद्वयमात्रं प्रचकम्पे ॥७॥&lt;br&gt;&#xA;अथापराह्णे रङ्गभूमिद्वारि द्विपं कुवलयापीडं समेत्य क्षणं&lt;br&gt;&#xA;बाललीलया युद्धं कृत्वा शुण्डादण्डे सङ्गृहीत्वा त्वितस्ततो&lt;br&gt;&#xA;भ्रामयित्वा बालकः कमण्डलुमिव भूपृष्ठे तं पातयामास ॥८॥&lt;br&gt;&#xA;तमित्थं निहत्य रङ्गभूमौ कंससभायां जनतायै यथाभावं&lt;br&gt;&#xA;दर्शनं दत्वा मल्लयुद्धं कृत्वा चाणूरमुष्टिककूटशलतोशलकान्&lt;br&gt;&#xA;कंसस्याग्रे सर्वेषां पश्यतां भूपृष्ठे रामकृष्णौ पातयामासतुः ॥९॥&lt;br&gt;&#xA;अथ तत्कर्म वीक्ष्य दुर्वचनानि विकत्थमानस्य कंसस्य&lt;br&gt;&#xA;मधुसूदनः सहसोत्पत्य मञ्चं महोन्नतं समारुरोह ॥१०॥&lt;br&gt;&#xA;ततः सत्वरं मृत्युमिवागतं वीक्ष्य मञ्चादुत्थाय तं&lt;br&gt;&#xA;निर्भर्त्सयन्नुन्मना द्रुतं कंसः खड्गचर्मणी जगृहे ॥&lt;br&gt;&#xA;हरिः सहसा चर्मासिसंयुक्तं कंसं सविषं फणीन्द्रमिव&lt;br&gt;&#xA;तुण्डविभागाभ्यां विराडिव दोर्दण्डाभ्यां बलात्समग्रहीत् ॥११॥&lt;br&gt;&#xA;अथ तार्क्ष्यतुण्डात्फणीव कंसो भुजबन्धाद्बलाद्विनिर्गत्य&lt;br&gt;&#xA;पतत्खड्गचर्मा पुनरुद्यतोऽभूत्पुनर्मञ्चे बलिनौ&lt;br&gt;&#xA;वेगान्मर्दयन्तौ शैले सिंहाविव शुशुभाते ॥१२॥&lt;br&gt;&#xA;ततो बलादुत्पतन्तं कंसं शतहस्तमम्बरे कृष्ण उत्पतन्&lt;br&gt;&#xA;श्येनं श्येन इव तं समग्रहीत् ॥ पुनर्गच्छन्तं दैत्यपुङ्गवं&lt;br&gt;&#xA;प्रचण्ण्डभुजदण्डाभ्यां गृहीतत्रैलोक्याधार इतस्ततो&lt;br&gt;&#xA;भ्रामयित्वा महाम्बरान्मञ्चोपरि पातयामास ॥१३॥&lt;br&gt;&#xA;ततस्तडित्पाताद्द्रुमखण्ड इव भग्नदण्डो मञ्चो बभूव ॥&lt;br&gt;&#xA;स वज्राङ्गः पतितोऽपि किञ्चिद्व्याकुलः सहसोत्थाय&lt;br&gt;&#xA;महात्मना पुनर्युयुधे ॥ पुनस्तं भुजदण्डाभ्यां भगवान्&lt;br&gt;&#xA;गृहीत्वा मञ्चे क्षिप्त्वा हृदयमारुह्य तन्मौलिं गृहीत्वा सद्यः&lt;br&gt;&#xA;केशेषु गृह्य मञ्चाद्‌रङ्गोपरि पातयित्वा शैलाद्गण्डशिलामिव&lt;br&gt;&#xA;तस्योपरिष्टात्सनातनः सर्वाधारोऽनन्तविक्रमो वेगात्स्वयं निपपात ॥&lt;br&gt;&#xA;तयोर्निपातेन निम्नीभूतं भूखण्डमण्डलं स्थालीव दण्डत्रयं सहसा चकम्पे ॥१४॥&lt;br&gt;&#xA;अथ सम्परेतं भोजराजं यदुराजो भूमिगतं नागेन्द्रं मृगेन्द्र इव&lt;br&gt;&#xA;सर्वेषां पश्यतां विचकर्ष ॥ तदैव भूभुजां हाहाकार असीदहो वैरभावेन&lt;br&gt;&#xA;यं भजन्कंसोऽपि तस्य सारुप्यं भृङ्गिणः कीटक इव जगाम ॥१५॥&lt;br&gt;&#xA;ततः कंसं मृतं सहसा वीक्ष्य समागतांस्तस्यानुजान्&lt;br&gt;&#xA;खड्गचर्मधरान् दृष्ट्वा बलभद्रो मुद्गरं नीत्वा&lt;br&gt;&#xA;सर्वतोऽभिजघान॥ तदा देवदुन्दुभयो नेदुर्जयध्वनिश्चाभूद्देवाः&lt;br&gt;&#xA;पुष्पैर्ववृषुर्विद्याधर्यो ननृतुर्विद्याधरगन्धर्वकिन्नरा जगुः ॥१६॥&lt;br&gt;&#xA;अथ सर्वानाश्वास्य पितरौ विमोक्ष्योग्रसेनाय राज्यं दत्वोपवीतं&lt;br&gt;&#xA;प्राप्य सन्दीपनाद्विद्या अधित्य तस्मै मृतं सुतं दक्षिणां दत्वा&lt;br&gt;&#xA;शङ्खं हत्वा मथुरामेत्य वसन् व्रजशान्त्यै चोद्धवं प्रेषयित्वा&lt;br&gt;&#xA;पुनः स्वयं व्रजं गत्वा राधायै गोपीभ्यश्च दर्शनं दत्वा&lt;br&gt;&#xA;रासमध्ये ऋभुमोक्षं कृत्वा पुनर्मथुरायां माथुरेशो रराज ॥&lt;br&gt;&#xA;रामोऽपि कोलवधं कृत्वा तस्यां विरराजेति&lt;br&gt;&#xA;तयोर्मथुरायां सहस्रशः पवित्राणि चरित्राणि बभूवुः ॥१७॥&lt;br&gt;&#xA;इति श्रीगर्गसंहितायां बलभद्रखण्डे&lt;br&gt;&#xA;मथुरालीलावर्णनं नाम सप्तमोऽध्यायः ॥७॥&lt;/p&gt;</description>
    </item>
    <item>
      <title></title>
      <link>https://vishvAsa.github.io/purANam_vaiShNavam/gArga-saMhitA/08/08/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/purANam_vaiShNavam/gArga-saMhitA/08/08/</guid>
      <description>&lt;p&gt;मागचा अध्याय&lt;br&gt;&#xA;पुढचा अध्याय&lt;br&gt;&#xA;श्रीगर्गसंहिता&lt;br&gt;&#xA;बलभद्रखण्डः - अष्टमोऽध्यायः&lt;br&gt;&#xA;द्वारकालीलावर्णनम् -&lt;/p&gt;&#xA;&lt;p&gt;प्राड्‌विपाक उवाच&lt;br&gt;&#xA;अथ युवराज धार्तराष्ट्र तयोर्द्वारकालीला सङ्क्षेपेण शृणुतात् ॥&lt;br&gt;&#xA;ततः कंसस्य पारोक्ष्यं सौहृदं कुर्वतं समागतं जरासन्धं जित्वा&lt;br&gt;&#xA;द्वारकाख्यं समुद्रे दुर्गं निर्माय तत्रैकरात्रेण ज्ञातीन्समाधाय&lt;br&gt;&#xA;मुचकुन्ददृशा कालं घातयित्वा पुनश्च रामकृष्णौ&lt;br&gt;&#xA;प्रवर्षणाद्रिमेत्य तस्माद्द्वारकायां जग्मतुः ॥१॥&lt;br&gt;&#xA;अथ ब्रह्मलोकात्समागतो रैवतः सुतां रत्नयुतां विधिवद्‌बलशालिने&lt;br&gt;&#xA;बलभद्राय दत्वा तपः कर्तुं बदर्याख्यं वनं गतवान् ॥२॥&lt;br&gt;&#xA;अथ श्रीकृष्णः शत्रूणां पश्यतां कुण्डिनपुराद्‌रुक्मिणीं&lt;br&gt;&#xA;जहार तथा जाम्बवतीं सत्यभामां कालिन्दीं मित्रविन्दां&lt;br&gt;&#xA;नाग्निजितीं भद्रां लक्ष्मणां च भौमं हत्वा&lt;br&gt;&#xA;षोडशसहस्रं शतं च राजकन्या उवाह ॥३॥&lt;br&gt;&#xA;राजन् भीष्मककन्यायां रुक्मिण्यां श्रीकृष्णस्य&lt;br&gt;&#xA;पुत्रः प्रथमं कामदेवावतारः पितृसमसुन्दर आसीत् ॥&lt;br&gt;&#xA;तस्मादनिरुद्धः सुरज्येष्ठावतारोऽभूत् ॥४॥&lt;br&gt;&#xA;अथैकदोग्रसेनराजसूयाध्वरे नागवल्लीं गृहीत्वा&lt;br&gt;&#xA;दिग्विजयार्थी निर्गतः प्रद्युम्नो यादवैर्भ्रातृभिः सह&lt;br&gt;&#xA;जम्बूद्वीपे नवखण्डविजयं कुर्वन् कामदुघनदसमीपे&lt;br&gt;&#xA;वसन्तमालतीपुराधिशेन पतङ्गेन गन्धर्वराजेन युयुधे ॥५॥&lt;br&gt;&#xA;तत्र गदायुद्धे गदामादाय गदो बलदेवानुजो गदाधरं&lt;br&gt;&#xA;स्वगदया पतङ्ग तताड ॥ सोऽपि तं हृदि चौजसा&lt;br&gt;&#xA;जघानेत्थं तयोर्गदायुद्धं घटिकाद्वयं बभूव॥ ततः&lt;br&gt;&#xA;पतङ्गगदाप्रहारेण गदो युद्धे क्षणं मूर्च्छां जगाम ॥६॥&lt;br&gt;&#xA;तदा हाहाकारे जाते कोटिमार्तण्डसन्निभो बलभद्र&lt;br&gt;&#xA;आविर्भूत्वा गन्धर्वाणां सर्वं बलं हलाग्रेण समाकृष्य&lt;br&gt;&#xA;तदुपरि क्लिष्टमुशलताडनं चकार ॥ तेन युगपत्सर्वं&lt;br&gt;&#xA;सैन्यं सभटद्विपरथं चूर्णीबभूव ॥७॥&lt;br&gt;&#xA;अथ पतङ्गोऽपि विरथो भयभीतस्तस्मात्पुरीं गत्वा&lt;br&gt;&#xA;पुनर्योद्धुं यादवैः सेनाव्यूहं चकार ॥ तच्छ्रुत्वा क्रुद्धो&lt;br&gt;&#xA;बलभद्रो गन्धर्वाणां महापुरीं शतयोजनविस्तीर्णां&lt;br&gt;&#xA;वसन्तमालतीनाम्नीं सर्वां हलेन संविदार्य सहसा&lt;br&gt;&#xA;कामदुघे नदे सङ्कर्षणो विचकर्ष ॥८॥&lt;br&gt;&#xA;अथ ह वाव पतितैर्गृहैर्हाहाकारे जाते तिर्यक्पोतमिवाघूर्णां&lt;br&gt;&#xA;समस्तां नगरीं वीक्ष्य गन्धर्वैगन्धवेशः पतङ्गः कृताञ्जलिर्धर्षितो&lt;br&gt;&#xA;विश्वकर्मकृतानां विमानानां द्विलक्षं गजानां चतुर्लक्षं&lt;br&gt;&#xA;चाश्वशतार्बुदं च दिव्यानां रत्नानां भारं दशशतार्बुदं च बलिं&lt;br&gt;&#xA;नीत्वा बलशालिने बलाय दत्त्वा प्रदक्षिणीकृत्य प्रणनाम ॥९॥&lt;br&gt;&#xA;अथ तथा साम्बमोक्षार्थं बलभद्र इहागतो भवतां पश्यतां&lt;br&gt;&#xA;पुरमिदं हलाग्रेण संविदार्य श्रीगङ्गां साक्षात्सङ्कर्षणो विचकर्ष ॥&lt;br&gt;&#xA;तथैव नागकन्याभिर्गोपीभिर्निर्मिते रासमण्डले कालिन्दिं हलाग्रेण विचकर्ष ॥१०॥&lt;br&gt;&#xA;अथैकदा द्विविदो नाम वानरः सुग्रीवसचिवो भौमसखो नारदेन प्रेरितो&lt;br&gt;&#xA;हरिं योद्धुकामोऽवतरद्रैवतकाचलमेत्य बलेन घटिकाचतुष्टयं युयुधे ॥&lt;br&gt;&#xA;द्रुमदण्डशिलामुष्टिभिर्विनिघ्नन्तं तं बलभद्रो मुसलेन मूर्ध्नि निजघान ॥&lt;br&gt;&#xA;पुनर्न मृतं मुष्टिना घातयित्वा पलायन्तं भुजदण्डाभ्यां गृहीत्वा&lt;br&gt;&#xA;रैवतकाचलपृष्ठे पातयित्वाच्युताग्रजो दृढेन मुष्टिना हृदि तं तताड ॥&lt;br&gt;&#xA;तत्पतनेन सटङ्कः शैलेन्द्रः कमण्डलुरिव चकम्पे ॥११॥&lt;br&gt;&#xA;अथ ह वाव राजन्नद्य भवतां पाण्डवैः सह युद्धोद्यमं श्रुत्वा&lt;br&gt;&#xA;तीर्थाभिषेकव्याजेन ब्राह्मणैर्नागरैः सहितः पुराद्विनिर्गतो&lt;br&gt;&#xA;द्वारकां प्रदक्षिणीकृत्य सिद्धाश्रमप्रभासयोः स्नात्वा पश्चिमायां&lt;br&gt;&#xA;दिशि सरस्वतीप्रतिस्रोतः सैन्धवारण्यजम्बूमार्गोत्पलावर्ता-&lt;br&gt;&#xA;र्बुदहेमवन्तसिन्धूनुपस्पृश्य पृथग्‌बिन्दुसरस्त्रितकूपसुदर्शनात्रितौशनसाग्नेय-&lt;br&gt;&#xA;वायवसौदासगुहतीर्थश्राद्धदेवादीनि तीर्थानि स्नात्वोत्तरस्यां दिशि&lt;br&gt;&#xA;कैलासकरवीरमहायोगगणेशकौबेरप्राग्ज्योतिषरङ्गवल्ली-&lt;br&gt;&#xA;सीतारामक्षेत्रचैत्रदेशवसन्ततिलकादशार्णभद्राकूर्मतीर्थपुष्पमाला-&lt;br&gt;&#xA;चित्रवनचन्द्रकान्तानैःश्रेयसमनुपर्वतचक्षुःकामशालिनीकामवनवेदक्षेत्र-&lt;br&gt;&#xA;सीतापृथुतीर्थ-तपोभूमिलीलावतीवेदनगरगान्धर्वशक्रभीमरथी-&lt;br&gt;&#xA;श्रीजाह्नवीकालिन्दीहरिद्वारकुरुक्षेत्रमथुरापुष्करेषु स्नात्वा&lt;br&gt;&#xA;पुनस्तस्माच्छाम्भलं सौकरं प्राप्य चान्यानि कुर्वन्&lt;br&gt;&#xA;तीर्थानि साक्षात्सङ्कर्षणो नैमिषारण्यं जगाम ॥१२॥&lt;br&gt;&#xA;तं समागतं वीक्ष्य शौनकादयो मुनयः समुत्थाय ववन्दिरे चार्चयन् ॥१३॥&lt;br&gt;&#xA;तत्र वेदव्यासशिष्यं रोमहर्षणमप्रत्युत्थायिनं वीक्ष्य करस्थेन&lt;br&gt;&#xA;कुशाग्रेण तं जघानेति तदा हाहेतिवादिनो मुनीन् वीक्ष्य लोकपावनोऽपि&lt;br&gt;&#xA;लोकसङ्ग्रहार्थ द्वादश मासान् तीर्थस्नानेन विशुद्धये मनो दधे ॥१४॥&lt;br&gt;&#xA;तत्रेल्वलसुतो बल्वलो नाम दैत्य उपावृते पर्वणि&lt;br&gt;&#xA;पांसुवर्षणप्रचण्डेन वायुना पूयशोणितविण्मूत्रसुरामांसदुर्गन्धेन&lt;br&gt;&#xA;समागतः खे दृष्टोऽभूत् ॥ अथ ललज्जिह्वं वज्राङ्गं&lt;br&gt;&#xA;भिन्नकज्जलाञ्जनचयकृष्णं तप्तताम्रश्मश्रुभयङ्करं&lt;br&gt;&#xA;ब्रह्मशान्तये हलाग्रेण समाकृष्य गगनान्मुसलेन मूर्ध्नि बलभद्रस्तं&lt;br&gt;&#xA;तताड ॥ तत्ताडनेनाकाशात्सोऽपि कमण्डलुरिव व्यसुः पपात ॥१५॥&lt;br&gt;&#xA;अथ प्रसन्ना मुनयोऽपि रामं संस्तुत्यावितथाशिषः&lt;br&gt;&#xA;प्रयुज्य वृत्रघ्नं विबुधा इवाभ्यषिञ्चन् तैरभ्यनुज्ञातः&lt;br&gt;&#xA;सरयूकौशिकीमानससरोवरगण्डकीगौतमीषु&lt;br&gt;&#xA;स्नात्वायोध्यानन्दिग्रामबर्हिष्मतीब्रह्मावर्तादीन्युपस्पृश्य&lt;br&gt;&#xA;तीर्थराजं प्रयागं जगाम ॥ तत्रायुतगजदानं चकार ॥१६॥&lt;br&gt;&#xA;ततश्चित्रकूटविन्ध्याचलकाशीविपाशाशोणमिथिलागयादिषु&lt;br&gt;&#xA;स्नात्वा गङ्गासागरसङ्गमं जगाम ॥ तत्र सुवर्ण शृङ्गाम्बरसंयुक्तं&lt;br&gt;&#xA;पृथक् सुवर्णरत्नभारसहितं गवां कोटिशतं ब्राह्मणेभ्यः प्रादात् ॥&lt;br&gt;&#xA;ततः क्रमशो दक्षिणस्यां दिशि महेन्द्राद्रिसप्तगोदावरीवेणीपम्पाभीमरथी-&lt;br&gt;&#xA;स्कन्दक्षेत्रश्रीशैलर्वेङ्कटकाञ्चीकावेरीश्रीरङ्गर्षभाद्रिसमुद्रसेतुकृत-&lt;br&gt;&#xA;मालाताम्रपर्णीमलयाचलकुलाचलदक्षिणसिन्धुफाल्गुनपञ्चाप्सरो-&lt;br&gt;&#xA;गोकर्णशूर्पारकातापीपयोष्णीनिर्विन्ध्यादण्डकरेवा-&lt;br&gt;&#xA;माहिष्मत्यवन्तिकादीनि तीर्थानि साक्षात्सङ्कर्षणः करिष्यति स्म ॥&lt;br&gt;&#xA;ततस्त्वत्सहायार्थं विशसने चागमिष्यति ॥१७॥&lt;br&gt;&#xA;इदं बलभद्रचरित्रं पवित्रं सर्वपापाभिहरणं तीर्थयात्रावर्णनं नितरां&lt;br&gt;&#xA;मया वर्णितं सर्वमङ्गलकारणं कौरवेन्द्र किं भूयः श्रोतुमिच्छसि ॥१८॥&lt;br&gt;&#xA;इति श्रीगर्गसंहितायां बलभद्रखण्डे प्राड्‌विपाकदुर्योधनसंवादे&lt;br&gt;&#xA;द्वारकालीलावर्णनं नामाष्टमोऽध्यायः ॥८॥&lt;/p&gt;</description>
    </item>
    <item>
      <title></title>
      <link>https://vishvAsa.github.io/purANam_vaiShNavam/gArga-saMhitA/08/09/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/purANam_vaiShNavam/gArga-saMhitA/08/09/</guid>
      <description>&lt;p&gt;मागचा अध्याय&lt;br&gt;&#xA;पुढचा अध्याय&lt;br&gt;&#xA;श्रीगर्गसंहिता&lt;br&gt;&#xA;बलभद्रखण्डः - नवमोऽध्यायः&lt;br&gt;&#xA;रासक्रीडाकथनम् -&lt;/p&gt;&#xA;&lt;p&gt;दुर्योधन उवाच -&lt;br&gt;&#xA;मुनिशार्दूल भगवान्बलभद्रो नागकन्याभि-&lt;br&gt;&#xA;र्गोपीभिः कदा कालिन्दीकूले विजहार ॥१॥&lt;br&gt;&#xA;प्राड्‌विपाक उवाच -&lt;br&gt;&#xA;एकदा द्वारकानगराद्धितालाङ्कं रथमास्थाय सुरान्दिदृक्षुः&lt;br&gt;&#xA;परमुत्कण्ठो नन्दराजगोकुलगोगोपालगोपीगणसङ्कुलः&lt;br&gt;&#xA;सङ्कर्षण आगतश्चिरोत्कण्ठाभ्यां नन्दराजयशोदाभ्यां&lt;br&gt;&#xA;परिष्वक्तो गोपीगोपालगोभिर्मिलित्वा&lt;br&gt;&#xA;तत्र द्वौ मासौ वासन्तिकौ चावात्सीत् ॥२॥&lt;br&gt;&#xA;अथ च या नागकन्याः पूर्वोक्तास्ता गोपकन्या भूत्वा&lt;br&gt;&#xA;बलभद्रप्राप्त्यर्थं गर्गाचार्याद्‌बलभद्रपञ्चाङ्गं गृहीत्वा तेनैव&lt;br&gt;&#xA;सिद्धा बभूवुः ॥ ताभिर्बलदेव एकदा प्रसन्नः कालिन्दीकूले&lt;br&gt;&#xA;रासमण्डलं समारेभे ॥ तदैव चैत्रपूर्णिमायां&lt;br&gt;&#xA;पूर्णचन्द्रोऽरुणवर्णः सम्पूर्णं वनं रञ्जयन् विरेजे ॥३॥&lt;br&gt;&#xA;शीतला मन्दयानाः कमलमकरन्दरेणुवृन्दसंवृताः&lt;br&gt;&#xA;सर्वतो वायवः परिववुः ॥ कलिन्दगिरिनन्दिनी-&lt;br&gt;&#xA;चलल्लहरीभिरानन्ददायिनी पुलिनं विमलं ह्याचितं&lt;br&gt;&#xA;चकार ॥ तथा च कुञ्जप्राङ्गणनिकुञ्जपुञ्जैः&lt;br&gt;&#xA;स्फुरल्ललितपल्लवपुष्पपरागैर्मयूरकोकिलपुंस्कोकिल-&lt;br&gt;&#xA;कूजितैर्मधुपमधुरध्वनिभिर्व्रजभूमिर्विभ्राजमाना बभूव ॥४॥&lt;br&gt;&#xA;तत्र क्वणद्‌घण्टिकनूपुरः स्फुरन्मणिमयकटककटिसूत्र-&lt;br&gt;&#xA;केयूरहारकिरीटकुण्डलयोरुपरि कमलपत्रैर्नीलाम्बरो&lt;br&gt;&#xA;विमलकमलपत्राक्षो यक्षीभिर्यक्षराडिव&lt;br&gt;&#xA;गोपीभिर्गोपराड्‌रासमण्डले रेजे ॥५॥&lt;br&gt;&#xA;अथ वरुणप्रेषिता वारुणी देवी पुष्पभारगन्धलोभि-&lt;br&gt;&#xA;मिलिन्दनादितवृक्षकोटरेभ्यः पतन्ती सर्वतो वनं&lt;br&gt;&#xA;सुरभीचकार ॥ तत्पानमदविह्वलः कमलविशालताम्राक्षो&lt;br&gt;&#xA;मकरध्वजावेशचलद्‌धुर्य्याङ्गभङ्गो विहारखेदप्रस्वेदाम्बुकणै-&lt;br&gt;&#xA;र्गलद्‌गण्डस्थलपत्रभङ्गो गजेन्द्रगतिर्गजेन्द्रशुण्डादण्डसम-&lt;br&gt;&#xA;दोर्दण्डमण्डितो गजीभिर्गजराजेन्द्र इवोन्मत्तः सिंहासने&lt;br&gt;&#xA;न्यस्तहलो मुसलपाणिः कोटीन्दुपूर्णमण्डलसङ्काशः&lt;br&gt;&#xA;प्रोद्‌गमद्‌रत्नमञ्जीरप्रचलनूपुरप्रक्वणत्कनककिङ्किणीभिः&lt;br&gt;&#xA;कङ्कणस्फुरत्ताटङ्कपुरटहारश्रीकण्ठाङ्गुलीयशिरोमणिभिः&lt;br&gt;&#xA;प्रविडम्बिनीकृतसर्पिणीश्यामवेणीकुन्तलललित-&lt;br&gt;&#xA;गण्डस्थलपत्रावलिभिः सुन्दरीभिर्भगवान् भुवनेश्वरो&lt;br&gt;&#xA;विभ्राजमानो विरराज अथ च रेमे ॥६॥&lt;br&gt;&#xA;अथ ह वाव कालिन्दीकूलकान्तारपर्यटनविहार-&lt;br&gt;&#xA;परिश्रमोद्यत्स्वेदबिन्दुव्याप्तमुखारविन्दः स्नानार्थं&lt;br&gt;&#xA;जलक्रीडार्थं यमुनां दूरात्स आजुहाव ॥&lt;br&gt;&#xA;ततस्त्वनागतां तटिनीं हलाग्रेण कुपितो&lt;br&gt;&#xA;विचकर्ष इति होवाच ॥७॥&lt;br&gt;&#xA;अद्य मामवज्ञाय नायासि मयाहूतापि मुसलेन&lt;br&gt;&#xA;त्वां कामचारिणीं शतधा नेष्य एवं निर्भर्त्सिता सा&lt;br&gt;&#xA;भूरिभीता यमुना चकिता तत्पादयोः पतितोवाच ॥८॥&lt;br&gt;&#xA;राम राम सङ्कर्षण बलभद्र महाबाहो तव परं विक्रमं&lt;br&gt;&#xA;न जाने ॥ यस्यैकस्मिन्मूर्ध्नि सर्षपवत्सर्वं भूखण्डमण्डलं&lt;br&gt;&#xA;दृश्यते ॥ तस्य तव परमनुभावमजानन्ती प्रपन्नां&lt;br&gt;&#xA;मां भोक्तुं योग्योऽसि ॥ त्वं भक्तवत्सलोऽसि ॥९॥&lt;br&gt;&#xA;इत्येव याचितो बलभद्रो यमुनां ततो व्यमुञ्चत्पुनः&lt;br&gt;&#xA;करेणुभिः करीव गोपीभिर्गोपराड् जले विजगाह ॥&lt;br&gt;&#xA;पुनर्जलाद्विनिर्गत्य तटस्थाय बलभद्राय सहसा यमुना&lt;br&gt;&#xA;चोपायनं नीलाम्बराणि हेमरत्नमयभूषणानि दिव्यानि&lt;br&gt;&#xA;च ददौ ह वाव तानि गोपीयूथाय पृथक् पृथक् विभज्य&lt;br&gt;&#xA;स्वयं नीलाम्बरे वसित्वा काञ्चनीं मालां नवरत्नमयीं&lt;br&gt;&#xA;धृत्वा महेन्द्रो वारणेन्द्र इव बलभद्रो विरेजे ॥१०॥&lt;br&gt;&#xA;इत्थं कौरवेन्द्र यादवेन्द्रस्य रमतः सर्वा वासन्तिकीर्निशा&lt;br&gt;&#xA;व्यतीता बभूवुः ॥ भगवतो बलभद्रस्य हस्तिनापुरमिव&lt;br&gt;&#xA;वीर्यं सूचयतीव ह्यद्यापि च कृष्टवर्त्मना यमुना वहति ॥&lt;br&gt;&#xA;इमां रामस्य रासकथां यः श्रृणोति श्रावयति च स&lt;br&gt;&#xA;सर्वपापपटलं छित्वा तस्य परस्परमानन्दपदं प्रतियाति ॥&lt;br&gt;&#xA;किं भूय श्रोतुमिच्छसि ॥११॥&lt;br&gt;&#xA;इति श्रीगर्गसंहितायां बलभद्रखण्डे प्राड्‌विपाकदुर्योधनसंवादे&lt;br&gt;&#xA;रामरासक्रीडावर्णनं नाम नवमोऽध्यायः ॥९॥&lt;/p&gt;</description>
    </item>
    <item>
      <title></title>
      <link>https://vishvAsa.github.io/purANam_vaiShNavam/gArga-saMhitA/08/10/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/purANam_vaiShNavam/gArga-saMhitA/08/10/</guid>
      <description>&lt;p&gt;मागचा अध्याय&lt;br&gt;&#xA;पुढचा अध्याय&lt;br&gt;&#xA;श्रीगर्गसंहिता&lt;br&gt;&#xA;बलभद्रखण्डः - दशमोऽध्यायः&lt;br&gt;&#xA;बलरामपूजापद्धतिः -&lt;/p&gt;&#xA;&lt;p&gt;दुर्योधन उवाच -&lt;br&gt;&#xA;भगवन् गर्गाचार्येण गोपीयूथाय कथं दत्तं&lt;br&gt;&#xA;बलभद्रपञ्चाङ्गं तत्कृपया वदतात् ॥ त्वं सर्वज्ञोऽसि ॥१॥&lt;/p&gt;&#xA;&lt;p&gt;प्राड्विपाक उवाच -&lt;br&gt;&#xA;कौरवेन्द्र एकदा गर्गाचार्यः कलिन्दनन्दिनीं&lt;br&gt;&#xA;स्नातुं गर्गाचलाद्व्रजमण्डलं चाजगाम ॥&lt;br&gt;&#xA;तत्रैकान्ते मरुल्लीलैजल्ललितलतातरुपल्लवपुष्पगन्धमत्तमिलिन्दपुञ्जे&lt;br&gt;&#xA;कालिन्दीकूलकलितनिकुञ्जे श्रीरामकृष्णध्यानतत्परं&lt;br&gt;&#xA;गर्गाचार्यं प्रणम्य नागेन्द्रकन्याः स्म इति जातिस्मरा&lt;br&gt;&#xA;गोपकन्याः श्रीमद्‌बलभद्रप्राप्त्यर्थं सेवनं पप्रच्छुस्तासां&lt;br&gt;&#xA;परमां भक्तिं वीक्ष्य पद्धतिपटलस्तोत्रकवचसहस्रनामानि&lt;br&gt;&#xA;गोपीयूथाय स प्रददौ ॥ किं भूयस्त्वं&lt;br&gt;&#xA;तद्ग्रहणं कर्तुमिच्छसि वदतात् ॥२॥&lt;br&gt;&#xA;दुर्योधन उवाच -&lt;br&gt;&#xA;रामस्य पद्धतिं ब्रूहि यथा सिद्धिं व्रजाम्यहम् ॥&lt;br&gt;&#xA;त्वं भक्तवत्सलो ब्रह्मन् गुरुदेव नमोस्तु ते ॥३॥&lt;br&gt;&#xA;प्राड्विपाक उवाच -&lt;br&gt;&#xA;राममार्गस्य नियमं शृणु पार्थिवसत्तम ॥&lt;br&gt;&#xA;येन प्रसन्नो भवति बलभद्रो महाप्रभुः ॥४॥&lt;br&gt;&#xA;सहस्रवदनो देवो भगवान् भुवनेश्वरः ॥&lt;br&gt;&#xA;न दानैर्न च तीर्थैश्च भक्त्या लभ्यस्त्वनन्यया ॥५॥&lt;br&gt;&#xA;सत्सङ्गमेत्याशु शिक्षेद्‌भक्तिं वै श्रीहरेर्गुरोः ॥&lt;br&gt;&#xA;स सिद्धः कथितो जातं यस्य वै प्रेमलक्षणम् ॥६॥&lt;br&gt;&#xA;ब्राह्मे मुहूर्ते चोत्थाय रामकृष्णेति च ब्रुवन् ॥&lt;br&gt;&#xA;नत्वा गुरुं भुवं चैव ततो भूम्यां पदं न्यसेत् ॥७॥&lt;br&gt;&#xA;वार्य्युपस्पृश्य रहसि स्थितो भूत्वा कुशासने ॥&lt;br&gt;&#xA;हस्तावुत्सङ्ग आधाय स्वनासाग्रनिरीक्षणः ॥८॥&lt;br&gt;&#xA;ध्यायेत्परं हरिं देवं बलभद्रं सनातनम् ॥&lt;br&gt;&#xA;गौरं नीलाम्बरं हृद्यं वनमालाविभूषितम् ॥९॥&lt;br&gt;&#xA;एवं ध्यानपरो नित्यं प्रीत्यर्थं हलिनः प्रभोः ॥&lt;br&gt;&#xA;त्रिकालसन्ध्याकृच्छुद्धो मौनी क्रोधविवर्जितः ॥१०॥&lt;br&gt;&#xA;अकामी गतलोभश्च निर्मोहः सत्यवाग्भवेत् ॥&lt;br&gt;&#xA;द्विवारं जलपानार्थी एकभुक्तो जितेन्द्रियः ॥११॥&lt;br&gt;&#xA;क्षौमाम्बरो भूमिशायी भूत्वा पायसभोजनः ॥&lt;br&gt;&#xA;एवं निर्जितषड्वर्गो भवेदेकाग्रमानसः ॥१२॥&lt;br&gt;&#xA;तस्य प्रसन्नो भवति सदा सङ्कर्षणो हरिः ॥&lt;br&gt;&#xA;परिपूर्णतमः साक्षात्सर्वकारणकारणः ॥१३॥&lt;br&gt;&#xA;इत्थं श्रीबलभद्रस्य कथिता पद्धतिर्मया ॥&lt;br&gt;&#xA;कौरवेन्द्र महाबाहो किं भूयः श्रोतुमिच्छसि ॥१४॥&lt;br&gt;&#xA;दुर्योधन उवाच -&lt;br&gt;&#xA;मुनीन्द्र देवदेवस्य पटलं ब्रूहि मे प्रभोः ॥&lt;br&gt;&#xA;येन सेवां करिष्यामि तत्पदाम्बुजयोः सदा ॥१५॥&lt;br&gt;&#xA;प्राड्‌विपाक उवाच -&lt;br&gt;&#xA;बलस्य पटलं गुह्यं विद्धि सिद्धिप्रदायकम् ॥&lt;br&gt;&#xA;एकान्ते ब्रह्मणा दत्तं नारदाय महात्मने ॥१६॥&lt;br&gt;&#xA;प्रणवं पूर्वमुद्‌धृत्य कामबीजं ततः परम् ॥&lt;br&gt;&#xA;कालिन्दीभेदनपदं सङ्कर्षणमतः परम् ॥१७॥&lt;br&gt;&#xA;चतुर्थ्यन्तं द्वयं कृत्वा स्वाहां पश्चाद्विधाय च ॥&lt;br&gt;&#xA;मन्त्रराजमिमं राजन् ब्रह्मोक्तं षोडशाक्षरम् ॥१८॥&lt;br&gt;&#xA;जपेल्लक्षं व्रती भूत्वा सहस्राणि च षोडश ॥&lt;br&gt;&#xA;इहामुत्र परां सिद्धिं सम्प्राप्नोति न संशयः ॥१९॥&lt;br&gt;&#xA;अथ जप्तस्य मन्त्रस्य महापूजां समाचरेत् ॥&lt;br&gt;&#xA;द्वात्रिंशत्पत्रसंयुक्तं कर्णिकाकेसरोज्ज्वलम् ॥२०॥&lt;br&gt;&#xA;भव्यं कञ्जं पञ्चवर्णं लिखित्वा स्थण्डिले शुभे ॥&lt;br&gt;&#xA;तस्योपरि न्यसेद्राजन् हेमसिहासनं शुभम् ॥&lt;br&gt;&#xA;तस्मिन् श्रीबलदेवस्य परमर्चां प्रपूजयेत् ॥२१॥&lt;br&gt;&#xA;ॐ नमो भगवते पुरुषोत्तमाय वासुदेवाय सङ्कर्षणाय&lt;br&gt;&#xA;सहस्रवदनाय महानन्ताय स्वाहा ॥ अनेन&lt;br&gt;&#xA;मन्त्रेण शिखाबन्धनं कृत्वा सर्वतस्तं प्रणम्य&lt;br&gt;&#xA;तत्सम्मुखो भूत्वा स्वयं नतो भवेत् ॥&lt;br&gt;&#xA;ॐ जयजयानन्त बलभद्र कामपाल तालाङ्क&lt;br&gt;&#xA;कालिन्दीभञ्जन आविराविर्भूय मम सम्मुखो भवेति ॥&lt;br&gt;&#xA;अनेन मन्त्रेणावाहनं कुर्यात् ॥ ॐनमस्तेऽस्तु सीरपाणे&lt;br&gt;&#xA;हलमुसलधर रौहिणेय नीलाम्बर राम रेवतीरमण&lt;br&gt;&#xA;नमस्तेऽस्तु ॥ अनेन मन्त्रेणासनपाद्यार्घ्यस्नानमधुपर्क-&lt;br&gt;&#xA;धूपदीपयज्ञोपवित-नैवेद्यवस्त्रभूषणगन्धपुष्पाक्षतपुष्पाञ्जलि-&lt;br&gt;&#xA;नीराजनादीनुपचारान् प्रकल्पयेत् ॥ ॐविष्णवे मधुसूदनाय&lt;br&gt;&#xA;वामनाय त्रिविक्रमाय श्रीधराय हृषिकेशाय पद्मनाभाय&lt;br&gt;&#xA;दामोदराय सङ्कर्षणाय वासुदेवाय प्रद्युम्नायानिरुद्धाय&lt;br&gt;&#xA;अधोक्षजाय पुरुषोत्तमाय श्रीकृष्णाय नमः ॥&lt;br&gt;&#xA;इति पादगुल्फजानूरुकट्युदरपार्श्वपृष्ठिभुजाकन्धरनेत्रशिरांसि&lt;br&gt;&#xA;पृथक् पृथक् पूजयामीति मन्त्रेण सर्वाङ्गपूजां कुर्यात् ॥&lt;br&gt;&#xA;अथ शङ्खचक्रगदापद्मासिधनुर्बाणहलमुसलकौस्तुभ-&lt;br&gt;&#xA;वनमालाश्रीवत्सपीताम्बरनीलाम्बरवंशीवेत्रगरुडाङ्कतालाङ्क-&lt;br&gt;&#xA;रथदारुकसुमतिकुमुदकुमुदाक्षश्रीदामादीन् प्रणवपूर्वेण&lt;br&gt;&#xA;चतुर्थ्यन्तेन नमः संयुक्तेन नाममन्त्रेण पृथक् पृथक्&lt;br&gt;&#xA;सम्पूज्य ॥ तथा विष्वक्सेनवेदव्यासदुर्गाविनायक-&lt;br&gt;&#xA;दिक्पालग्रहादीन् कमले सर्वतः स्वे स्वे स्थाने सम्पूजयेत् ॥&lt;br&gt;&#xA;पुनः परिसमूहनादिस्थालीपाकविधानेन वैश्वानरं सम्पूज्य&lt;br&gt;&#xA;पूर्वोक्तेन मूलमन्त्रेण पञ्चविंशतिसहस्राण्याहुतीर्जुहुयात् ॥&lt;br&gt;&#xA;तथाष्टौ सहस्राणि द्वादशाक्षरेण तथाष्टौ सहस्राणि&lt;br&gt;&#xA;चतुर्व्यूहमन्त्रेणाहुतीर्जुहुयात् ॥ ततोऽग्निं प्रदक्षिणीकृत्य&lt;br&gt;&#xA;नमस्कृत्याचार्यं महार्हवस्त्रसुवर्णाभरणताम्रपात्रसवत्सगो-&lt;br&gt;&#xA;सुवर्णदक्षिणाभिः सम्पूज्य तथा ब्राह्मणान्भोजनाद्यैः सम्पूज्य&lt;br&gt;&#xA;नगरजनेभ्यो भोजनं दत्वाऽऽचार्यान्प्रणमेत् ॥ इत्थं बलस्य&lt;br&gt;&#xA;पटलानुसारेण योऽनुस्मरति इहामुत्र सिद्धिसमृद्धिभिः&lt;br&gt;&#xA;संवृतो भवति ॥ श्रीरामपटलं गुह्यं मया ते ह्यनुवर्णितम् ॥&lt;br&gt;&#xA;सर्वसिद्धिप्रदं राजन् किं भूयः श्रोतुमिच्छसि ॥२२॥&lt;br&gt;&#xA;इति श्रीगर्गसंहितायां बलभद्रखण्डे प्राड्‌विपाकदुर्योधनसंवादे&lt;br&gt;&#xA;पद्धतिपटलवर्णनं नाम दशमोऽध्यायः ॥१०॥&lt;/p&gt;</description>
    </item>
    <item>
      <title></title>
      <link>https://vishvAsa.github.io/purANam_vaiShNavam/gArga-saMhitA/08/11/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/purANam_vaiShNavam/gArga-saMhitA/08/11/</guid>
      <description>&lt;p&gt;मागचा अध्याय&lt;br&gt;&#xA;पुढचा अध्याय&lt;br&gt;&#xA;श्रीगर्गसंहिता&lt;br&gt;&#xA;बलभद्रखण्डः - एकादशोऽध्यायः&lt;br&gt;&#xA;बलरामस्तोत्रम् -&lt;/p&gt;&#xA;&lt;p&gt;दुर्योधन उवाच -&lt;br&gt;&#xA;स्तोत्रं श्रीबलदेवस्य प्राड्‌विपाक महामुने ॥&lt;br&gt;&#xA;वद मां कृपया साक्षात्सर्वसिद्धिप्रदायकम् ॥१॥&lt;br&gt;&#xA;प्राड्‌विपाक उवाच -&lt;br&gt;&#xA;स्तवराजं तु रामस्य वेदव्यासकृतं शुभम् ॥&lt;br&gt;&#xA;सर्वसिद्धिप्रदं राजञ्छृणु कैवल्यदं नृणाम् ॥२॥&lt;br&gt;&#xA;देवादिदेव भगवन् कामपाल नमोऽस्तु ते ॥&lt;br&gt;&#xA;नमोऽनन्ताय शेषाय साक्षाद्रामाय ते नमः ॥३॥&lt;br&gt;&#xA;धराधराय पूर्णाय स्वधाम्ने सीरपाणये ॥&lt;br&gt;&#xA;सहस्रशिरसे नित्यं नमः सङ्कर्षणाय ते ॥४॥&lt;br&gt;&#xA;रेवतीरमण त्वं वै बलदेवाच्युताग्रजः ॥&lt;br&gt;&#xA;हलायुध प्रलम्बघ्न पाहि मां पुरुषोत्तम ॥५॥&lt;br&gt;&#xA;बलाय बलभद्राय तालाङ्काय नमो नमः ॥&lt;br&gt;&#xA;नीलाम्बराय गौराय रौहणेयाय ते नमः ॥६॥&lt;br&gt;&#xA;धेनुकारिर्मुष्टिकारिः कूटारिर्बल्वलान्तकः ॥&lt;br&gt;&#xA;रुक्म्यरिः कूपकर्णारिः कुम्भाण्डारिस्त्वमेव हि ॥७॥&lt;br&gt;&#xA;कालिन्दीभेदनोऽसि त्वं हस्तिनापुरकर्षकः ॥&lt;br&gt;&#xA;द्विविदारिर्यादवेन्द्रो व्रजमण्डलमण्डनः ॥८॥&lt;br&gt;&#xA;कंसभातृप्रहन्तसि तीर्थयात्राकरः प्रभुः ॥&lt;br&gt;&#xA;दुर्योधनगुरुः साक्षात्पाहि पाहि प्रभो त्वतः ॥९॥&lt;br&gt;&#xA;जय जयाच्युतदेव परात्पर&lt;br&gt;&#xA;स्वयमनन्तदिगन्तगतश्रुत ॥&lt;br&gt;&#xA;सुरमुनीन्द्रफणीन्द्रवराय ते&lt;br&gt;&#xA;मुसलिने बलिने हलिने नमः ॥१०॥&lt;br&gt;&#xA;यः पठेत्सततं स्तवनं नरः&lt;br&gt;&#xA;स तु हरेः परमं पदमाव्रजेत् ॥&lt;br&gt;&#xA;जगति सर्वबलं त्वरिमर्दनं&lt;br&gt;&#xA;भवति तस्य धनं स्वजनं धनम् ॥११॥&lt;br&gt;&#xA;इति श्रीगर्गसंहितायां बलभद्रखण्डे&lt;br&gt;&#xA;बलभद्रस्तवराजवर्णनं नामैकादशोऽध्यायः ॥११॥&lt;/p&gt;</description>
    </item>
    <item>
      <title></title>
      <link>https://vishvAsa.github.io/purANam_vaiShNavam/gArga-saMhitA/08/12/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/purANam_vaiShNavam/gArga-saMhitA/08/12/</guid>
      <description>&lt;p&gt;मागचा अध्याय&lt;br&gt;&#xA;पुढचा अध्याय&lt;br&gt;&#xA;श्रीगर्गसंहिता&lt;br&gt;&#xA;बलभद्रखण्डः - द्वादशोऽध्यायः&lt;br&gt;&#xA;बलराम कवचम् -&lt;/p&gt;&#xA;&lt;p&gt;दुर्योधन उवाच -&lt;br&gt;&#xA;गोपीभ्यः कवचं दत्तं गर्गाचार्येण धीमता ॥&lt;br&gt;&#xA;सर्वरक्षाकरं दिव्यं देहि मह्यं महामुने ॥१॥&lt;br&gt;&#xA;प्राड्‌विपाक उवाच -&lt;br&gt;&#xA;स्नात्वा जले क्षौमधरः कुशासनः&lt;br&gt;&#xA;पवित्रपाणिः कृतमन्त्रमार्जनः ॥&lt;br&gt;&#xA;स्मृत्वाथ नत्वा बलमच्युताग्रजं&lt;br&gt;&#xA;सन्धारयेद्धर्मसमाहितो भवेत् ॥२॥&lt;br&gt;&#xA;गोलोकधामाधिपतिः परेश्वरः&lt;br&gt;&#xA;परेषु मां पातु पवित्रकीर्तनः ॥&lt;br&gt;&#xA;भूमण्डलं सर्षपवद्विलक्ष्यते&lt;br&gt;&#xA;यन्मूर्ध्नि मां पातु स भूमिमण्डले ॥३॥&lt;br&gt;&#xA;सेनासु मां रक्षतु सीरपाणि-&lt;br&gt;&#xA;र्युद्धे सदा रक्षतु मां हली च ॥&lt;br&gt;&#xA;दुर्गेषु चाव्यान्मुसली सदा मां&lt;br&gt;&#xA;वनेषु सङ्कर्षण आदिदेवः ॥४॥&lt;br&gt;&#xA;कलिन्दजावेगहरो जलेषु&lt;br&gt;&#xA;नीलाम्बरो रक्षतु मां सदाग्नौ ॥&lt;br&gt;&#xA;वायौ च रामोऽवतु खे बलश्च&lt;br&gt;&#xA;महार्णवेऽनन्तवपुः सदा माम् ॥५॥&lt;br&gt;&#xA;श्रीवासुदेवोऽवतु पर्वतेषु&lt;br&gt;&#xA;सहस्रशीर्षा च महाविवादे ॥&lt;br&gt;&#xA;रोगेषु मां रक्षतु रौहिणेयो&lt;br&gt;&#xA;मां कामपालोऽवतु वा विपत्सु ॥६॥&lt;br&gt;&#xA;कामात्सदा रक्षतु धेनुकारिः&lt;br&gt;&#xA;क्रोधत्सदा मां द्विविदप्रहारी ॥&lt;br&gt;&#xA;लोभात्सदा रक्षतु बल्वलारि-&lt;br&gt;&#xA;र्मोहात्सदा मां किल मागधारिः ॥७॥&lt;br&gt;&#xA;प्रातः सदा रक्षतु वृष्णिधुर्यः&lt;br&gt;&#xA;प्राह्णे सदा मां मथुरापुरेन्द्रः ॥&lt;br&gt;&#xA;मध्यन्दिने गोपसखः प्रपातु&lt;br&gt;&#xA;स्वराट् पराह्णेऽवतु मां सदैव ॥८॥&lt;br&gt;&#xA;सायं फणीन्द्रोऽवतु मां सदैव&lt;br&gt;&#xA;परात्परो रक्षतु मां प्रदोषे ॥&lt;br&gt;&#xA;पूर्णे निशीथे च दुरन्तवीर्यः&lt;br&gt;&#xA;प्रत्यूषकालेऽवतु मां सदैव ॥९॥&lt;br&gt;&#xA;विदिक्षु मां रक्षतु रेवतीपति-&lt;br&gt;&#xA;र्दिक्षु प्रलम्बारिरधो यदूद्वहः ॥&lt;br&gt;&#xA;ऊर्ध्वं सदा मां बलभद्र आरा-&lt;br&gt;&#xA;त्तथा समन्ताद्‌बलदेव एव हि ॥१०॥&lt;br&gt;&#xA;अन्तः सदाव्यात्पुरुषोत्तमो बहि-&lt;br&gt;&#xA;र्नागेन्द्रलीलोऽवतु मां महाबलः ॥&lt;br&gt;&#xA;सदान्तरात्मा च वसन् हरिः स्वयं&lt;br&gt;&#xA;प्रपातु पूर्णः परमेश्वरो महान् ॥११॥&lt;br&gt;&#xA;देवासुराणां भयनाशनं च&lt;br&gt;&#xA;हुताशनं पापचयेन्धनानाम् ॥&lt;br&gt;&#xA;विनाशनं विघ्नघटस्य विद्धि&lt;br&gt;&#xA;सिद्धासनं वर्मवरं बलस्य ॥१२॥&lt;br&gt;&#xA;इति श्रीगर्गसंहितायां बलभद्रखण्डे&lt;br&gt;&#xA;स्तोत्रकवचवर्णनं नाम द्वादशोऽध्यायः ॥१२॥&lt;/p&gt;</description>
    </item>
    <item>
      <title></title>
      <link>https://vishvAsa.github.io/purANam_vaiShNavam/gArga-saMhitA/08/13/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/purANam_vaiShNavam/gArga-saMhitA/08/13/</guid>
      <description>&lt;p&gt;मागचा अध्याय&lt;br&gt;&#xA;पुढचा अध्याय&lt;br&gt;&#xA;श्रीगर्गसंहिता&lt;br&gt;&#xA;बलभद्रखण्डः - त्रयोदशोऽध्यायः&lt;br&gt;&#xA;बलराम सहस्रनामम् -&lt;/p&gt;&#xA;&lt;p&gt;दुर्योधन उवाच -&lt;br&gt;&#xA;बलभद्रस्य देवस्य प्राड्‌विपाक महामुने ॥&lt;br&gt;&#xA;नाम्नां सहस्रं मे ब्रूहि गुह्यं देवगणैरपि ॥१॥&lt;br&gt;&#xA;प्राड्‌विपाक उवाच -&lt;br&gt;&#xA;साधु साधु महाराज साधु ते विमलं यशः ॥&lt;br&gt;&#xA;यत्पृच्छसे परमिदं गर्गोक्तं देवदुर्लभम् ॥२॥&lt;br&gt;&#xA;नाम्नां सहस्रं दिव्यानां वक्ष्यामि तव चाग्रतः ॥&lt;br&gt;&#xA;गर्गाचार्येण गोपीभ्यो दत्तं कृष्णातटे शुभे ॥३॥&lt;br&gt;&#xA;ॐअस्य श्रीबलभद्रसहस्रनामस्त्रोत्रमन्त्रस्य&lt;br&gt;&#xA;गर्गाचार्य ऋषिः अनुष्टुप् छन्दः सङ्कर्षणः&lt;br&gt;&#xA;परमात्मा देवता बलभद्र इति बीजं रेवतीति शक्तिः&lt;br&gt;&#xA;अनन्त इति कीलकं बलभद्रप्रीत्यर्थे जपे विनियोगः ॥&lt;br&gt;&#xA;अथ ध्यानम्&lt;br&gt;&#xA;स्फुरदमलकिरीटं किङ्किणीकङ्कणार्हं&lt;br&gt;&#xA;चलदलककपोलं कुण्डलश्रीमुखाब्जम् ॥&lt;br&gt;&#xA;तुहिनगिरिमनोज्ञं नीलमेघाम्बराढ्यं&lt;br&gt;&#xA;हलमुसलविशालं कामपालं समीडे ॥४॥&lt;br&gt;&#xA;ॐ बलभद्रो रामभद्रो रामः सङ्कर्षणोऽच्युतः ॥&lt;br&gt;&#xA;रेवतीरमणो देवः कामपालो हलायुधः ॥५॥&lt;br&gt;&#xA;नीलाम्बरः श्वेतवर्णो बलदेवोऽच्युताग्रजः ॥&lt;br&gt;&#xA;प्रलम्बघ्नो महावीरो रौहिणेयः प्रतापवान् ॥६॥&lt;br&gt;&#xA;तालाङ्को मुसली हली हरिर्यदुवरो बली ॥&lt;br&gt;&#xA;सीरपाणिः पद्मपाणिर्लगुडी वेणुवादनः ॥७॥&lt;br&gt;&#xA;कालिन्दिभेदनो वीरो बलः प्रबल ऊर्ध्वगः ॥&lt;br&gt;&#xA;वासुदेवकलानन्तः सहस्रवदनः स्वराट् ॥८॥&lt;br&gt;&#xA;वसुर्वसुमतीभर्ता वासुदेवो वसूत्तमः ॥&lt;br&gt;&#xA;यदूत्तमो यादवेन्द्रो माधवो वृष्णिवल्लभः ॥९॥&lt;br&gt;&#xA;द्वारकेशो माथुरेशो दानी मानी महामनाः ॥&lt;br&gt;&#xA;पूर्णः पुराणः पुरुषः परेशः परमेश्वरः ॥१०॥&lt;br&gt;&#xA;परिपूर्णतमः साक्षात्परमः पुरुषोत्तमः ॥&lt;br&gt;&#xA;अनन्तः शाश्वतः शेषो भगवान्प्रकृतेः परः ॥११॥&lt;br&gt;&#xA;जीवात्मा परमात्मा च ह्यन्तरात्मा ध्रुवोऽव्ययः ॥&lt;br&gt;&#xA;चतुर्व्यूहश्चतुर्वेद-श्चतुर्मूर्तिश्चतुष्पदः ॥१२॥&lt;br&gt;&#xA;प्रधानं प्रकृतिः साक्षी सङ्घातः सङ्घवान् सखी ॥&lt;br&gt;&#xA;महामना बुद्धिसखश्चेतोऽहङ्कार आवृतः ॥१३॥&lt;br&gt;&#xA;इन्द्रियेशो देवातात्मा ज्ञानं कर्म च शर्म च ॥&lt;br&gt;&#xA;अद्वितीयो द्वितीयश्च निराकारो निरञ्जनः ॥१४॥&lt;br&gt;&#xA;विराट् सम्राट् महौघश्च धारः स्थास्नुश्चरिष्णुमान् ॥&lt;br&gt;&#xA;फणीन्द्रः फणिराजश्च सहस्रफणमण्डितः ॥१५॥&lt;br&gt;&#xA;फणीश्वरः फणी स्फूर्तिः फूत्कारी चीत्करः प्रभुः ॥&lt;br&gt;&#xA;मणिहारो मणिधरो वितली सुतली तली ॥१६॥&lt;br&gt;&#xA;अतली सुतलेशश्च पातालश्च तलातलः ॥&lt;br&gt;&#xA;रसातलो भोगितलः स्फुरद्दन्तो महातलः ॥१७॥&lt;br&gt;&#xA;वासुकिः शङ्खचूडाभो देवदत्तो धनञ्जयः ॥&lt;br&gt;&#xA;कम्बलाश्वो वेगतरो धृतराष्ट्रो महाभुजः ॥१८॥&lt;br&gt;&#xA;वारुणीमदमत्ताङ्गो मदघूर्णितलोचनः ॥&lt;br&gt;&#xA;पद्माक्षः पद्ममाली च वनमाली मधुश्रवाः ॥१९॥&lt;br&gt;&#xA;कोटिकन्दर्पलावण्यो नागकन्यासमर्चितः ॥&lt;br&gt;&#xA;नूपुरी कटिसूत्री च कटकी कनकाङ्गदी ॥२०॥&lt;br&gt;&#xA;मुकुटी कुण्डली दण्डी शिखण्डी खण्डमण्डली ॥&lt;br&gt;&#xA;कलिः कलिप्रियः कालो निवातकवचेश्वरः ॥२१॥&lt;br&gt;&#xA;संहारकद्रुर्द्रवयुः कालाग्निः प्रलयो लयः ॥&lt;br&gt;&#xA;महाहिः पाणिनिः शास्त्रभाष्यकारः पतञ्जलिः ॥२२॥&lt;br&gt;&#xA;कात्यायनः पक्विमाभः स्फोटायन उरङ्गमः ॥&lt;br&gt;&#xA;वैकुण्ठो याज्ञिको यज्ञो वामनो हरिणो हरिः ॥२३॥&lt;br&gt;&#xA;कृष्णो विष्णुर्महाविष्णुः प्रभविष्णुर्विशेषवित् ॥&lt;br&gt;&#xA;हंसो योगेश्वरः कूर्मो वाराहो नारदो मुनिः ॥२४॥&lt;br&gt;&#xA;सनकः कपिलो मत्स्यः कमठो देवमङ्गलः ॥&lt;br&gt;&#xA;दत्तात्रेयः पृथुर्वृद्ध ऋषभो भार्गवोत्तमः ॥२५॥&lt;br&gt;&#xA;धन्वन्तरिर्नृसिंहश्च कलिर्नारायणो नरः ॥&lt;br&gt;&#xA;रामचन्द्रो राघवेन्द्रः कोशलेन्द्रो रघूद्वहः ॥२६॥&lt;br&gt;&#xA;काकुत्स्थः करुणासिन्धू राजेन्द्रः सर्वलक्षणः ॥&lt;br&gt;&#xA;शूरो दाशरथिस्त्राता कौसल्यानन्दवर्द्धनः ॥२७॥&lt;br&gt;&#xA;सौमित्रिर्भरतो धन्वी शत्रुघ्नः शत्रुतापनः ॥&lt;br&gt;&#xA;निषङ्गी कवची खड्गी शरी ज्याहतकोष्ठकः ॥२८॥&lt;br&gt;&#xA;बद्धगोधाङ्गुलित्राणः शम्भुकोदण्डभञ्जनः ॥&lt;br&gt;&#xA;यज्ञत्राता यज्ञभर्ता मारीचवधकारकः ॥२९॥&lt;br&gt;&#xA;असुरारिस्ताटकारिर्विभीषणसहायकृत् ॥&lt;br&gt;&#xA;पितृवाक्यकरो हर्षी विराधारिर्वनेचरः ॥३०॥&lt;br&gt;&#xA;मुनिर्मुनिप्रियश्चित्र-कूटारण्यनिवासकृत् ॥&lt;br&gt;&#xA;कबन्धहा दण्डकेशो रामो राजीवलोचनः ॥३१॥&lt;br&gt;&#xA;मतङ्गवनसञ्चारी नेता पञ्चवटीपतिः ॥&lt;br&gt;&#xA;सुग्रीवः सुग्रीवसखो हनुमत्प्रीतमानसः ॥३२॥&lt;br&gt;&#xA;सेतुबन्धो रावणारि-र्लङ्कादहनतत्परः ॥&lt;br&gt;&#xA;रावण्यरिः पुष्पकस्थो जानकीविरहातुरः ॥३३॥&lt;br&gt;&#xA;अयोध्याधिपतिः श्रीमाल्ँलवणारिः सुरार्चितः ॥&lt;br&gt;&#xA;सूर्यवंशी चन्द्रवंशी वंशीवाद्यविशारदः ॥३४॥&lt;br&gt;&#xA;गोपतिर्गोपवृन्देशो गोपो गोपीशतावृतः ॥&lt;br&gt;&#xA;गोकुलेशो गोपपुत्रो गोपालो गोगणाश्रयः ॥३५॥&lt;br&gt;&#xA;पूतनारिर्बकारिश्च तृणावर्तनिपातकः ॥&lt;br&gt;&#xA;अघारिर्धेनुकारिश्च प्रलम्बारिर्व्रजेश्वरः ॥३६॥&lt;br&gt;&#xA;अरिष्टहा केशिशत्रुर्व्योमासुरविनाशकृत् ॥&lt;br&gt;&#xA;अग्निपानो दुग्धपानो वृन्दावनलताश्रितः ॥३७॥&lt;br&gt;&#xA;यशोमतीसुतो भव्यो रोहिणीलालितः शिशुः ॥&lt;br&gt;&#xA;रासमण्डलमध्यस्थो रासमण्डलमण्डनः ॥३८॥&lt;br&gt;&#xA;गोपिकाशतयूथार्थी शङ्खचूडवधोद्यतः ॥&lt;br&gt;&#xA;गोवर्धनसमुद्धर्ता शक्रजिद्व्रजरक्षकः ॥३९॥&lt;br&gt;&#xA;वृषभानुवरो नन्द आनन्दो नन्दवर्धनः ॥&lt;br&gt;&#xA;नन्दराजसुतः श्रीशः कंसारिः कालियान्तकः ॥४०॥&lt;br&gt;&#xA;रजकारिर्मुष्टिकारिः कंसकोदण्डभञ्जनः ॥&lt;br&gt;&#xA;चाणूरारिः कूटहन्ता शलारिस्तोशलान्तकः ॥४१॥&lt;br&gt;&#xA;कंसभ्रातृनिहन्ता च मल्लयुद्धप्रवर्तकः ॥&lt;br&gt;&#xA;गजहन्ता कंसहन्ता कालहन्ता कलङ्कहा ॥४२॥&lt;br&gt;&#xA;मागधारिर्यवनहा पाण्डुपुत्रसहायकृत् ॥&lt;br&gt;&#xA;चतुर्भुजः श्यामलाङ्गः सौम्यश्चौपगविप्रियः ॥४३॥&lt;br&gt;&#xA;युद्धभृदुद्धवसखा मन्त्री मन्त्रविशारदः ॥&lt;br&gt;&#xA;वीरहा वीरमथनः शङ्खचक्रगदाधरः ॥४४॥&lt;br&gt;&#xA;रेवतीचित्तहर्ता च रेवतीहर्षवर्द्धनः ॥&lt;br&gt;&#xA;रेवतीप्राणनाथश्च रेवतीप्रियकारकः ॥४५॥&lt;br&gt;&#xA;ज्योतिर्ज्योतिष्मतीभर्ता रैवताद्रिविहारकृत् ॥&lt;br&gt;&#xA;धृतिनाथो धनाध्यक्षो दानाध्यक्षो धनेश्वरः ॥४६॥&lt;br&gt;&#xA;मैथिलार्चितपादाब्जो मानदो भक्तवत्सलः ॥&lt;br&gt;&#xA;दुर्योधनगुरुर्गुर्वीगदाशिक्षाकरः क्षमी ॥४७॥&lt;br&gt;&#xA;मुरारिर्मदनो मन्दोऽनिरुद्धो धन्विनां वरः ॥&lt;br&gt;&#xA;कल्पवृक्षः कल्पवृक्षी कल्पवृक्षवनप्रभुः ॥४८॥&lt;br&gt;&#xA;स्यमन्तकमणिर्मान्यो गाण्डीवी कौरवेश्वरः ॥&lt;br&gt;&#xA;कुम्भाण्डखण्डनकरः कूपकर्णप्रहारकृत् ॥४९॥&lt;br&gt;&#xA;सेव्यो रैवतजामाता मधुमाधवसेवितः ॥&lt;br&gt;&#xA;बलिष्ठपुष्टसर्वाङ्गो हृष्टः पुष्टः प्रहर्षितः ॥५०॥&lt;br&gt;&#xA;वाराणसीगतः क्रुद्धः सर्वः पौण्ड्रकघातकः ॥&lt;br&gt;&#xA;सुनन्दी शिखरी शिल्पी द्विविदाङ्गनिषूदनः ॥५१॥&lt;br&gt;&#xA;हस्तिनापुरसङ्कर्षी रथी कौरवपूजितः ॥&lt;br&gt;&#xA;विश्वकर्मा विश्वधर्मा देवशर्मा दयानिधिः ॥५२॥&lt;br&gt;&#xA;महाराजच्छत्रधरो महाराजोपलक्षणः ॥&lt;br&gt;&#xA;सिद्धगीतः सिद्धकथः शुक्लचामरवीजितः ॥५३॥&lt;br&gt;&#xA;ताराक्षः कीरनासश्च बिम्बोष्ठः सुस्मितच्छविः ॥&lt;br&gt;&#xA;करीन्द्रकरदोर्दण्डः प्रचण्डो मेघमण्डलः ॥५४॥&lt;br&gt;&#xA;कपाटवक्षाः पीनांसः पद्मपादस्फुरद्द्युतिः ॥&lt;br&gt;&#xA;महविभूतिर्भूतेशो बन्धमोक्षी समीक्षणः ॥५५॥&lt;br&gt;&#xA;चैद्यशत्रुः शत्रुसन्धो दन्तवक्त्रनिषूदकः ॥&lt;br&gt;&#xA;अजातशत्रुः पापघ्नो हरिदाससहायकृत् ॥५६॥&lt;br&gt;&#xA;शालबाहुः शाल्वहन्ता तीर्थयायी जनेश्वरः ॥&lt;br&gt;&#xA;नैमिषारण्ययात्रार्थी गोमतीतीरवासकृत् ॥५७॥&lt;br&gt;&#xA;गण्डकीस्नानवान्स्रग्वी वैजयन्तीविराजितः ॥&lt;br&gt;&#xA;अम्लानपङ्कजधरो विपाशी शोणसम्प्लुतः ॥५८॥&lt;br&gt;&#xA;प्रयागतीर्थराजश्च सरयूः सेतुबन्धनः ॥&lt;br&gt;&#xA;गयाशिरश्च धनदः पौलस्त्यः पुलहाश्रमः ॥५९॥&lt;br&gt;&#xA;गङ्गासागरसङ्गार्थी सप्तगोदावरीपतिः ॥&lt;br&gt;&#xA;वेणि भीमरथी गोदा ताम्रपर्णी वटोदका ॥६०॥&lt;br&gt;&#xA;कृतमाला महापुण्या कावेरी च पयस्विनी ॥&lt;br&gt;&#xA;प्रतीची सुप्रभा वेणी त्रिवेणी सरयूपमा ॥६१॥&lt;br&gt;&#xA;कृष्णा पम्पा नर्मदा च गङ्गा भागीरथी नदी ॥&lt;br&gt;&#xA;सिद्धाश्रमः प्रभासश्च बिन्दुर्बिन्दुसरोवरः ॥६२॥&lt;br&gt;&#xA;पुष्करः सैन्धवो जम्बू नरनारायणाश्रमः ॥&lt;br&gt;&#xA;कुरुक्षेत्रपती रामो जामदग्न्यो महामुनिः ॥६३॥&lt;br&gt;&#xA;इल्वलात्मजहन्ता च सुदामासौख्यदायकः ॥&lt;br&gt;&#xA;विश्वजिद्विश्वनाथश्च त्रिलोकविजयी जयी ॥६४॥&lt;br&gt;&#xA;वसन्तमालतीकर्षी गदो गद्यो गदाग्रजः ॥&lt;br&gt;&#xA;गुणार्णवो गुणनिधिर्गुणपात्रो गुणाकरः ॥६५॥&lt;br&gt;&#xA;रङ्गवल्लीजलाकारो निर्गुणः सगुणो बृहत् ॥&lt;br&gt;&#xA;दृष्टः श्रुतो भवद्भूतो भविष्यच्चाल्पविग्रहः ॥६६॥&lt;br&gt;&#xA;अनादिरादिरानन्दः प्रत्यग्धामा निरन्तरः ॥&lt;br&gt;&#xA;गुणातीतः समः साम्यः समदृङ् निर्विकल्पकः ॥६७॥&lt;br&gt;&#xA;गूढाव्यूढो गुणो गौणो गुणाभासो गुणावृतः ॥&lt;br&gt;&#xA;नित्योऽक्षरो निर्विकारोऽक्षरोऽजस्रसुखोऽमृतः ॥६८॥&lt;br&gt;&#xA;सर्वगः सर्ववित्सार्थः समबुद्धिः समप्रभः ॥&lt;br&gt;&#xA;अक्लेद्योऽच्छेद्य आपूर्णो शोष्यो दाह्यो निवर्तकः ॥६९॥&lt;br&gt;&#xA;ब्रह्म ब्रह्मधरो ब्रह्मा ज्ञापको व्यापकः कविः ॥&lt;br&gt;&#xA;अध्यात्मकोऽधिभूतश्चाधिदैवः स्वाश्रयाश्रयः ॥७०॥&lt;br&gt;&#xA;महावायुर्महावीरश्चेष्टारूपतनुस्थितः ॥&lt;br&gt;&#xA;प्रेरको बोधको बोधी त्रयोविंशतिको गणः ॥७१॥&lt;br&gt;&#xA;अंशांशश्च नरावेशोऽवतारो भूपरिस्थितः ॥&lt;br&gt;&#xA;महर्जनस्तपःसत्यं भूर्भुवःस्वरिति त्रिधा ॥७२॥&lt;br&gt;&#xA;नैमित्तिकः प्राकृतिक आत्यन्तिकमयो लयः ॥&lt;br&gt;&#xA;सर्गो विसर्गः सर्गादिर्निरोधो रोध ऊतिमान् ॥७३॥&lt;br&gt;&#xA;मन्वन्तरावतारश्च मनुर्मनुसुतोऽनघः ॥&lt;br&gt;&#xA;स्वयम्भूः शाम्भवः शङ्कुः स्वायम्भुवसहायकृत् ॥७४॥&lt;br&gt;&#xA;सुरालयो देवगिरिर्मेरुर्हेमार्चितो गिरिः ॥&lt;br&gt;&#xA;गिरिशो गणनाथश्च गिरीशो गिरिगह्वरः ॥७५॥&lt;br&gt;&#xA;विन्ध्यस्त्रिकूटो मैनाकः सुवेलः पारिभद्रकः ॥&lt;br&gt;&#xA;पतङ्गः शिशिरः कङ्को जारुधिः शैलसत्तमः ॥७६॥&lt;br&gt;&#xA;कालञ्जरो बृहत्सानुर्दरीभृन्नन्दिकेश्वरः ॥&lt;br&gt;&#xA;सन्तानस्तरुराजश्च मन्दारः पारिजातकः ॥७७॥&lt;br&gt;&#xA;जयन्तकृज्जयन्ताङ्गो जयन्तीदिग्जयाकुलः ॥&lt;br&gt;&#xA;वृत्रहा देवलोकश्च शशी कुमुदबान्धवः ॥७८॥&lt;br&gt;&#xA;नक्षत्रेशः सुधासिन्धुर्मृगः पुष्यः पुनर्वसुः ॥&lt;br&gt;&#xA;हस्तोऽभिजिच्च श्रवणो वैधृतिर्भास्करोदयः ॥७९॥&lt;br&gt;&#xA;ऐन्द्रः साध्यः शुभः शुक्लो व्यतीपातो ध्रुवः सितः ॥&lt;br&gt;&#xA;शिशुमारो देवमयो ब्रह्मलोको विलक्षणः ॥८०॥&lt;br&gt;&#xA;रामो वैकुण्ठनाथश्च व्यापी वैकुण्ठनायकः ॥&lt;br&gt;&#xA;श्वेतद्वीपो जितपदो लोकालोकाचलाश्रितः ॥८१॥&lt;br&gt;&#xA;भूमिर्वैकुण्ठदेवश्च कोटिब्रह्माण्डकारकः ॥&lt;br&gt;&#xA;असङ्ख्यब्रह्माण्डपति-र्गोलोकेशो गवां पतिः ॥८२॥&lt;br&gt;&#xA;गोलोकधामधिषणो गोपिकाकण्ठभूषणः ॥&lt;br&gt;&#xA;श्रीधारः श्रीधरो लीलाधरो गिरिधरो धुरी ॥८३॥&lt;br&gt;&#xA;कुन्तधारी त्रिशूली च बीभत्सी घर्घरस्वनः ॥&lt;br&gt;&#xA;शूलसूच्यर्पितगजो गजचर्मधरो गजी ॥८४॥&lt;br&gt;&#xA;अन्त्रमाली मुण्डमाली व्याली दण्डकमण्डलुः ॥&lt;br&gt;&#xA;वेतालभृद्‌भूतसङ्घः कूष्माण्डगणसंवृतः ॥८५॥&lt;br&gt;&#xA;प्रमथेशः पशुपतिर्मृडानीशो मृडो वृषः ॥&lt;br&gt;&#xA;कृतान्तकालसङ्घारिः कूटः कल्पान्तभैरवः ॥८६॥&lt;br&gt;&#xA;षडाननो वीरभद्रो दक्षयज्ञविघातकः ॥&lt;br&gt;&#xA;खर्पराशी विषाशी च शक्तिहस्तः शिवार्थदः ॥८७॥&lt;br&gt;&#xA;पिनाकटङ्कारकरश्चलज्झङ्कारनूपुरः ॥&lt;br&gt;&#xA;पण्डितस्तर्कविद्वान्वै वेदपाठी श्रुतीश्वरः ॥८८॥&lt;br&gt;&#xA;वेदान्तकृत्साङ्ख्यशास्त्री मीमांसी कणनामभाक् ॥&lt;br&gt;&#xA;काणादिर्गौतमो वादी वादो नैयायिको नयः ॥८९॥&lt;br&gt;&#xA;वैशेषिको धर्मशास्त्री सर्वशास्त्रार्थतत्त्वगः ॥&lt;br&gt;&#xA;वैयाकरणकृच्छन्दो वैयासः प्राकृतिर्वचः ॥९०॥&lt;br&gt;&#xA;पाराशरीसंहितावित्काव्यकृन्नाटकप्रदः ॥&lt;br&gt;&#xA;पौराणिकः स्मृतिकरो वैद्यो विद्याविशारदः ॥९१॥&lt;br&gt;&#xA;अलङ्कारो लक्षणार्थो व्यङ्ग्यविद्धनवद्ध्वनिः ॥&lt;br&gt;&#xA;वाक्यस्फोटः पदस्फोटः स्फोटवृत्तिश्च सार्थवित् ॥९२॥&lt;br&gt;&#xA;शृङ्गार उज्ज्वलः स्वच्छोऽद्‌भुतो हास्यो भयानकः ॥&lt;br&gt;&#xA;अश्वत्थो यवभोजी च यवक्रीतो यवाशनः ॥९३॥&lt;br&gt;&#xA;प्रह्लादरक्षकः स्निग्ध ऐलवंशविवर्द्धनः ॥&lt;br&gt;&#xA;गताधिरम्बरीषाङ्गो विगाधिर्गाधिनां वरः ॥९४॥&lt;br&gt;&#xA;नानामणिसमाकीर्णो नानारत्नविभूषणः ॥&lt;br&gt;&#xA;नानापुष्पधरः पुष्पी पुष्पधन्वा प्रपुष्पितः ॥९५॥&lt;br&gt;&#xA;नानाचन्दनगन्धाढ्यो नानापुष्परसार्चितः ॥&lt;br&gt;&#xA;नानावर्णमयो वर्णो नानावस्त्रधरः सदा ॥९६॥&lt;br&gt;&#xA;नानापद्मकरः कौशी नानाकौशेयवेषधृक् ॥&lt;br&gt;&#xA;रत्नकम्बलधारी च धौतवस्त्रसमावृतः ॥९७॥&lt;br&gt;&#xA;उत्तरीयधरः पर्णो घनकञ्चुकसङ्घवान् ॥&lt;br&gt;&#xA;पीतोष्णीषः सितोष्णीषो रक्तोष्णीषो दिगम्बरः ॥९८॥&lt;br&gt;&#xA;दिव्याङ्गो दिव्यरचनो दिव्यलोकविलोकितः ॥&lt;br&gt;&#xA;सर्वोपमो निरुपमो गोलोकाङ्गीकृताङ्गणः ॥९९॥&lt;br&gt;&#xA;कृतस्वोत्सङ्गगो लोकः कुण्डलीभूत आस्थितः ॥&lt;br&gt;&#xA;माथुरो माथुरादर्शी चलत्खञ्जनलोचनः ॥१००॥&lt;br&gt;&#xA;दधिहर्ता दुग्धहरो नवनीतसिताशनः ॥&lt;br&gt;&#xA;तक्रभुक् तक्रहारी च दधिचौर्यकृतश्रमः ॥१०१॥&lt;br&gt;&#xA;प्रभावतीबद्धकरो दामी दामोदरो दमी ॥&lt;br&gt;&#xA;सिकताभूमिचारी च बालकेलिर्व्रजार्भकः ॥१०२॥&lt;br&gt;&#xA;धूलिधूसरसर्वाङ्गः काकपक्षधरः सुधीः ॥&lt;br&gt;&#xA;मुक्तकेशो वत्सवृन्दः कालिन्दीकूलवीक्षणः ॥१०३॥&lt;br&gt;&#xA;जलकोलाहली कूली पङ्कप्राङ्गणलेपकः ॥&lt;br&gt;&#xA;श्रीवृन्दावनसञ्चारी वंशीवटतटस्थितः ॥१०४॥&lt;br&gt;&#xA;महावननिवासी च लोहार्गलवनाधिपः ॥&lt;br&gt;&#xA;साधुः प्रियतमः साध्यः साध्वीशो गतसाध्वसः ॥१०५॥&lt;br&gt;&#xA;रङ्गनाथो विठ्ठलेशो मुक्तिनाथोऽघनाशकः ॥&lt;br&gt;&#xA;सुकिर्तिः सुयशाः स्फीतो यशस्वी रङ्गरञ्जनः ॥१०६॥&lt;br&gt;&#xA;रागषट्को रागपुत्रो रागिणीरमणोत्सुकः ॥&lt;br&gt;&#xA;दीपको मेघमल्हारः श्रीरागो मालकोशकः ॥१०७॥&lt;br&gt;&#xA;हिन्दोलो भैरवाख्यश्च स्वरजातिस्मरो मृदुः ॥&lt;br&gt;&#xA;तालो मानप्रमाणश्च स्वरगम्यः कलाक्षरः ॥१०८॥&lt;br&gt;&#xA;शमी श्यामी शतानन्दः शतयामः शतक्रतुः ॥&lt;br&gt;&#xA;जागरः सुप्त आसुप्तः सुषुप्तः स्वप्न उर्वरः ॥१०९॥&lt;br&gt;&#xA;उर्जः स्फूर्जो निर्जरश्च विज्वरो ज्वरवर्जितः ॥&lt;br&gt;&#xA;ज्वरजिज्ज्वरकर्ता च ज्वरयुक् त्रिज्वरो ज्वरः ॥११०॥&lt;br&gt;&#xA;जाम्बवान् जम्बुकाशङ्की जम्बूद्वीपो द्विपारिहा ॥&lt;br&gt;&#xA;शाल्मलिः शाल्मलिद्वीपः प्लक्षः प्लक्षवनेश्वरः ॥१११॥&lt;br&gt;&#xA;कुशधारी कुशः कौशी कौशिकः कुशविग्रहः ॥&lt;br&gt;&#xA;कुशस्थलीपतिः काशीनाथो भैरवशासनः ॥११२॥&lt;br&gt;&#xA;दाशार्हः सात्वतो वृष्णिर्भोजोऽधकनिवासकृत् ॥&lt;br&gt;&#xA;अन्धको दुन्दुभिर्द्योतः प्रद्योतः सात्वतां पतिः ॥११३॥&lt;br&gt;&#xA;शूरसेनोऽनुविषयो भोजवृष्ण्यन्धकेश्वरः ॥&lt;br&gt;&#xA;आहुकः सर्वनीतिज्ञ उग्रसेनो महोग्रवाक् ॥११४॥&lt;br&gt;&#xA;उग्रसेनप्रियः प्रार्थ्यः पार्थो यदुसभापतिः ॥&lt;br&gt;&#xA;सुधर्माधिपतिः सत्त्वं वृष्णिचक्रावृतो भिषक् ॥११५॥&lt;br&gt;&#xA;सभाशीलः सभादीपः सभाग्निश्च सभारविः ॥&lt;br&gt;&#xA;सभाचन्द्रः सभाभासः सभादेवः सभापतिः ॥११६॥&lt;br&gt;&#xA;प्रजार्थदः प्रजाभर्ता प्रजापालनतत्परः ॥&lt;br&gt;&#xA;द्वारकादुर्गसञ्चारी द्वारकाग्रहविग्रहः ॥११७॥&lt;br&gt;&#xA;द्वारकादुःखसंहर्ता द्वारकाजनमङ्गलः ॥&lt;br&gt;&#xA;जगन्माता जगत्त्राता जगद्‌भर्ता जगत्पिता ॥११८॥&lt;br&gt;&#xA;जगद्‌बन्धुर्जगद्‌भ्राता जगन्मित्रो जगत्सखः ॥&lt;br&gt;&#xA;ब्रह्मण्यदेवो ब्रह्मण्यो ब्रह्मपादरजो दधत् ॥११९॥&lt;br&gt;&#xA;ब्रह्मपादरजःस्पर्शी ब्रह्मपादनिषेवकः ॥&lt;br&gt;&#xA;विप्राङ्घ्रिजलपूताङ्गो विप्रसेवापरायणः ॥१२०॥&lt;br&gt;&#xA;विप्रमुख्यो विप्रहितो विप्रगीतमहाकथः ॥&lt;br&gt;&#xA;विप्रपादजलार्द्राङ्गो विप्रपादोदकप्रियः ॥१२१॥&lt;br&gt;&#xA;विप्रभक्तो विप्रगुरुर्विप्रो विप्रपदानुगः ॥&lt;br&gt;&#xA;अक्षौहिणीवृतो योद्धा प्रतिमापञ्चसंयुतः ॥१२२॥&lt;br&gt;&#xA;चतुरोंऽगिराः पद्मवर्ती सामन्तोद्धृतपादुकः ॥&lt;br&gt;&#xA;गजकोटिप्रयायी च रथकोटिजयध्वजः ॥१२३॥&lt;br&gt;&#xA;महारथश्चातिरथो जैत्रं स्यन्दनमास्थितः ॥&lt;br&gt;&#xA;नारायणास्त्री ब्रह्मास्त्री रणश्लाघी रणोद्‌भटः ॥१२४॥&lt;br&gt;&#xA;मदोत्कटो युद्धवीरो देवासुरभयङ्करः ॥&lt;br&gt;&#xA;करिकर्णमरुत्प्रेजत्कुन्तलव्याप्तकुण्डलः ॥१२५॥&lt;br&gt;&#xA;अग्रगो वीरसम्मर्दो मर्दलो रणदुर्मदः ॥&lt;br&gt;&#xA;भटः प्रतिभटः प्रोच्यो बाणवर्षी सुतोयदः ॥१२६॥&lt;br&gt;&#xA;खड्गखण्डितसर्वाङ्गः षोडशाब्दः षडक्षरः ॥&lt;br&gt;&#xA;वीरघोषः क्लिष्टवपुर्वज्राङ्गो वज्रभेदनः ॥१२७॥&lt;br&gt;&#xA;रुग्णवज्रो भग्नदण्डः शत्रुनिर्भत्सनोद्यतः ॥&lt;br&gt;&#xA;अट्टहासः पट्टधरः पट्टराज्ञीपतिः पटुः ॥१२८॥&lt;br&gt;&#xA;कलः पटहवादित्रो हुङ्कारो गर्जितस्वनः ॥&lt;br&gt;&#xA;साधुर्भक्तपराधीनः स्वतन्त्रः साधुभूषणः ॥१२९॥&lt;br&gt;&#xA;अस्वतन्त्रः साधुमयः साधुग्रस्तमना मनाक् ॥&lt;br&gt;&#xA;साधुप्रियः साधुधनः साधुज्ञातिः सुधाघनः ॥१३०॥&lt;br&gt;&#xA;साधुचारी साधुचित्तः साधुवासी शुभास्पदः ॥&lt;br&gt;&#xA;इति नाम्नां सहस्रं तु बलभद्रस्य कीर्तितम् ॥ १३१॥&lt;br&gt;&#xA;सर्वसिद्धिप्रदं नॄणां चतुर्वर्गफलप्रदम् ॥&lt;br&gt;&#xA;शतवारं पठेद्यस्तु स विद्यावान् भवेदिह ॥१३२॥&lt;br&gt;&#xA;इन्दिरां च विभूतिं चाभिजनं रूपमेव च ॥&lt;br&gt;&#xA;बलमोजश्च पठनात्सर्वं प्राप्नोति मानवः ॥१३३॥&lt;br&gt;&#xA;गङ्गाकूलेऽथ कालिन्दिकूले देवालये तथा ॥&lt;br&gt;&#xA;सहस्रावर्तपाठेन बलात्सिद्धिः प्रजायते ॥१३४॥&lt;br&gt;&#xA;पुत्रार्थी लभते पुत्रं धनार्थी लभते धनम् ॥&lt;br&gt;&#xA;बन्धात्प्रमुच्यते बद्धो रोगी रोगान्निवर्तते ॥१३५॥&lt;br&gt;&#xA;अयुतावर्तपाठे च पुरश्चर्याविधानतः ॥&lt;br&gt;&#xA;होमतर्पणगोदानविप्रार्चनकृतोद्यमात् ॥१३६॥&lt;br&gt;&#xA;पटलं पद्धतिं स्तोत्रं कवचं तु विधाय च ॥&lt;br&gt;&#xA;महामण्डलभर्ता स्यान्मण्डितो मण्डलेश्वरैः ॥१३७॥&lt;br&gt;&#xA;मत्तेभकर्णप्रहिता मदगन्धेन विह्वला ॥&lt;br&gt;&#xA;अलङ्करोति तद्द्वारां भ्रमद्भृङ्गावली भृशम् ॥१३८॥&lt;br&gt;&#xA;निष्कारणः पठेद्यस्तु प्रीत्यर्थं रेवतीपतेः ॥&lt;br&gt;&#xA;नाम्नां सहस्रं राजेन्द्र स जीवन्मुक्त उच्यते ॥१३९॥&lt;br&gt;&#xA;सदा वसेत्तस्य गृहे बलभद्रोऽच्युताग्रजः ॥&lt;br&gt;&#xA;महापातक्यपि जनः पठेन्नामसहस्रकम् ॥१४०॥&lt;br&gt;&#xA;छित्त्वा मेरुसमं पापं भुक्त्वा सर्वसुखं त्विह ॥&lt;br&gt;&#xA;परात्परं महाराज गोलोकं धाम याति हि ॥१४१॥&lt;br&gt;&#xA;श्रीनारद उवाच -&lt;br&gt;&#xA;इति श्रुत्वाऽच्युताग्रजस्य बलदेवस्य पञ्चाङ्गं&lt;br&gt;&#xA;धृतिमान् धार्तराष्ट्रः सपर्यया सहितया परया&lt;br&gt;&#xA;भक्त्या प्राड्‌विपाकं पूजयामास ॥ तमनुज्ञाप्याशिषं दत्वा&lt;br&gt;&#xA;प्राड्‌विपाको मुनीन्द्रो गजाह्वयात्स्वाश्रमं जगाम ॥१४२॥&lt;br&gt;&#xA;भगवतोऽनन्तस्य बलभद्रस्य परब्रह्मणः कथां&lt;br&gt;&#xA;यः शृणुते श्रावयते तयाऽऽनन्दमयो भवति ॥१४३॥&lt;br&gt;&#xA;इदं मया ते कथितं नृपेन्द्र&lt;br&gt;&#xA;सर्वार्थदं श्रीबलभद्रखण्डम् ॥&lt;br&gt;&#xA;शृणोति यो धाम हरेः स याति&lt;br&gt;&#xA;विशोकमानन्दमखण्डरूपम् ॥१४४॥&lt;br&gt;&#xA;इति श्रीगर्गसंहितायां बलभद्रखण्डे प्राड्‌विपाकदुर्योधनसंवादे&lt;br&gt;&#xA;बलभद्रसहस्रनामवर्णनं नाम त्रयोदशोऽध्यायः ॥१३॥&lt;/p&gt;</description>
    </item>
  </channel>
</rss>
