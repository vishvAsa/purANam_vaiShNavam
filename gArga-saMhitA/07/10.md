मागचा अध्याय  
पुढचा अध्याय  
श्रीगर्गसंहिता  
विश्वजित्खण्डः - दशमोऽध्यायः  
यादवगणानां करूषदेशगमनम् -  
  
श्रीनारद उवाच -  
मनुतीर्थे ततः स्नात्वा प्रद्युम्नो यदुभिः सह ॥  
प्रययौ कौङ्कणान्देशान्दुन्दुभीन्नादयन्मुहुः ॥१॥  
कौङ्कणस्थोऽथ मेधावी गदायुद्धविशारदः ॥  
एकाकी मल्लयुद्धेन परीक्षन्नाययौ बलम् ॥२॥  
प्रद्युम्नं सबलं प्राह शृणु मे यादवेश्वर ॥  
गदायुद्धं देहि मह्यं मद्‌बलं नाशय प्रभो ॥३॥  
प्रद्युम्न उवाच -  
एकतो ह्येकतो वीरा बलवन्तो महीतले ॥  
मानं मा कुरु हे मल्ल विष्णुमायातिदुर्गमा ॥४॥  
वयं तु बहवो वीरास्त्वमेकाकी समागतः ॥  
अधमोऽयं महामल्ल दृश्यते याहि साम्प्रतम् ॥५॥  
मल्ल उवाच -  
यदा युद्धं न कुरुत भवन्तो बलशालिनः ॥  
मत्पादोऽधोऽत्र निर्यान्तु तदा यास्यामि साम्प्रतम् ॥६॥  
श्रीनारद उवाच -  
एवं वदति मल्ले वै सर्वे यादवपुङ्गवाः ॥  
बभूवुः क्रोधसंयुक्ताः पश्यतस्तस्य मैथिल ॥७॥  
गदो गदां समादाय बलदेवानुजो बली ॥  
तस्थौ सोऽपि गदां नीत्वा सर्वेषां पश्यतां नृप ॥८॥  
गदां वरिष्ठां चिक्षेप गदाय स महाबलः ॥  
गदोपरि गदां नीत्वा स्वगदां प्राक्षिपद्गदः ॥९॥  
गदस्य गदया सोऽपि ताडितः पतितो भुवि ॥  
मृधेच्छां न चकाराशु ह्युद्‌वमन् रुधिरं मुखात् ॥१०॥  
कोङ्कणस्थोऽथ मेधावी नत्वा प्राह हरेः सुतम् ॥  
परीक्षार्थं च भवतामेतत्कार्यं मया कृतम् ॥११॥  
त्वमेव भगवान्साक्षात्कुतोऽहं प्राकृतो जनः ॥  
क्षमस्व मेऽपराधं भो त्वामहं शरणं गतः ॥१२॥  
श्रीनारद उवाच -  
इत्युक्त्वाथ बलिं दत्वा नमस्कृत्य हरेः सुतम् ॥  
कोङ्कणस्थः पुरीं प्रागान्मेधावी क्षत्रियोत्तमः ॥१३॥  
कुटकाधिपतिं मौलिं मृगयायां विनिर्गतम् ॥  
जग्राह स महाबाहुः साम्बो जाम्बवतीसुतः ॥१४॥  
कार्ष्णिस्तस्माद्‌बलिं नीत्वा दण्डकाख्यं वनं ययौ ॥  
मुनीनामाश्रमान्पश्यन्स्वसैन्यपरिवारितः ॥१५॥  
निर्विन्ध्यां च पयोष्णीं च तापीं स्नात्वा हरेः सुतः ॥  
शूर्पारकं महाक्षेत्रमार्यां द्वैपायनीं ततः ॥१६॥  
ऋष्यमूकं ततः पश्यन्प्रवर्षणगिरिं गतः ॥  
पर्जन्यो भगवान्साक्षान्नित्यदा यत्र वर्षति ॥१७॥  
गोकर्णाख्यं शिवक्षेत्रं दृष्ट्वा कार्ष्णिः स्वसैन्यकैः ॥  
त्रिगर्तान्केरलान् देशान् ययौ जेतुं महाबलः ॥१८॥  
अम्बष्ठः केरलाधीशः श्रुत्वा वार्तां तु मन्मुखात् ॥  
ददौ तस्मै बलिं शीघ्रं प्रद्युम्नाय महात्मने ॥१९॥  
कृष्णां वेणीं तदोत्तीर्य तैलङ्गान् विषयान् ययौ ॥  
सैन्यपादरजोवृन्दैरन्धीकुर्वन्नभःस्थलम् ॥२०॥  
तैलङ्गस्याधिपो राजा विशालाक्षः प्रकीर्तितः ॥  
पुरस्योपवने रेमे सुन्दरीगणसंवृतः ॥२१॥  
मृदङ्गाद्यैश्च वादित्रैर्मधुरध्वनिसङ्कुलैः ॥  
परैरप्सरसां रागैर्गीयमानो द्युराडिव ॥२२॥  
तं प्राह सुन्दरी रामा राज्ञी मन्दारमालिनी ॥  
रजोव्याप्तं नभो वीक्ष्य शुष्यद्‌बिम्बाधरा परा ॥२३॥  
मन्दारमालिन्युवाच -  
राजन्न जानासि सदा विहारा-  
     दहर्निशं कामविशाललोलः ॥  
अहं न जानामि कदापि दुःखं  
     मुखालकालिभ्रमरास्तवेषा ॥२४॥  
द्वारावतीशाध्वरनागवल्ली-  
     चयं समुत्थाप्य दिशो जयार्थम् ॥  
विजित्य सर्वान्नृप चेदिपान्स  
     समागतोऽसौ यदुराजराजः ॥२५॥  
धुङ्कारशब्दं नृणु दुन्दुभीनां  
     चित्कारफूत्कारयुतं द्विपानाम् ॥  
कोदण्डटङ्कारमयं पराणां  
     कल्पान्तसारस्वतनादकारम् ॥२६॥  
त्वरं बलिं प्रेषय शम्बरारये  
     प्रधावतीः पश्य नरेन्द्र सुन्दरीः ॥  
च्यूतप्रसूनाः श्रमवारिवर्षणी-  
     र्वनप्रवेशास्फुटकेशमण्डनाः ॥२७॥  
पत्नीवाक्यं ततः श्रुत्वा विशालाक्षोऽतिहर्षितः ॥  
प्रद्युम्नसम्मुखे सोऽपि बलिं नीत्वा समाययौ ॥२८॥  
तेन सम्पूजितः साक्षात्प्रद्युम्नो धन्विनां वरः ॥  
स्नात्वा पम्पासरस्तीर्थे महाराष्ट्रं ततो ययौ ॥२९॥  
महाराष्ट्राधिपो राजा विमलो नाम वैष्णवः ॥  
भक्त्या परमया कार्ष्णिं पूजयामास सर्वतः ॥३०॥  
तथा हि कर्णाटपतिः सहस्रजि-  
     त्स्वतः समानीय बलिं महात्मने ॥  
सम्पूजयामास शुभार्थहेतवे  
     श्रीशम्बरारिं जगतः प्रभुं परम् ॥३१॥  
प्रद्युम्नो भगवान्साक्षाद्यादवैः सह मैथिल ॥  
करूषान् विषयान्प्रागाज्जेतुं योगीव देहजान् ॥३२॥  
महारङ्गपुरे तत्र वृद्धशर्मा महामतिः ॥  
भर्ताथ श्रुतदेवाया वसुदेवस्वसुर्नृप ॥३३॥  
तस्य पुत्रो दन्तवक्त्रः कृष्णशत्रुः प्रकीर्तितः ॥  
शिशुपाल इव क्रुद्धो योद्धुं चक्रे मनः स्वयम् ॥३४॥  
मात्रा पित्रा वारितोऽपि दैत्यो दैत्याननुव्रतः ॥  
यादवान् घातयिष्यामि कोऽयमित्थं चकार ह ॥३५॥  
आदाय स गदां गुर्वीं लक्षभारविनिर्मिताम् ॥  
एकाकी प्रययौ योद्धुं प्रद्युम्नबलसम्मुखे ॥३६॥  
दन्तवक्त्रः कृष्णवर्णं कज्जलाद्रिसमप्रभम् ॥  
ललज्जिह्वं घोररूपं तालवृक्षदशोच्छ्रितम् ॥३७॥  
किरीटकुण्डलधरं हेमवर्णविभूषितम् ॥  
किङ्किणीजालसंयुक्तं चलच्चरणनूपुरम् ॥३८॥  
कम्पयन्तं भुवं वेगात्पातयन्तं गिरीन्द्रुमान् ॥  
घातयन्तं स्वगदया कृतान्तमिव दुर्जनान् ॥३९॥  
तं दृष्ट्वा यादवाः सर्वे भयं प्रापुर्मृधाङ्गणे ॥  
आगते दन्तवक्त्रे च महान्कोलाहलो ह्यभूत् ॥४०॥  
प्रद्युम्नः प्रेषयामास तस्योपरि महद्‌बलम् ॥  
अष्टादशाक्षौहिणीनां धनुष्टङ्कारयन् मुहुः ॥४१॥  
बाणैः परश्वधैः राजञ्छतघ्नीभीर्भृशुण्डिभिः ॥  
तं तेडुर्यादवाः सर्वे सर्वतोऽद्रिं यथा गजाः ॥४२॥  
दन्तवक्रः स्वगदया करीन्द्रानुत्कटान्बहून् ॥  
पातयामास राजेन्द्र भिन्नकुम्भस्थलान् मृधे ॥४३॥  
कांश्चित्पादेषु चोन्नीय किङ्किणीजालनादितान् ॥  
सशृङ्खलान्सनीडांस्ताल्ँलोलघण्टारणत्स्वनान् ॥४४॥  
वातस्तूलमिवाकाशे चिक्षेप शतयोजनम् ॥  
शूण्डादण्डेषु कांश्चिद्वै गृहीत्वा दैत्यपुङ्गवः ॥४५॥  
भ्रामयित्वा गजान्दिक्षु नदतः प्राक्षिपद्‌रुषा ॥  
कांश्चिद्‌गजान्वंशयोश्च कक्षयोरुभयोरपि ॥४६॥  
पद्भ्यामाक्रम्य शुशुभे दैत्यः कालाग्निरुद्रवत् ॥  
रथान्ससूतान्साश्वांश्च सध्वजान्समहारथान् ॥  
चिक्षेप गगने वीरः पद्मानीव प्रभञ्जनः ॥४७॥  
तुरगांश्च पदातीश्च प्राक्षिपद्‌गगने बलात् ॥  
अधोमुखा ऊर्ध्वमुखा राजपुत्रा महाबलाः ॥४८॥  
सशत्रा रत्नकेयुरसंयुक्तास्तारका इव ॥  
आकाशात्प्रपतन्तस्ते वमन्तो रुधिरं मुखात् ॥४९॥  
बलं विलोडयामास गदया दैत्यपुङ्गवः ॥  
दंष्ट्रया प्रलयाब्धिं श्रीवराह इव मैथिल ॥५०॥  
इति श्रीगर्गसंहितायां श्रीविश्वजित्खण्डे श्रीनारदबहुलाश्वसंवादे  
कोङ्कणकुटकत्रिगर्तकेरलतैलङ्गमहाराष्ट्रकर्णाटविजये कारूषदेशगमनं नाम दशमोऽध्यायः ॥१०॥  
  
GO TOP
