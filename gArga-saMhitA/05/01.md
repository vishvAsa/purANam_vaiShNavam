मागचा अध्याय  
पुढचा अध्याय  
श्रीगर्गसंहिता  
मथुराखण्डः - प्रथमोऽध्यायः  
श्रीकृष्ण आनयनाय कंसस्य मन्त्रणा -  
  
श्रीनारद उवाच -  
वसुदेवसुतं देवं कंसचाणूरमर्दनम् ।  
देवकीपरमानन्दं कृष्णं वन्दे जगद्गुरुम् ॥ १ ॥  
बहुलाश्व उवाच -  
मथुरायां किं चरित्रं कृतवान्भगवान्मुने ।  
कथं जघान कंसाख्यमेतन्मे ब्रूहि तत्त्वतः ॥ २ ॥  
श्रीनारद उवाच -  
अथैकदाऽहं मथुरां पुरीं परां  
     विलोकितुं चागतवान्नृपेश्वर ।  
कर्त्तुं परं दैत्यवधोद्यमं हरेः  
     परस्य साक्षान्मनसा प्रणोदितः ॥ ३ ॥  
सिंहासने च प्रहृते पुरन्दरा-  
     त्सितातपत्रे चलचारुचामरे ।  
स्थितं नृपं कंसमुरङ्गदुःसहं  
     प्रावोचमेवं शृणु तत्प्रपूजितः ॥ ४ ॥  
यशोदायाः सुता जाता या त्वद्धस्ताद्दिवं गता ।  
देवक्यां कृष्ण उत्पन्नो रोहिणीनन्दनो बलः ॥ ५ ॥  
स्वमित्रे नन्दराजे च न्यस्तौ पुत्रौ भवद्‌भयात् ।  
तवारी रामकृष्णौ द्वौ वसुदेवेन दैत्यराट् ॥ ६ ॥  
पूतनाद्या ह्यरिष्टान्ता दैत्या ये त्वद्‌बलोत्कटाः ।  
याभ्यां हता वनोद्देशे ते मृत्यू तौ स्मृतौ किल ॥ ७ ॥  
एवमुक्तो भोजपतिः क्रोधाच्चलितविग्रहः ।  
जग्राह निशितं खड्गं शौरिं हन्तुं सभातले ॥ ८ ॥  
मया निवारितः सोऽपि विस्तृतैर्निगडैर्दृढैः ।  
बद्ध्वा तं भार्यया सार्द्धं कारागारे रुरोध ह ॥ ९ ॥  
इत्युक्त्वा तं मयि गते केशिनं दैत्यपुङ्गवम् ।  
रामकृष्णवधार्थाय प्रेषयामास दैत्यराट् ॥ १० ॥  
चाणूरादीन् समाहूय महामात्रं द्विपस्य च ।  
कार्यभारकराल्ँलोकान् प्राहेदं भोजराड् बली ॥ ११ ॥  
कंस उवाच -  
हे कूट हे तोशलक हे चाणूर महाबल ।  
रामकृष्णौ च मे मृत्यू दर्शितौ नारदेन तु ॥ १२ ॥  
भवद्‌भिरिह सम्प्राप्तौ हन्येतां मल्ललीलया ।  
मल्लभूमिं च संयुक्तां कुरुताशु शुभावहाम् ॥ १३ ॥  
द्विपं कुवलयापीडं रङ्गद्वारि मदोत्कटम् ।  
प्रस्थाप्य तेन हन्तव्यौ महामात्र ममाहितौ ॥ १४ ॥  
चतुर्दश्यां तु कर्तव्यो धनुर्यागः प्रशान्तये ।  
अमावास्यादिने लोका मल्लयुद्धं भवेदिह ॥ १५ ॥  
श्रीनारद उवाच -  
इत्युक्त्वा स्वजनान् कंसोऽक्रूरमाहूय सत्वरम् ।  
रहसि प्राह राजेन्द्र मन्त्रं मन्त्रिजनप्रियम् ॥ १६ ॥  
कंस उवाच -  
भो भो दानपते मन्त्रिन् श्रृणु मे परमं वचः ।  
गच्छ नन्दव्रजं प्रातः कुरु कार्यं महामते ॥ १७ ॥  
आसाते तत्र मे शत्रू वसुदेवसुतौ किल ।  
दर्शितौ नारदेनापि देवदेवर्षिणा भृशम् ॥ १८ ॥  
सोपायनैर्गोपगणैर्नन्दराजादिभिः सह ।  
मथुरादर्शनमिषाद्‌रथेनानय मा चिरम् ॥ १९ ॥  
द्विपेन वा महामल्लैर्घातयिष्यामि तौ शिशू ।  
तत्पश्चान्नन्दराजं च वसुदेवसहायकम् ॥ २० ॥  
वृषभानुवरं पश्चान्नवनन्दोपनन्दकान् ।  
पश्चाच्छौरिं हनिष्यामि देवकं तत्सहायकम् ॥ २१ ॥  
उग्रसेनं च पितरं वृद्धं राज्यसमुत्सुकम् ।  
तत्पश्चाद्‌यादवान्सर्वान् हनिष्यामि न संशयः ॥ २२ ॥  
एते देवगणाः सर्वे जाता मन्त्रिन् महीतले ।  
शकुनिर्मे महामित्रो बली चन्द्रावतीपतिः ॥ २३ ॥  
भूतसन्तापनो हृष्टो वृकः शम्बर एव च ।  
कालनाभो महानाभो हरिश्मश्रुस्तथैव च ॥ २४ ॥  
एते मित्राणि मे सन्ति मदर्थं प्राणदा बलात् ।  
श्वशुरोऽपि जरासन्धो द्विविदो मे सखा स्मृतः ॥ २५ ॥  
बाणासुरश्च नरको मय्येव कृतसौहृदः ।  
एते सर्वां महीं जित्वा बद्ध्वा देवान्सवासवान् ॥ २‌६ ॥  
क्षिप्त्वा मेरुगुहादुर्गे कुबेरं द्रव्यनायकम् ।  
त्रैलोक्यराज्यं तु सदा करिष्यन्ति न संशयः ॥ २७ ॥  
कवीनां त्वं कविरिव गिरां गीष्पतिवद्भुवि ।  
एतत्कार्यं च कर्तव्यं त्वया दानपते त्वरम् ॥ २८ ॥  
अक्रूर उवाच -  
त्वया कृतो यदुपते मनोरथमहार्णावः ।  
दैवेच्छयाऽयं भवति गोष्पदं तद्विनार्णवः ॥ २९ ॥  
कंस उवाच -  
विसृज्य दैवं कुरुते बलिष्ठो  
     दैवं समाश्रित्य हि निर्बलश्च ।  
कालात्मनोर्नित्यगयोः प्रभावा-  
     न्निराकुलस्तिष्ठतु कर्मयोगी ॥ ३० ॥  
श्रीनारद उवाच -  
एवमुक्त्वा मन्त्रिवरं समुत्थाय सभास्थलात् ।  
किञ्चित्प्रकुपितः कंसः शनैरन्तःपुरं ययौ ॥ ३१ ॥  
इति श्रीगर्गसंहितायां मथुराखण्डे श्रीनारदबहुलाश्वसंवादे  
कंसमन्त्रो नाम प्रथमोऽध्यायः ॥ १ ॥  
हरिः ॐ तत्सच्छ्रीकृष्णार्पणमस्तु ॥  
  
GO TOP
