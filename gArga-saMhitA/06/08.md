मागचा अध्याय  
पुढचा अध्याय  
श्रीगर्गसंहिता  
द्वारकाखण्डः - अष्टमोऽध्यायः  
सत्यभामादि १६१०८ महिषी-विवाह-वर्णनम् तथा तत्प्रसङ्गे स्यमन्तकोपाख्यानकथनम् -  
  
श्रीनारद उवाच -  
अन्यसां कृष्णपत्नीनां मङ्गलं श्रृणु मैथिल ।  
सर्वपापहरं पुण्यमायुर्वर्द्धनमुत्तमम् ॥ १ ॥  
सत्राजिताय सूर्येण दत्तः साक्षात्स्यमन्तकः ।  
उग्रसेनाय स मणिः श्रीकृष्णेनाभियाचितः ॥ २ ॥  
सत्राजितस्तं न ददौ द्रव्यलोभेन मैथिल ।  
दिने दिने स्वर्णभारानष्टौ यः सृजति स्वतः ॥ ३ ॥  
अथ प्रसेनस्तद्‌भ्राता मणीं कण्ठे निधाय सः ।  
सैन्धवं हयमारुह्य मृगयां व्यचरद्वने ॥ ४ ॥  
सिंहेन मारितः सोऽपि सिंहो जाम्बवता हतः ।  
गृहीत्वा तं मणिं सद्यो जाम्बवान्स्वगुहां गतः ॥ ५ ॥  
कृष्णेन निहतो भ्राता मणिग्रीवो वनं गतः ।  
नायातः स्वसभामध्ये इति सत्राजितोऽब्रवीत् ॥ ६ ॥  
भगवान् दुर्यशोलिप्तो नागरैस्तु वनं गतः ।  
प्रसेनमश्वं सिंहं च हतं प्रेक्ष्य महामते ॥ ७ ॥  
ऋक्षराजबिलं गत्वा मणीं हर्तुं स्वयं हरिः ।  
युद्धं कृत्वाऽष्टविंशाहमजयदृक्षनायकम् ॥ ८ ॥  
तेन दत्ता जाम्बवती हरये कन्यका शुभा ।  
मणिना सह राजेन्द्र द्वारकामाययौ हरिः ॥ ९ ॥  
सत्राजिताय प्रददौ मणिं निर्लाञ्छनः प्रभुः ।  
व्रीडितोऽवाङ्मुखो भितो राजा सत्राजितो मणिम् ॥ १० ॥  
गृहीत्वापि पुनस्तस्मै श्रीकृष्णाय महात्मने ।  
सत्यभामां सुतां प्रादाच्छान्त्यर्थं मैथिलेश्वर ॥ ११ ॥  
पाण्डवानां सहायार्थमिन्द्रप्रस्थं गतो हरिः ।  
तत्रैव वार्षिकान्मासान्न्यवात्सीद्‌बन्धुवत्सलः ॥ १२ ॥  
एकदा रथमारुह्य हरिर्गाण्डीविना सह ।  
सुनीरे यमुनातीरे मृगयार्थी विनिर्ययौ ॥ १३ ॥  
तपश्चरन्ती कालिन्दीं श्रीकृष्णं वरमिच्छ्ती ।  
दर्शिता पाण्डवेनापि तां गृहीत्वा जगाम ह ॥ १४ ॥  
द्वारकामेत्य कालिन्दीं सूर्यकन्यां मनोहराम् ।  
उपयेमे विधानेन वितन्वन्मङ्गलं परम् ॥ १५ ॥  
आवन्त्यराजतनुजां मित्रविन्दां मनोहरम् ।  
स्वयंवरे तां जहार भगवान् रुक्मिणीं यथा ॥ १६ ॥  
नग्नजित्कन्यकां सत्यां दमित्वा सप्त गोवृषान् ।  
पश्यतां सर्वलोकानामुपयेमे हरिः स्वयम् ॥ १७ ॥  
कैकेयराजतनुजां भद्रा तु भगवान् हरिः ।  
कालिन्दीमिव तां शश्वदुपयेमे विधानतः ॥ १८ ॥  
बृहत्सेनसुतां राजल्ँलक्ष्मणां लक्षणैर्युताम् ।  
छित्वा मत्स्यमरीञ्जित्वा जग्राह भगवान् हरीः ॥ १९ ॥  
तथा षोडशसाहस्रं शतं च नृपकन्यकाः ।  
भौमं हत्वा तन्निरोधादाहृताश्चारुदर्शनाः ॥ २० ॥  
तासां मुहूर्त एकस्मिन्नानागारेषु योषिताम् ।  
सविधिं जगृहे पाणीन्नानारूपः स्वमायया ॥ २१ ॥  
एकैकशस्ताः कृष्णस्य पुत्रान्दश दशाबलाः ।  
अजीजनन्ननवमान्पितुः सर्वात्मसम्पदा ॥ २२ ॥  
रुक्मिण्यां भीष्मकन्यायां प्रद्युम्नः प्रथमोऽभवत् ।  
कामदेवावतारोऽयं पितृवत्सर्वलक्षणः ॥ २३ ॥  
शम्बरो निर्दयस्तोकं हत्वाऽब्धौ तं समाक्षिपत् ।  
मत्स्योदरे गतः सोऽपि न ममार हरेः सुतः ॥ २४ ॥  
मत्स्योदरान्निर्गतोऽसौ भार्यया परिपालितः ।  
ज्ञात्वा शत्रुकृतां वार्तां स कार्ष्णी रूढयौवनः ॥ २५ ॥  
हत्वा तं शम्बरं शत्रुं भार्यया वरया युतः ।  
द्वारकामाययौ राजंश्चित्रं कर्म च तस्य तत् ॥ २६ ॥  
स रुक्मिणो दुहितरं हृत्वा भोजकटात्पुरात् ।  
स्वयंवरस्थलाद्‌राजन्नुपयेमे महारथः ॥ २७ ॥  
तस्मात्सुतोऽनिरुद्धोऽभून्नागायुतबलान्वितः ।  
सुरज्येष्ठावतारोऽयं शारदेन्दीवरप्रभः ॥ २८ ॥  
चतुर्व्यूहावतारस्य परिपूर्णतमस्य हि ।  
एवं विचित्रं चरितं विवाहानां सुमङ्गलम् ॥ २९ ॥  
सर्वपापहरं पुण्यमायुर्वर्द्धनमुत्तमम् ।  
मया ते कथितं राजन् किं भूयः श्रोतुमिच्छसि ॥ ३० ॥  
इति श्रीगर्गसंहितायां द्वारकाखण्डे श्रीनारद बहुलाश्व संवादे  
सर्वमहिष्युद्वाहो नामाष्टमोऽध्यायः ॥ ८ ॥  
हरिः ॐ तत्सच्छ्रीकृष्णार्पणमस्तु ॥  
  
GO TOP
