मागचा अध्याय  
पुढचा अध्याय  
श्रीगर्गसंहिता  
विज्ञानखण्डः - दशमोऽध्यायः  
परब्रह्मनिरूपणम् -  
  
उग्रसेन उवाच -  
सिद्धोऽस्म्यनुगृहीतोऽस्मि त्वया श्रीकृष्णरूपिणा ॥  
श्रीकृष्णपद्धतिः साक्षाच्छ्रुता वै विधिवन्मया ॥१॥  
अहो लोका महामूढा लोभमोहमदान्विताः ॥  
नाप्नुवन्ति हि वैराग्यं भजन्ति न हरिं क्वचित् ॥२॥  
भगवन्नस्य जगतो मोहकारणमद्‌भुतम् ॥  
कथं जातं वद विभो कथमेतन्निवर्तते ॥३॥  
श्रीव्यास उवाच -  
यथाम्भसि प्राप्तमदो विधोः खत-  
     स्तत्प्रेक्षते केवलमेव वेगतः ॥  
तथा हि बिम्ब परमस्य मायया  
     ममेत्यहं भावगते प्रवर्तते ॥४॥  
प्रधानकालाशयदेहजैर्गुणैः  
     कुर्वन्विकर्माणि जनो निबद्ध्यते ॥  
काचेऽर्भकं सैकत एव जीवनं  
     गुणे च सर्पं प्रतनोति सोऽक्षिभिः ॥५॥  
राजन् जगन्मोहमयं रजोमयं  
     तमोमयं सत्वमयं तथा क्वचित् ॥  
मनोविलासं विकृतं च विभ्रमं  
     विद्ध्याश्विदं लोलमलातचक्रवत् ॥६॥  
इदं करिष्यामि करोम्यभूवं  
     ममेदमस्तीति च वेदमाब्रुवन् ॥  
अहं सुखी दुःखयुतः सुहृज्जनो  
     लोकस्त्वहङ्कारविमोहितो मतः ॥७॥  
उग्रसेन उवाच -  
वद मे कृपया ब्रह्मल्ँलक्षणं परमात्मनः ॥  
कतिधा कवयः कृष्णं वदन्ति जपवर्त्मनि ॥८॥  
श्रीव्यास उवाच  
सनातनस्यात्र न मृत्युजन्मनी  
     न शोकमोहौ न जरायुवादयः ॥  
अहम्मदो व्याधियुतो भयं सुखं  
     शुचः क्षुधेच्छा न रतिर्न चाधयः ॥ ९॥  
आत्मा निरीहो ह्यतनुः स सर्वगो  
     नाहङ्कृतिः शुद्धबलो गुणाश्रयः ॥  
स्वयं परो निष्फल आत्ममङ्गलो  
     ज्ञानात्मको यो विदितो मुनीश्वरैः ॥१०॥  
जागर्ति योऽस्मिञ्छयनं गते सति  
     नायं जनो वेद स वेद तं हितम् ॥  
पश्यन्तमाद्यं पुरुषं हि यं जनो  
     न पश्यति स्वच्छमलं च तं भजे ॥११॥  
यथा नभोऽग्निः पवनो न सज्जते  
     घटे न काष्ठे न रजोभिरावृतः ॥  
तथा पुमान्सर्वगुणैश्च निर्मलो  
     वर्णैर्यथा स्यात्स्फटिकोपमोज्ज्वलः ॥१२॥  
व्यङ्गेन वा लक्षणया च वाक्पथै-  
     रर्थैः पदस्फोटपरायणैः परम् ॥  
न ज्ञायते तद्गुणिनोत्तमेन स-  
     द्वाच्यं ततो ब्रह्म कुतस्तु लौकिकैः ॥१३॥  
वदन्ति केचिद्भुवि कर्मकर्तृ य-  
     त्कालं च केचित्परमेव शोभनम् ॥  
केचिद्विचारं प्रवदन्ति यच्च तद्‌-  
     ब्रह्मेति वेदान्तविदो वदन्ति हि ॥१४॥  
यं न स्पृशन्तीह गुणा न कालजा  
     मायेन्द्रियं चित्तमनो न बुद्धयः ॥  
महन्न वेदो वदतीति तत्परं  
     विशन्ति सर्वेऽनलविस्फुलिङ्गवत् ॥१५॥  
हिरण्यगर्भः परमात्मतत्त्वं  
     यद्वासुदेवं प्रवदन्ति सन्तः ॥  
विचार्य्य तद्देववरस्वरूपं  
     विसृज्य मोहं विचरेदसङ्गः ॥१६॥  
यथेन्दुरेको जलपात्रवृन्दगो  
     यथाग्निरेको विदितः समिच्चये ॥  
तथा परात्मा भगवाननेकवि-  
     दन्तर्बहिः स्यात्स्वकृतेषु देहिषु ॥१७॥  
सूर्योदये नैशतमो विलीयते  
     प्रदृश्यते वस्तु गृहे यथा जनैः ॥  
ज्ञानोदये ज्ञानतमः प्रलीयते  
     सम्प्राप्यते ब्रह्म परं तनौ तथा ॥१८॥  
यथेन्द्रियाणां च पृथक्प्रवृत्तिभि-  
     र्नानेव तेऽर्थोतिगुणाश्रयः परः ॥  
एकं ह्यनन्तस्य परस्य धाम त-  
     त्तथा मुनीनां किल शास्त्रधर्मभिः ॥१९॥  
साक्षाद्धरिर्यः पुरुषोत्तमोत्तमः  
     श्रीकृष्णचन्द्रो निजभक्तवत्सलः ॥  
कैवल्यनाथो नृगमुज्जहार तं  
     पूर्णं स्वयं ब्रह्म परं नमाम्यहम् ॥२०॥  
श्रीनारद उवाच -  
इत्युक्त्वा तमनुज्ञाप्य भगवान्बादरायणः ॥  
पश्यतां यादवानां च तत्रैवान्तरधीयत ॥२१॥  
इदं मया ते कथितं हरिभक्तिविवर्द्धनम् ॥  
विज्ञानखण्डं विशदं श्रोतॄणां मोक्षदं स्मृतम् ॥२२॥  
गर्गाचार्येण कथिता नाम्नेयं गर्गसंहिता ॥  
सर्वदोषहरा पुण्या चतुर्वर्गफलप्रदा ॥२३॥  
गोलोकवृन्दावनयोर्गिरीश्वर-  
     माधुर्ययोः श्रीमथुरापुरस्य च ॥  
द्वारावतीविश्वजितोर्हलायुध-  
     विज्ञानयोः खण्डचयाः पृथङ् नव ॥२४॥  
श्रीकृष्णमूर्तिः परमै रसैर्यथा  
     यथा च भूमिर्भरतादिभिर्भृशम् ॥  
तथा हि शश्वन्मुनिगर्गसंहिता  
     विभाति खण्डैर्नवभिर्नृपेश्वर ॥२५॥  
यथा हि रत्नैर्नवभिर्विराजते  
     देवाङ्गुलौ तप्तसुवर्णमुद्रिका ॥  
तथा चतुर्वर्गफलप्रदे विधौ  
     सर्गैर्विसर्गैमुनिगर्गसंहिता ॥२६॥  
नरेन्द्र शश्वन्मुनिसंहितां ये  
     शृण्वन्ति भक्त्या हि जनाः पुनीताः ॥  
इहैव सौख्यं परमाप्नुवन्त-  
     स्ततस्तु गोलोकपुरं प्रयान्ति ॥२७॥  
कृत्वाथ पीताम्बरवन्दनं त्विमां  
     शृणोति वन्ध्या बहुलालसा भृशम् ॥  
हृस्वेन कालेन गृहाङ्गणे शिशू-  
     न्सञ्चारयन्ती विचरत्यहर्निशम् ॥२८॥  
रोगी पुमान् रोगगणात्प्रमुच्यते  
     भीतो भयाद्‌बन्धगतश्च बन्धनात् ॥  
श्रुत्वा कथां निर्धन एति वैभवं  
     मूर्खो भवेत्पण्डित एव सत्वरम् ॥२९॥  
यः कार्तिके मासि नृपः श्रिया युतः-  
     शृणोति शश्वन्मुनिगर्गसंहिताम् ॥  
स चक्रवर्ती भविता न संशयो  
     नरेन्द्रहस्तोद्धृतचारुपादुकः ॥३०॥  
मनोजवैः सिन्धुतुरङ्गमैर्नवै-  
     र्द्विपैश्च विन्ध्याचलसम्भवैः परैः ॥  
वैतालिकोद्‌गीतयशा महीतले  
     निषेवितो वारवधूजनैः सह ॥३१॥  
सुवर्णशृङ्गं वरताम्रपृष्ठं  
     सभूषणं रौप्यखुरं सवत्सम् ॥  
ददाति खण्डं प्रति गोद्वयं यः  
     प्राप्नोति सर्वं हि मनोरथं सः ॥३२॥  
निष्कारणोऽसौ शृणुते विदेहराट्  
     सर्वामिमां वै मुनिगर्गसंहिताम् ॥  
हृत्पुण्डरीके वसतेऽस्य सर्वदा  
     श्रीकृष्णचन्द्रो निजभक्तवत्सलः ॥३३॥  
श्रीगर्ग उवाच -  
इत्युक्त्वा तमनुज्ञाप्य नारदो देवदर्शनः ॥  
सर्वेषां पश्यतां ब्रह्मन्नम्बरं गतवान्मुनिः ॥३४॥  
बहुलाश्वो महाराजः श्रीकृष्णे लग्नमानसः ॥  
सर्वतस्तु कृतार्थोऽभूच्छ्रुत्वेमां संहितां हरेः ॥३५॥  
तव पश्नोपरि ब्रह्मन्कथिता संहिता मया ॥  
श्रुता वा पठिता कैश्चित्कोटियज्ञफलप्रदा ॥३६॥  
श्रीशौनक उवाच -  
धन्योऽहं च कृतार्थोऽहं त्वत्सङ्गेन महामुने ॥  
प्राप्नोमि परमां भक्तिं श्रीकृष्णप्रेमवर्द्धिनीम् ॥३७॥  
विशदहृदि मुनीनां मानसे राजहंसः  
     सकलसुखविराजन्नादमाधुर्य्यवंशः ॥  
जगति विकलदंशः शूरवंशावतंसः  
     करबलहतकंसः पातु वः सत्प्रशंसः ॥३८॥  
इत्युक्त्वा तान्मुनीन्सर्वान् गर्गाचार्यो महामुनिः ॥  
अनुज्ञाप्य प्रसन्नात्मा गन्तुमभ्युद्यतोऽभवत् ॥३९॥  
नवसर्गविसर्गाढ्यां स्वर्गभृद्‌गर्गसंहिताम् ॥  
चतुर्वर्गप्रदामुक्त्वा गर्गो गर्गाचलं ययौ ॥४०॥  
शरद्विकचपङ्कजश्रियमतीव विद्वेषकं  
     मिलिन्दमुनिलेढितं कुलिशकञ्जचिह्नावृतम् ॥  
स्फुरत्कनकनूपुरं दलितभक्ततापत्रयं  
     चलद्द्युतिपदद्वयं हृदि दधामि राधापतेः ॥४१॥  
इति श्रीगर्गसंहितायां विज्ञानखण्डे श्रीनारदबहुलाश्वसंवादान्तर्गत-  
श्रीव्यासोग्रसेनसंवादे परब्रह्मनिरूपणं नाम दशमोऽध्यायः ॥१०॥  
  
हरिः ॐ तत्सच्छ्रीकृष्णार्पणमस्तु ॥  
  
GO TOP
