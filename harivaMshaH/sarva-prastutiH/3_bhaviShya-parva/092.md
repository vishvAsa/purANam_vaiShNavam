+++
title = "०९२"

+++
वैशम्पायन उवाच  
ततः कैलासशिखरान्निर्गतो मुनिसत्तमः ।  
नारदः सर्वलोकज्ञः पौण्ड्रस्य नगरं प्रति ॥ १ ॥  
अवतीर्य नभोभागात् प्रत्यागम्य नरोत्तमम् ।  
द्वाःस्थेन च समाज्ञप्तः प्रविवेश गृहोत्तमम् ॥ २ ॥  
अर्घ्यादिसमुदाचारं नृपाल्लब्ध्वा महामुनिः ।  
निषसादासने शुभ्रे ह्यास्तृते शुभवाससा ॥ ३ ॥  
कुशलं पृष्टवान्भूयो नृपः स मुनिसत्तमम् ।  
उवाच नारदं भूयः पौण्ड्रको बलगर्वितः ॥ ४ ॥  
भवान् सर्वत्र कुशलः सर्वकार्येषु पण्डितः ।  
प्रथितो देवसिद्धेषु गन्धर्वेषु महात्मसु ॥ ५ ॥  
सर्वत्रगो निराबाधो गत्वा सर्वत्र सर्वदा ।  
अगम्यं तव विप्रेन्द्र ब्रह्माण्डे न हि किंचन ।  
नारदेदं वद त्वं हि यत्र यत्र गतो भवान् ॥ ६ ॥  
तत्र तत्र तपःसिद्धो लोके प्रथितवीर्यवान् ।  
पौण्ड्र एव च विख्यातो वासुदेवेति शब्दितः ॥ ७ ॥  
शङ्खी चक्री गदी शार्ङ्गी खड्गी तूणी तनुत्रवान् ।  
विजेता राजसिंहानां दाता सर्वस्य सर्वदा ॥ ८ ॥  
भोक्ता राज्यस्य सर्वस्य शास्ता राजा बलाद् बली ।  
अजेयः शत्रुसैन्यानां रक्षिता स्वजनस्य च ॥ ९ ॥  
योऽद्य गोपकनामासौ वासुदेवेति शब्दितः ।  
तस्य वीर्यबले न स्तो नाम्नोऽस्य मम धारणे ॥ 3.92.१० ॥  
स हि गोपो वृथा बाल्याद्धारयत्येव नाम मे ।  
इदं निश्चिनु विप्रेन्द्र एक एव भवाम्यहम् ॥ ११ ॥  
वासुदेवो जगत्यस्मिन् निर्जित्य बलिनं यदुम् ।  
वृष्णीन्सर्वान् बलात् क्षिप्त्वा निहनिष्ये च तां पुरीम् ॥  
द्वारकां विष्णुनिलयां योद्धा चाहं महामते ।  
एते च बलिनः सर्वे नृपा मम समागताः ॥ १३ ॥  
अश्वाश्च वेगिनः सन्ति रथा वायुजवा मम ।  
उष्ट्रा मत्ताः सहस्रं च गजा नियुतमेव च ॥ १४ ॥  
एतेनाहं बलेनाजौ हनिष्ये केशवं रणे ।  
तस्मादेवं सदा विप्र वद ब्रह्मन् पुरे मम ॥ १५ ॥  
इन्द्रस्यापि सदा विप्र वद नारद साम्प्रतम् ।  
प्रार्थनैषा मम विभो नमस्ये त्वां तपोधन ॥ १६ ॥  
नारद उवाच  
सर्वत्रगः सदा चास्मि यावद् ब्रह्माण्डसंस्थितिः ।  
आचार्यः सर्वकार्येषु गमने केनचिन्नृप ॥ १७ ॥  
किं नु वक्तुं तथा राजन्नुत्सहे नृपसत्तम ।  
महीं शासति देवेशे चक्रपाणौ जनार्दने ॥ १८ ॥  
विष्णौ सर्वत्रगे देवे दुष्टान् हत्वा सबान्धवान् ।  
वासुदेवेति को नाम तिष्ठत्यस्मिन् हराविति ॥ १९ ॥  
को नाम वक्तुमेवेदं कृष्णे शासति गोमती ।  
अज्ञानाद् वक्तुमेवं च समर्थाः प्राकृता जनाः ॥ 3.92.२० ॥  
हरिः सर्वत्रगो विष्णुर्दर्पं ते व्यपनेष्यति ।  
अचिन्त्यविभवो विष्णुः शार्ङ्गधन्वा गदाधरः ॥ २१  
आदिदेवः पुराणात्मा दर्प ते व्यपनेष्यति ।  
हास्यमेतन्महाराज यच्च वै तत्र संस्थितम् ॥ २२ ॥  
शार्ङ्ग खड्गं तथा राजन् महाघोरं न दाप्यते ।  
अतीव ह्रासकालोऽयं तव सम्प्रति वर्तते ॥ २३ ॥  
इति श्रीमहाभारते खिलभागे हरिवंशे भविष्यपर्वणि पौण्ड्रकनारदसंवादे द्विनवतितमोऽध्यायः ॥ ९२ ॥