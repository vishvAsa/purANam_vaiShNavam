+++
title = "०२६"

+++
वैशम्पायन उवाच  
बलवान् स तु दैतेयो मधुर्भीमपराक्रमः ।  
बबन्ध पाशैर्निशितैर्महेन्द्रं पर्वतान्तरे ॥ १ ॥  
तं वै प्रह्लादवचनाल्लक्षणज्ञश्च भारत ।  
ऐश्वर्यमैन्द्रमाकाङ्क्षन्भविष्यं बुद्धिसंक्षयात्॥ २ ॥  
बद्ध्वेन्द्रं सहसा मध्ये पाशैर्मर्मविवर्जितैः ।  
आयसैर्बहुभिश्चित्रैर्बलवद्भिर्विदारणैः ॥ ३ ॥  
विष्णुमेवाग्रणी रुद्रमाह्वयद् युद्धकोविदः ।  
मध्ये गणानां सर्वेषां कालस्य वशमागतः ॥ ४ ॥  
द्वैधीभूताः काश्यपेया मधोर्वशमुपागताः ।  
युद्धार्थमभ्यधावन्त प्रगृह्य विपुला गदाः ॥ ५ ॥  
गन्धर्वाः किंनराश्चैव वाद्ये गीते च कोविदाः ।  
प्रनृत्यन्ति प्रगायन्ति प्रहसन्ति च सर्वशः ॥ ६ ॥  
तन्त्रीभिः सुप्रयुक्ताभिर्मधुराभिः स्वभावतः ।  
मनो मधोर्विधुन्वन्ति युध्यमानस्य रागिणः ॥ ७ ॥  
मधोर्बलार्थं मधुनो नियोगात् पद्मयोनिनः ।  
एतान्विकरान्कुर्वन्ति गन्धर्वाः सत्यवादिनः। ८ ॥  
तत्र शक्तो हिं गान्धर्वे तस्मिञ्छब्दे मधुर्मनः ।  
दानवाश्चासुराश्चैव प्रत्यक्षं यान्ति प्राणदन् ॥ ९ ॥  
मधोश्च मन आक्षिप्य पश्यन् योगेन चक्षुषा ।  
मन्दरं प्रयते विष्णुर्गूढोऽग्निरिव दारुषु ॥ 3.26.१० ॥  
ऋषयो दीप्तमनसं किंचिद् व्यथितमानसाः ।  
पितामहं पुरस्कृत्य क्षणेनान्तरधीयत ॥ ११ ॥  
विष्णुं सोऽभ्यहनत् क्रुद्धो मधुर्मधुनिभेक्षणः ।  
भुजेन शङ्खदेशान्ते न चकम्पे पदात्पदम् ॥ १२ ॥  
विष्णुश्चाभ्यहनद् दैत्यं कराग्रेण स्तनान्तरे ।  
स पपात महीं तूर्णं जानुभ्यां रुधिरं वमन् ॥ १३ ॥  
न चैनं पतितं हन्ति विष्णुर्युद्धविशारदः ।  
बाहुयुद्धे हि समयं मत्वाचिन्त्यपराक्रमः ॥ १४ ॥  
इन्द्रध्वज इवोत्तिष्ठञ्जानुभ्यां स महीतलात् ।  
मधु रोषपरीतात्मा निर्दहन्निव चक्षुषा ॥ १५ ॥  
परुषाभिस्ततो वाग्भिरन्योन्यमभिगर्जतुः ।  
समीयतुर्बाहुयुद्धे परस्परवधैषिणौ ॥ १६ ॥  
उभौ तौ बाहुबलिनावुभौ युद्धविशारदौ ।  
उभौ च तपसा शान्तावुभौ सत्यपराक्रमौ ॥ १७ ॥  
दृढप्रहारिणौ वीरावन्योन्यं विचकर्षतुः ।  
शैलेन्द्राविव युद्ध्यन्तौ पक्षैः पाषाणसंनिभैः ॥ १८ ॥  
विकर्षन्तौ वमन्तौ च अन्योन्यं वसुधातले ।  
गजाविव विषाणाग्रैर्नखाग्रैश्च विचेरतुः ॥ १९ ॥  
ततो व्रणमुखैश्चैव सुस्राव रुधिरं बहु ।  
ग्रीष्मान्ते धातुसंसृष्टं शैलेभ्य इव काञ्चनम् ॥ 3.26.२० ॥  
संसिक्तौ रुधिरौघैश्च स्रवद्भिः समरंजितौ ।  
अथाद्यतैः पदाग्रैश्च तौ व्यदारयतां महीम् ॥ २१ ॥  
अभिहत्य तु तौ वीरौ परस्परमनैकधा ।  
पतङ्गाविव युध्येतां पक्षाभ्यां मांसगृद्धिनौ ॥ २२ ॥  
शुश्रुवुश्चान्तरिक्षेऽथ सर्वभूतानि पुष्करे ।  
सिद्धानां वदनोन्मुक्ताः परया वर्णसम्पदा ॥ २३ ॥  
स्तुतयो विष्णुसंयुक्ताः सत्याः सत्यपराक्रमे ।  
शरीरं धातुसंयुक्तं संयुक्तं चेतनेन च ॥ २४ ॥  
तद् ब्रह्म इन्द्रियैर्युक्तं तेजोभूतं सनातनम् ।  
ध्रुवं तिष्ठन्ति भूतास्ते सूक्ष्मे प्रलयतां गते ॥ २५ ॥  
पुनश्चोद्भवते सूक्ष्मं बहुरूपमनेकधा ।  
प्रबोध्य भावं भूतानां त्रिषु लोकेषु कामदः ॥ २६ ॥  
सुरूपो बहुरूपांस्ताँल्लोकान् संचरते वशी ।  
मानसीं तनुमास्थाय बहुभिः कारणान्तरैः ॥ २७ ॥  
योगात्मा धारयन्नुर्वीं नागात्मानं दिवंधरः ।  
ब्रह्म भूतं परं चैव सूक्ष्मेणात्मानमीश्वरः ॥ २८ ॥  
ब्राह्मेण विप्रान् वसति युद्धेनैव च क्षत्रियान् ।  
प्रदानकर्मणा वैश्याञ्छूद्रान् परिचरेण च ॥ २९ ॥  
गावः क्षीरप्रदानेन अश्वान् यज्ञेषु प्रोक्षणैः ।  
पितरश्चोष्मणैवेह हविर्भागेन देवताः ॥ 3.26.३० ॥  
चतुर्भिर्व्यतिरिक्ताङ्गैस्त्रिभिरन्यैश्च धातुभिः ।  
सप्तभिः पितृभिर्नित्यैस्त्रीँल्लोकान् परिरक्षति ॥ ३१ ॥  
चन्द्रसूर्यात्मकं नित्यं यथात्मनिहतात्मकम् ।  
प्रकाशं चाप्रकाशं च निगूढं स्वेन तेजसा ॥ ३२ ॥  
त्रयस्तु पितरो नित्यं वर्धयन्ति दिवाकरम् ।  
चतुर्भिः पितृभिश्चैव चन्द्रो वर्धति मण्डले ॥ ३३ ॥  
त्रयः पितृगणा नित्यं पिण्डान् पश्चाददन्ति ते ।  
चत्वारोऽन्ये पितृगणाः सिद्धाः पञ्च क आददे ॥ ३४ ॥  
त्वमेव पञ्च तान्धर्मांस्त्वमेवापञ्च तान्विभो ।  
सनातनमयो दिव्यः शाश्वतो ब्रह्मसम्भवः ॥ ३५ ॥  
यस्मात्त्वत्तेज आदत्ते अग्निर्वायुश्च सर्वशः ।  
अतस्त्वं कर्मणा तेन आदित्यः समपद्यत ॥ ३६ ॥  
यदादत्सि जगत् सर्वं रश्मिभिः प्रदहन्निव ।  
युगान्तकाले सम्प्राप्ते परां सिद्धिमुपागतः ॥ ३७ ॥  
पक्षसंधावमावास्यां लोकं चरसि मानुषम् ।  
ऋषिभिः सह गूढात्मा सूर्येन्दुवसुसम्भवैः ॥ ३८ ॥  
सफलं कर्म कर्तॄणां यजतां पुष्टिवर्धनः ।  
हेतूनामविकाराय मा भूत् कर्मविपर्ययः ॥ ३९ ॥  
वनस्पत्यौषधीश्चैव युगपत् प्रतिपद्यसे ।  
बालभावाय वसुधां पक्षे पक्षे जनिस्तव ॥ 3.26.४० ॥  
भूतानां भुवि भूतेश भाव्यर्थे वसुधातले ।  
वसु यद् भुवि किंचिच्च सर्वं तत्त्वन्मयं विभो ॥ ४१ ॥  
त्वमेव विविधं धर्मं शाश्वतं वसुधातले ।  
देवयज्ञं मन्त्रवाक्यमात्मयज्ञं समानुषम् ॥ ४२ ॥  
द्विविधः स्वर्गमार्गश्च सूर्यश्चन्द्रश्च निर्मलः ।  
चन्द्रमाः पितृयानश्च देवयानश्च भास्करः ॥ ४३ ॥  
त्वमेव वसुधायुक्तो विश्वं चरसि सीमया ।  
एकीकृत्य गणान्सर्वान् संक्षिप्यामुत्र सम्भवः॥ ४८ ॥  
एकस्त्वमसि सम्भूतः पुराणपुरुषो विराट् ।  
अक्षयश्चाप्रमेयश्च कर्मकारकरो वशी ॥ ४५ ॥  
मूर्तस्तेजसि सम्भूतो वायुः पर्येति खेचरः ।  
सप्तभी रूपसंस्थानैर्नित्यमावृत्य तिष्ठति ॥ ४६ ॥  
साधने चापि निर्वाणे संहारे प्रलये तथा ।  
धाता धारणकाले च दिशश्चक्षुषि धारिणि ॥ ४७ ॥  
सेव्यमानो मुनिगणैर्नित्यं विगतकिल्बिषैः ।  
कर्मभिः सत्यमापन्नैः समरागैर्जितेन्द्रियैः ॥ ४८ ॥  
स्तूयमानश्च विबुधैः सिद्धैर्मुनिवरैस्तथा ।  
सस्मार विपुलं देहं हरिर्हयशिरो महान् ॥ ४९ ॥  
कृत्वा वेदमयं रूपं सर्वदेवमयं वपुः ।  
शिरोमध्ये महादेवो ब्रह्मा तु हृदये स्थितः ॥ 3.26.५० ॥  
आदित्यरश्मयो बालाश्चक्षुषी शशिभास्करौ ।  
जङ्घे तु वसवः साध्याः सर्वसंधिषु देवताः ॥ ५१ ॥  
जिह्वा वैश्वानरो देवः सत्या देवी सरस्वती ।  
मरुतो वरुणश्चैव जानुदेशे व्यवस्थिताः ॥ ५२ ॥  
एवं कृत्वा तथा रूपं सुराणामद्भुतं महत् ।  
असुरं पीडयामास क्रोधाद् रक्तान्तलोचनः ॥ ५३ ॥  
मधोर्मेदोऽम्बुपूर्णा च पृथिवी समदृश्यत ।  
प्रमदेव घना चैव शुक्लांशुकनिवासिनी ॥ ५४ ॥  
मेदिनीत्येव शब्दश्च लब्धः पृष्ट्या नरोत्तम ।  
नामासुरसहस्रेण धरण्यां सम्प्रतिष्ठितम् ॥ ५५ ॥  
इति श्रीमहाभारते खिलभागे हरिवंशे भविष्यपर्वणि पौष्करे षड्विंशोऽध्यायः ॥ २६ ॥