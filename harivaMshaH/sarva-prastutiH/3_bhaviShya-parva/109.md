+++
title = "१०९"

+++
वैशम्पायन उवाच  
ततः क्रुद्धोऽथ दुर्वासा धक्ष्यन्निव तयोरसून् ।  
एकेनाक्ष्णाथ दुर्वासा रौद्रेणाग्नियुजा सदा ॥ १ ॥  
पश्यंस्तौ च दुरात्मानौ रोषव्याकुलितेन्द्रियः ।  
कुर्वन्निव तदा लोकान् भस्मभूतानिमान् नृप ॥ २ ॥  
ब्राह्मणं चक्षुषा पश्यन् सौम्येनान्येन केवलम् ।  
उवाच वचनं राजन् ध्वंसत ध्वंसतेतरान् ॥ ३ ॥  
इतो गच्छत राजानौ किं विलम्बत मा चिरम् ।  
न वां वचनसम्भूतं रोषं धारयितुं क्षमे ॥ ४ ॥  
अन्यथा वो महीपालान्सर्वान् दग्धुमहं क्षमः ।  
किमतः साहसं वक्तुं कश्च शक्नोति मत्परः ॥ ५ ॥  
दर्पं वां लोकविख्यातः शङ्खचक्रगदाधरः ।  
व्यपनेष्यति मन्दज्ञौ किं वां वक्ष्यामि साम्प्रतम् ॥ ६ ॥  
तत उत्थाय धर्मात्मा गन्तुमैच्छद् यतीश्वरः ।  
ततो निषेद्धुं हंसस्तं यतते स्म यतीश्वरम् ॥ ७ ॥  
तस्य बाहुं समादाय हंसो नृपवरोत्तम ।  
कौपीनं चिच्छिदे क्रूरः कृतान्त इव सत्तम ॥ ८ ॥  
यतयोऽन्ये पलायन्ति दिशो दश विचेतसः ।  
कष्टं हेति वदन् विप्रो मित्रभावाज्जनार्दनः ॥ ९ ॥  
न्यवारयद् यथाशक्ति किमिदं साहसं त्विति ।  
दुर्वासाः सत्यधर्मस्तु हन्तुमीशोऽपि तं ततः ॥ 3.109.१० ॥  
मन्दं मन्दमुवाचेदं हंसं डिम्भकमेव च ।  
शापेनाहं समर्थोऽपि हन्तुं राजकुलाधमौ ॥ ११ ॥  
तथापि न करोम्यन्तं यतयो ह्यत्र ते वयम् ।  
यो दि देवो जगन्नाथः केशवो यादवेश्वरः ॥ १२ ॥  
शङ्खचक्रगदापाणिर्गर्वं वां व्यपनेष्यति ।  
लोके तस्मिन् यदुश्रेष्ठे रक्षत्येवं जगत्पतौ ॥ १३ ॥  
युवयोः सर्वथा जीवः सज्जीव इति मे मतिः ।  
जरासंधोऽपि वां बन्धुः स च वक्तुं न चेच्छति॥ १४ ॥  
ईदृशं लोकविद्विष्टं स हि धर्मपथे सदा ।  
एतावता स वां बन्धुर्न हि भूयो भविष्यति ॥ १५ ॥  
विद्वेषो ह्यस्तु वां तस्य मागधस्य महीपतेः ।  
श्रुत्वेदं घोररूपं तु स हि बन्धुः सहेत चेत् ॥ १६ ॥  
धर्मनाशो भवेत् तस्य नात्र कार्या विचारणा ।  
इत्युक्त्वा गच्छ गच्छेति हंसं प्राह पुनः पुनः ॥ १७ ॥  
जनार्दनमुवाचेदं दुर्वासा यतिसत्तमः ।  
स्वस्त्यस्तु तव विप्रेन्द्र भक्तिरस्तु जनार्दने ॥ १८ ॥  
संसृतिस्तव तस्यास्तु शङ्खचक्रगदाभृतः ।  
अद्य श्वो वा परश्वो वा साधुरेव सदा भवान् ॥ १९ ॥  
न हि साधोर्विनाशोऽस्ति लोकयोरुभयोरपि ।  
गच्छ सर्वं पितुर्ब्रूहि ज्ञात्वा वृत्तं यथाखिलम् ॥ 3.109.२०  
इति श्रीमहाभारते खिलभागे हरिवंशे भविष्यपर्वणि हंसडिम्भकोपाख्याने दुर्वासोभाषणे नवाधिकशततमोऽध्यायः ॥ १०९ ॥