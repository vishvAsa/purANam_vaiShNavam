+++
title = "१३४"

+++
वैशम्पायन उवाच  
हरिवंशेऽत्र वृत्तान्ताः प्रकीर्त्यन्ते क्रमोदिताः ।  
तत्रादावादिसर्गस्तु भूतसर्गस्ततः परः ॥ १ ॥  
पृथोर्वैन्यस्य चाख्यानं मनूनां कीर्तनं तथा ।  
वैवस्वतकुलोत्पत्तिर्धुन्धुमारकथा तथा ॥ २॥  
गालवोत्पत्तिरिक्ष्वाकुवंशस्याप्यनुकीर्तनम् ।  
पितृकल्पस्तथोत्पत्तिः सोमस्य च बुधस्य च ॥ ३ ॥  
अमावसोरन्वयस्य कीर्तनं कीर्तिवर्धनम् ।  
च्युतिंप्रतिष्ठे शक्रस्य प्रसवः क्षत्रवृद्धजः ॥ ४ ॥  
दिवोदासप्रतिष्ठा च त्रिशङ्कोः क्षत्रियस्य च ।  
ययातिचरितं चैव पूरुवंशस्य कीर्तनम् ॥ ५ ॥  
फिर दिवोदासकी प्रतिष्ठा, राजा त्रिशङ्कुकी कथा,  
ययातिका चरित्र और पूरुवशका वर्णन ह ॥ ५ ॥  
कीर्तनं कृष्णसम्भूतेः स्यमन्तकमणेस्तथा ।  
संक्षेपात्कीर्तिता विष्णोः प्रादुर्भावास्ततः परम् ॥६॥  
तारकामययुद्धं च ब्रह्मलोकस्य वर्णनम् ।  
योगनिद्रासमुत्थानं विष्णोर्वाक्यं च वेधसः ॥ ७ ॥  
पृथ्वीवाक्यं च देवानामंशावतरणं तथा ।  
ततो नारदवाक्यं च स्वप्नगर्भविधिस्तथा ॥ ८ ॥  
आर्यास्तवः पुनः कृष्णसमुत्पत्तिः प्रपञ्चतः ।  
गोव्रजे गमनं विष्णोः शकटस्य निवर्तनम् ॥ ९ ॥  
पूतनाया वधो भङ्गो यमलार्जुनयोरपि ।  
वृकसंदर्शानं चैव बृन्दावननिवेशनम् ॥ 3.134.१० ॥  
प्रावृषो वर्णनं चापि यमुनाह्रददर्शनम् ।  
कालियस्यापि दमनं धेनुकस्य च भञ्जनम् ॥ ११ ॥  
प्रलम्बनिधनं चैव शरद्वर्णनमेव च ।  
गिरियज्ञप्रवृत्तिश्च गोवर्धनविधारणम् ॥ १२ ॥  
गोविन्दस्याभिषेकं च गोपीसंक्रीडनं तथा ।  
रिष्टासुरस्य निधनमकूरप्रेषणं तथा ॥ १३ ॥  
अन्धकस्य च वाक्यानि केशिनो निधनं तथा ।  
अक्रूरागमनं चैव नागलोकस्य दर्शनम् ॥ १४ ॥  
धनुर्भङ्गस्य कथनं कंसवाक्यमतः परम् ।  
कुवलयापीडवधश्चाणूरान्ध्रवधस्तथा ॥ १५ ॥  
कंसस्य निधनं चापि विलापः कंसयोषिताम् ।  
उग्रसेनाभिषेकश्च यादवाश्वासनं तथा ॥ १६ ॥  
प्रत्यागतिर्गुरुकुलादथोक्ता रामकृष्णयोः ।  
मथुरायाश्चोपरोधो जरासंधनिवर्तनम् ॥ १७ ॥  
विकद्रुवाक्यं रामस्य दर्शनं भाषणं तथा ।  
गोमन्तारोहणं चापि जरासंधगतिस्तथा ॥ १८ ॥  
गोमन्तस्य गिरेर्दाहः करवीरपुरे गतिः ।  
शृगालस्य वधस्तत्र मथुरागमनं ततः ॥ १९ ॥  
यमुनाकर्षणं चैव मथुरापक्रमस्तथा ।  
उपायेन वधः कालयवनस्य प्रकीर्तितः ॥ 3.134.२०॥  
निर्माणं द्वारवत्यास्तु रुक्मिणीहरणं तथा ।  
विवाहश्चैव रुक्मिण्या रुक्मिणो निधनं तथा ॥ २१ ॥  
बलदेवाह्निकं पुण्यं बलमाहात्म्यमेव च ।  
नरकस्य वधः पारिजातस्य हरणं तथा ॥ २२ ॥  
द्वारवत्या विशेषेण पुनर्निर्माणकीर्तनम् ।  
द्वारकायां प्रवेशश्च सभायां च प्रवेशनम् ॥ २३ ॥  
नारदस्य च वाक्यानि वृष्णिवंशानुकीर्तनम् ।  
षट्पुरस्य वधाख्यानमन्धकस्य निबर्हणम् ॥ २४ ॥  
समुद्रयात्रा कृष्णस्य जलक्रीडाकुतूहलम् ।  
तथा भैमप्रवीराणां मधुपानप्रवर्तकम् ॥ २५ ॥  
ततश्छालिक्यगान्धर्वसमुदाहरणं हरेः ।  
भानोश्च दुहितुर्भानुमत्या हरणकीर्तनम् ॥ २६ ॥  
शम्बरस्य वथश्चैव धन्योपाख्यानमेव च ।  
वासुदेवस्य माहात्म्यं बाणयुद्धं प्रपञ्चितम् ॥ २७ ॥  
भविष्यं पुष्करं चैव प्रपञ्चेनैव कीर्तितम् ।  
वाराहं नारसिंहं च वामनं बहुविस्तरम् ॥ २८ ॥  
कैलासयात्रा कृष्णस्य पौण्ड्रकस्य वधस्ततः ।  
हंसस्य डिम्भकस्यैव वधश्चैव प्रकीर्तितः ॥ २९ ॥  
पुरत्रयस्य संहार इति वृत्तान्तसंग्रहः ।  
कथितो नृपशार्दूल सर्वपापप्रणाशनः ॥ 3.134.३० ॥  
वृत्तान्तं शृणुयाद्यस्तु सायंप्रातः समाहितः ।  
स याति वैष्णवं धाम लब्धकामः कुरूद्वह ।  
धन्यं यशस्यमायुष्यं भुक्तिमुक्तिफलप्रदम् ॥ ३१ ॥  
इति श्रीमहाभारते खिलभागे हरिवंशे भविष्यपर्वणि वृत्तान्तसंग्रहे चतुष्त्रिंशदधिकशततमोऽध्यायः॥ १३४ ॥