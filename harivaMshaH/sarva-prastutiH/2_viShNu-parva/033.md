+++
title = "०३३"

+++
वैशम्पायन उवाच  
स कृष्णस्तत्र बलवान् रौहिणेयेन संगतः ।  
मथुरां यादवाकीर्णां पुरीं तां सुखमावसत् ॥ १ ॥  
प्राप्तयौवनदेहस्तु युक्तो राजश्रिया ज्वलन् ।  
कस्यचित् त्वथ कालस्य सहितौ रामकेशवौ ।  
गुरुं सान्दीपनिं काश्यमवन्तिपुरवासिनम् ॥ ३ ॥  
धनुर्वेदचिकीर्षार्थमुभौ तावभिजग्मतुः ।  
निवेद्य गोत्रं स्वाध्यायमाचारेणाभ्यलंकृतौ ॥ ४ ॥  
शुश्रूषू निरहंकारावुभौ रामजनार्दनौ ।  
प्रतिजग्राह तौ काश्यो विद्याः प्रादाच्च केवलाः॥ ५ ॥  
तौ च श्रुतिधरौ वीरौ यथावत् प्रतिपद्यताम् ।  
अहोरात्रैश्चतुष्षष्ट्या साङ्गवेदमधीयताम् ॥ ६ ॥  
चतुष्पादं धनुर्वेदं शस्त्रग्रामं ससंग्रहम् ।  
अचिरेणैव कालेन गुरुस्तावभ्यशिक्षयत् ॥ ७ ॥  
अतीवामानुषीं मेधां चिन्तयित्वा तयोर्गुरुः ।  
मेने तावागतौ वीरौ देवौ चन्द्रदिवाकरौ ॥ ८  
ददर्श च महात्मानावुभौ तावपि पर्वसु ।  
पूजयन्तौ महादेवं साक्षाद् विष्णुं व्यवस्थितम् ॥ ९ ॥  
गुरुं सान्दीपनिं कृष्णः कृतकृत्योऽभ्यभाषत ।  
गुर्वर्थं किं ददानीति रामेण सह भारत ॥ 2.33.१० ॥  
तयोः प्रभावं स ज्ञात्वा गुरुः प्रोवाच हृष्टवान् ।  
पुत्रमिच्छाम्यहं दत्तं यो मृतो लवणाम्भसि ॥ ११ ॥  
पुत्र एकोऽपि मे जातः स चापि तिमिना हतः ।  
प्रभासे तीर्थयात्रायां तं मे त्वं पुनरानय ॥ १२ ॥  
तथेत्येवाब्रवीत् कृष्णो रामस्यानुमते स्थितः ।  
गत्वा समुद्रं तेजस्वी विवेशान्तर्जलं हरिः ॥ १३ ॥  
समुद्रः प्राञ्जलिर्भूत्वा दर्शयामास स्वं तदा ।  
तमाह कृष्णः क्वासौ भोः पुत्रः सान्दीपनेरिति ॥ १४ ॥  
समुद्रः प्रत्युवाचेदं दैत्यः पञ्चजनो महान् ।  
तिमिरूपेण तं बालं ग्रस्तवानिति माधव ॥ १५ ॥  
स पञ्चजनमासाद्य जघान पुरुषोत्तमः ।  
न चाससाद तं बालं गुरुपुत्रं तदाच्युतः ॥ १६ ॥  
स तु पञ्चजनं हत्वा शङ्खं लेभे जनार्दनः ।  
यस्तु देवमनुष्येषु पाञ्चजन्य इति श्रुतः ॥ १७ ॥  
ततो वैवस्वतपुरं जगाम पुरुषोत्तमः ।  
ततो यमोऽभ्युपागम्य ववन्दे तं गदाधरम् ॥ १८ ॥  
तमुवाचाथ वै कृष्णो गुरुपुत्रः प्रदीयताम् ।  
तयोस्तत्र तदा युद्धमासीद् घोरतरं महत् ॥ १९ ॥  
ततो वैवस्वतं घोरं निर्जित्य पुरुषोत्तमः ।  
आससाद च तं बालं गुरुपुत्रं तदाच्युतः ॥ 2.33.२० ॥  
आनिनाय गुरोः पुत्रं चिरं नष्टं यमक्षयात् ।  
ततः सान्दीपनेः पुत्रः प्रभावादमितौजसः ॥ २१ ॥  
दीर्घकालगतः प्रेतः पुनरासीच्छरीरवान् ।  
तदशक्यमचिन्त्यं च दृष्ट्वा सुमहदद्भुतम् ॥ २२ ॥  
सर्वेषामेव भूतानां विस्मयः समजायत ।  
स गुरोः पुत्रमादाय पाञ्चजन्यं च माधवः ।  
रत्नानि च महार्हाणि पुनरायाज्जगत्प्रभुः ॥ २३ ॥  
राक्षसैस्तस्य रत्नानि महार्हाणि बहूनि च ।  
आनाय्यावेदयामास गुरवे वासवानुजः ॥ २४ ॥  
गदापरिघयुद्धेषु सर्वास्त्रेषु च तावुभौ ।  
अचिरान्मुख्यतां प्राप्तौ सर्वलोके धनुर्भृताम् ॥ २५ ॥  
ततः सान्दीपनेः पुत्रं तद्रूपवयसं तदा ।  
प्रादात् कृष्णः प्रतीतात्मा सह रत्नैरुदारधीः ॥ .१ ॥  
चिरनष्टेन पुत्रेण काश्यः सान्दीपनिस्तदा ।  
समेत्य मुमुदे राजन् पूजयन् रामकेशवौ ॥ २७ ॥  
कृतास्त्रौ ताबुभौ वीरौ गुरुमामन्त्र्य सुव्रतौ ।  
आयातौ मथुरां भूयो वसुदेवसुतावुभौ ॥ २८ ॥  
ततः प्रत्युद्ययुः सर्वे यादवा यदुनन्दनौ ।  
सबला हृष्टमनस उग्रसेनपुरोगमाः ॥ २९ ॥  
श्रेण्यः प्रकृतयश्चैव मन्त्रिणः सपुरोहिताः ।  
सबालवृद्धा सा चैव पुरी समभिवर्तत ॥ 2.33.३० ॥  
नन्दितूर्याण्यवाद्यन्त तुष्टुवुश्च जनार्दनम् ।  
रथ्याः पताकामालिन्यो भ्राजन्ते स्म समन्ततः ॥ ३१ ॥  
प्रहृष्टमुदितं सर्वमन्तःपुरमशोभत ।  
गोविन्दागमनेऽत्यर्थं यथैवेन्द्रमहे तथा ॥ ३२ ॥  
मुदिताश्चाथ गायन्ति राजमार्गेषु गायकाः ।  
तत्रासीत् प्रथिता गाथा यादवानां प्रियङ्करा ॥ ३३ ॥  
गोविन्दरामौ सम्प्राप्तौ भ्रातरौ लोकविश्रुतौ ।  
स्वे पुरे निर्भयाः सर्वे क्रीडध्वं सह बान्धवैः ॥ ३४ ॥  
न तत्र कश्चिद् दीनो वा मलिनो वा विचेतनः ।  
मथुरायामभूद् राजन् गोविन्दे समुपस्थिते ॥३५॥  
वयांसि साधुवाक्यानि प्रहृष्टा गोहयद्विपाः ।  
नरनारीगणाः सर्वे भेजिरे मनसः सुखम् ॥ ३६ ॥  
शिवाश्च वाताः प्रववुर्विरजस्का दिशो दश ।  
दैवतानि च हृष्टानि सर्वेष्वायतनेषु च ॥ ३७ ॥  
यानि लिङ्गानि लोकस्य चासन् कृतयुगे पुरा ।  
तानि सर्वाण्यदृश्यन्त पुरीं प्राप्ते जनार्दने ॥ ३८॥  
ततः काले शिवे पुण्ये स्यन्दनेनारिमर्दनः ।  
हरियुक्तेन गोविन्दो विवेश मथुरां पुरीम् ॥ ३९ ॥  
विशन्तं मथुरां रम्यां तमुपेन्द्रमरिंदमम् ।  
अनुजग्मुर्यदुगणाः शक्रं देवगणा इव ॥ 2.33.४० ॥  
वसुदेवस्य भवनं ततस्तौ यदुनन्दनौ ।  
प्रविष्टौ हृष्टवदनौ चन्द्रादित्याविवाचलम् ॥ ४१ ॥  
परेण तेजसोपेतौ सुरेन्द्राविव रूपिणौ ।  
तावायुधानि विन्यस्य गृहे स्वं स्वैरचारिणौ ॥ ४२ ॥  
मुमुदाते यदुवरौ वसुदेवसुतावुभौ ।  
उद्यानेषु विचित्रेषु फलपुष्पावनामिषु ॥ ४३ ॥  
चेरतुः सुमहात्मानौ यादवैः परिवारितौ ।  
रैवतस्य समीपेषु सरित्सु विमलासु च ॥ ४४ ॥  
पद्मपत्रविवृद्धासु कारण्डवयुतासु च  
एवं तावेकनिर्माणौ मथुरायां शुभाननौ ।  
उग्रसेनानुगौ भूत्वा कंचित् कालं मुमोदतुः ॥ ४५ ॥  
इति श्रीमहाभारते खिलभागे हरिवंशे विष्णुपर्वणि रामकृष्णप्रत्यागमने त्रयस्त्रिंशोऽध्यायः ॥ ३३ ॥।