+++
title = "१०१"

+++
श्रीकृष्ण उवाच  
भवतां पुण्यकीर्तीनां तपोबलसमाधिभिः ।  
अपध्यानाच्च पापात्मा भौमः स नरको हतः ॥ १ ॥  
मोक्षितं बन्धनाद् गुप्तं कन्यान्तःपुरमुत्तमम् ।  
मणिपर्वतमुत्पाट्य शिखरं चैतदाहृतम् ॥ २ ॥  
अयं धनौघः सुमहान् किङ्करैराहृतो मम ।  
ईशा भवन्तो द्रव्यस्य तानुक्त्वा विरराम ह ॥ ३ ॥  
तच्छ्रुत्वा वासुदेवस्य भोजवृष्ण्यन्धका वचः ।  
जहृषुर्हृष्टरोमाणः पूजयन्तो जनार्दनम् ॥ ४ ॥  
ऊचुश्चैनं नृवीरास्ते कृताञ्जलिपुटास्ततः ।  
नैतच्चित्रं महाबाहो त्वयि देवकिनन्दने ॥ ५ ॥  
यत्कृत्वा दुष्करं कर्म देवैरपि दुरासदम् ।  
लालयेः स्वजनान् भोगै रत्नैश्च स्वयमर्जितैः ॥ ६ ॥  
ततः सर्वदशार्हाणामाहुकस्य च याः स्त्रियः ।  
प्रीयमाणाः समाजग्मुर्वासुदेवदिदृक्षया ॥ ७ ॥  
देवकीसप्तमा देव्यो रोहिणी च शुभानना ।  
ददृशुः कृष्णमासीनं रामं चैव महाभुजम् ॥ ८ ॥  
तौ तु पूर्वमतिक्रम्य रोहिणीमभिवाद्य च ।  
अभिवादयतां देवीं देवकीं रामकेशवौ ॥ ९ ॥  
सा ताभ्यामृषभाक्षाभ्यां पुत्राभ्यां शुशुभेऽम्बिका ।  
अदितिर्देवमातेव मित्रेण वरुणेन च ॥ 2.101.१० ॥  
ततः प्राप्ता नराग्र्यौ तु तस्याः सा दुहिता तदा ।  
एकानंशेति यामाहुर्नरा वै कामरूपिणीम् ॥ ११ ॥  
तथा क्षणमुहूर्ताभ्यां यथा जज्ञे सुरेश्वरः ।  
यत्कृते सगणं कंसं जघान पुरुषोत्तमः ॥ १२ ॥  
सा कन्या ववृधे तत्र वृष्णिसद्मनि पूजिता ।  
पुत्रवत् पाल्यमाना वै वासुदेवाज्ञया तदा ॥ १३ ।  
एकानंशेति यामाहुरुत्पन्ना मानवा भुवि ।  
योगकन्यां दुराधर्षां रक्षार्थं केशवस्य ह ॥ १४ ॥  
यां चं सर्वे सुमनसः पूजयन्ति स्म यादवाः ।  
देववद् दिव्यपुरुषः कृष्णः संरक्षितो यया ॥ १५ ॥  
तां च तत्रोपसंगम्य प्रियामिव सखीं स्वसाम् ।  
दक्षिणेन कराग्रेण परिजग्राह माधवः ॥ १६ ॥  
तथैव रामोऽतिबलः सम्परिष्वज्य भाविनीम् ।  
मूर्ध्न्युपाघ्राय सव्येन प्रतिजग्राह पाणिना ॥ १७ ॥  
ददृशुस्ताः स्त्रियो मध्ये भगिनीं रामकृष्णयोः ।  
रुक्मपद्मव्यग्रकरां स्त्रियं पद्मालयामिव ॥ १८ ॥  
तथाक्षतमहावृष्ट्या पुष्पैश्च विविधैः शुभैः ।  
अवकीर्य च लाजैस्ताः स्त्रियो जग्मुर्यथालयम् ॥ १९ ॥  
ततस्ते यादवाः सर्वे पूजयन्तो जनार्दनम् ।  
उपोपविविशुः प्रीताः प्रशंसन्तोऽद्भुतं कृतम् ॥ 2.101.२० ॥  
पूज्यमानो महाबाहुः पौराणां रतिवर्धनः ।  
विरराज महाकीतिर्देवैरिव स तैः सह ॥ २१ ॥  
समासीनेषु सर्वेषु यादवेषु जनार्दनम् ।  
नियोगात्त्रिदशेन्द्रस्य नारदोऽभ्यागमत् सभाम्॥२२॥  
सोऽथ सम्पूजितः पूज्यः शूरैस्तैर्यदुपुङ्गवैः ।  
करं संस्पृश्य स हरेर्विवेश परमासने ॥ २३ ॥  
सुखोपविष्टस्तान् वृष्णीनुपविष्टानुवाच ह ।  
सम्प्राप्तं शक्रवचनाज्जानीध्वं मां नरर्षभाः ॥ २४ ॥  
शृणुध्वं राजशार्दूलाः कृष्णस्यास्य पराक्रमम् ।  
यानि कर्माणि कृतवान् बाल्यात्प्रभृति केशवः ॥२५॥  
उग्रसेनसुतः कंसः सर्वान् निर्मथ्य यादवान् ।  
राज्यं जग्राह दुर्बुद्धिर्बद्ध्वा पितरमाहुकम् ॥ २६ ॥  
समाश्रित्य जरासंधं श्वशुरं कुलपांसनः ।  
भोजवृष्ण्यन्धकान् सर्वानवमन्यत दुर्मतिः ॥ २७ ॥  
ज्ञातिकार्यं चिकीर्षुश्च वसुदेवः प्रतापवान् ।  
उग्रसेनस्य रक्षार्थं स्वपुत्रं पर्यरक्षत ॥ २८ ॥  
स गोपः सह धर्मात्मा मथुरोपवने स्थितः ।  
अत्यद्भुतानि कर्माणि कृतवान् मधुसूदनः ॥ २९ ॥  
प्रत्यक्षं शूरसेनानां श्रूयते महदद्भुतम् ।  
उत्तानेन शयानेन शकटान्तरचारिणा ॥ 2.101.३० ॥  
राक्षसी निहता रौद्रा शकुनीवेषधारिणी ।  
पूतना नाम घोरा सा महाकाया महाबला ॥ ३१ ॥  
विषदिग्धं स्तनं रौद्रं प्रयच्छन्ती जनार्दने ।  
ददृशुर्निहतां तां ते राक्षसीं वनगोचराः ॥ ३२ ॥  
पुनर्जातोऽयमित्याहुरुक्तस्तस्मादधोक्षजः ।  
अत्यद्भुतमिदं चासीद् यच्छिशुः पुरुषोत्तमः ॥ ३३ ॥  
पादाङ्गुष्ठेन शकटं क्रीडमानो व्यलोडयत्।  
दाम्ना चोलूखले बद्धो विप्रकुर्वन् कुमारकम् ॥ ३४ ॥  
बभञ्जार्जुनवृक्षौ द्वौ ख्यातो दामोदरस्तदा ।  
कालियश्च महानागो दुराधर्षो महाबलः ॥ ३५ ॥  
क्रीडता वासुदेवेन निर्जितो यमुनाह्रदे ।  
अक्रूरस्य समक्षं च यन्नागभवने विभुः ॥ ३६ ॥  
पूज्यमानं तदा नागैर्दिव्यं वपुरधारयत् ।  
शीतवातार्दिता गाश्च दृष्ट्वा कृष्णेन धीमता ॥ ३७ ॥  
धृतो गोवर्धनः शैलः सप्तरात्रं महात्मना ।  
शिशुना वासुदेवेन गवां त्राणार्थमिच्छताम् ॥ ३८ ॥  
तथोक्षदुष्टोऽतिबलो महाकायो नरान्तकृत्।  
गोपतिर्वासुदेवेन हतोऽरिष्टो महासुरः ॥ ३९ ॥  
धेनुकः स महाकायो दानवः सुमहाबलः ।  
निहतो वासुदेवेन गवां त्राणाय दुर्मतिः ॥ 2.101.४० ॥  
सुनामानममित्रघ्नः सर्वसैन्यपुरस्कृतम् ।  
वृकैविद्रावयामास ग्रहीतुं समुपस्थितम् ४१ ॥  
रौहिणेयेन संगम्य वने विचरता पुनः ।  
गोपवेषधरेणैव कंसस्य भयमाहितम् ॥ ४२ ॥  
तथा व्रजगतः शौरिर्दृष्ट्वा युद्धबलं हयम् ।  
प्रग्रहं भोजराजस्य जघान पुरुषोत्तमः ॥ ४३ ॥  
प्रलम्बश्च महाकायो रौहिणेयेन धीमता ।  
दानवो मुष्टिनैकेन कंसामात्यो निपातितः ॥ ४४ ॥  
एतौ हि वसुदेवस्य पुत्रौ सुरसुतोपमौ ।  
ववृधाते महावीर्यौ ब्रह्मगार्ग्येण संस्कृतौ ॥ ४५ ॥  
जन्मप्रभृति चाप्येतौ गार्ग्येण परमर्षिणा ।  
याथातथ्येन विज्ञाप्य संस्कारं प्रतिपादितौ ॥ ४६ ॥  
यदा त्विमौ नरश्रेष्ठौ स्थितौ यौवनसम्मुखे ।  
सिंहशावाविवोदीर्णौ मत्तौ हैमवतौ यथा ॥ ४७ ॥  
ततो मनांसि गोपीनां हरमाणौ महाबलौ ।  
आस्तां गोष्ठवरौ वीरौ देवपुत्रोपमद्युती ॥ ४८ ॥  
एतौ जये वा युद्धे वा क्रीडासु विविधासु च ।  
नन्दगोपस्य गोपाला न शेकुः प्रसमीक्षितुम् ॥ ४९ ॥  
व्यूढोरस्कौ महाबाहू शालस्कन्धाविवोद्गतौ ।  
श्रुत्वासौ व्यथितः कंसो मन्त्रिभिः सहितोऽभवत्॥2.101.५०॥  
नाशकच्च यदा कंसो ग्रहीतुं बलकेशवौ ।  
निजग्राह ततः क्रोधाद् वसुदेवं सबान्धवम् ॥ ५१ ॥  
सहोग्रसेनेन तदा चोरवद् गाढबन्धनम् ।  
कालं महान्तमनयत् कृच्छ्रमानकदुन्दुभिः ॥ ५२ ॥  
कंसस्तु पितरं बद्ध्वा शूरसेनाञ्शशास ह ।  
जरासंधं समाश्रित्य तथैवाह्वृतिभीष्मकौ ॥ ५३ ॥  
कस्यचित्त्वथ कालस्य मथुरायां महोत्सवम् ।  
पिनाकिनं समुद्दिश्य चक्रे कंसो नराधिपः ॥ ५४ ॥  
तत्र मल्लाः समाजग्मुर्नानादेश्या विशाम्पते ।  
नर्तना गायनाश्चैव कुशला नृत्यकर्मसु ॥ ५५ ॥  
ततः कंसो महातेजा रङ्गवाटं महाधनम् ।  
कुशलैः कारयामास शिल्पिभिः साधुनिष्ठितैः॥ ५६॥  
तत्र मञ्चसहस्राणि पौरजानपदैर्जनैः ।  
समाकीर्णानि दृश्यन्ते ज्योतींषि गगने यथा ॥ ५७ ॥  
भोजराजः श्रिया जुष्टं रङ्गवाटं महर्द्धिमत्।  
आरुरोह ततः कंसो विमानं सुकृती यथा ॥ ५८ ॥  
रङ्गवाटे गजं मत्तं प्रभूतायुधकल्पितम् ॥  
शूरैरधिष्ठितं कंसः स्थापयामास वीर्यवान् ॥ ५९ ।  
यदा हि स महातेजा रामकृष्णौ समागतौ ।  
शुश्राव पुरुषव्याघ्रौ सूर्याचन्द्रमसाविव ॥ 2.101.६० ॥  
तदाप्रभृति यत्नोऽभूद् रक्षां प्रति नराधिप ।  
न च शिश्ये सुखं रात्रौ रामकृष्णौ विचिन्तयन् ॥६१॥  
श्रुत्वा तु रामः कृष्णश्च तं समाजमनुत्तमम् ।  
उभौ विविशतुर्वीरौ शार्दूलौ गोव्रजं यथा ॥ ६२ ॥  
ततः प्रवेशे संरुद्धौ रक्षिभिः पुरुषर्षभौ ।  
हत्वा कुवलयापीडं ससादिनमरिंदमौ ।  
अवमृद्य दुराधर्षौ रङ्गं विविशतुस्तदा ॥ ६३ ॥  
चाणूरान्ध्रौ विनिष्पिष्य केशवेन बलेन च ।  
औग्रसेनिः सुदुष्टात्मा सानुजो विनिपातितः ॥ ६४ ॥  
यत्कृतं यदुसिंहेन देवैरपि सुदुष्करम् ।  
कर्म तत्केशवादन्यः कर्तुमर्हति कः पुमान् ॥ ६५ ॥  
यद्धि नाधिगतं पूर्वैः प्रह्लादबलिशम्बरैः ।  
तदिदं प्रापितं वित्तं शौरिणा भवतां कृते ॥ ६६ ॥  
एतेन मुरुमाक्रम्य दैत्यं पञ्चजनं तथा ।  
निष्क्रम्य शैलसंघातान्निसुन्दः सगणो हतः ॥ ६७ ॥  
नरकश्च हतो भौमः कुण्डले चाहृते शुभे ।  
प्राप्तं च दिवि देवेषु केशवेन महद्यशः ॥ ६८ ॥  
वीतशोकभयाबाधाः कृष्णबाहुबलाश्रयाः ।  
यजध्वं विविधैर्यज्ञैर्यादवा वीतमत्सराः ॥ ६९ ॥  
देवानां सुमहत्कार्यं कृतं कृष्णेन धीमता ।  
प्रियमावेदयाम्येष भवतां भद्रमस्तु वः ॥ 2.101.७० ॥  
यदिष्टं वो यदुश्रेष्ठाः कर्तास्मि तदतन्द्रितः ।  
भवतामस्मि यूयं च मम युष्मास्वहं स्थितः ॥ ७१ ॥  
इति सम्बोधयन् कृष्णमब्रवीत् पाकशासनः ।  
स मां प्रैषीत्सुरश्रेष्ठः प्रीतस्तुष्टास्तथा वयम् ॥ ७२ ॥  
यत्र धीः श्रीः स्थिता तत्र यत्र श्रीस्तत्र संनतिः ।  
संनतिर्धीस्तथा श्रीश्च नित्यं कृष्णे महात्मनि ॥ ७३ ॥  
इति श्रीमहाभारते खिलभागे हरिवंशे विष्णुपर्वणि नारदवाक्यं नामैकाधिकशततमोऽध्यायः ॥ १०१ ॥