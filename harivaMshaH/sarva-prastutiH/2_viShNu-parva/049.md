+++
title = "०४९"

+++
वैशम्पायन उवाच  
इत्येवमुक्ते वचने सुनीथेन महात्मना ।  
करूषाधिपतिर्वीरो दन्तवक्त्रोऽभ्यभाषत ॥ १ ॥  
दन्तवक्त्र उवाच  
यदुक्तं मागधेनात्र सुनीथेन नराधिपाः ।  
युक्तपूर्वमहं मन्ये यदस्माकं वचो हितम् ॥ २ ॥  
न च विद्वेषणेनाहं न चाहंकारवादिना ।  
न चात्मविजिगीषुत्वाद् दूषयामि वचोऽमृतम्॥ ३ ॥  
वाक्यार्णवं महागाधं नीतिशास्त्रार्थबृंहितम् ।  
क एष निखिलं वक्तुं शक्तो वै राजसंसदि ॥ ४ ॥  
किं त्वनुस्मरणार्थेऽहं यद् ब्रवीमि शृणुष्व मे ।  
आगतो वासुदेवेति किमाश्चर्यं नराधिपाः ॥ ५ ॥  
यथाऽऽगता वयं सर्वे कृष्णोऽपीह तथाऽऽगतः ।  
किमत्र दोषो गौण्यो वा कन्याहेतोः समागताः ॥ ६ ॥  
यदस्माभिः समेत्यैक्यात् कृतं गोमन्तरोधनम् ।  
तत्र युद्धकृतं दोषं कथं वै वक्तुमर्हथ ॥ ७ ॥  
वनवासे स्थितौ वीरौ कंसव्यामोहद्वेतुना ।  
देवर्षिवचनाद् राजन् वृन्दावनतटे स्थितौ ॥ ८ ॥  
तावाहूय वधार्थेन उभौ रामजनार्दनौ ।  
नागेनोद्दीपितौ वीरौ हत्वा नागं विवेशतुः ॥ ९ ॥  
ततः स्ववीर्यमाश्रित्य निहतो रङ्गसागरे ।  
गतासुरिव चासीनो मथुरेशः सहानुगः ॥ 2.49.१० ॥  
किमत्र विहितो दोषो येनास्माभिर्वयेऽधिकैः ।  
उपरोधपरा राजन् वयं सर्वे समागताः ॥ ११ ॥  
सेनातिबलमालोक्य वित्रस्तौ रामकेशवौ ।  
पुरं बलं समुत्सृज्य गोमन्ते च गतावुभौ ॥ १२ ॥  
तत्रापि गतमस्माभिर्हन्तुं समरयोधिभिः ।  
अप्राप्तयौवनाभ्यां च पदातिभ्यां रणाजिरे ॥ १३ ॥  
रथाश्वनरनागेन नास्माभिर्विग्रहः कृतः ।  
कृत्वोपरोधं शैलस्य क्षत्रधर्मेण दीपितः ॥ १४ ॥  
दावाग्निमुखमाविश्य दुर्विनीततपस्विनौ ।  
विनीत इति मन्यामः सर्वे क्षत्रियपुङ्गवाः ।  
प्रतियुद्धे कृते त्वेवं दूषयाम जनार्दनम् ॥ १५ ॥  
यत्र यत्र प्रयास्यामो वयं तत्र भवेत् कलिः ।  
प्रीत्यर्थं प्रयतिष्यामः कृष्णेन सह भूमिपाः ॥ १६ ॥  
इदं कुण्डिनपुरं कृष्णो नागतः कलिहेतुना ।  
कन्यानिमित्तागमने कस्य युद्धं प्रयच्छति ॥ १७ ॥  
मर्त्येऽस्मिन् पुरुषेन्द्रोऽसौ न कश्चित् प्राकृतो नरः ।  
देवलोकेषु देवेषु प्रवरः पुरुषोत्तमः ॥ १८ ॥  
देवानामपि कर्तासौ लोकानां च विशेषतः ।  
न चैव बालिशा बुद्धिर्न चेर्ष्या नापि मत्सरः ॥ १९ ॥  
न स्तब्धो न कृशो नार्तः प्रणतार्तिहरः सदा ।  
एष विष्णुः प्रभुर्देवो देवानामपि दैवतम् ॥ 2.49.२० ॥  
आगतो गरुडेनेहच्छद्मप्राकाश्यहेतुना ।  
नानास्त्रसहितो याति कृष्णः शत्रुविनाशने ॥ २१ ॥  
इमां यात्रां विजानीध्वं प्रीत्यर्थं ह्यागतो हरिः ।  
सहितो यादवेन्द्रैश्च भोजवृष्ण्यन्धकैरिह ॥ २२ ॥  
अर्घ्यमाचमनं दत्त्वा आतिथ्यं च नराधिपाः ।  
करिष्यामो वयं सर्वे केशवाय महात्मने ॥ २३ ॥  
एवं संधानतः कृत्वा कृष्णेन सहिता वयम् ।  
वसामो विगतोद्वेगा निर्भया विगतज्वराः ॥ २४ ॥  
तस्य तद वचनं श्रुत्वा दन्तवक्त्रस्य धीमतः ।  
शाल्वः प्रवदतां श्रेष्ठस्तानुवाच नराधिपान् ॥ २५ ॥  
शाल्व उवाच  
किं भयेनास्य नः सर्वे न्यस्तशस्त्रा भवामहे ।  
संधानकरणाद्धेतोः कृष्णस्य भयकम्पिताः ॥ २६ ॥  
परस्तवेन किं कार्यं विनिन्द्य बलमात्मनः ।  
नैष धर्मो नरेन्द्राणां क्षात्रे धर्मे च तिष्ठताम् ॥ २७ ॥  
महत्सु राजवंशेषु सम्भूताः कुलवर्द्धनाः ।  
तेषां कापुरुषा बुद्धिः कथं भवितुमर्हति ॥ २८ ॥  
अहं जानामि वै कृष्णमादिदेवं सनातनम् ।  
प्रभुं सर्वामरेन्द्राणां नारायणपरायणम् ॥ २९ ॥  
वैकुण्ठमजयं लोके चराचरगुरुं हरिम् ।  
सम्भूतं देवकीगर्भे विष्णुं लोकनमस्कृतम् ॥ 2.49.३० ॥  
कंसराजवधार्थाय भारावतरणाय च ।  
अस्माकं च विनाशाय लोकसंरक्षणाय च ॥ ३१ ॥  
अंशावतरणे कृत्स्नं जाने विष्णोर्विचेष्टितम् ।  
संग्राममतुलं कृत्वा विष्णुना सह भूमिपाः ॥ ३२ ॥  
चक्रानलविनिर्दग्धा यास्यामो यमसादनम् ।  
तत्त्वं जानामि राजेन्द्राः कालेनायुःक्षयो भवेत् ॥ ३३ ॥  
नाकाले म्रियते कश्चित् प्राप्ते काले न जीवति ।  
एवं विनिश्चयं कृत्वा न कुर्यात्कस्यचिद्भयम्॥३४॥  
स एव भगवान् विष्णुरालोक्य तपसः क्षयम् ।  
निहन्ता दितिजेन्द्राणां यथाकालेन योगवित् ॥ ३५ ॥  
बलिं वैरोचनिं चैवं बद्ध्वावध्यं महाबलम् ।  
कृतवान् देवदेवेशः पातालतलवासिनम् ॥ ३६ ॥  
एवमादीनि वै विष्णोश्चेष्टानि च नराधिपाः ।  
तस्मादयुक्तं भवतां विग्रहार्थं विचारणम् ॥ ३७ ॥  
न च संग्रामहेतोर्हि कृष्णस्यागमनं त्विह ।  
यस्य वा कस्य वा कन्या वरयिष्यति तस्य सा ।  
किमत्र विग्रहो राज्ञां प्रीतिर्भवतु वै ध्रुवम् ॥ ३८ ॥  
वैशम्पायन उवाच  
एवं कथयमानानां नृपाणां बुद्धिशालिनाम् ।  
न किंचिदब्रवीद् राजा भीष्मकः पुत्रकारणात् ॥ ३९॥  
महावीर्यमदोत्सिक्तं भार्गवास्त्राभिरक्षितम् ।  
रणप्रचण्डातिरथं विचिन्त्य मनसा सुतम् ॥ 2.49.४०॥  
भीष्मक उवाच  
कृष्णं न सहते नित्यं पुत्रो मे बलदर्पितः ।.  
नित्याभिमानी च रणे न बिभेति च कस्यचित् ॥ ४१ ॥  
कृष्णस्य भुजवीर्येण ह्रियते नात्र संशयः ।  
भविष्यति ततो युद्धं महापुरुषविग्रहम् ॥ ४२ ॥  
द्वेषी चैवाभिमानी च कुतो जीवति मे सुतः ।  
जीवितं नात्र पश्यामि मम पुत्रस्य केशवात् ॥ ४३ ॥  
कन्याहेतोः सुतं ज्येष्ठं पितॄणां नन्दिवर्द्धनम् ।  
कारयिष्ये कथं युद्धं पुत्रेण सह केशवम् ॥ ४४ ॥  
न च नारायणं देवं वरमिच्छति रुक्मवान् ।  
मूढभावो मदोन्मत्तः संग्रामेष्वनिवर्तकः ।  
नियतं भस्मसाद् याति तूलराशिर्यथानलात् ॥ ४५ ॥  
करवीरेश्वरः शूरः शृगालश्चित्रयोधिना ।  
क्षणेन भस्मसान्नीतः केशवेन बलीयसा ॥ ४६ ॥  
वृन्दावनेऽवसच्छ्रीमान् केशवो बलिनां वरः ।  
उद्धृत्यैकेन हस्तेन सप्ताहं धृतवान् गिरिम् ॥ ४७ ॥  
दुष्करं कर्म संस्मृत्य मनः सीदति मे भृशम् ॥ ४८ ॥  
नगेन्द्रे सहसाऽऽगम्य दैवतैः सह वृत्रहा ।  
अभिषिच्याब्रवीत् कृष्णमुपेन्द्रेति शचीपतिः ॥ ४९ ॥  
यथा वै दमितो नागः कालियो यमुनाह्रदे ।  
विषाग्निज्वलितो घोरः कालान्तकसमप्रभः ॥ 2.49.५० ॥  
केशी चापि महावीर्यो दानवो हयविग्रहः ।  
निहतो वासुदेवेन देवैरपि दुरासदः ॥ ५१ ॥  
सान्दीपनिसुतश्चैव चिरनष्टो हि सागरे ।  
दैत्यं पञ्चजनं हत्वा आनीतो यममन्दिरात् ॥ ५२ ॥  
गोमन्ते सुमहद् युद्धे बहुभिर्वेष्टितावुभौ ।  
कृत्वा वित्रासजननं नागाश्वरथसंक्षयम् ॥ ५३ ॥  
गजेन गजवृन्दानि रथेन रथयोधिनः ।  
सादिनश्चाश्वयोधेन नरेण च पदातिनः ।  
जघ्नतुस्तौ महावीर्यौ वसुदेवसुतावुभौ ॥ ५४ ॥  
न देवासुरगन्धर्वा न यक्षोरगराक्षसाः ।  
न नागा न च दैत्येन्द्रा न पिशाचा न गुह्यकाः ॥ ५५ ॥  
कृतवन्तस्तथा घोरं गजाश्वरथसंक्षयम् ।  
तमनुस्मृत्य संग्रामं भृशं सदिति मे मनः ॥ ५६ ।  
न मया श्रुतपूर्वो वा दृष्टपूर्वः कुतोऽपि वा ।  
तादृशो भुवि मर्त्योऽन्यो वासुदेवात्सुरोत्तमात्॥५७।  
सम्यगाह महाबाहुर्दन्तवक्त्रो महीपतिः ।  
सान्त्वयित्वा महावीर्यं संविधास्याम यत्क्षमम् ॥ ५८ ॥  
वैशम्पायन उवाच  
इति संचिन्त्य मनसा बलाबलविनिश्चयम् ।  
गमनाय मतिं चक्रे प्रसादयितुमच्युतम् ॥ ५९ ॥  
चिन्तयानो नरेन्द्रस्तु बहुभिर्नयशालिभिः ।  
सूतमागधबन्दिभ्यो बोधितः स्तुतिमङ्गलैः ॥ 2.49.६० ॥  
प्रभातायां रजन्यां तु कृतपूर्वाह्णिकक्रियाः ।  
उपविष्टा नृपाः सर्वे स्वेषु विश्रामवेश्मसु ॥ ६१ ॥  
ये विसृष्टास्तु राजानो विदर्भायां नराधिपैः ।  
तैरागम्य स्वभूपेषु रहो गत्वा निवेदितम् ॥ ६२ ॥  
श्रुत्वा कृष्णाभिषेकं तु केचिद् धृष्टा नराधिपाः ।  
केचिद् दीनतरा भीता उदासीनास्तथा परे ॥ ६३ ॥  
त्रिधा प्रभिन्ना सा सेना नरनागाश्वमालिनी ।  
महार्णव इव क्षुब्धा अभिषेकेण चालिता ॥ ६४ ॥  
नृपाणां भेदमालोक्य भीष्मको राजसत्तमः ।  
व्यतिक्रममचिन्त्यं च कृतं नृपतिना स्वयम् ॥ ६५ ॥  
विचिन्त्य मनसा राजा दह्यमानेन चेतसा ।  
जगाम नरदेवानां समाजे प्रतिबोधितुम् ॥ ६६ ॥  
एतस्मिन्नन्तरे दूताः सम्प्राप्ताः क्रथकैशिकौ ।  
लेखमुद्धृत्य शिरसा विविशुस्ते नृपार्णवम् ॥ ६७ ॥  
इति श्रीमहाभारते खिलभागे हरिवंशे विष्णुपर्वणि रुक्मिणीस्वयंवरे एकोनपञ्चाशत्तमोऽध्यायः ॥ ४९ ॥