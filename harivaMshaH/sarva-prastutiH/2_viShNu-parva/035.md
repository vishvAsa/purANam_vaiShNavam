+++
title = "०३५"

+++
वैशम्पायन उवाच  
मथुरोपवने गत्वा निविष्टांस्तान् नराधिपान् ।  
अपश्यन् वृष्णयः सर्वे पुरस्कृत्य जनार्दनम् ॥ १ ॥  
ततो हृष्टमनाः कृष्णो रामं वचनमब्रवीत् ।  
त्वरते खलु कार्यार्थो देवतानां न संशयः ॥ २ ॥  
यथायं संनिकृष्टो हि जरासंधो नराधिपः ।  
लक्ष्यन्ते हि ध्वजाग्राणि रथानां वातरंहसाम् ॥ ३ ॥  
एतानि शशिकल्पानि नृपाणां विजिगीषताम् ।  
छत्राण्यार्य विराजन्ते प्रोच्छ्रितानि सितानि च ॥ ४ ॥  
अहो नृपरथोदग्रा विमलाश्छत्रपङ्क्तयः ।  
अभिवर्तन्ति नः शुभ्रा यथा खे हंसपङ्क्तयः॥५॥  
नृपः प्राप्तो जरासंधो महीपतिः ।  
आवयोर्युद्धनिकषः प्रथमः समरातिथिः ॥ ६ ॥  
आर्य तिष्ठाव सहितावनुप्राप्ते महीपतौ ।  
युद्धारम्भः प्रयोक्तव्यो बलं तावद्विमृश्यताम् ॥ ७ ॥  
एवमुक्त्वा ततः कृष्णः स्वस्थः संग्रामलालसः ।  
जरासंधबलं प्रेप्सुश्चकार बलदर्शनम् ॥ ८ ॥  
वीक्षमाणश्च तान् सर्वान् नृपान् यदुवरोऽव्ययः।  
आत्मनैवात्मनो वाक्यमुवाच हृदि मन्त्रवित् ॥ ९ ॥  
इमे ते पृथिवीपालाः पार्थिवे वर्त्मनि स्थिताः ।  
ये विनाशं गमिष्यन्ति शास्त्रदृष्टेन कर्मणा ॥ 2.35.१० ॥  
प्रोक्षितान् खल्विमान्मन्ये मृत्युना नृपपुङ्गवान् ।  
स्वर्गगामीनि चाप्येषां वपूंषि प्रचकाशिरे ॥ ११॥  
स्थाने भारपरिश्रान्ता वसुधेयं दिवं गता ।  
एषां नृपाणां मुख्यानां बलौघैरभिपीडिता ॥ १२ ॥  
मही निरन्तरा चेयं बलराष्ट्राभिसंवृता ।  
स्वल्पेन खलु कालेन विविक्तं पृथिवीतलम् ॥ १३ ॥  
भविष्यति नरेन्द्रौघैः शतशो विनिपातितैः ।  
वैशम्पायन उवाच  
जरासंधस्ततः क्रुद्धः प्रभुः सर्वमहीक्षिताम् ॥ १४ ॥  
नराधिपसहस्रौघैरनुयातो महाद्युतिः ।  
व्यायतोदग्रतुरगैः सुयानैः सुसमाहितैः ॥ १५ ॥  
रथैः सांग्रामिकैर्युक्तैरसङ्गगतिभिः क्वचित्।  
हेमकक्षैर्महाघण्टैर्वारणैर्वारिदोपमैः ॥ १६ ॥  
महामात्रोत्तमारूढैः कल्पितै रणकोविदैः ।  
स्वारूढैः सादिभिर्युक्तैः प्रेङ्खमाणैः प्रवल्गितैः॥ १७ ॥  
वाजिभिर्वायुसंकाशैः प्लवद्भिरिव पत्रिभिः ।  
खड्गचर्मधरोदग्रैः पत्तिभिर्बलिनां वरैः ॥ १८ ॥  
सहस्रसंख्यासंयुक्तैरुत्पतद्भिरिवोरगैः ।  
एवं चतुर्विधैः सैन्यैः कम्पमानैरिवाम्बुदैः ॥ १९ ॥  
नृपः प्रयातो बलवाञ्जरासंधो धृतव्रतः ।  
स रथैर्मेघनिर्घोषैर्गजैश्च मदसंयुतैः ॥ 2.35.२० ॥  
ह्रेषमाणैश्च तुरगैः क्ष्वेडमानैश्च पत्तिभिः ।  
नादयानो दिशः सर्वास्तस्याः पुर्या वनानि च ॥ २१ ॥  
स राजा सागराकारः ससैन्यः प्रत्यदृश्यत ।  
तद्बलं पृथिवीशानां हृष्टयोधजनाकुलम् ॥ २२ ॥  
क्ष्वेडितास्फोटितरवं मेघसैन्यमिवाबभौ ।  
रथैः पवनसम्पातैर्गजैश्च जलदोपमैः ।  
तुरगैश्च जवोपेतैः पत्तिभिः खगमोपमैः ॥ २३ ॥  
विमिश्रं सर्वतो भाति मत्तद्विपसमाकुलम् ।  
घर्मान्ते सागरगतं यथाभ्रपटलं तथा ॥ २४ ॥  
सबलास्ते महीपाला जरासंधपुरोगमाः ।  
परिवार्य पुरीं सर्वे निवेशायोपचक्रिरे ॥ २५ ॥  
बभौ तस्य निविष्टस्य बलश्रीःशिबिरस्य वै ।  
शुक्लपर्यन्तपूर्णस्य यथा रूपं महोदधेः ॥ २६ ॥  
वीतरात्रे ततः काले समुत्तस्थुमहीक्षितः ।  
आरोहणार्थं पुर्यास्ते समीयुर्युद्धलालसाः ॥ २७ ॥  
समवायीकृताः सर्वे यमुनामनु ते नृपाः ।  
निविष्टा मन्त्रयामासुर्युद्धकालकुतूहलाः ॥ २८ ॥  
तेषां सुतुमुलः शब्दः शुश्रुवे पृथिवीक्षिताम् ।  
युगान्ते भिद्यमानानां सागराणामिव स्वनः ॥ २९ ॥  
तेषां सकञ्चुकोष्णीषाः स्थविरा वेत्रपाणयः ।  
चेरुर्मा शब्द इत्येवं वदन्तो राजशासनात् ॥ 2.35.३० ॥  
तस्य रूपं बलस्यासीन्निःशब्दस्तिमितस्य वै ।  
लीनमीनग्रहस्येव निःशब्दस्य यथोदधेः ॥ ३१ ॥  
निःशब्दस्तिमिते तस्मिन् योगादिव महार्णवे ।  
जरासंधो बृहद् वाक्यं बृह्स्पतिरिवाददे ॥ ३२॥  
शी्घ्रं समभिवर्तन्तां बलानि पृथिवीक्षिताम् ।  
सर्वतो नगरी चेयं जनौघैः परिवार्यताम् ॥ ३३ ॥  
अश्मयन्त्राणि युज्यन्तां क्षेपणीयाश्च मुद्गराः ।  
कार्या भूमिः समा सर्वा जलौघैश्च परिप्लुता ।  
ऊर्ध्वं चापा निवाह्यन्तां प्रासा वै तोमरास्तथा ॥ ३४ ॥  
दयितां चैव टङ्काद्यैः खनित्रैश्च पुरी द्रुतम् ।  
नृपाश्च युद्धमार्गज्ञा विन्यस्यन्ताभदूरतः ॥ ३५ ॥  
अद्यप्रभृति सैन्यैर्मे पुरीरोधः प्रवर्त्यताम् ।  
यावदेतौ रणे गोपौ वसुदेवसुतावुभौ ॥ ३६ ॥  
संकर्षणं च कृष्णं च घातयामि शितैः शरैः ।  
आकाशमपि पाणौघैर्निःसम्पातं यथा भवेत् ॥ ३७ ॥  
मयानुशिष्टास्तिष्ठन्तु पुरीभूमिषु भूमिपाः ।  
तेषु तेष्ववकाशेषु शीघ्रमारुह्यतां पुरी ॥ ३८ ॥  
मद्रः कलिङ्गाधिपतिश्चेकितानः सबाह्लिकः ।  
काश्मीरराजो गोनर्दः करूषाधिपतिस्तथा ॥ ३९ ॥  
पुनः किम्पुरुषश्चैव पर्वतीयो ह्यनामयः ।  
नगर्याः पश्चिमं द्वारं शीघ्रमारोधयन्त्विति ॥ 2.35.४० ॥  
पौरवो वेणुदारिश्च वैदर्भः सोमकस्तथा ।  
रुक्मी च भोजाधिपतिः सूर्याक्षश्चैव मालवः ॥ ४१ ॥  
विन्दानुविन्दावावन्त्यौ दन्तवक्त्रश्च वीर्यवान् ।  
छागलिः पुरमित्रश्च विराटश्च महीपतिः ॥ ४२ ॥  
कौरव्यो मालवश्चैव शतधन्वा विदूरथः ।  
भूरिश्रवास्त्रिगर्तश्च बाणः पञ्चनदस्तथा ॥ ४१ ॥  
उत्तरं नगरद्वारमेते दुर्गसहा नृपाः ।  
आरुह्य चाभिमर्दन्तां वज्रप्रतिमगौरवाः ॥ ४४ ॥  
उलूकः कैतवश्चैव वीरश्चांशुमतः सुतः ।  
एकलव्यो बृहत्क्षत्रः क्षत्रधर्मा जयद्रथः ॥ ४५ ॥  
उत्तमौजाश्च शल्यश्च कौरवाः कैकयास्तथा ।  
वैदिशो वामदेवश्च सांकृतिश्च सिनीपतिः ॥ ४६ ॥  
पूर्वं नगरनिर्व्यूहमैतेष्वायत्तमस्तु नः ।  
दारयन्तो विधावन्तु वाता इव बलाहकान् ॥ ४७ ॥  
अहं च दरदश्चैव चेदिराजश्च वीर्यवान् ।  
दक्षिणं नगरद्वारं पालयामः सुदंशिताः ॥ ४८ ॥  
एवमेषा पुरी क्षिप्रं समन्ताद् वेष्टिता बलैः ।  
वज्रावपातविषमं प्राप्नोतु तुमुलं भयम् ॥ ४९ ॥  
गदिनो ये गदाभिस्ते परिघैः परिघायुधाः ।  
अपरे विविधैः शस्त्रैर्दारयन्तु पुरीमिमाम् ॥ 2.35.५० ॥  
अद्यैव नगरी ह्येषा विषमोच्चयसंकटा ।  
कार्या भूमिसमा सर्वा भवद्भिर्वसुधारधिपैः ॥ ५१ ॥  
चतुरङ्गबलैर्व्यूह्य जरासंधो व्यवस्थितः ।  
अथाभ्ययाद् यदून् क्रुद्धैः सह सर्वैर्नराधिपैः ॥ ५२ ॥  
प्रतिजग्मुर्दशार्हास्तं व्यूढानीकाः प्रहारिणः ।  
तद् युद्धमभवद् घोरं तेषां देवासुरोपमम् ।  
अल्पानां बहुभिः सार्धं व्यतिषक्तरथद्विपम् ॥ ५३ ॥  
नगरान्निस्सृतौ दृष्ट्वा वसुदेवसुतावुभौ ।  
क्षुभितं नृवरानीकं त्रस्तसम्मूढवाहनम् ॥ ५४॥  
रथस्थौ दंशितौ चैव चेरतुस्तत्र यादवौ ।  
मकराविव संरब्धौ समुद्रक्षोभणावुभौ ॥ ५५ ॥  
तयोः प्रयुध्यतोः संख्ये मतिरासीन्महात्मनोः ।  
आयुधानां पुराणानामादानकृतलक्षणा ॥ ५६ ॥  
ततः खान्निपतन्ति स्म दिव्यान्याहवसम्प्लवे ।  
लेलिहानानि दीप्तानि महान्ति सुदृढानि च ॥ ५७ ॥  
क्रव्यादैरनुयातानि मूर्तिमन्ति बृहन्ति च ।  
तृषितान्याहवे भोक्तुं नृपमांसानि वै भृशम् ॥ ५८ ॥  
दिव्यस्रग्दामधारीणि त्रासयन्ति च खेचरान् ।  
प्रभया भासमानानि पतमानानि चाम्बरात् ॥ ५९ ॥  
हलं संवर्तकं नामं सौनन्दं मुसलं तथा ।  
धनुषां प्रवरं शार्ङ्गं गदा कौमोदकी तथा ॥ 2.35.६० ॥  
चत्वार्येतानि तेजांसि विष्णुप्रहरणानि च ।  
ताभ्यां समवतीर्णानि यादवाभ्यां महामृधे ॥ ६१ ॥  
जग्राह प्रथमं रामो ललामप्रतिमं हलम् ।  
सर्पन्तमिव सर्पेन्द्रं दिव्यमालाकुलं मृधे ॥ ६२ ॥  
सौनन्दं च ततः श्रीमान् निरानन्दकरं द्विषाम् ।  
सव्येन सात्वतां श्रेष्ठो जग्राह मुसलोत्तमम् ॥ ६३ ॥  
दर्शनीयं च लोकेषु धनुर्जलदनिःस्वनम् ।  
नाम्ना शार्ङ्गमिति ख्यातं कृप्णो जग्राह वीर्यवान् ॥ ६४ ॥  
देवैर्निगदितार्थस्य गदा तस्यापरे करे ।  
निक्षिप्ता कुमुदाक्षस्य नाम्ना कौमोदकीति सा ॥ ६५ ॥  
तौ सप्रहरणौ वीरौ साक्षात् विष्णुतनूपमौ ।  
समरे रामगोविन्दौ रिपूंस्तान् प्रत्ययुद्ध्यताम् ॥ ६६ ॥  
सायुधप्रग्रहौ वीरौ तावन्याश्रयावुभौ ।  
पूर्वजानुजसंज्ञौ तौ रामगोविन्दलक्षणौ ॥ ६७ ॥  
द्विषत्सु प्रतिकुर्वाणौ पराक्रान्तौ यथेश्वरौ ।  
विचेरतुर्यथा देवौ वसुदेवसुतावुभौ ॥ ६८ ॥  
हलमुद्यम्य रामस्तु सर्पेन्द्रमिव कोपितः ।  
चचार समरे वीरो विद्विषामन्तको यथा ॥ ६९ ॥  
विकर्षन् रथवृन्दानि क्षत्रियाणां महात्मनाम् ।  
चकार रोषं सफलं नागेषु च हयेषु च ॥ 2.35.७० ॥  
कुञ्जराल्लाँङ्गलक्षिप्तान् मुसलाक्षेपताडितान् ।  
रामो विराजन् समरे निर्ममन्थ यथाचलान् ॥७१॥  
ते वध्यमाना रामेण रणे क्षत्रियपुङ्गवाः ।  
जरासंधान्तिकं भीताः समरात् प्रतिजग्मिरे ॥ ७२ ॥  
तानुवाच जरासंधः क्षत्रधर्मे व्यवस्थितः ।  
धिगेतां क्षत्रवृत्तिं वः समरे कातरान्मनाम् ॥ ७३ ॥  
परावृत्तस्य समरे विरथस्य पलायतः ।  
भ्रूणहत्यामिवासह्यां प्रवदन्ति मनीषिणः ॥ ७४ ॥  
भीताः कस्मान्निवर्तध्वं धिगेनां क्षत्रवृत्तिताम् ।  
क्षिप्रं सर्वे निवर्तध्वं मम वाक्येन चोदिताः ॥ ७५। ॥  
अथवा तिष्ठत रथैः प्रेक्षकाः समवस्थिताः ।  
यावदेतौ रणे गोपौ प्रेषयामि यमक्षयम् ॥ ७६ ॥  
ततस्ते क्षत्रियाः सर्वे जरासंधेन नोदिताः ।  
सृजन्तः शरजालानि हृष्टा योद्धुं व्यवस्थिताः ॥ ७७ ॥  
ते हयैः काञ्चनापीडै रथैश्चाम्बुदनादिभिः ।  
नागैश्चाम्बुदसंकाशैर्महामात्रप्रचोदितैः ॥ ७८ ॥  
सतनुत्राः सनिस्त्रिंशाः सपताकायुधध्वजाः ।  
स्वारोपितधनुष्मन्तः सतूणीराः सतोमराः ॥ ७९ ॥  
सच्छत्राः सादिनश्चैव चारुचामरवीजिताः ।  
रणे तेऽधिगता रेजुः स्यन्दनस्था महीक्षितः ॥ 2.35.८० ॥  
तै युद्धरागा रथिनो व्यगाहन्त युधां वराः ।  
गदाभिश्चैव गुर्वीभिः क्षेपणीयैश्च मुद्गरैः ॥ ८१ ॥  
एतस्मिन्नन्तरे तत्र देवानां नन्दिवर्धनः ।  
सुपर्णध्वजमास्थाय कृष्णस्तु रथमुत्तमम् ॥ ८२ ॥  
समभ्ययाज्जरास्रधं शर्रौर्वेव्याध चाष्टभिः ।  
सारथिं चास्य विव्याध पञ्चभिर्निशितैः शरैः ॥ ८३ ॥  
जघान तुरगांश्चाजौ यतमानस्य वीर्यवान् ।  
तं कृच्छ्रगतमाज्ञाय चित्रसेनो महारथः ॥ ८४ ॥  
सेनानीः कैशिकश्चैव कृष्णं विविधतुः शरैः ।  
त्रिभिर्विव्याध संसक्तं बलदेवं च कैशिकः ॥ ८५ ॥  
बलदेवो धनुश्चास्य भल्लेनाजौ द्विधाकरोत् ।  
जवेनाभ्यर्दयच्चापि तानरीञ्छरवृष्टिभिः ॥ ८६ ॥  
बहुभिर्बहुधा वीरान् समन्तात् स्वर्णभूषणैः ।  
तं चित्रसेनः संरब्धो विव्याध नवभिः शरैः ॥ ८७ ॥  
कैशिकः पञ्चभिश्चापि जरासंधश्च सप्तभिः ।  
त्रिभिस्त्रिभिश्च नाराचैस्तान् बिभेद जनार्दनः ॥ ८८ ॥  
पञ्चभिः पञ्चभिश्चैव बलदेवः शितैः शरैः ।  
रथं चैवास्य चिच्छेद चित्रसेनस्य वीर्यवान् ॥ ८९ ॥  
बलदेवो धनुश्चास्य भल्लेनाजौ द्विधाकरोत् ।  
स च्छिन्नधन्वा विरथो गदामादाय वीर्यवान् ॥ 2.35.९० ॥  
अभ्यधावत् सुसंरब्धो जिघांसुर्मुसलायुधम् ।  
सिसृक्षतस्तु नाराचाश्चित्रसेनवधैषिणः ।  
धनुश्चिच्छेद रामस्य जरासंधो महाबलः ॥ ९१ ॥  
गदया च जघानाश्वान् क्रोधात् स मगधेश्वरः ।  
रामं चाभ्यद्रवद् वीरो जरासंधो महाबलः ॥ ९२ ॥  
आदाय मुसलं रामो जरासंधमुपाद्रवत् ।  
तयोस्तद् युद्धमभवत् परस्परवधैषिणोः ॥ ९३ ॥  
चित्रसेनस्तु संसक्तं दृष्ट्वा रामेण मागधम् ।  
रथमन्यं समारुह्य जरासंधमवारयत् ॥ ९४ ॥  
ततो बलेन महता गजानीकेन चाप्यथ ।  
उभयोरन्तरे ताभ्यां स्वकुलं समपद्यत ॥ ९५ ॥  
ततः सैन्येन महता जरासंधोऽभिसंवृतः ।  
रामकृष्णाग्रगान् भोजानाससाद महाबलः ॥ ९६ ॥  
तत्र प्रक्षुभितस्येव सागरस्य महास्वनः ।  
प्रादुर्बभूव तुमुलः सेनयोरुभयोरपि ॥ ९७ ॥  
वेणुभेरीमृदङ्गानां शङ्खानां च सहस्रशः ।  
उभयोः सेनयो राजन् प्रादुरासीन्महास्वनः ॥ ९८ ॥  
क्ष्वेडितास्फोटितोत्क्रुष्टैस्तुमुलः सर्वतोऽभवत्।  
उत्पपात रजश्चापि खुरनेमिसमुद्धतम् ॥ ९९ ॥  
समुद्यतमहाशस्त्राः प्रगृहीतशरासनाः ।  
अन्योन्यमभिगर्जन्तः शूरास्तत्रावतस्थिरे ॥ 2.35.१००॥  
रथिनः सादिनश्चैव पत्तयश्च सहस्रशः ।  
गजाश्चातिबलास्तत्र समुत्पेतुः समन्ततः ॥ १०१॥  
स संनिपातस्तुमुलस्त्यक्त्वा प्राणानवर्तत ।  
वृष्णिभिः सह योधानां जरासंधस्य दारुणः ॥ १०२॥  
ततः शिनिरनाधृष्टिर्बभ्रुर्विपृथुराहुकः ।  
बलदेवं पुरस्कत्य सैन्यस्याद्धेंन दंशिताः ॥१०३॥  
दक्षिणं पक्षमासेदुः शत्रुसैन्यस्य भारत ।  
पालितं चेदिराजेन जरासंधेन वा विभो ॥ १०४॥  
उदीच्यैश्च महावीर्यैः शल्यशाल्वादिभिर्नृपैः ।  
सृजन्तः शरवर्षाणि समभित्यक्तजीविताः ॥ १०५॥  
अवगाहः पृथुः कङ्कः शतद्युम्नो विदूरथः ।  
हृषीकेशं पुरस्कृत्य सैन्यस्यार्द्धेन दंशिताः ॥ १०६॥  
भीष्मकेणाभिगुप्तश्च रुक्मिणा च महात्मना ।  
देवकेनापि राजेन्द्र तथा मद्रेश्वरेण च ॥१०७॥  
प्राच्यैश्च दाक्षिणान्यैश्च गुप्तवीर्यबलान्वितैः ।  
तेषां च युद्धमभवत् समभित्यक्तजीवितम् ॥ १०८॥  
शक्त्यृष्टिप्रासबाणौघान् सृजतामशनिस्वनान् ।  
सात्यकिश्चित्रकः श्यामो युयुधानश्च वीर्यवान् ।  
राजाधिदेवो मृदुरः श्वफल्कश्च महारथः ॥ १०९॥  
सत्राजिच्च प्रसेनश्च बलेन महता वृताः।  
व्यूहस्य पुच्छं ते सर्वे प्रतीयुर्द्विषतां मृधे ॥2.35.११०॥  
व्यूहस्यार्द्धं समासेदुर्मृदुरेणाभिरक्षिताः ।  
राजभिश्चापि बहुभिर्वैणुदारिमुखैः सह ॥ १११॥  
इति श्रीमहाभारते खिलभागे हरिवंशे विष्णुपर्वणि मथुरोपरोधे युद्धवर्णने पञ्चत्रिंशोऽध्यायः ॥ ३५ ॥