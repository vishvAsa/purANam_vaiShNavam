+++
title = "०२८"

+++
वैशम्पायन उवाच  
स चिन्तयित्वा धनुषो भङ्गं भोजविवर्धनः ।  
बभूव विमना राजा चिन्तयन् भृशदुःखितः ॥ १ ॥  
कथं बालो विगतभीरवमत्य महाबलम् ।  
प्रेक्ष्यमाणस्तु पुरुषैर्धनुर्भङ्क्त्वा विनिर्गतः ॥ २ ॥  
यस्यार्थे दारुणं कर्म कृतं लोकविगर्हितम् ।  
पितृष्वस्रात्मजान् वीरान्षडेवाहं न्यपोथयम् ॥ ३ ॥  
दैवं पुरुषकारेण न शक्यमतिवर्तितुम् ।  
नारदोक्तं च वचनं नूनं मह्यमुपस्थितम् ॥ ४ ॥  
एवं राजा विचिन्त्याथ निष्क्रम्य स्वगृहोत्तमात्।  
प्रेक्षागारं जगामाशु मञ्चानामवलोककः ॥ ५ ॥  
स दृष्ट्वा सर्वनिर्युक्तं प्रेक्षागारं नृपोत्तमः ।  
श्रेणीनां दृढनिर्युक्तैर्मञ्चवाटैर्निरन्तरम् ॥ ६ ॥  
सोत्तमागारयुक्ताभिर्वलभीभिर्विभूषितम् ।  
छदीभिः सम्प्रवृद्धाभिरेकस्तम्भैर्विभूषितम् ॥ ७ ॥  
सर्वतः सारनिर्व्यूहं स्वायतं सुप्रतिष्ठितम् ।  
उदग्राक्लिष्टसुक्लिष्टमञ्चारोहणमुत्तमम् ॥ ८ ॥  
नृपासनपरिक्षिप्तं संचारपथसंकुलम्।  
छन्नं तद् वेदिकाभिश्च मानुषौघभरक्षमम् ॥ ९ ॥  
स टष्ट्वा भूषितं रङ्गमाज्ञापयत बुद्धिमान् ।  
श्वः सचित्राः समाल्याश्च सपताकास्तथैव च ॥ 2.28.१० ॥  
सुवासिता वपुष्मन्त उपनीतोत्तरच्छदाः ।  
क्रियन्तां मञ्चवाटाश्च वलभ्यो वीथयस्तथा ॥ ११ ॥  
रङ्गवाटे करीषस्य कल्प्यन्तां राशयोऽव्ययाः ।  
पटास्तरणशोभाश्च वलयश्चानुरूपतः ॥ १२  
स्थाप्यन्तां सुनिखाताश्च पानकुम्भा यथाक्रमम् ।  
उदभारसहाः सर्वे सकाञ्चनघटोत्तमाः ॥ १३ ॥  
वलयश्चोपकल्प्यन्तां कषायाश्चैव कुम्भशः ।  
प्राश्निकाश्च निमन्त्र्यन्तां श्रेण्यश्च सपुरोगमाः ॥ १४ ॥  
आज्ञा च देया मल्लानां प्रेक्षकाणां तथैव च ।  
समाजे मञ्चशोभाश्च कल्प्यन्तां सूपकल्पिताः ॥ १५ ॥  
एवमाज्ञाप्य राजा स समाजविधिमुत्तमम् ।  
समाजवाटान्निष्क्रम्य विवेश स्वं निवेशनम् ॥ १६ ॥  
आह्वानं तत्र संचक्रे तस्य मल्लद्वयस्य वै ।  
चाणूरस्याप्रमेयस्य मुष्टिकस्य तथैव च ॥ १७ ॥  
तौ तु मल्लौ महावीर्यौ बलिनौ बाहुशालिनौ ।  
कंसस्याज्ञां पुरस्कृत्य हृष्टौ विविशतुस्तदा ॥ १८॥  
तौ समीपगतौ दृष्ट्वा मल्लौ जगति विश्रुतौ ।  
उवाच कंसो नृपतिः सोपन्यासमिदं वचः ॥ १९ ॥  
भवन्तौ मम विख्यातौ मल्लौ वीरध्वजोच्छ्रितौ ।  
पूजितौ च यथान्यायं सत्कारार्हौ विशेषतः ॥ 2.28.२० ॥  
तन्मत्तो यदि सत्कारः स्मर्यते सुकृतानि च ।  
कर्तव्यं मे महत् कर्म भवद्भ्यां स्वेन तेजसा ॥ २१ ॥।  
यावेतौ मम संवृद्धौ व्रजे गोपालकावुभौ ।  
संकर्षणश्च कृष्णश्च बालावपि जितश्रमौ ॥ २२ ॥  
एतौ रङ्गगतौ युद्धे युद्ध्यमानौ वनेचरौ ।  
निपातानन्तरं शीघ्रं हन्तव्यौ नात्र संशयः ॥ २३ ॥  
बालाविमौ सुचपलावक्रियाविति सर्वथा ।  
नावज्ञा तत्र कर्तव्या कर्तव्यो यत्न एव हि ॥ २४ ॥  
ताभ्यां युधि निरस्ताभ्यां गोपाभ्यां रङ्गसंनिधौ ।  
आयत्यां च तदात्वे च श्रेयो मम भविष्यति ॥२५।  
नृपतेः स्नेहसंयुक्तैर्वचोभिर्हृष्टमानसौ ।  
ऊचतुर्युद्धसम्मत्तौ मल्लौ चाणूरमुष्टिकौ ॥ २६ ॥  
यद्यावयोस्तौ प्रमुखे स्थास्येते गोपकिल्बिषौ ।  
हतावित्येव मन्तव्यौ प्रेतरूपौ तपस्विनौ ॥ २७ ॥  
यद्यावां प्रतियोत्स्येते तावरिष्टपरिप्लुतौ ।  
आवाभ्यां रोषयुक्ताभ्यां प्रमुखे तौ वनेचरौ ॥ २८ ॥  
एवं वाग्विषमुत्सृज्य तावुभौ मल्लपुङ्गवौ ।  
अनुज्ञातौ नरेन्द्रेण स्वे गृहे तौ प्रजग्मतुः ॥ २९ ॥  
महामात्रं ततः कंसो बभाषे हस्तिजीविनम् ।  
हस्ती कुवलयापीडः समाजद्वारि तिष्ठतु ॥ 2.28.३० ॥  
बलवान् मदलोलाक्षश्चपलः क्रोधनो नृषु ।  
दानोत्कटकटश्चण्डः प्रतिवारणरोषणः ॥ ३१ ॥  
स संनोदयितव्यस्ते तावुद्दिश्य वनौकसौ ।  
वसुदेवसुतौ वीरौ यथा स्यातां गतायुषौ ३२ ॥  
त्वया चैव गजेन्द्रेण यदि तौ गोष्ठजीविनौ ।  
भवेतां पतितौ रङ्गे पश्येयमहमुत्कटौ ॥ ३३ ॥  
ततस्तौ पतितौ दृष्ट्वा वसुदेवः सबान्धवः ।  
छिन्नमूलो निरालम्बः सभार्यो विनशिष्यति ॥ ३४ ॥  
ये चेमे यादवा मूर्खाः सर्वे कृष्णपरायणाः ।  
विनशिष्यन्ति च्छिन्नाशा दृष्ट्वा कृष्णं निपातितम् ॥३५॥  
एतौ हत्वा गजेन्द्रेण मल्लैर्वा स्वयमेव वा ।  
पुरीं निर्यादवीं कृत्वा विचरिष्याम्यहं सुखी ॥ ३६ ॥  
करके मैं सुखपूर्वक विचरूँगा ॥ ३६ ॥  
पिता हि मे परित्यक्तो यादवानां कुलोद्वहः ।  
शेषाश्च मे परित्यक्ता यादवाः कृष्णपक्षिणः ॥ ३७ ॥  
न चाहमुग्रसेनेन जातः किल सुतार्थिना ।  
मानुषेणाल्पवीर्येण यथा मामाह नारदः ॥ ३८ ॥  
महामात्र उवाच  
कथमुक्तं नारदेन राजन् देवर्षिणा पुरा ।  
आश्चर्यमेतत् कथितं त्वत्तः श्रुतमरिंदम ॥ ३९ ॥  
कथमन्येन जातस्त्वमुग्रसेनात् पितुर्विना ।  
तव मात्रा कथं राजन् कृतं कर्मेदमीदृशम् ॥ 2.28.४० ॥  
अन्यापि प्राकृता नारी न कुर्याच्च जुगुप्सितम् ।  
विस्तरं श्रोतुमिच्छामि ह्येतत् कौतूहलं हि मे ॥ ४१ ॥  
कंस उवाच  
यथा कथितवान् विप्रो महर्षिर्नारदः प्रभुः ।  
तथाहं सम्प्रवक्ष्यामि यदि तै श्रवणे मतिः ॥ ४२॥  
आगतः शक्रसदनात् स वै शक्रसखो मुनिः ।  
चन्द्रांशुशुक्लवसनो जटामण्डलमुद्वहन् ॥ ४३ ॥  
कृष्णाजिनोत्तरीयेण रुक्मयज्ञोपवीतवान् ।  
दण्डी कमण्डलुधरः प्रजापतिरिवापरः ॥ ४४ ॥  
गाता चतुर्णां वेदानां विद्वान् गान्धर्ववेदवित् ।  
स नारदोऽथ देवर्षिर्ब्रह्मलोकचरोऽव्ययः ॥ ४५ ॥  
तमागतमृषिं दृष्ट्वा पूजयित्वा यथाविधि ।  
पाद्यार्घ्यमासनं दत्त्वा सम्प्रवेश्योपविश्य ह ॥ ४६ ॥  
सुखोपविष्टोऽथ मुनिः पृष्ट्वा च कुशलं मम ।  
उवाच च प्रीतमना देवर्षिर्भावितात्मवान् ॥ ४७ ॥  
नारद उवाच  
पूजितोऽहं त्वया वीर विधिदृष्टेन कर्मणा ।  
इदमेकं मम वचः श्रूयतां प्रतिगृह्यताम् ॥ ४८ ॥  
गतोऽहं देवसदनं सौवर्णं मेरुपर्वतम् ।  
सोऽहं कदाचिद् देवानां समाजे मेरुमूर्धनि ॥ ४९ ॥  
तत्र मन्त्रयतामेवं देवतानां मया श्रुतः ।  
भवतः सानुगम्यैव वधोपायः सुदारुणः ॥ 2.28.५० ॥  
तत्र यो देवकीगर्भो विष्णुर्लोकनमस्कृतः ।  
योऽस्या गर्भोऽष्टमः कंस स ते मृत्युर्भविष्यति ॥५१॥  
देवानां स तु सर्वस्वं त्रिदिवस्य गतिश्च सः ।  
परं रहस्यं देवानां स ते मृत्युर्भविष्यति ॥ ५२ ॥  
यत्नश्च क्रियतां कंस गर्भाणां पातनं प्रति ।  
नावज्ञा रिपवे कार्या दुर्बले स्वजनेऽपि वा ॥ ५३ ।  
न चायमुग्रसेनः स पिता तव महाबलः ।  
द्रुमिलो नाम तेजस्वी सौभस्य पतिरूर्जितः ॥ ५४ ॥  
श्रुत्वाहं तद् वचस्तस्य किंचिद् रोषसमन्वितः ।  
भूयोऽपृच्छं कथं ब्रह्मन् द्रुमिलो नाम दानवः ॥ ५५ ॥  
मम मात्रा कथं तस्य ब्रूहि विप्र समागमः ।  
एतदिच्छाम्यहं श्रोतुं विस्तरेण तपोधन ॥ ५६ ॥  
नारद उवाच  
हन्त ते कथयिष्यामि शृणु राजन् यथार्थतः ।  
द्रमिलस्य च मात्रा ते संवादं च समागमम् ॥ ५७ ॥  
सुयामुनं नाम नगं तव माता रजस्वला ।  
प्रेक्षितुं सहिता स्त्रीभिर्गता वै सा कुतूहलात् ॥ ५८ ॥  
सा तत्र रमणीयेषु रुचिरद्रुमसानुषु ।  
चचार नगशृङ्गेषु कन्दरेषु नदीषु च ॥ ५९ ॥  
किन्नरोद्गीतमधुराः प्रतिश्रुत्यभिनादिताः ।  
शृण्वन्ती काजननीर्वाचः श्रोत्रसुखावहाः ॥ 2.28.६० ॥  
बर्हिणां चैव विरुतं खगानां च विकूजितम् ।  
अभीक्ष्णमभिशृण्वन्ती स्त्रीधर्ममभिरोचयत् ॥ ६१ ॥  
एतस्मिन्नन्तरे वायुर्वनराजिविनिःसृतः ।  
हृद्यः कुसुमगन्धाढ्यो ववौ मन्मथबोधनः ॥ ६२ ॥  
द्विरेफाभरणाश्चैव कदम्बा वायुघट्टिताः ।  
मुमुचुर्गन्धमधिकं संततासारमूर्छिताः ॥ ६३ ॥  
केसराः पुष्पवर्षैश्च ववृषुर्मदबोधनाः ।  
नीपा दीपा इवाभान्ति पुष्पकण्टकधारिणः ॥ ६४ ॥  
मही नवतृणच्छन्ना शक्रगोपविभूषिता ।  
यौवनस्थेव वनिता स्वं दधारार्तवं वपुः ॥ ६५ ॥  
अथ सौभपतिः श्रीमान् द्रुमिलो नाम दानवः ।  
भविष्यद्दैवयोगेन विधात्रा तत्र नीयते ॥ ६६ ॥  
कामगेन रथेनाशु तरुणादित्यवर्चसा ।  
यदृच्छया गतस्तत्र सुयामुनदिदृक्षया ॥ ६७ ॥  
विहायसा कामगमो मनसोऽप्याशुगामिना ।  
स तं प्राप्य पर्वतेन्द्रमवतीर्य रथोत्तमात् ॥ ६८ ॥  
पर्वतोपवने न्यस्य रथं पररथारुजम् ।  
अथासौ सूतसहितश्चचार नगमूर्धनि ॥ ६९ ॥  
ततो बहून्यपश्येतां काननानि वनानि च ।  
सर्वर्तुगुणसम्पन्नं नन्दनस्येव काननम् ॥ 2.28.७० ॥  
चेरतुर्नगशृङ्गेषु कन्दरेषु नदीषु च ।  
नानाधातुपिनद्धैश्च शृङ्गैर्बहुभिरुच्छ्रितैः ॥ ७१ ॥  
नानारत्नविचित्रैश्च काञ्चनाञ्जनराजतान् ।  
नानाकुसुमगन्धाढ्यान् नानासत्त्वगणैर्युतान् ॥ ७२ ॥  
नानाद्विजगणैर्घुष्टान् नानापुष्पफलद्रुमान् ।  
नानौषधिसमायुक्तानृषिसिद्धानुसेवितान् ॥ ७३ ॥  
विद्याधरान् किम्पुरुषानृक्षवानरराक्षसान् ।  
सिंहान् व्याघ्रान् वराहांश्च महिषाञ्छरभाञ्छशान ॥७४  
सृमरांश्चमरान्न्यङ्कून् मातङ्गान् यक्षराक्षसान् ।  
एवं बहुविधान् पश्यंश्चरमाणो नगोत्तमम् ॥ ७५ ॥  
दूराद् ददर्श नृपतिर्देवीं देवसुतोपमाम् ।  
क्रीडमानां सखीभिश्च पुष्पं चैव विचिन्वतीम् ॥ ७६ ॥  
ततश्चरन्तीं सुश्रोणीं सस्त्रीभिः सह संवृताम् ।  
दृप्त सौभपतिर्दूराद् विस्मयन् सूतमब्रवीत् ॥ ७७ ॥  
कस्येयं मृगशावाक्षी वनान्तरविचारिणी ।  
रूपौदार्यगुणोपेता मन्मथस्य रतिर्यथा ॥ ७८ ॥  
शचीव पुरुहूतस्य उताहो वा तिलोत्तमा ।  
नारायणोरुं निर्भिद्य सम्भूता वरवर्णिनी ।  
ऐलस्य दयिता देवी योषिद्रत्नं किमुर्वशी ॥ ७९ ॥  
क्षीरार्णवे मथ्यमाने सुरासुरगणैः सह ।  
मन्थानं मन्दरं कृत्वामृतार्थमिति नः श्रुतम् ॥ 2.28.८० ॥  
ततोऽमृतात्समुत्तस्थौ देवी श्रीर्लोकभाविनी ।  
नारायणाङ्कलुलिता किं श्रीरेषा वराङ्गना ॥ ८१ ॥  
नीलमेघान्तरगता द्योतयन्त्यचिरप्रभा ।  
तथा योषिद्गणान् मध्ये रूपं प्रद्योतयद् वनम् ॥८२ ॥  
अतीव सुकुमाराङ्गी सुप्रभेन्दुनिभानना ।  
दृष्ट्वा रूपमनिन्द्याङ्ग्या विभ्रान्तो व्याकुलेन्द्रियः ॥८३॥  
कामस्य वशमापन्नो मनो विह्वलतीव मे ।  
भृशं कृन्तति मेऽङ्गानि सायकैः कुसुमायुधः ।  
भित्त्वा हृदि शरान् पञ्च निर्दयं हन्ति मे मनः ॥ ८४ ॥  
हदयाग्निर्वर्धयति आज्यसिक्त इवानलः ।  
कथमद्य भवेत् कार्यं शमार्थं मन्मथाग्निना ॥ ८५ ॥  
केनोपायेन किं कुर्मो भजेन्मां मत्तगामिनी ।  
एवं बहु चिन्तयानो नोपलभ्य च दानवः ॥ ८६ ॥  
सूतमाह मुहूर्तं तु तिष्ठस्व त्वमिहानघ ।  
अहं यास्यामि तां द्रष्टुं कस्येयमिति योषितम् ॥ ८७ ॥  
प्रतीक्षमाणस्तिष्ठस्व यावदागमनं मम ।  
श्रुत्वा तु वचनं तस्य तथास्त्विति वचोऽब्रवीत् ॥८८॥  
एवमुक्त्वा दानवेन्द्रो गमनाय मनो दधे ।  
वार्युपस्पृश्य बलवान् ध्यानमेवान्वचिन्तयत् ॥ ८९ ॥  
मुहूर्तं ध्यानमात्रेण दृष्टं ज्ञानबलात् ततः ।  
उग्रसेनस्य पत्नीति ज्ञात्वा हर्षमुपागतः ॥ 2.28.९० ॥  
उग्रसेनस्य रूपं वै कृत्वा स्वं परिवर्त्य सः ।  
उपासर्पन्महाबाहुः प्रहसन् दानवेश्वरः ॥ ९१ ॥  
स्मयमानश्च शनकैर्जग्राहामितवीर्यवान् ।  
उग्रसेनस्य रूपेण मातरं ते व्यधर्षयत् ॥ ९२ ॥  
सा पतिस्निग्धहृदया तं भावेनोपसर्पती ।  
शङ्किता चाभवत्पश्चात्तस्य गौरवदर्शनात् ॥ ९३ ॥  
सा तमाहोत्थिता भीता न त्वं मम पतिर्धुवम् ।  
कस्य त्वं विकृताचारो येनास्मि मलिनीकृता ॥ ९४ ॥  
एकभर्तृव्रतमिदं मम संदूषितं त्वया ।  
पत्युर्मे रूपमास्थाय नीच नीचेन कर्मणा ॥ ९५ ॥  
किं मां वक्ष्यन्ति रुषिता बान्धवाः कुलपांसनीम् ।  
जुगुप्सिता च वत्स्यामि पतिपक्षैर्निराकृता ॥ ९६ ॥  
धिक्त्वामीदृशमक्षान्तं दुष्कुलं व्युत्थितेन्द्रियम् ।  
अविश्वास्यमनार्यं च परदाराभिमर्शनम् ॥९७॥  
स तामाह प्रसज्जन्तीं क्षिप्तः क्रोधेन दानवः ।  
अहं वै द्रुमिलो नाम सौभस्य पतिरूर्जितः ॥ ९८ ॥  
किं मां क्षिपसि रोषेण मूढे पण्डितमानिनि ।  
मानुषं पतिमाश्रित्य नीचं मृत्युवशे स्थितम् ॥ ९९ ॥  
व्यभिचारान्न दुष्यन्ति स्त्रियः स्त्रीमानगर्विते ।  
न ह्यासां नियता बुद्धिर्मानुषीणां विशेषतः ॥ 2.28.१००॥  
श्रूयन्ते हि स्त्रियो बह्व्यो व्यभिचारव्यतिक्रमैः ।  
प्रसूता देवसंकाशान् पुत्रान् निश्चलविक्रमान् ॥ १०१॥  
अतीव हि त्वं स्त्रीलोके पतिधर्मवती सती ।  
शुद्धा केशान्विधुन्वन्ती भाषसे यद्यदिच्छसि॥ १०२॥  
कस्य त्वमिति यच्चाहं त्वयोक्तो मत्तकाशिनि ।  
कंसस्तस्माद् रिपुध्वंसी तव पुत्रो भविष्यति ॥ १०३॥  
सा सरोषा पुनर्भूत्वा निन्दन्ती तस्य तं वरम् ।  
उवाच व्यथिता देवी दानवं धृष्टवादिनम् ॥ १०४॥  
धिक ते वृत्तं सुदुर्वृत्त यः सर्वा निन्दसि स्त्रियः।  
सन्ति स्त्रियो नीचवृत्ताः सन्ति चैव पतिव्रताः ॥ १०५॥  
यास्त्वेकपत्न्यः श्रूयन्तेऽरुन्धतीप्रमुखाः स्त्रियः ।  
धृता याभिः प्रजाः सर्वा लोकाश्चैव कुलाधम ॥ १०६॥  
यस्त्वया मम पुत्रो वै दत्तो वृत्तविनाशनः ।  
न मे बहुमतस्त्वेष शृणु चापि यदुच्यते ॥ १०७॥  
उत्पत्स्यति पुमान् नीच पतिवंशे ममाद्य यः ।  
भविष्यति स ते मृत्युर्यश्च दत्तस्त्वया सुतः ॥ १०८॥  
द्रुमिलस्त्वेवमुक्तस्तु जगामाकाशमेव तु ।  
तेनैव रथमुख्येन दिव्येनाप्रतिगामिना ॥ १०९॥  
जगाम च पुरीं दीना माता तदहरेव ते ।  
मामेवमुक्त्वा भगवान् नारदो मुनिसत्तमः ॥ 2.28.११०॥  
दीप्यमानस्तपोवीर्यात् साक्षादग्निरिव ज्वलन् ।  
वल्लकीं वाद्यमानो हि सप्तस्वरविमूर्च्छिताम् ॥ १११ ॥  
गायनो लक्ष्यवीथीं स जगाम ब्रह्मणोऽन्तिकम् ।  
शृणुष्वेदं महामात्र निबोध वचनं मम ॥ ११२।  
तथ्यं चोक्तं नारदेन त्रैलोक्यज्ञेन धीमता ।  
अलं बलेन वीर्येण नयेन विनयेन च ॥ ११३॥  
प्रमाणैर्वापि वीर्येण तेजसा विक्रमेण च ।  
सत्येन चैव दानेन नान्योऽस्ति सदृशः पुमान् ॥ ११४॥  
विदित्वा सर्वमात्मानं वचनं श्रद्दधाम्यहम् ।  
क्ष्रेत्रजोऽहं सुतस्तस्य उग्रसेनस्य हस्तिप ॥ ११५॥  
मातापितृभ्यां संत्यक्तः स्थापितः स्वेन तेजसा ।  
उभाभ्यामपि विद्विष्टो बान्धवैश्च विशेषतः ॥ ११६॥  
एतानपि हनिष्यामि यादवान् कृष्णपक्षिणः ।  
तदिमौ घातयित्वा तु हस्तिना गोपकिल्बिषौ ॥ १ १७॥  
तद् गच्छ गजमारुह्य सांकुशप्रासतोमरः ।  
स्थिरो भव महामात्र समाजद्वारि मा चिरम् ॥ १ १८॥  
इति श्रीमहाभारते खिलभागे हरिवंशे विष्णुपर्वणि  
कंसवाक्येऽष्टाविंशोऽध्यायः ॥ २८ ॥