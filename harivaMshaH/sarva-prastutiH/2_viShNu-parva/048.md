+++
title = "०४८"

+++
वैशम्पायन उवाच  
ते कृष्णमागतं दृष्ट्वा वैनतेयसहाच्युतम् ।  
बभूवुश्चिन्तयाविष्टाः सर्वे नृपतिसत्तमाः ॥ १ ॥  
ते समेत्य सभां राजन् राजानो भीमविक्रमाः ।  
मन्त्राय मन्त्रकुशला नीतिशास्त्रार्थवित्तमाः ॥ २ ॥  
भीष्मकस्य सभां गत्वा रम्यां हेमपरिष्कृताम् ।  
सिंहासनेषु चित्रेषु विचित्रास्तरणेषु च ।  
निषेदुस्ते नृपवरा देवा देवसभामिव ॥ ३ ॥  
तेषां मध्ये महाबाहुर्जरासंधो महाबलः ।  
वभाषे स महातेजा देवान् देवेश्वरो यथा ॥ ४ ॥  
जरासंध उवाच  
श्रूयतां भो नृपश्रेष्ठा भीष्मकश्च महामतिः ।  
कथ्यमानं मया बुद्ध्या वचनं वदतां वराः ॥ ५ ॥  
योऽसौ कृष्ण इति ख्यातो वसुदेवसुतो बली ।  
वैनतेयसहायेन सम्प्राप्तः कुण्डिनं त्विह ॥ ६ ॥  
कन्याहेतोर्महातेजा यादवैरभिसंवृतः ।  
अवश्यं कुरुते यत्नं कन्यावाप्तिर्यथा भवेत् ॥ ७ ॥  
यदत्र कारणं कार्यं सुनयोपेतमृद्धितम् ।  
कुरुध्वं नृपशार्दूला विनिश्चित्य बलाबलम् ॥ ८ ॥  
पदातिनौ महावीर्यौ वसुदेवसुतावुभौ ।  
वैनतेयं विना तस्मिन् गोमन्ते पर्वतोत्तमे ।  
कृतवन्तौ महाघोरं भवद्भिर्विदितं हि तत् ॥ ९ ॥  
वृष्णिभिर्यादवैश्चैव भोजान्धकमहारथैः ।  
समेत्य युद्धमानस्य कीदृशो विग्रहो भवेत् ॥ 2.48.१० ॥  
कन्यार्थे यततानेन गरुडस्थेन विष्णुना ।  
कः स्थास्यति रणे तस्मिन्नपि शक्रः सुरैः सह ॥ ११ ॥  
यदा चास्मै नापि सुता कदाचित् सम्प्रदीयते ।  
ततो ह्ययं बलादेनां नेतुं शक्तः सुरैः सह ॥ १२ ॥  
पुरा एकार्णवे घोरे श्रूयते मेदिनी त्वियम् ।  
पातालतलसम्मग्ना विष्णुना प्रभविष्णुना ॥ १३ ॥  
वाराहं रूपमास्थाय उद्धृता जगदादिना ।  
हिरण्याक्षश्च दैत्येन्द्रो वराहेण निपातितः ॥ १४ ॥  
हिरण्यकशिपुश्चैव महाबलपराक्रमः ।  
अवध्योऽमरदैत्यानामृषिगन्धर्वकिन्नरैः ॥ १५ ॥  
यक्षराक्षसनागानां नाकाशे नावनिस्थले ।  
न चाभ्यन्तररात्र्यह्नोर्न शुष्केणार्द्रकेण च ॥ १६ ॥  
अवध्यस्त्रिषु लोकेषु दैत्येन्द्रस्त्वपराजितः ।  
नरसिंहेन रूपेण निहतो विष्णुना पुरा ॥ १७ ॥  
वामनेन तु रूपेण कश्यपस्यात्मजो बली ।  
अदित्या गर्भसम्भूतो बलिर्बद्धोऽसुरोत्तमः ॥ १८ ॥  
सत्यरज्जुमयैः पाशैः कृतः पातालसंश्रयः ।  
कार्तवीर्यो महावीर्यः सहस्रभुजविग्रहः ॥ १९ ॥  
दत्तात्रेयप्रसादेन मत्तो राज्यमदेन च ।  
जामदग्न्यो महातेजा रेणुकागर्भसंभवः ॥ 2.48.२० ॥  
त्रेताद्वापरयोः संधौ रामः शस्त्रभृतां वरः ।  
पर्शुना(पशुना?) वज्रकल्पेन सप्तद्वीपेश्वरो नृपः ।  
विष्णुना निहतो भूयः छद्मरूपेण हैहयः ॥ २१ ॥  
इक्ष्वाकुकुलसम्भूतो रामो दाशरथिः पुरा ।  
त्रिलोकविजयं वीरं रावणं संन्यपातयत् ॥ २२ ॥  
पुरा कृतूयुगे विष्णुः संग्रामे तारकामये ।  
षोडशार्द्धभुजो भूत्वा गरुडस्थो हि वीर्यवान् ॥ २३ ॥  
निजघानासुरान् युद्धे वरदानेन गर्वितान् ।  
कालनेमिश्च दैतेयो देवानां च भयप्रदः ॥ २४ ॥  
सहस्रकिरणाभेन चक्रेण निहतो युधि ।  
महायोगबलेनाजौ विश्वरूपेण विष्णुना ॥ २५ ॥  
अनेन प्राप्तकालास्ते निहता बहवोऽसुराः ।  
वने वनचरा दैत्या महाबलपराक्रमाः ॥ २६ ॥  
निहता बालभावेन प्रलम्बारिष्टधेनुकाः ।  
शकुनीं केशिनं चैव यमलार्जुनकावपि ॥ २७ ॥  
नागं कुवलयापीडं चाणूरं मुष्टिकं तथा ।  
कंसं च बलिनां श्रेष्ठं सगणं देवकीसुतः ॥ २८ ॥  
न्यहनद् गोपवेषेण क्रीडमानो हि केशवः ।  
एवमादीनि दिव्यानि छद्मरूपाणि चक्रिणा ॥ २९ ॥  
कृतानि दिव्यरूपाणि विष्णुना प्रभविष्णुना ।  
तेनाहं वः प्रवक्ष्यामि भवतां हितकाम्यया ॥ 2.48.३० ॥  
तं मन्ये केशवं विष्णुं सुराद्यमसुरान्तकम् ।  
नारायणं जगद्योनिं पुराणं पुरुषं ध्रुवम् ॥ ३१ ॥  
स्रष्टारं सर्वभूतानां व्यक्ताव्यक्तं सनातनम् ।  
अधृष्यं सर्वलोकानां सर्वलोकनमस्कृतम् ॥ ३२ ॥  
अनादिमध्यनिधनं क्षरमक्षरमव्ययम् ।  
स्वयम्भुवमजं स्थाणुमजेयं सचराचरैः ॥ ३३॥  
त्रिविक्रमं त्रिलोकेशं त्रिदशेन्द्रारिनाशनम् ।  
इति मे निश्चिता बुद्धिर्जातोऽयं मथुरामधि ॥ ३४ ॥  
कुले महति वै राज्ञां विपुले चक्रवर्तिनाम् ।  
कथमन्यस्य मर्त्यस्य गरुडो वाहनं भवेत् ॥ ३५ ॥  
विशेषेण तु कन्यार्थे विक्रमस्थे जनार्दने ।  
कः स्थास्यति पुमानद्य गरुडस्याग्रतो बली ॥ ३६ ॥  
स्वयंवरकृतेनासौ विष्णुः स्वयमिहागतः ।  
विष्णोरागमने चैव महान् दोषः प्रकीर्तितः ॥ ३७ ॥  
भवद्भिरनुचिन्त्येदं क्रियतां यदनन्तरम् ।  
वैशम्पायन उवाच  
एवं विब्रुवमाणे तु मगधानां जनेश्वरे ॥ ३८ ॥  
सुनीथ उवाच  
सम्यगाह महाबाहुर्मगधाधिपतिर्नृपः ॥ ३९ ॥  
समक्षं नरदेवानां यथावृत्तं महाहवे ।  
गोमन्ते रामकृष्णाभ्यां कृतं कर्म सुदुष्करम् ॥ 2.48.४० ॥  
गजाश्वरथसम्बाधा पत्तिध्वजसमाकुला ।  
निर्दग्धा महती सेना चक्रलाङ्गलवह्निना ॥ ४१ ॥  
तेनायं मागधः श्रीमाननागतमचिन्तयत् ।  
ब्रुवते राजसेनायामनुस्मृत्य सुदारुणम् ॥ ४२ ॥  
पदात्योर्युध्यतोस्तत्र बलकेशवयोर्युधि ।  
दुर्निवार्यतरो घोरो ह्यभवद् वाहिनीक्षयः ॥ ४३ ॥  
विदितं वः सुपर्णस्य स्वागतस्य नृपोत्तमाः ।  
पक्षवेगानिलोद्धूता बभ्रमुर्गगनेचराः ॥ ४४ ॥  
समुद्राः क्षुभिताः सर्वे चचालाद्रिर्मही मुहुः ।  
वयं सर्वे सुसंत्रस्ताः किमुत्पातेति विक्लवाः ॥ ४५ ॥  
यदा संनह्य युध्येत आरूढः केशवः खगम् ।  
कथमस्मद्विधः शक्तः प्रतिस्थातुं रणाजिरे ॥ ४६ ॥  
राज्ञां स्वयंवरो नाम सुमहान् हर्षवर्धनः ।  
कृतो नरवरैराद्यैर्यशोधर्मस्य वै विधिः ॥ ४७ ॥  
इदं तु कुण्डिनगरमासाद्य मनुजेश्वराः ।  
पुनरेवैष्यते क्षिप्रं महापुरुषविग्रहम् ॥ ४८ ॥  
यदि सा वरयेदन्यं राज्ञां मध्ये नृपात्मजा ।  
कृष्णस्य भुजयोर्वीर्यं कः पुमान् प्रसहिष्यति ॥ ४९ ॥  
विज्ञापितमिदं दोषं स्वयंवरमहोत्सवे ।  
तदर्थमागतः कृष्णो वयं चैव नराधिपाः ॥ 2.48.५० ॥  
कृष्णस्यागमनं चैव नृपाणामतिगर्हितम् ।  
कन्याहेतोर्नरेन्द्राणां यथा वदति मागधः ॥ ५१ ॥  
इति श्रीमहाभारते खिलभागे हरिवंशे विष्णुपर्वणि रुक्मिणीस्वयंवरे मागधसुनीथवाक्ये अष्टचत्वारिंशोऽध्यायः ॥ ४८ ॥