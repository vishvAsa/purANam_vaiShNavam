---
title: ०७३

---
सनत्कुमार उवाच ॥  
अथ रामस्य मनवो वक्ष्यन्ते सिद्धिदायकाः ॥  
येषामाराधनान्मर्त्यास्तरन्ति भवसागरम् ॥ ७३-१ ॥  
  
सर्वेषु मन्त्रवर्येषु श्रेष्ठं वैष्णवमुच्यते ॥  
गाणपत्येषु सौरेषु शाक्तशैवेष्वभीष्टदम् ॥ ७३-२ ॥  
  
वैष्णवेष्वपि मन्त्रेषु राममन्त्राः फलाधिकाः ॥  
गाणपत्यादिमन्त्रेभ्यः कोटिकोटिगुणाधिकाः ॥ ७३-३ ॥  
  
विष्णुशय्यास्थितो वह्निरिन्दुभूषितमस्तकः ॥  
रामाय हृदयान्तोऽयं महाघौधविनाशनः ॥ ७३-४ ॥  
  
सर्वेषु राममन्त्रषु ह्यतिश्रेष्टः षडक्षरः ॥  
ब्रह्महत्यासहस्राणि ज्ञाताज्ञातकृतानि च ॥ ७३-५ ॥  
  
स्वर्णस्तेय सुरापानगुरुतल्पायुतानि च ॥  
कोटिकोटिसहस्राणि ह्युपपापानि यानि वै ॥ ७३-६ ॥  
  
मन्त्रस्योञ्चारणात्सद्यो लयं यान्ति न संशयः ॥  
ब्रह्मा मुनिः स्याद्गायत्री छन्दो रामश्च देवता ॥ ७३-७ ॥  
  
आद्यं बीजं च हृच्छक्तिर्विनियोगोऽखिलाप्तये ॥  
षड्दीर्घभाजा बीजेन षडङ्गानि समाचरेत् ॥ ७३-८ ॥  
  
ब्रह्मरन्ध्रे भ्रुवोर्मध्ये हृन्नाभ्योर्गुह्यपादयोः ॥  
मन्त्रवर्णान्क्रमान्न्यस्य केशवादीन्प्रविन्यसेत् ॥ ७३-९ ॥  
  
पीठन्यासादिकं कृत्वा ध्यायेद्धृदि रघूत्तमम् ॥  
कालाम्भोधरकान्तं च वीरासनसमास्थितम् ॥ ७३-१0 ॥  
  
ज्ञानमुद्रां दक्षहस्ते दधतं जानुनीतरम् ॥  
सरोरुहकरां सीतां विद्युदाभां च पार्श्वगाम् ॥ ७३-११ ॥  
  
पश्यन्तीं रामवक्राब्जं विविधाकल्पभूषिताम् ॥  
ध्यात्वैवं प्रजपेद्वर्णलक्षं मन्त्री दशांशतः ॥ ७३-१२ ॥  
  
कमलैर्जुहुयाद्वह्नौ ब्राह्मणान्भोजयेत्ततः ॥  
पूजयेद्वैष्णवे पीठे विमलादिसमन्विते ॥ ७३-१३ ॥  
  
मूर्तिं मूलेन सङ्कल्प्य तस्यामावाह्य साधकः ॥  
सीतां वामे समासीनां तन्मन्त्रेण प्रपूजयेत् ॥ ७३-१४ ॥  
  
रमासीतापदं ङेन्तं द्विठान्तो जानकीमनुः ॥  
अग्रेः शार्ङ्गं च सम्पूज्य शरान्पार्श्वद्वयेऽर्चयेत् ॥ ७३-१५ ॥  
  
केशरेषु षडङ्गानि पत्रेष्वेतान्समर्चयेत् ॥  
हनुमन्तं च सुग्रीवं भरतं सबिभीषणम् ॥ ७३-१६ ॥  
  
लक्ष्मणाङ्गदशत्रुघ्नान् जाम्बवन्तं क्रमात्पुनः ॥  
वाचयन्तं हनूमन्तग्रतो धृतपुस्तकम् ॥ ७३-१७ ॥  
  
यजेद्भरतशत्रुघ्नौ पार्श्वयोर्धृतचामरौ ॥  
धृतातपत्रं हस्ताभ्यां लक्ष्मणं पृष्टतोऽर्चयेत् ॥ ७३-१८ ॥  
  
ततोऽष्टपत्रे सृष्टिं च जपन्तं विजयं तथा ॥  
सुराष्ट्रं राष्ट्रपालं च अकोपं धर्मपालकम् ॥ ७३-१९ ॥  
  
सुमन्तं चेति सम्पूज्य लोके शानायुधैर्युतान् ॥  
एवं रामं समाराध्य जीवन्मुक्तः प्रजायते ॥ ७३-२0 ॥  
  
चन्दनाक्तैः प्रजुहुयाज्जातीपुष्पैः समाहितः ॥  
राजवश्याय कमलैर्धनधान्यादिसिद्धये ॥ ७३-२१ ॥  
  
लक्ष्मीकामः प्रजुहुयात्प्रसूनैर्विल्वसम्भवैः ॥  
आज्याक्तैर्नीलकमलैर्वशयेदखिलं जगत् ॥ ७३-२२ ॥  
  
घृताक्तशतवर्वीभिर्दीर्घायुश्च निरामयः ॥  
रक्तोत्पलानां होमेन धनं प्राप्नोति वाञ्छितम् ॥ ७३-२३ ॥  
  
पालाशकुसुमैर्हुत्वा मेधावी जायते नरः ॥  
तज्जप्ताम्भः पिबेत्प्रातर्वत्सरात्कविराड् भवेत् ॥ ७३-२४ ॥  
  
तन्मन्त्रितान्नं भुञ्जीतमहारोगप्रशान्तये ॥  
रोगोक्तौषधहोमेन तद्रोगान्मुच्यते क्षणाम् ॥ ७३-२५ ॥  
  
नदीतीरे च गोष्ठे वा जपेल्लक्षं पयोब्रतः ॥  
पायसेनाज्ययुक्तेन हुत्वा विद्यानिधिर्भवेत् ॥ ७३-२६ ॥  
  
परिक्षीणाधिपत्यो यः शाकाहारो जलान्तरे ॥  
जपेल्लक्षं च जुहुयाद्विल्वपुष्पैर्दशांशतः ॥ ७३-२७ ॥  
  
तदैव पुनराप्नोति स्वाधिपत्यं न संशयः ॥  
उपोष्य गङ्गातीरान्ते स्थित्वा लक्षं जपेन्नरः ॥ ७३-२८ ॥  
  
दशांशं कमलैर्हुत्वा विल्वोत्थैर्वा प्रसूनकैः ॥  
मधुरत्रयसंयुक्तैरादज्यश्रियमवाप्नुयात् ॥ ७३-२९ ॥  
  
मार्गमासे जले स्थित्वा कन्दमूलफलाशनः ॥  
लक्षं जप्त्वा दशांशेन पायसैर्जुहुयाद्वसौ ॥ ७३-३0 ॥  
  
श्रीरामचन्द्रसदृशः पुत्रः पौत्रोऽपि जायते ॥  
अन्येऽपि बहवः सन्ति प्रयोगामन्त्रराजके ॥ ७३-३१ ॥  
  
किन्तु प्रयोगकर्तॄणां परलोको न विद्यते ॥  
षट्कोणं वसुपत्रं च तद्बाह्यार्कदलं लिखेत् ॥ ७३-३२ ॥  
  
षट्कोणेषु षडर्णानि मन्त्रस्य विलिखेद् बुधः ॥  
अष्टपत्रे तथाष्टार्णांल्लिखेत्प्रणवगर्भितान् ॥ ७३-३३ ॥  
  
कामबीजं रविदले मध्ये मन्त्रावृताभिधाम् ॥  
सुदर्शनावृतं बाह्ये दिक्षु युग्मावृतं तथा ॥ ७३-३४ ॥  
  
वज्रोल्लसद्भूमिगेहं कन्दर्पाङ्कुशपाशकैः ॥  
भूम्या च विलसत्कोणं यन्त्रराजमिदं स्मृतम् ॥ ७३-३५ ॥  
  
भूर्जेऽष्टगन्धैः संलिख्य पूजयेदुक्तवर्त्मना ॥  
षट्कोणेषु दलार्काब्जान्यावेष्टवृत्तयुग्मतः ॥ ७३-३६ ॥  
  
केशरेष्वष्टपत्रस्य स्वरद्वन्द्वं लिखेद् बुधः ॥  
बहिस्तु मातृकां चैव मन्त्रं प्राणनिधयनम्‌ ॥ ७३-३७ ॥  
  
यन्त्रमेतच्छुभे घस्रे कण्ठे वा दक्षिणे भुजे ॥  
मूर्ध्नि वा धारयेन्मन्त्री सर्वपापैः प्रमुच्यते ॥ ७३-३८ ॥  
  
सुदिने शुभनक्षत्रे सुदेशे शल्यवर्जिते ॥  
वश्याकर्षणविद्वेषद्रावणोच्चाटनादिकम् ॥ ७३-३९ ॥  
  
पुष्यद्वयं तथादित्यार्द्रामघासु यथाक्रमम् ॥  
दूर्वोत्था लेखनी वश्ये तथाकृष्टौ करञ्जजा ॥ ७३-४0 ॥  
  
नरास्थिजा मारणे तु स्तम्भने राजवृक्षजा ॥  
शान्तिपुष्टष्ट्यायुषां सिद्धयै सर्वापच्छमनाय च ॥ ७३-४१ ॥  
  
विभ्रमोत्पादने चैव शिलायां विलिखेद् बुधः ॥  
खरचर्मणि विद्वेषे ध्वजे तूञ्चाटनाय च ॥ ७३-४२ ॥  
  
शत्रूणां ज्वरसन्तापशोकमारणकर्मणि ॥  
पीतवस्रं लिखित्वा तु साधयेत्साधकोत्तमः ॥ ७३-४३ ॥  
  
वश्याकृष्टौ चाष्टगन्धैः सम्पूज्य च यथाविधि ॥  
चिताङ्गारादिना चैव ताडनोच्चाटनादिकम् ॥ ७३-४४ ॥  
  
विषार्कक्षीरयोगेन मारणं भवति ध्रुवम् ॥  
लिखित्वैवं यन्त्रराजं गन्धपुष्पादिभिर्यजेत् ॥ ७३-४५ ॥  
  
त्रिलोहवेष्टितं कृत्वा धारयेत्साधकोत्तमः ॥  
बीजं रामाय ठद्वन्द्वं मन्त्रोऽयं रसवर्णकः ॥ ७३-४६ ॥  
  
महासुदर्शनमनुः कथ्यते सिद्धिदायकः ॥  
सुदर्शनमहाशब्दाच्चक्रराजेश्वरेति च ॥ ७३-४७ ॥  
  
दुष्टान्तकदुष्टभयानकदुष्टभयङ्करम् ॥  
छिन्धिद्वयं भिन्धियुग्मं विदारययुगं ततः ॥ ७३-४८ ॥  
  
परमन्त्रान् ग्रसद्वन्द्वं भक्षयद्वितयं ततः ॥  
त्रासयद्वितयं वर्मास्त्राग्निजायान्तिमो मनुः ॥ ७३-४९ ॥  
  
अष्टषष्ट्यक्षरः प्रोक्तो यन्त्रसंवेष्टने त्वयम् ॥  
तारो हृद्भगवान् ङेन्तो ङेन्तो हि रघुनन्दनः ॥ ७३-५0 ॥  
  
रक्षोघ्नविशदायान्ते मधुरादिप्रसन्न च ॥  
वरदानायामितान्ते नुतेजसेपदमीरयेत् ॥ ७३-५१ ॥  
  
बालायान्ते तु रामाय विष्णवे हृदयान्तिमः ॥  
सप्तचत्वारिंशदर्णो मालामन्त्रोऽयमीरितः ॥ ७३-५२ ॥  
  
विश्वामित्रो मुनिश्चास्य गायत्री छन्द ईरितम् ॥  
श्रीरामो देवता बीजं ध्रुवः शक्तिश्च ठद्वयम् ॥ ७३-५३ ॥  
  
षड्दीर्घस्वरयुग्मायाबीजेनाङ्गानि कल्पयेत् ॥  
ध्यानपूजादिकं सर्वमस्य पूर्ववदाचरेत् ॥ ७३-५४ ॥  
  
अयमाराधितो मन्त्रः सर्वान्कामान्प्रयच्छति ॥  
स्वकामसत्यवाग्लक्ष्मीताराढ्यः पञ्चवर्णकः ॥ ७३-५५ ॥  
  
षडक्षरः षड्विधः स्याञ्चतुर्वर्गफलप्रदः ॥  
ब्रह्मा सम्मोहनः शक्तिर्दक्षिणामूर्तिसञ्ज्ञकः ॥ ७३-५६ ॥  
  
अगस्त्यः श्रीशिवः प्रोक्तास्ते तेषां मुनयः क्रमात् ॥  
अथवा कामबीजादेर्विश्वामित्रो मुनिः स्मृतः ॥ ७३-५७ ॥  
  
छन्दः प्रोक्तं च गायत्री श्रीरामो देवता पुनः ॥  
बीजशक्तिराधमान्त्यं मन्त्रार्णैः स्यात्षडङ्गकम् ॥ ७३-५८ ॥  
  
बीजैः षड्दीर्घयुक्तैर्वा मन्त्रार्णान्पूर्ववन्न्यसेत् ॥  
ध्यायेत्कल्पतरोर्मूले सुवर्णमयमण्डपे ॥ ७३-५९ ॥  
  
पुष्पकाख्यविमानान्तः सिंहासनपरिच्छदे ॥  
पद्मे वसुदलेदेवमिन्द्रनीलसमप्रभम् ॥ ७३-६0 ॥  
  
वीरासनसमासीनं ज्ञानमुद्रोपशोभितम् ॥  
वामोरुन्यस्ततद्धस्तसीतालक्ष्मणसेवितम् ॥ ७३-६१ ॥  
  
रत्नाकल्पं विभुन्ध्यात्वा वर्णलक्षं जपेन्मनुम् ॥  
यद्वा स्मारादिमन्त्राणां जयाभं च हरिं स्मरेत् ॥ ७३-६२ ॥  
  
येजनं काम्यकर्माणि सर्वं कुर्यात्षडर्णवत् ॥  
रामश्च चन्द्रभ द्रान्तो ङेनमोन्तो ध्रुवादिकः ॥ ७३-६३ ॥  
  
मन्त्रावष्टाक्षरौ ह्येतौ तारान्त्यौ चेन्नवाक्षरौ ॥  
एतेषां यजनं सर्वं कुर्यान्मन्त्री षडर्णवत् ॥ ७३-६४ ॥  
  
जानकीवल्लभो ङेन्तो द्विठान्तः कवचादिकः ॥  
दशार्णोऽयं महामन्त्रो विशिष्टोऽस्य मुनिः स्वराट् ॥ ७३-६५ ॥  
  
छन्दश्च देवता सीता पतिर्बीजं तथादिमम् ॥  
स्वाहा शक्तिश्च कामेन कुर्यादङ्गानि षट् क्रमात् ॥ ७३-६६ ॥  
  
शिरोललाटभ्रूमध्यतालुकण्ठेषु हृद्यपि ॥  
नाभ्यङ्घ्रिजानुपादेषु दशार्णान्विन्यसेन्मनोः ॥ ७३-६७ ॥  
  
अयोध्यानगरे रत्नचित्रसौवर्णमण्डपे ॥  
मन्दारपुष्पैराबद्धविताने तोरणान्विते ॥ ७३-६८ ॥  
  
सिंहासनसमासीन पुष्पकोपरि राघवम् ॥  
रक्षोभिर्हरिभिर्देवैः सुविमानगतैः शुभैः ॥ ७३-६९ ॥  
  
संस्तूयमानं मुनिभिः प्रह्वैश्च परिसेवितम् ॥  
सीतालङ्कृतवामाङ्गं लक्ष्मणेनोपशोभितम् ॥ ७३-७0 ॥  
  
श्यामं प्रसन्नवदनं सर्वाभरणभूषितम् ॥  
एवं ध्यात्वा जपेन्मन्त्री वर्णलक्षं समाहितः ॥ ७३-७१ ॥  
  
दशांशः कमलैर्होमो यजनं च षडर्णवत् ॥  
रामो ङेन्न्तो धनुष्पाणिर्ङैतोंऽते वह्निसुन्दरी ॥ ७३-७२ ॥  
  
दशाक्षरोऽयं मन्त्रोऽस्य मुनिर्ब्रह्मा विराट् पुनः ॥  
छन्दस्तु देवता प्रोक्तो रामो राक्षसमर्दनः ॥ ७३-७३ ॥  
  
आद्यं बीजं द्विठः शक्तिबीञ्जेनाङ्गानि कल्पयेत् ॥  
वर्णन्यासं तथा ध्यानं पुरश्चर्यार्चनादिकमन् ॥ ७३-७४ ॥  
  
दशाक्षरोक्तवत्कुर्याच्चापबाणधरं स्मरेत् ॥  
तारो नमो भगवते रामान्ते चन्द्रभद्रकौ ॥ ७३-७५ ॥  
  
ङेन्तावर्काक्षरौ मन्त्रौ ऋषिध्यानादि पूर्ववत् ॥  
श्रीपूर्वं जयपूर्वं च तद्द्विधा रामनाम च ॥ ७३-७६ ॥  
  
त्रयोदशाक्षरो मन्त्रो मुनिर्ब्रह्मा विराट् स्मृतम् ॥  
छन्दस्तु देवता प्रोक्तो रामः पापौघनाशनः ॥ ७३-७७ ॥  
  
षडङ्गानि प्रकुर्वीत द्विरावृत्त्या पदत्रयैः ॥  
ध्यानार्चनादिकं सव ह्यस्य कुर्याद्दशार्णवत् ॥ ७३-७८ ॥  
  
तारो नमो भगवते रामायान्ते महापदम् ॥  
पुरुषाय हृदन्तोऽयं मनुरष्टादशाक्षरः ॥ ७३-७९ ॥  
  
विश्वामित्रो मुनिश्छदो धृती रामोऽस्य देवता ॥  
तारो बीजं नमः शक्तिश्चन्द्राक्ष्यब्ध्यग्निषड्भुजैः ॥ ७३-८0 ॥  
  
वर्णैमन्त्रोत्थितैः कुर्यात्षडङ्गानि समाहितः ॥  
निश्शाणभेरीपटहशङ्खतुर्यादिनिःस्वनैः ॥ ७३-८१ ॥  
  
प्रवृत्तनृत्ये परितो जयमङ्गलभाषिते ॥  
चन्दनागरुकस्तूरीकर्पूरादिसुवासिते ॥ ७३-८२ ॥  
  
नानाकुसुमसौरभ्यवाहिगन्धवहान्विते ॥  
देवगन्धर्वनारीभिर्गायन्तीभिरलकृते ॥ ७३-८३ ॥  
  
सिंहासने समासीनं पुष्पकोपरि राघवम् ॥  
सौमित्रिसीतासहितं जटामुकुटशोभितम् ॥ ७३-८४ ॥  
  
चापबाणधरं श्यामं ससुग्रीवविभीषणम् ॥  
हत्वा रावणमायान्तं कृतत्रैलोक्यरक्षणम् ॥ ७३-८५ ॥  
  
एवं ध्यात्वा जपेद्वर्णं लक्षं मत्री दशांशतः ॥  
घृताक्तैः पायसैर्हुत्वा यजनं पूर्ववञ्चरेत् ॥ ७३-८६ ॥  
  
प्रणवो हृदयं सीतापतये तदनन्तरम् ॥  
रामाय हनयुग्मान्ते वर्मास्त्राग्निप्रियान्तिमः ॥ ७३-८७ ॥  
  
एकोनविंशद्वर्णोऽयं मन्त्रः सर्वार्थसाधकः ॥  
विश्वामित्रो मुनिश्चास्यानुष्टुप्छन्द उदाहृतम् ॥ ७३-८८ ॥  
  
देवता रामभद्रो जं बीजं शक्तिर्नम इति ॥  
मन्त्रोत्थितैः क्रमाद्वर्णैस्ततो ध्यायेञ्च पूर्ववत् ॥ ७३-८९ ॥  
  
पूजनं काम्यकर्मादि सर्वमस्य षडर्णवत् ॥  
तारः स्वबीजं कमला रामभद्रेति सम्पठेत् ॥ ७३-९0 ॥  
  
महेष्वासपदान्ते तु रघुवीर नृपोत्तम ॥  
दशास्यान्तकशब्दान्ते मां रक्ष देहि सम्पठेत् ॥ ७३-९१ ॥  
  
परमान्ते मे श्रियं स्यान्मन्त्रो बाणगुणाक्षरः ॥  
बीजैर्वियुक्तो द्वात्रिंशदर्णोऽयं फलदायकः ॥ ७३-९२ ॥  
  
विश्वामित्रो मुनिश्चास्यानुष्टुप्छन्द उदाहृतम् ॥  
देवता रामभद्रोऽत्र बीजं स्वं शक्तिरिन्दिरा ॥ ७३-९३ ॥  
  
बीजत्रयाद्यैः कुर्वीत पदैः सर्वेण मन्त्रवित् ॥  
पञ्चाङ्गानि च विन्यस्य मन्त्रवर्णान्क्रमान्न्यसेत् ॥ ७३-९४ ॥  
  
मूर्ध्नि भाले दृशोः श्रोत्रे गण्डयुग्मे सनासिके ॥  
आस्ये दोःसन्धियुगले स्तनहृन्नाभिषु क्रमात् ॥ ७३-९५ ॥  
  
कटौ मेढ्रे पायुपादसन्धिष्वर्णान्न्यसेन्मनोः ॥  
ध्यानार्चनादिकं चास्य पूर्ववत्समुपाचरेत् ॥ ७३-९६ ॥  
  
लक्षत्रयं पुरश्चर्यां पायसैर्हवनं मतम् ॥  
ध्यात्वा रामं पीतवर्णं जपेल्लक्षं समाहितः ॥ ७३-९७ ॥  
  
दशांशं कमलैर्हुत्वा धनैर्धनपतिर्भवेत् ॥  
तारो माया रमाद्वन्द्वं दाशरथाय हृञ्च वै ॥ ७३-९८ ॥  
  
एकादशाक्षरो मन्त्रो मुन्याद्यर्चास्य पूर्ववत् ॥  
त्रैलोक्यान्ते तु नाथाय हृदन्तो वसुवर्णवान् ॥ ७३-९९ ॥  
  
अस्यापि पूर्ववत्सर्वं न्यासध्यानार्चनादिकम् ॥  
आञ्जनेयपदान्ते तु गुरवे हृदयान्तिमः ॥ ७३-१00 ॥  
  
मन्त्रो नवाक्षरोऽस्यापि यजनं पूर्ववन्मतम् ॥  
ङेतं रामपद पश्चाद्धृदयं पञ्चवणवत् ॥ ७३-१0१ ॥  
  
मुनिध्यानार्चनं चास्य प्रोक्तं सर्वं षडर्णवत् ॥  
रामान्ते चन्द्रभद्रौ च ङेन्तौ पावकवल्लभा ॥ ७३-१0२ ॥  
  
मन्त्रो द्वौ च समाख्यातौ मुन्याद्यर्चादि पूर्ववत् ॥  
वह्निः शेषान्वितश्चैव चन्द्रभूषितमस्तकः ॥ ७३-१0३ ॥  
  
एकाक्षरो रघुपतेर्मन्त्रः कल्पद्रुमोऽपरः ॥  
ब्रह्मा मुनिः स्याद्गायत्री छन्दो रामोऽस्य देवता ॥ ७३-१0४ ॥  
  
षड्दीर्घाढ्येन मन्त्रेण षडङ्गानि समाचरेत् ॥  
सरयूतीरमन्दारवेदिकापङ्कजासने ॥ ७३-१0५ ॥  
  
श्यामं वीरासनासीनं ज्ञानमुद्रोपशोभितम् ॥  
वामोरुन्यस्तं तद्धस्तं सीतालक्ष्मणसंयुतम् ॥ ७३-१0६ ॥  
  
अवेक्षणाणमात्मानं मन्मथामिततेजसम् ॥  
शुद्धस्फटिकसङ्काशं केवलं मोक्षकाङ्क्षया ॥ ७३-१0७ ॥  
  
चिन्तयेत्परमात्मानमृतुलक्षं जपेन्मनुम् ॥  
सर्व्वं षडर्णवञ्चास्य होमनित्यार्चनादिकम् ॥ ७३-१0८ ॥  
  
वह्निः शेषासनो भान्तः केवलो द्व्यक्षरो मनुः ॥  
एकाक्षरोक्त वत्सर्वं मुनिध्यानार्चनादिकम् ॥ ७३-१0९ ॥  
  
तारमानारमानङ्गचास्त्रबीजैर्द्विवर्णकः ॥  
त्र्यक्षरो मन्त्रराजः स्यात्षड्विधः सकलेष्टदः ॥ ७३-११0 ॥  
  
व्द्यक्षरश्चन्द्रभद्रान्तो द्विविधश्चतुरक्षरः ॥  
एकार्णोक्तवदेतेषां मुनिध्यानार्चनादिकम् ॥ ७३-१११ ॥  
  
तारो रामश्चतुर्थ्यन्तो वर्मास्त्रं वह्निवल्लभा ॥  
अष्टार्णोऽयं महामन्त्रो मुन्याद्यर्चा षडर्णवत् ॥ ७३-११२ ॥  
  
तारो मया हृदन्ते स्याद्रामाय प्रणवान्तिमः ॥  
शिवोमाराममन्त्रोऽयमष्टार्णः सर्वसिद्धिदः ॥ ७३-११३ ॥  
  
ऋषिः सदाशिवः प्रोक्तो गायत्री छन्द ईरितम् ॥  
शिवोमारामचन्द्रोऽत्र देवता परिकीर्तितः ॥ ७३-११४ ॥  
  
षड्वीर्ययामाय यातु ध्रुवपञ्चार्णयुक्तया ॥  
षडङ्गानि विधायाथ ध्यायेद्धृदि सुरार्चितम् ॥ ७३-११५ ॥  
  
रामं त्रिनेत्रं सोमार्द्धधारिणं शूलिनं वरम् ॥  
भस्मोद्धूलितसर्वाङ्गं कपर्द्‌दिनमुपास्महे ॥ ७३-११६ ॥  
  
रामाभिरामं सौन्दर्यसीमां सोमावतंसिनीम् ॥  
पाशाङ्कुशधनुर्बाणधरां ध्यायेत्रिलोचनाम् ॥ ७३-११७ ॥  
  
एवं ध्यात्वा जपेद्वर्णलक्षं त्रिमधुरान्वितैः ॥  
बिल्पपत्रैः फलैः पुष्पैस्तिलैर्वा पङ्कजैर्हुनेत् ॥ ७३-११८ ॥  
  
स्वयमायान्ति निधयः सिद्धयश्च सुरेप्सिताः ॥  
तारो माया च भरताग्रजराममनोभवः ॥ ७३-११९ ॥  
  
वह्निजायाद्वादशार्णो मन्त्रः कल्पद्रुमोऽपरः ॥  
अङ्गिराश्च मुनिश्छन्दो गायत्री देवता पुनः ॥ ७३-१२0 ॥  
  
श्रीरामो भुवनाबीजं स्वाहाशक्तिः समीरितः ॥  
चन्द्रैकमुनिभूनेत्रैर्मन्त्रार्णैरङ्गकल्पनम् ॥ ७३-१२१ ॥  
  
ध्यानपूजादिकं चास्च सर्वं कुर्यात्षडर्णवत् ॥  
प्रणवो हृदयं सीतापते रामश्च ङेन्तिमः ॥ ७३-१२२ ॥  
  
हनद्वयान्ते वर्मास्त्रं मन्त्रः षोडशवर्णवान् ॥  
अगस्त्योऽस्य मुनिश्छन्दो बृहती देवता पुनः ॥ ७३-१२३ ॥  
  
श्रीरामोऽहं तथा बीजं रां शक्तिः समुदीरिता ॥  
रामाब्धिवह्निवेदाक्षिवर्णैः पञ्चाङ्गकल्पना ॥ ७३-१२४ ॥  
  
ध्यानपूजादिकं सर्वमस्य कुर्यात्षडर्णवत् ॥  
तारो हृञ्चैव ब्रह्मण्यसेव्याय पदमीरयेत् ॥ ७३-१२५ ॥  
  
रामायाकुण्ठशब्दान्तं तेजसे च समीरयेत् ॥  
उत्तमश्लोकधुर्याय स्वं भृगुः कामिकान्वितः ॥ ७३-१२६ ॥  
  
दण्डार्पितां प्रिये मन्त्रो रामरामाक्षरो मतः ॥  
ऋषिः शुक्रस्तथानुष्टुप्छन्दो रामोऽस्य देवता ॥ ७३-१२७ ॥  
  
पादैः सर्वेण पञ्चाङ्गं कुर्याच्छेषं षडर्णवत् ॥  
लक्षं जपो दशांशेन जुहुयात्पायसैः सुधीः ॥ ७३-१२८ ॥  
  
सिद्धमन्त्रस्य भुक्तिः स्यान्मुक्तिः पातकनाशनम् ॥  
आदौ दाशरथायान्ते विद्महे पदमुच्चरेत् ॥ ७३-१२९ ॥  
  
ततः सीतावल्लभाय धीमहीति समुच्चरेत् ॥  
तन्नो रामः प्रोचो वर्णो दयादिति च संवदेत् ॥ ७३-१३0 ॥  
  
एषोक्तारा मगायत्री सर्वाभीष्टफलप्रदा ॥  
पद्मासीतापदं ङेतं ठद्वयान्तः षडक्षरः ॥ ७३-१३१ ॥  
  
वाल्मीकिश्च मुनिश्छन्दो गायत्री देवता पुनः ॥  
सीता भगवती प्रोक्ता श्रीं बीजं वह्निसुन्दरी ॥ ७३-१३२ ॥  
  
शक्तिः षड्दीर्घयुक्तेन बीजेनाङ्गानि कल्पयेत् ॥  
ततो ध्यायन्महादेवीं सीतां त्रैलोक्यपूजिताम् ॥ ७३-१३३ ॥  
  
तप्तहाटकवर्णाभां पद्मयुग्मं करद्वये ॥  
सद्रत्नभूषणस्फूर्जद्दिव्यदेहां शुभात्मिकाम् ॥ ७३-१३४ ॥  
  
नानावस्त्रां शशिमुखीं पद्माक्षीं मुदितान्तराम् ॥  
पश्यन्तीं राघवं पुण्यं शय्यार्ध्यां षड्गुणेश्वरीम् ॥ ७३-१३५ ॥  
  
एवं ध्यात्वा जपेद्वर्णलक्षं मन्त्री दशांशतः ॥  
जुहुयात्कमलैः फुल्लैः पीठे पूर्वोदिते यजेत् ॥ ७३-१३६ ॥  
  
मूर्तिं सङ्कल्प्य मूलेन तस्यामावाह्य जानकीम् ॥  
सम्पूज्य दक्षिणे राममभ्यर्च्याग्रेऽनिलात्मजम् ॥ ७३-१३७ ॥  
  
पृष्टे लक्ष्मणमभ्यर्च्य षट्कोणेष्वङ्गपूजनम् ॥  
पत्रेषु मन्त्रिमुख्यंश्च बाह्ये लोकेश्वरान्पुनः ॥ ७३-१३८ ॥  
  
वज्राद्यानपि सम्पूज्य सर्वसिद्धीश्वरो भवेत् ॥  
जातीपुष्पैश्चन्दनाक्तै राजवश्याय होमयेत् ॥ ७३-१३९ ॥  
  
कमलैर्धनधान्याप्तिर्नीलाब्जैर्वशयन् जगत् ॥  
बिल्वपत्रैः श्रियः प्राप्त्यै दूर्वाभीरोराशान्तये ॥ ७३-१४0 ॥  
  
किं बहूक्तुन सौभाग्यं पुत्रान्पौत्रान्परं सुखम् ॥  
धनं धान्यं च मोक्षं च सीताराधनतो लभेत् ॥ ७३-१४१ ॥  
  
शक्रः सेन्दुर्लक्ष्मणाय हृदयं सप्तवर्णवान् ॥  
अगस्त्योऽस्य मुनिश्छन्दो गायत्री देवता पुनः ॥ ७३-१४२ ॥  
  
लक्ष्मणाख्यो महावीरश्चाढ्यं हृद्वीजशक्तिके ॥  
षड्दीर्घाढ्येन बीजेन षडङ्गानि समाचरेत् ॥ ७३-१४३ ॥  
  
द्विभुजं स्वर्णरुचुरतनुं पद्मनिभेक्षणम् ॥  
धनुर्बाणकरं रामसेवासंसक्तमानसम् ॥ ७३-१४४ ॥  
  
ध्यात्वैवं प्रजपेद्वर्णलक्षं मन्त्री दशांशतः ॥  
मध्वाक्तैः पायसैर्हुत्वा रामपीठे प्रपूजयेत ॥ ७३-१४५ ॥  
  
रामवद्यजनं चास्य सर्वसिद्धिप्रदो ह्ययम् ॥  
साकल्यं रामपूजाया यदीच्छेन्नियतं नरः ॥ ७३-१४६ ॥  
  
तेन यत्नेन कर्त्तव्यं लक्ष्मणार्चनमादरात् ॥  
श्रीरामचन्द्रभेदास्तु बहवः सन्ति सिद्धिदाः ॥ ७३-१४७ ॥  
  
तत्साधकैः सदा कार्यं लक्ष्मणाराधनं शुभम् ॥  
अष्टोत्तरसहस्रं वा शतं वा सुसमाहितैः ॥ ७३-१४८ ॥  
  
लक्ष्मणस्य मनुर्जप्यो मुमुक्षुभिरतन्द्रितैः ॥  
अजप्त्वा लक्ष्मणमनुं राममन्त्रान् जपन्ति ये ॥ ७३-१४९ ॥  
  
न तेषां जायते सिद्धिर्हानिरेव पदे पदे ॥  
यो जपेल्लक्ष्मणमनुं नित्यमेकान्तमास्थितः ॥ ७३-१५0 ॥  
  
मुच्यते सर्वपापेभ्यः सर्वान्कामानवाप्नुयात् ॥  
जयप्रधानो मन्त्रोऽयं राज्यप्राप्त्यैकसाधनम् ॥ ७३-१५१ ॥  
  
नष्टराज्याप्तये मन्त्रं जपेल्लक्षं समाहितः ॥  
सोऽचिरान्नष्टराज्यं स्वं प्राप्नोत्येव न संशयः ॥ ७३-१५२ ॥  
  
ध्यायन्राममयोध्यायामभिषिक्त मनन्यधीः ॥  
पञ्चायुतं मनुं जप्त्वा नष्टराज्यमवाप्नुयात् ॥ ७३-१५३ ॥  
  
नागपाशविनिर्मुक्तं ध्यात्वा लक्ष्मणमादरात् ॥  
अयुतं प्रजपेन्मन्त्रं निगडान्मुच्यते ध्रुवम् ॥ ७३-१५४ ॥  
  
वातात्मजेनानीताभिरोषधीभिर्गतव्यथम् ॥  
ध्यात्वा लक्षं जपन्मन्त्रमल्पमृत्युं जयेद्धुवम् ॥ ७३-१५५ ॥  
  
घातयन्तं मेघनादं ध्यात्वा लक्षं जपेन्मनुम् ॥  
दुर्जयं वापि वेगेन जयेद्रिपुकुलं महत् ॥ ७३-१५६ ॥  
  
ध्यात्वा शूर्पणखानासाछेदनोद्युक्तमानसम् ॥  
सहस्रं प्रजपेन्मन्त्रं पुरुहूतादिकान् जयेत् ॥ ७३-१५७ ॥  
  
रामपादाब्जसेवार्थं कृतोद्योगमथो स्मरन् ॥  
प्रजपल्लँक्षमेकान्ते महारोगात्प्रमुच्यते ॥ ७३-१५८ ॥  
  
त्रिमासं विजिताहारो नित्यं सप्तसहस्रकम् ॥  
अष्टोत्तरशतैः पुष्पैर्निश्छेद्रैः शातपत्रकैः ॥ ७३-१५९ ॥  
  
पूजयित्वा विधानेन पायसं च सशर्करम् ॥  
निवेद्य प्रजपेन्मन्त्रं कुष्टरोगात्प्रनुच्यते ॥ ७३-१६0 ॥  
  
विजने विजिताहारः षण्मासं विधिनामुना ॥  
क्षयरोगात्प्रमुच्येत सत्यं सत्यं न संशयः ॥ ७३-१६१ ॥  
  
अभिमन्त्र्य जलं प्रातर्मन्त्रेण त्रिः समाहितः ॥  
त्रिसन्ध्यं वा पिबेन्नित्यं मुच्यते सर्वरोगतः ॥ ७३-१६२ ॥  
  
दारिद्र्यं च पराभूतं जायते धनदोपमः ॥  
विषादिदोषसंस्पर्शो न भवेत्तु कदाचन ॥ ७३-१६३ ॥  
  
मनुना मन्त्रितैस्तोयैः प्रत्येहं क्षालयेन्मुखम् ॥  
मुखनेत्रादिसम्भूताञ्जयेद्द्व्रोगांश्च दारुणान् ॥ ७३-१६४ ॥  
  
पीत्वाभिमन्त्रितं त्वम्भः कुक्षिरोगान् जयेद्ध्रुवम् ॥  
लक्ष्मणप्रतिमां कृत्वा दद्याद्भक्त्या विधानतः ॥ ७३-१६५ ॥  
  
स सर्वेभ्योऽथ रोगेभ्यो मुच्यते नात्र संशयः ॥  
कन्यार्थी विमलापाणिग्रहणासक्तमानसः ॥ ७३-१६६ ॥  
  
ध्यायन् लक्षं जपेन्मन्त्री अब्जैर्हुत्वा दशांशतः ॥  
ईप्सितां लभते कन्यां शीग्रमेव न संशयः ॥ ७३-१६७ ॥  
  
दीक्षितं जुम्भणास्त्राणां मन्त्रेषु नियतव्रतम् ॥  
ध्यात्वा च विधिवन्नित्यं जपेन्मासत्रयं मनुम् ॥ ७३-१६८ ॥  
  
पूजापुरःसरं सप्तसहस्रं विजितेन्द्रियः ॥  
सर्वासामपि विद्यानां तत्त्वज्ञो जायते नरः ॥ ७३-१६९ ॥  
  
विश्वामित्रक्रतुवरे कृताद्भुतपराक्रमम् ॥  
ध्यायल्ँलक्षं जपेन्मन्त्रं मुच्यते महतो भयात् ॥ ७३-१७0 ॥  
  
कृतनित्यक्रियः शुद्धस्त्रिकालं प्रजपेन्मनुम् ॥  
सर्वपापविनिर्मुक्तो याति विष्णोः परं पदम् ॥ ७३-१७१ ॥  
  
दीक्षितो विधिवन्मन्त्री गुणैर्विगतकल्मषः ॥  
स्वाचारनियतो दान्तो गृहस्थो विजितेन्द्रियः ॥ ७३-१७२ ॥  
  
ऐहिकाननपेक्ष्यैव निष्कामो योऽर्चयेद्विभुम् ॥  
स सर्वान्पुण्यपापौधान्दग्ध्वा निर्मलमानसः ॥ ७३-१७३ ॥  
  
पुनरावृत्तिरहितः शाश्वतं पदमश्वतं पदमश्नुते ॥  
सकामो वाञ्छितान् लब्ध्वा भुक्त्वा भोगान् मनोगतान् ॥ ७३-१७४ ॥  
  
जातिरमरश्चिरं भूत्वा याति विष्णोः परं पदम् ॥  
निद्राचन्द्रान्विता पश्चाद्भरताय हृदन्तिमः ॥ ७३-१७५ ॥  
  
सप्ताक्षरो मनुश्चास्य मुन्याद्यर्चादि पूर्ववत् ॥  
बकः सेन्दुश्च शत्रुध्नपरं ङेतं हृदन्तिमः ॥ ७३-१७६ ॥  
  
सप्ताक्षरोऽयं शत्रुध्नमन्त्रः सर्वेष्टसिद्धिदः ॥ ७३-१७७ ॥  
  
इति श्रीबृहन्नारदीयपुराणे पूर्वभागे बुहदुपाख्याने सनत्कुमारविभागे तृतीयपादे रामाद्युपासनावर्णनं नाम त्रिसप्ततितमोऽध्यायः ॥ ७३ ॥