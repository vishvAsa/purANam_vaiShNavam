<!DOCTYPE html>
<html lang="en-us">
  <head>
    <meta charset="utf-8">
    <meta http-equiv="X-UA-Compatible" content="IE=edge,chrome=1">
    
    <title>पुराणे विश्वासटिप्पन्यः  | शिवगीता</title>
    <meta name="HandheldFriendly" content="True">
    <meta name="MobileOptimized" content="320">

    <meta name="viewport" content="width=device-width,minimum-scale=1">
    <meta name="generator" content="Hugo 0.143.0">
    
    
      <META NAME="ROBOTS" CONTENT="INDEX, FOLLOW">
    

    <link href="/purANam_vaiShNavam/padma-purANam/shivagItA/" rel="alternate" type="application/rss+xml" title="पुराणे विश्वासटिप्पन्यः" />
    <link href="/purANam_vaiShNavam/padma-purANam/shivagItA/" rel="feed" type="application/rss+xml" title="पुराणे विश्वासटिप्पन्यः" />

    <meta property="og:url" content="https://vishvAsa.github.io/purANam_vaiShNavam/padma-purANam/shivagItA/">
  <meta property="og:site_name" content="पुराणे विश्वासटिप्पन्यः">
  <meta property="og:title" content="शिवगीता">
  <meta property="og:description" content="श्रीशिवगीता
॥ शिव गीता ॥
अथ श्रीपद्मपुराणे उपरिभागे शिवगीतासूपनिषत्सु
ब्रह्मविद्यायां योगशास्त्रे शिवराघवसंवादे
१ शिवभक्त्युत्कर्षनिरूपणं नाम प्रथमोऽध्यायः ॥ १ ॥ ४०
२ वैराग्योपदेशो नाम द्वितीयोऽध्यायः ॥ २ ॥ ४३
३ विरजादीक्षानिरूपणं नाम तृतीयोऽध्यायः ॥ ३ ॥ ३५
४ शिवप्रदुर्भावाख्यः नाम चतुर्थोऽध्यायः ॥ ४ ॥ ५२
५ रामाय वरप्रदानं नाम पञ्चमोऽध्यायः ॥ ५ ॥ ४१
६ विभूतियोगो नाम षष्ठोऽध्यायः ॥ ६ ॥ ६०
७ विश्वरूपदर्शनं नाम सप्तमोऽध्यायः ॥ ७ ॥ ४७
८ पिण्डोत्पत्तिकथनं नाम अष्टमोऽध्यायः ॥ ८ ॥ ७०
९ देहस्वरूपनिर्णयो नाम नवमोऽध्यायः ॥ ९ ॥ ५१
१० जीवस्वरूपकथनं नाम दशमोऽध्यायः ॥ १० ॥ ६३
११ जीवगत्यादिनिरूपणं नाम एकादशोऽध्यायः ॥ ११ ॥ ४५
१२ उपासनाज्ञानफलं नाम द्वादशोऽध्यायः ॥ १२ ॥ ४२
१३ मोक्षयोगो नाम त्रयोदशोऽध्यायः ॥ १३ ॥ ३८
१४ पञ्चकोशोपपादनं नाम चतुर्दशोऽध्यायः ॥ १४ ॥ ४५
१५ भक्तियोगो नाम पञ्चदशोऽध्यायः ॥ १५ ॥ ४२
१६ गीताधिकारिनिरूपणं नाम षोडशोऽध्यायः ॥ १६ ॥ ६९ ट् = ७८३">
  <meta property="og:locale" content="en_us">
  <meta property="og:type" content="article">
    <meta property="article:section" content="padma-puranam">

  <meta itemprop="name" content="शिवगीता">
  <meta itemprop="description" content="श्रीशिवगीता
॥ शिव गीता ॥
अथ श्रीपद्मपुराणे उपरिभागे शिवगीतासूपनिषत्सु
ब्रह्मविद्यायां योगशास्त्रे शिवराघवसंवादे
१ शिवभक्त्युत्कर्षनिरूपणं नाम प्रथमोऽध्यायः ॥ १ ॥ ४०
२ वैराग्योपदेशो नाम द्वितीयोऽध्यायः ॥ २ ॥ ४३
३ विरजादीक्षानिरूपणं नाम तृतीयोऽध्यायः ॥ ३ ॥ ३५
४ शिवप्रदुर्भावाख्यः नाम चतुर्थोऽध्यायः ॥ ४ ॥ ५२
५ रामाय वरप्रदानं नाम पञ्चमोऽध्यायः ॥ ५ ॥ ४१
६ विभूतियोगो नाम षष्ठोऽध्यायः ॥ ६ ॥ ६०
७ विश्वरूपदर्शनं नाम सप्तमोऽध्यायः ॥ ७ ॥ ४७
८ पिण्डोत्पत्तिकथनं नाम अष्टमोऽध्यायः ॥ ८ ॥ ७०
९ देहस्वरूपनिर्णयो नाम नवमोऽध्यायः ॥ ९ ॥ ५१
१० जीवस्वरूपकथनं नाम दशमोऽध्यायः ॥ १० ॥ ६३
११ जीवगत्यादिनिरूपणं नाम एकादशोऽध्यायः ॥ ११ ॥ ४५
१२ उपासनाज्ञानफलं नाम द्वादशोऽध्यायः ॥ १२ ॥ ४२
१३ मोक्षयोगो नाम त्रयोदशोऽध्यायः ॥ १३ ॥ ३८
१४ पञ्चकोशोपपादनं नाम चतुर्दशोऽध्यायः ॥ १४ ॥ ४५
१५ भक्तियोगो नाम पञ्चदशोऽध्यायः ॥ १५ ॥ ४२
१६ गीताधिकारिनिरूपणं नाम षोडशोऽध्यायः ॥ १६ ॥ ६९ ट् = ७८३">
  <meta itemprop="wordCount" content="9876">
  <meta name="twitter:card" content="summary">
  <meta name="twitter:title" content="शिवगीता">
  <meta name="twitter:description" content="श्रीशिवगीता
॥ शिव गीता ॥
अथ श्रीपद्मपुराणे उपरिभागे शिवगीतासूपनिषत्सु
ब्रह्मविद्यायां योगशास्त्रे शिवराघवसंवादे
१ शिवभक्त्युत्कर्षनिरूपणं नाम प्रथमोऽध्यायः ॥ १ ॥ ४०
२ वैराग्योपदेशो नाम द्वितीयोऽध्यायः ॥ २ ॥ ४३
३ विरजादीक्षानिरूपणं नाम तृतीयोऽध्यायः ॥ ३ ॥ ३५
४ शिवप्रदुर्भावाख्यः नाम चतुर्थोऽध्यायः ॥ ४ ॥ ५२
५ रामाय वरप्रदानं नाम पञ्चमोऽध्यायः ॥ ५ ॥ ४१
६ विभूतियोगो नाम षष्ठोऽध्यायः ॥ ६ ॥ ६०
७ विश्वरूपदर्शनं नाम सप्तमोऽध्यायः ॥ ७ ॥ ४७
८ पिण्डोत्पत्तिकथनं नाम अष्टमोऽध्यायः ॥ ८ ॥ ७०
९ देहस्वरूपनिर्णयो नाम नवमोऽध्यायः ॥ ९ ॥ ५१
१० जीवस्वरूपकथनं नाम दशमोऽध्यायः ॥ १० ॥ ६३
११ जीवगत्यादिनिरूपणं नाम एकादशोऽध्यायः ॥ ११ ॥ ४५
१२ उपासनाज्ञानफलं नाम द्वादशोऽध्यायः ॥ १२ ॥ ४२
१३ मोक्षयोगो नाम त्रयोदशोऽध्यायः ॥ १३ ॥ ३८
१४ पञ्चकोशोपपादनं नाम चतुर्दशोऽध्यायः ॥ १४ ॥ ४५
१५ भक्तियोगो नाम पञ्चदशोऽध्यायः ॥ १५ ॥ ४२
१६ गीताधिकारिनिरूपणं नाम षोडशोऽध्यायः ॥ १६ ॥ ६९ ट् = ७८३">
<script type="text/javascript">
    
    let baseURL = "https:\/\/vishvAsa.github.io\/purANam_vaiShNavam\/";
    let basePath = "/" + baseURL.split("/").slice(3).join("/");
    let siteParams = JSON.parse("{\u0022build_img\u0022:\u0022https:\/\/github.com\/vishvAsa\/purANam_vaiShNavam\/actions\/workflows\/build.yml\/badge.svg\u0022,\u0022build_url\u0022:\u0022https:\/\/github.com\/vishvAsa\/purANam_vaiShNavam\/actions\/workflows\/build.yml\u0022,\u0022contactlink\u0022:\u0022https:\/\/github.com\/vishvAsa\/purANam_vaiShNavam\/issues\/new\u0022,\u0022env\u0022:\u0022production\u0022,\u0022githubeditmepathbase\u0022:\u0022https:\/\/github.com\/vishvAsa\/purANam_vaiShNavam\/edit\/content\/\u0022}");
    let pageDefaultsList = JSON.parse("[{\u0022scope\u0022:{\u0022pathPrefix\u0022:\u0022\u0022},\u0022values\u0022:{\u0022comments\u0022:true,\u0022layout\u0022:\u0022page\u0022,\u0022search\u0022:true,\u0022sidebar\u0022:\u0022home_sidebar\u0022,\u0022unicode_script\u0022:\u0022devanagari\u0022}}]");
    let sidebarsData = JSON.parse("{\u0022home_sidebar\u0022:{\u0022contents\u0022:[{\u0022url\u0022:\u0022recdir:\/\/\u0022},{\u0022contents\u0022:[{\u0022title\u0022:\u0022ज्यौतिषम्\u0022,\u0022url\u0022:\u0022..\/jyotiSham\/\u0022},{\u0022title\u0022:\u0022संस्कृतम्\u0022,\u0022url\u0022:\u0022..\/sanskrit\/\u0022},{\u0022title\u0022:\u0022संस्कारः\u0022,\u0022url\u0022:\u0022..\/devaH\/\u0022},{\u0022title\u0022:\u0022आगमः\u0022,\u0022url\u0022:\u0022..\/AgamaH\/\u0022},{\u0022title\u0022:\u0022आगमः शैवः\u0022,\u0022url\u0022:\u0022..\/AgamaH_shaivaH\/\u0022},{\u0022title\u0022:\u0022आगमः वैष्णवः\u0022,\u0022url\u0022:\u0022..\/AgamaH_vaiShNavaH\/\u0022},{\u0022title\u0022:\u0022रामानुजीयम्\u0022,\u0022url\u0022:\u0022..\/rAmAnujIyam\/\u0022},{\u0022title\u0022:\u0022माध्वम्\u0022,\u0022url\u0022:\u0022..\/mAdhvam\/\u0022},{\u0022title\u0022:\u0022आगमः ब्राह्मः\u0022,\u0022url\u0022:\u0022..\/AgamaH_brAhmaH\/\u0022},{\u0022title\u0022:\u0022कल्पान्तरम्\u0022,\u0022url\u0022:\u0022..\/kalpAntaram\/\u0022},{\u0022title\u0022:\u0022Notes Home\u0022,\u0022url\u0022:\u0022..\/notes\/\u0022},{\u0022title\u0022:\u0022वेदाः\u0022,\u0022url\u0022:\u0022..\/vedAH\/\u0022},{\u0022title\u0022:\u0022वेदाः - ऋक्\u0022,\u0022url\u0022:\u0022..\/vedAH_Rk\/\u0022},{\u0022title\u0022:\u0022वेदाः - यजुः\u0022,\u0022url\u0022:\u0022..\/vedAH_yajuH\/\u0022},{\u0022title\u0022:\u0022वेदाः - साम\u0022,\u0022url\u0022:\u0022..\/vedAH_sAma\/\u0022},{\u0022title\u0022:\u0022पुराणम्\u0022,\u0022url\u0022:\u0022..\/purANam\/\u0022},{\u0022title\u0022:\u0022पुराणम् वैष्णवम्\u0022,\u0022url\u0022:\u0022..\/purANam_vaiShNavam\/\u0022},{\u0022title\u0022:\u0022महाभारतम्\u0022,\u0022url\u0022:\u0022..\/mahAbhAratam\/\u0022},{\u0022title\u0022:\u0022रामायणम्\u0022,\u0022url\u0022:\u0022..\/rAmAyaNam\/\u0022},{\u0022title\u0022:\u0022काव्यम्\u0022,\u0022url\u0022:\u0022..\/kAvya\/\u0022},{\u0022title\u0022:\u0022ಕನ್ನಡ\u0022,\u0022url\u0022:\u0022..\/kannaDa\/\u0022},{\u0022title\u0022:\u0022मीमांसा\u0022,\u0022url\u0022:\u0022..\/mImAMsA\/\u0022},{\u0022title\u0022:\u0022त्रिपिटकम्\u0022,\u0022url\u0022:\u0022..\/tipiTaka\/\u0022},{\u0022title\u0022:\u0022पाळयः\u0022,\u0022url\u0022:\u0022..\/pALi\/\u0022},{\u0022title\u0022:\u0022भाषान्तरम्\u0022,\u0022url\u0022:\u0022..\/bhAShAntaram\/\u0022},{\u0022title\u0022:\u0022English Lit\u0022,\u0022url\u0022:\u0022..\/english\/\u0022},{\u0022title\u0022:\u0022Book pub\u0022,\u0022url\u0022:\u0022..\/book-pub\u0022}],\u0022title\u0022:\u0022सङ्ग्रहान्तरम्\u0022},{\u0022title\u0022:\u0022Vishvas\u0027s home page\u0022,\u0022url\u0022:\u0022..\/\u0022},{\u0022title\u0022:\u0022\\u003ci class=\\\u0022fas fa-hand-holding-heart\\\u0022\\u003e\\u003c\/i\\u003eDonate Via Vishvas\u0022,\u0022url\u0022:\u0022https:\/\/vishvAsa.github.io\/interests\/dharma-via-vishvas\/\u0022}],\u0022title\u0022:\u0022भागाः\u0022}}");
    
    var pageRelUrlTree = {};
</script>

    
    <script type="text/javascript">
  let pageVars = {};
  pageVars.pageUrlMinusBasePath = "\/purANam_vaiShNavam\/padma-purANam\/shivagItA\/".replace(basePath, "/");
  pageVars.pageParams = {};
  pageVars.pageSource = "padma-purANam\/shivagItA.md";
  console.log(pageVars.pageSource);
  var pageDefaults;
  for (let possiblePageDefaults of pageDefaultsList) {
    if (pageVars.pageSource.startsWith(possiblePageDefaults.scope.pathPrefix)) {
      pageDefaults = possiblePageDefaults.values
    }
  }
    
</script>


    <script src="/purANam_vaiShNavam/webpack_dist/uiLib-bundle.js"></script>







    <link rel="stylesheet" href="/purANam_vaiShNavam/webpack_dist/uiLib.css">
<link rel="stylesheet" href="/purANam_vaiShNavam/css/uiLibPrint.css" media="print" >
<link rel="stylesheet" href="/purANam_vaiShNavam/css/fonts.css" >
<link rel="stylesheet" href="/purANam_vaiShNavam/css/@fortawesome/fontawesome-free/css/solid.min.css">

<link rel="stylesheet" href="/purANam_vaiShNavam/css/@fortawesome/fontawesome-free/css/fontawesome.min.css">


<link rel="alternate" hreflang="sa-Deva" href="https://vishvAsa.github.io/purANam_vaiShNavam/padma-purANam/shivagItA/" />
<link rel="alternate" hreflang="sa-Deva" href="https://vishvAsa.github.io/purANam_vaiShNavam/padma-purANam/shivagItA/?transliteration_target=devanagari" />

<link rel="alternate" hreflang="sa-Knda" href="https://vishvAsa.github.io/purANam_vaiShNavam/padma-purANam/shivagItA/?transliteration_target=kannada" />
<link rel="alternate" hreflang="sa-Mlym" href="https://vishvAsa.github.io/purANam_vaiShNavam/padma-purANam/shivagItA/?transliteration_target=malayalam" />
<link rel="alternate" hreflang="sa-Telu" href="https://vishvAsa.github.io/purANam_vaiShNavam/padma-purANam/shivagItA/?transliteration_target=telugu" />
<link rel="alternate" hreflang="sa-Taml-t-sa-Taml-m0-superscript" href="https://vishvAsa.github.io/purANam_vaiShNavam/padma-purANam/shivagItA/?transliteration_target=tamil_superscripted" />
<link rel="alternate" hreflang="sa-Taml" href="https://vishvAsa.github.io/purANam_vaiShNavam/padma-purANam/shivagItA/?transliteration_target=tamil" />
<link rel="alternate" hreflang="sa-Gran" href="https://vishvAsa.github.io/purANam_vaiShNavam/padma-purANam/shivagItA/?transliteration_target=grantha" />

<link rel="alternate" hreflang="sa-Gujr" href="https://vishvAsa.github.io/purANam_vaiShNavam/padma-purANam/shivagItA/?transliteration_target=gujarati" />
<link rel="alternate" hreflang="sa-Guru" href="https://vishvAsa.github.io/purANam_vaiShNavam/padma-purANam/shivagItA/?transliteration_target=gurmukhi" />
<link rel="alternate" hreflang="sa-Shar" href="https://vishvAsa.github.io/purANam_vaiShNavam/padma-purANam/shivagItA/?transliteration_target=sharada" />
<link rel="alternate" hreflang="sa-Dogr" href="https://vishvAsa.github.io/purANam_vaiShNavam/padma-purANam/shivagItA/?transliteration_target=dogra" />
<link rel="alternate" hreflang="sa-Phag" href="https://vishvAsa.github.io/purANam_vaiShNavam/padma-purANam/shivagItA/?transliteration_target=phags_pa" />
<link rel="alternate" hreflang="sa-Tibt" href="https://vishvAsa.github.io/purANam_vaiShNavam/padma-purANam/shivagItA/?transliteration_target=tibetan" />
<link rel="alternate" hreflang="sa-Sidd" href="https://vishvAsa.github.io/purANam_vaiShNavam/padma-purANam/shivagItA/?transliteration_target=siddham" />
<link rel="alternate" hreflang="sa-Newa" href="https://vishvAsa.github.io/purANam_vaiShNavam/padma-purANam/shivagItA/?transliteration_target=newa" />
<link rel="alternate" hreflang="sa-Modi" href="https://vishvAsa.github.io/purANam_vaiShNavam/padma-purANam/shivagItA/?transliteration_target=modi" />
<link rel="alternate" hreflang="sa-Tirh" href="https://vishvAsa.github.io/purANam_vaiShNavam/padma-purANam/shivagItA/?transliteration_target=tirhuta_maithili" />
<link rel="alternate" hreflang="sa-Gong" href="https://vishvAsa.github.io/purANam_vaiShNavam/padma-purANam/shivagItA/?transliteration_target=gondi_gujala" />
<link rel="alternate" hreflang="sa-Gonm" href="https://vishvAsa.github.io/purANam_vaiShNavam/padma-purANam/shivagItA/?transliteration_target=gondi_masaram" />


<link rel="alternate" hreflang="sa-Orya" href="https://vishvAsa.github.io/purANam_vaiShNavam/padma-purANam/shivagItA/?transliteration_target=oriya" />
<link rel="alternate" hreflang="sa-Beng-t-sa-Beng-m0-assamese" href="https://vishvAsa.github.io/purANam_vaiShNavam/padma-purANam/shivagItA/?transliteration_target=assamese" />
<link rel="alternate" hreflang="sa-Beng" href="https://vishvAsa.github.io/purANam_vaiShNavam/padma-purANam/shivagItA/?transliteration_target=bengali" />
<link rel="alternate" hreflang="sa-Mtei" href="https://vishvAsa.github.io/purANam_vaiShNavam/padma-purANam/shivagItA/?transliteration_target=manipuri" />
<link rel="alternate" hreflang="sa-Sinh" href="https://vishvAsa.github.io/purANam_vaiShNavam/padma-purANam/shivagItA/?transliteration_target=sinhala" />
<link rel="alternate" hreflang="sa-Limb" href="https://vishvAsa.github.io/purANam_vaiShNavam/padma-purANam/shivagItA/?transliteration_target=limbu" />
<link rel="alternate" hreflang="sa-Lepc" href="https://vishvAsa.github.io/purANam_vaiShNavam/padma-purANam/shivagItA/?transliteration_target=lepcha" />


<link rel="alternate" hreflang="sa-Cyrl" href="https://vishvAsa.github.io/purANam_vaiShNavam/padma-purANam/shivagItA/?transliteration_target=cyrillic" />
<link rel="alternate" hreflang="sa-Latn-t-sa-Zyyy-m0-iso" href="https://vishvAsa.github.io/purANam_vaiShNavam/padma-purANam/shivagItA/?transliteration_target=iso" />
<link rel="alternate" hreflang="sa-Latn-t-sa-Zyyy-m0-iast" href="https://vishvAsa.github.io/purANam_vaiShNavam/padma-purANam/shivagItA/?transliteration_target=iast" />
<link rel="alternate" hreflang="sa-Aran" href="https://vishvAsa.github.io/purANam_vaiShNavam/padma-purANam/shivagItA/?transliteration_target=urdu" />
<link rel="alternate" hreflang="sa-Avst" href="https://vishvAsa.github.io/purANam_vaiShNavam/padma-purANam/shivagItA/?transliteration_target=avestan" />

<link rel="alternate" hreflang="sa-Brah" href="https://vishvAsa.github.io/purANam_vaiShNavam/padma-purANam/shivagItA/?transliteration_target=brahmi" />
<link rel="alternate" hreflang="sa-Khar" href="https://vishvAsa.github.io/purANam_vaiShNavam/padma-purANam/shivagItA/?transliteration_target=kharoshthi" />
<link rel="alternate" hreflang="sa-Zanb" href="https://vishvAsa.github.io/purANam_vaiShNavam/padma-purANam/shivagItA/?transliteration_target=zanbazar_square" />
<link rel="alternate" hreflang="sa-Bhks" href="https://vishvAsa.github.io/purANam_vaiShNavam/padma-purANam/shivagItA/?transliteration_target=bhaiksuki" />

<link rel="alternate" hreflang="sa-Bali" href="https://vishvAsa.github.io/purANam_vaiShNavam/padma-purANam/shivagItA/?transliteration_target=balinese" />
<link rel="alternate" hreflang="sa-Java" href="https://vishvAsa.github.io/purANam_vaiShNavam/padma-purANam/shivagItA/?transliteration_target=javanese" />
<link rel="alternate" hreflang="sa-Laoo" href="https://vishvAsa.github.io/purANam_vaiShNavam/padma-purANam/shivagItA/?transliteration_target=lao" />
<link rel="alternate" hreflang="sa-Laoo-t-sa-Laoo-m0-Laopali" href="https://vishvAsa.github.io/purANam_vaiShNavam/padma-purANam/shivagItA/?transliteration_target=lao_pali" />
<link rel="alternate" hreflang="sa-Mymr" href="https://vishvAsa.github.io/purANam_vaiShNavam/padma-purANam/shivagItA/?transliteration_target=burmese" />
<link rel="alternate" hreflang="sa-Mymr-t-sa-Mymr-m0-Mon" href="https://vishvAsa.github.io/purANam_vaiShNavam/padma-purANam/shivagItA/?transliteration_target=mon" />
<link rel="alternate" hreflang="sa-Cham" href="https://vishvAsa.github.io/purANam_vaiShNavam/padma-purANam/shivagItA/?transliteration_target=cham" />
<link rel="alternate" hreflang="sa-Khmr" href="https://vishvAsa.github.io/purANam_vaiShNavam/padma-purANam/shivagItA/?transliteration_target=khmer" />
<link rel="alternate" hreflang="sa-Thai" href="https://vishvAsa.github.io/purANam_vaiShNavam/padma-purANam/shivagItA/?transliteration_target=thai" />

  </head>

  <body class="ma0 bg-near-white">
    


    
<header class="p-1 bg-yellow noPrint">
    <nav role="navigation" class="col">
      <div id="div_top_bar" class="row">
        <div class="col-md-3 justify-content-start">
          <a  href="/" class="btn col border">
            <i class="fas fa-gopuram ">पुराणे विश्वासटिप्पन्यः <br/> शिवगीता</i>
          </a>
        </div>
        <div id="div_top_bar_right" class="col-md-auto d-flex justify-content-center">
          <button class="btn btn-light"  href="#transliterationDropdown" data-toggle="collapse">
            ✍
          </button>
          <select id="transliterationDropdown" size="1" class="collapse" onchange="module_uiLib.default.content.updateTransliteration()">
            <optgroup label="🌍">
              <option value="iso">āISO</option>
              <option value="iso_vedic">āi-āu</option>
              <option value="cyrillic">пу</option>
              <option value="urdu">نس</option>
              <option value="??">🌍??</option>
            </optgroup>
            <optgroup label="🛕🧭S">
              <option value="kannada">ಅ</option>
              <option value="malayalam">അ</option>
              <option value="telugu">క</option>
              <option value="tamil_superscripted">க²</option>
              <option value="tamil_extended">க</option>
              <option value="grantha">𑌅</option>
            </optgroup>
            <optgroup label="🛕🧭N">
              <option value="devanagari" selected="">स</option>
              <option value="gujarati">અ</option>
              <option value="gurmukhi">ਅ</option>
            </optgroup>
            <optgroup label="🛕🧭E">
              <option value="oriya">ଅ</option>
              <option value="assamese">অস</option>
              <option value="bengali">অ</option>
            </optgroup>
            <optgroup label="🛕🏺📜">
              <option value="sharada">𑆑𑇀𑆰</option>
              <option value="brahmi">𑀅</option>
            </optgroup>
            <optgroup label="🛕🌋">
              <option value="balinese">ᬩᬮᬶ</option>
            </optgroup>
          </select>
          <div>
          <button class="btn btn-outline-secondary btn-sm"  href="#transliterationDropdownAlt" data-toggle="collapse">
          (✍)
          </button>
          <select id="transliterationDropdownAlt" size="1"  style="font-size:12px" class="bg-light-yellow collapse" onchange="module_uiLib.default.content.updateTransliteration()">
            <optgroup label="🌍">
              <option value="iso">āISO</option>
              <option value="iso_vedic">āi-āu</option>
              <option value="cyrillic">пу</option>
              <option value="urdu">نس</option>
              <option value="??">🌍??</option>
            </optgroup>
            <optgroup label="🛕🧭S">
              <option value="kannada">ಅ</option>
              <option value="malayalam">അ</option>
              <option value="telugu">క</option>
              <option value="tamil_superscripted">க²</option>
              <option value="tamil_extended">க</option>
              <option value="grantha">𑌅</option>
            </optgroup>
            <optgroup label="🛕🧭N">
              <option value="devanagari" selected="">स</option>
              <option value="gujarati">અ</option>
              <option value="gurmukhi">ਅ</option>
            </optgroup>
            <optgroup label="🛕🧭E">
              <option value="oriya">ଅ</option>
              <option value="assamese">অস</option>
              <option value="bengali">অ</option>
            </optgroup>
            <optgroup label="🛕🏺📜">
              <option value="sharada">𑆑𑇀𑆰</option>
              <option value="brahmi">𑀅</option>
            </optgroup>
            <optgroup label="🛕🌋">
              <option value="balinese">ᬩᬮᬶ</option>
            </optgroup>
          </select>
          </div>
          <div class="row col d-flex  dropdown">
            <button class="btn btn-secondary-outline btn-sm dropdown-toggle" type="button" data-toggle="dropdown" aria-haspopup="true" aria-expanded="false">
              A±
            </button>
            <div class="dropdown-menu" aria-labelledby="dropdownMenuButton">
            <a class="btn btn-secondary btn-sm" onclick="module_uiLib.changeTextSize(2)">A+</a>
            <a class="btn btn-secondary btn-sm" onclick="module_uiLib.changeTextSize(-2)">A-</a>
            </div>
          </div>
          <button class="btn btn-light btn-sm"  href="#commentStyleDropdown" data-toggle="collapse">
            🗨
          </button>
          <select id="commentStyleDropdown" class="collapse" size="1" onchange="module_uiLib.default.content.updateCommentStyleFromDropdown()">
            <option value="on">✔</option>
            <option value="hidden">✗</option>
          </select>
          <div><a id="expandAllButton" class="btn btn-secondary" onclick="module_uiLib.default.query.setParamsAndGo({'expandDetails': '.*'})">↕️️</a></div>
          <div id="printStyleDiv" class="row col d-flex  dropdown">
          <button class="btn btn-light btn-sm dropdown-toggle"  href="#printStyleDropdown" data-toggle="dropdown" aria-haspopup="true" aria-expanded="false">
          🖨
          </button>
            <div class="dropdown-menu col" aria-labelledby="printStyleDropdown">
              <div class="row justify-content-center">
                <p>Cols:</p>
                <input type="number" min="1" max="10" value="2" step="1" id="tbColumns" style="width: 3ch;"  accesskey="c"/>
              </div>
              <div class="row justify-content-center">
                <p>A±:</p> <input type="text" id="tbBodyFontSize" value="0.4cm" style="width: 6ch;"  accesskey="f"></input>
              </div>
              <div class="row justify-content-center">
                <p>Incl:</p> <input checked type="checkbox" id="tbIncludeStyle" value="on"></input>
                <button id="btnPrintStyle" onclick="module_uiLib.default.content.updatePrintStyle()">🖨
                </button>
              </div>
            </div>
        </div>
        </div>
        <div id="audioDiv" class="row col d-flex  dropdown">
          <button class="btn btn-secondary-outline btn-sm dropdown-toggle" type="button" id="audioDropdownMenuButton" data-toggle="dropdown" aria-haspopup="true" aria-expanded="false">
            🎧
          </button>
          <div class="dropdown-menu" aria-labelledby="dropdownMenuButton">
          <a id="speakerButton" class="btn btn-outline-secondary btn-sm" onclick="module_uiLib.default.content.handleSpeakToggle()">⏯</a>
          <button id="speakerPauseButton" class="btn btn-outline-secondary btn-sm">⏸</button>
            <div id="audioOptionsDiv" class="row justify-content-center" >
              <div>
                <p class="lead">Vol</p>
                <input type="range" min="0" max="1" value="1" step="0.1" id="volume" />
                <span id="volume-label" class="ms-2">1</span>
              </div>
              <div class="mx-5">
                <p class="lead">Rate</p>
                <input type="range" min="0.1" max="10" value="1" id="rate" step="0.1" />
                <span id="rate-label" class="ms-2">1</span>
              </div>
              <div>
                <p class="lead">Pitch</p>
                <input type="range" min="0" max="2" value="1" step="0.1" id="pitch" />
                <span id="pitch-label" class="ms-2">1</span>
              </div>
            </div>
          </div>
        </div>
        <a href="https://vishvAsa.github.io/purANam_vaiShNavam/search"  class="btn btn-light btn-sm">🥽🔦</a>
        <div class="row col  d-flex justify-content-center">
          <div><a id="previousPage" href="" class="btn btn-secondary">###<i class="fas fa-caret-left"></i></a></div>
          <div ><a id="nextPage" href="" class="btn btn-secondary"><i class="fas fa-caret-right"></i> ### </a></div>
        </div>
        <ul id="top-bar-right-custom" class="list-group list-group-horizontal">
        </ul>
      </div>
    </nav>
</header>

    
    <div class="row" name="contentRow">
      
      <aside class="col-md-3 card border noPrint " id="sidebar">
          <div id="fastSearch">
              <datalist id="pageDataList"></datalist>
              <input id="searchInput" placeholder="शीर्षिकान्विष्यताम्" list="pageDataList" onchange="module_uiLib.default.navigation.pageLoader()">
          </div>
          <details open  class="bg-light-gray" >
              <summary id="sidebarToggleLink" onclick="module_uiLib.default.navigation.sidebarToggleHandler()">
            Menu
              </summary>
              <ul id="sidebarBody" class="list pl2 p-0 bg-yellow">
              </ul>
          </details>
      </aside>
      <main class="col p-3" role="main" data-pagefind-body>
        
<header class='border d-flex justify-content-between'>
    <h1 id="शिवगीता">शिवगीता</h1>
    
    <a id="editLink" class="btn btn-primary noPrint"  href="https://github.com/vishvAsa/purANam_vaiShNavam/edit/content/padma-purANam/shivagItA.md"><i class="fas fa-edit"></i></a>
    
</header>
<article>
  <aside id="toc_card" class="card border noPrint ">
    <details id="toc_header">
        <summary>What's in this page?</summary>
      <div id="toc_body" class="p-0">
        
        <ul id="toc_ul" class="list p-0">
        </ul>
      </div>
    </details>
    <div id="progressBarDiv" class="row d-flex justify-content-center">
      🐎💪<progress id="progressLoading" value="0" max="100"> 32% </progress>
    </div>
  </aside>
  <div id="post_content">
  <p>श्रीशिवगीता</p>
<p>॥ शिव गीता ॥</p>
<p>अथ श्रीपद्मपुराणे उपरिभागे शिवगीतासूपनिषत्सु<br>
ब्रह्मविद्यायां योगशास्त्रे शिवराघवसंवादे<br>
१ शिवभक्त्युत्कर्षनिरूपणं नाम प्रथमोऽध्यायः ॥ १ ॥ ४०<br>
२ वैराग्योपदेशो नाम द्वितीयोऽध्यायः ॥ २ ॥ ४३<br>
३ विरजादीक्षानिरूपणं नाम तृतीयोऽध्यायः ॥ ३ ॥ ३५<br>
४ शिवप्रदुर्भावाख्यः नाम चतुर्थोऽध्यायः ॥ ४ ॥ ५२<br>
५ रामाय वरप्रदानं नाम पञ्चमोऽध्यायः ॥ ५ ॥ ४१<br>
६ विभूतियोगो नाम षष्ठोऽध्यायः ॥ ६ ॥ ६०<br>
७ विश्वरूपदर्शनं नाम सप्तमोऽध्यायः ॥ ७ ॥ ४७<br>
८ पिण्डोत्पत्तिकथनं नाम अष्टमोऽध्यायः ॥ ८ ॥ ७०<br>
९ देहस्वरूपनिर्णयो नाम नवमोऽध्यायः ॥ ९ ॥ ५१<br>
१० जीवस्वरूपकथनं नाम दशमोऽध्यायः ॥ १० ॥ ६३<br>
११ जीवगत्यादिनिरूपणं नाम एकादशोऽध्यायः ॥ ११ ॥ ४५<br>
१२ उपासनाज्ञानफलं नाम द्वादशोऽध्यायः ॥ १२ ॥ ४२<br>
१३ मोक्षयोगो नाम त्रयोदशोऽध्यायः ॥ १३ ॥ ३८<br>
१४ पञ्चकोशोपपादनं नाम चतुर्दशोऽध्यायः ॥ १४ ॥ ४५<br>
१५ भक्तियोगो नाम पञ्चदशोऽध्यायः ॥ १५ ॥ ४२<br>
१६ गीताधिकारिनिरूपणं नाम षोडशोऽध्यायः ॥ १६ ॥ ६९ ट् = ७८३</p>
<p>॥ शिव गीता ॥</p>
<p>अथ प्रथमोऽध्यायः ।<br>
सूत उवाच ॥</p>
<p>अथातः सम्प्रवक्ष्यामि शुद्धं कैवल्यमुक्तिदम् ।<br>
अनुग्रहान्महेशस्य भवदुःखस्य भेषजम् ॥ १॥</p>
<p>न कर्मणामनुष्ठानैर्न दानैस्तपसापि वा ।<br>
कैवल्यं लभते मर्त्यः किन्तु ज्ञानेन केवलम् ॥ २॥</p>
<p>रामाय दण्डकारण्ये पार्वतीपतिना पुरा ।<br>
या प्रोक्ता शिवगीताख्या गुह्याद्गुह्यतमा हि सा ॥ ३॥</p>
<p>यस्याः श्रवणमात्रेण नृणां मुक्तिर्ध्रुवं भवेत् ।<br>
पुरा सनत्कुमाराय स्कन्देनाभिहिता हि सा ॥ ४॥</p>
<p>सनत्कुमारः प्रोवाच व्यासाय मुनिसत्तमाः ।<br>
मह्यं कृपातिरेकेण प्रददौ बादरायणः ॥ ५॥</p>
<p>उक्तं च तेन कस्मैचिन्न दातव्यमिदं त्वया ।<br>
सूतपुत्रान्यथा देवाः क्षुभ्यन्ति च शपन्ति च ॥ ६॥</p>
<p>अथ पृष्टो मया विप्रा भगवान्बादरायणः ।<br>
भगवन्देवताः सर्वाः किं क्षुभ्यन्ति शपन्ति च ॥ ७॥</p>
<p>तासामत्रास्ति का हानिर्यया कुप्यन्ति देवताः ।<br>
पाराशर्योऽथ मामाह यत्पृष्टं शृणु वत्स तत् ॥ ८॥</p>
<p>नित्याग्निहोत्रिणो विप्राः सन्ति ये गृहमेधिनः ।<br>
त एव सर्वफलदाः सुराणां कामधेनवः ॥ ९॥</p>
<p>भक्ष्यं भोज्यं च पेयं च यद्यदिष्टं सुपर्वणाम् ।<br>
अग्नौ हुतेन हविषा सत्सर्वं लभ्यते दिवि ॥ १०॥</p>
<p>नान्यदस्ति सुरेशानामिष्टसिद्धिप्रदं दिवि ।<br>
दोग्ध्री धेनुर्यथा नीता दुःखदा गृहमेधिनाम् ॥ ११॥</p>
<p>तथैव ज्ञानवान्विप्रो देवानां दुःखदो भवेत् ।<br>
त्रिदशास्तेन विघ्नन्ति प्रविष्टा विषयं नृणाम् ॥ १२॥</p>
<p>ततो न जायते भक्तिः शिवे कस्यापि देहिनः ।<br>
तस्मादविदुषां नैव जायते शूलपाणिनः ॥ १३॥</p>
<p>यथाकथञ्चिज्जातापि मध्ये विच्छिद्यते नृणाम् ।<br>
जातं वापि शिवज्ञानं न विश्वासं भजत्यलम् ॥ १४॥</p>
<p>ऋषय ऊचुः ॥</p>
<p>यद्येवं देवता विघ्नमाचरन्ति तनूभृताम् ।<br>
पौरुषं तत्र कस्यास्ति येन मुक्तिर्भविष्यति ॥ १५॥</p>
<p>सत्यं सूतात्मज ब्रूहि तत्रोपायोऽस्ति वा न वा ॥</p>
<p>सूत उवाच ॥</p>
<p>कोटिजन्मार्जितैः पुण्यैः शिवे भक्तिः प्रजायते ॥ १६॥</p>
<p>इष्टापूर्तादिकर्माणि तेनाचरति मानवः ।<br>
शिवार्पणधिया कामान्परित्यज्य यथाविधि ॥ १७॥</p>
<p>अनुग्रहात्तेन शम्भोर्जायते सुदृढो नरः ।<br>
ततो भीताः पलायन्ते विघ्नं हित्वा सुरेश्वराः ॥ १८॥</p>
<p>जायते तेन शुश्रूषा चरिते चन्द्रमौलिनः ।<br>
शृण्वतो जायते ज्ञानं ज्ञानादेव विमुच्यते ॥ १९॥</p>
<p>बहुनात्र विमुक्तेन यस्य भक्तिः शिवे दृढा ।<br>
महापापोपपापौघकोटिग्रस्तोऽपि मुच्यते ॥ २०॥</p>
<p>अनादरेण शाठ्येन परिहासेन मायया ।<br>
शिवभक्तिरतश्चेत्स्यादन्त्यजोऽपि विमुच्यते ॥ २१॥</p>
<p>एवं भक्तिश्च सर्वेषां सर्वदा सर्वतोमुखी ।<br>
तस्यां तु विद्यमानायां यस्तु मर्त्यो न मुच्यते ॥ २२॥</p>
<p>संसारबन्धनात्तस्मादन्यः को वास्ति मूढधीः ।<br>
नियमाद्यस्तु कुर्वीत भक्तिं वा द्रोहमेव वा ॥ २३॥</p>
<p>तस्यापि चेत्प्रसन्नोऽसौ फलं यच्छति वाञ्छितम् ।<br>
ऋद्धं किञ्चित्समादाय क्षुल्लकं जलमेव वा ॥ २४॥</p>
<p>यो दत्ते नियमेनासौ तस्मै दत्ते जगत्त्रयम् ।<br>
तत्राप्यशक्तो नियमान्नमस्कारं प्रदक्षिणाम् ॥ २५॥</p>
<p>यः करोति महेशस्य तस्मै तुष्टो भवेच्छिवः ।<br>
प्रदक्षिणास्वशक्तोऽपि यः स्वान्ते चिन्तयेच्छिवम् ॥ २६॥</p>
<p>गच्छन्समुपविष्टो वा तस्याभीष्टं प्रयच्छति ।<br>
चन्दनं बिल्वकाष्ठस्य पुष्पाणि वनजान्यपि ॥ २७॥</p>
<p>फलानि तादृशान्येव यस्य प्रीतिकराणि वै ।<br>
दुष्करं तस्य सेवायां किमस्ति भुवनत्रये ॥ २८॥</p>
<p>वन्येषु यादृशी प्रीतिर्वर्तते परमेशितुः ।<br>
उत्तमेष्वपि नास्त्येव तादृशी ग्रामजेष्वपि ॥ २९॥</p>
<p>तं त्यक्त्वा तादृशं देवं यः सेवेतान्यदेवताम् ।<br>
स हि भागीरथीं त्यक्त्वा काङ्क्षते मृगतृष्णिकाम् ॥ ३०॥</p>
<p>किन्तु यस्यास्ति दुरितं कोटिजन्मसु सञ्चितम् ।<br>
तस्य प्रकाशते नायमर्थो मोहान्धचेतसः ॥ ३१॥</p>
<p>न कालनियमो यत्र न देशस्य स्थलस्य च ।<br>
यत्रास्य चित्रं रमते तस्य ध्यानेन केवलम् ॥ ३२॥</p>
<p>आत्मत्वेन शिवस्यासौ शिवसायुज्यमाप्नुयात् ।<br>
अतिस्वल्पतरायुः श्रीर्भूतेशांशाधिपोऽपि यः ॥ ३३॥</p>
<p>स तु राजाहमस्मीति वादिनं हन्ति सान्वयम् ।<br>
कर्तापि सर्वलोकानामक्षयैश्वर्यवानपि ॥ ३४॥</p>
<p>शिवः शिवोऽहमस्मीति वादिनं यं च कञ्चन ।<br>
आत्मना सह तादात्म्यभागिनं कुरुते भृशम् ॥ ३५॥</p>
<p>धर्मार्थकाममोक्षाणां पारं यस्याथ येन वै ।<br>
मुनयस्तत्प्रवक्ष्यामि व्रतं पाशुपताभिधम् ॥ ३६॥</p>
<p>कृत्वा तु विरजां दीक्षां भूतिरुद्राक्षधारिणः ।<br>
जपन्तो वेदसाराख्यं शिवनामसहस्रकम् ॥ ३७॥</p>
<p>सन्त्यज्य तेन मर्त्यत्वं शैवीं तनुमवाप्स्यथ ।<br>
ततः प्रसन्नो भगवाञ्छङ्करो लोकशङ्करः ॥ ३८॥</p>
<p>भवतां दृश्यतामेत्य कैवल्यं वः प्रदास्यति ।<br>
रामाय दण्डकारण्ये यत्प्रादात्कुम्भसम्भवः ॥ ३९॥</p>
<p>तत्सर्वं वः प्रवक्ष्यामि शृणुध्वं भक्तियोगिनः  ॥ ४०॥</p>
<p>इति श्रीपद्मपुराणे उपरिभागे शिवगीतासूपनिषत्सु<br>
ब्रह्मविद्यायां योगशास्त्रे शिवराघवसंवादे<br>
शिवभक्त्युत्कर्षनिरूपणं नाम प्रथमोऽध्यायः ॥ १ ॥</p>
<p>अथ द्वितीयोऽध्यायः ॥</p>
<p>ऋषय ऊचुः ॥</p>
<p>किमर्थमागतोऽगस्त्यो रामचन्द्रस्य सन्निधिम् ।<br>
कथं वा विरजां दीक्षां कारयामास राघवम् ।<br>
ततः किमाप्तवान् रामः फलं तद्वक्तुमर्हसि ॥ १॥</p>
<p>सूत उवाच ॥</p>
<p>रावणेन यदा सीताऽपहृता जनकात्मजा ।<br>
तदा वियोगदुःखेन विलपन्नास राघवः ॥ २॥</p>
<p>निर्निद्रो निरहङ्कारो निराहारो दिवानिशम् ।<br>
मोक्तुमैच्छत्ततः प्राणान्सानुजो रघुनन्दनः ॥ ३॥</p>
<p>लोपामुद्रापतिर्ज्ञात्वा तस्य सन्निधिमागमत् ।<br>
अथ तं बोधयामास संसारासारतां मुनिः ॥ ४॥</p>
<p>अगस्त्य उवाच ॥</p>
<p>किं विषीदसि राजेन्द्र कान्ता कस्य विचार्यताम् ।<br>
जडः किं नु विजानाति देहोऽयं पाञ्चभौतिकः ॥ ५॥</p>
<p>निर्लेपः परिपूर्णश्च सच्चिदानन्दविग्रहः ।<br>
आत्मा न जायते नैव म्रियते न च दुःखभाक् ॥ ६॥</p>
<p>सूर्योऽसौ सर्वलोकस्य चक्षुष्ट्वेन व्यवस्थितः ।<br>
तथापि चाक्षुषैर्दोषैर्न कदाचिद्विलिप्यते ॥ ७॥</p>
<p>सर्वभूतान्तरात्मापि तद्वद्दृश्यैर्न लिप्यते ।<br>
देहोऽपि मलपिण्डोऽयं मुक्तजीवो जडात्मकः ॥ ८॥</p>
<p>दह्यते वह्निना काष्ठैः शिवाद्यैर्भक्ष्यतेऽपि वा ।<br>
तथापि नैव जानाति विरहे तस्य का व्यथा ॥ ९॥</p>
<p>सुवर्णगौरी दूर्वाया दलवच्छ्यामलापि वा ।<br>
पीनोत्तुङ्गस्तनाभोगभुग्नसूक्ष्मवलग्निका ॥ १०॥</p>
<p>बृहन्नितम्बजघना रक्तपादसरोरुहा ।<br>
राकाचन्द्रमुखी बिम्बप्रतिबिम्बरदच्छदा ॥ ११॥</p>
<p>नीलेन्दीवरनीकाशनयनद्वयशोभिता ।<br>
मत्तकोकिलसल्ँलापा मत्तद्विरदगामिनी ॥ १२॥</p>
<p>कटाक्षैरनुगृह्णाति मां पञ्चेषुशरोत्तमैः ।<br>
इति यां मन्यते मूढ स तु पञ्चेषुशासितः ॥ १३॥</p>
<p>तस्याविवेकं वक्ष्यामि शृणुष्वावहितो नृप ।<br>
न च स्त्री न पुमानेष नैव चायं नपुंसकः ॥ १४॥</p>
<p>अमूर्तः पुरुषः पूर्णो द्रष्टा देही स जीविनः ।<br>
या तन्वङ्गी मृदुर्बाला मलपिण्डात्मिका जडा ॥ १५॥</p>
<p>सा न पश्यति यत्किञ्चिन्न शृणोति न जिघ्रति ।<br>
चर्ममात्रा तनुस्तस्या बुद्ध्वा त्यक्षस्व राघव ॥ १६॥</p>
<p>या प्राणादधिका सैव हन्त ते स्याद्घृणास्पदम् ।<br>
जायन्ते यदि भूतेभ्यो देहिनः पाञ्चभौतिकाः ॥ १७॥</p>
<p>आत्मा यदेकलस्तेषु परिपूर्णः सनातनः ।<br>
का कान्ता तत्र कः कान्तः सर्व एव सहोदराः ॥ १८॥</p>
<p>निर्मितायां गृहावल्यां तदवच्छिन्नतां गतम् ।<br>
नभस्तस्यां तु दग्धायां न काञ्चित्क्षतिमृच्छति ॥ १९॥</p>
<p>तद्वदात्मापि देहेषु परिपूर्णः सनातनः ।<br>
हन्यमानेषु तेष्वेव स स्वयं नैव हन्यते ॥ २०॥</p>
<p>हन्ता चेन्मन्यते हन्तुं हतश्चेन्मन्यते हतम् ।<br>
तावुभौ न विजानीतो नायं हन्ति न हन्यते ॥ २१॥</p>
<p>अस्मान्नृपातिदुःखेन किं खेदस्यास्ति कारणम् ।<br>
स्वस्वरूपं विदित्वेदं दुःखं त्यक्त्वा सुखी भव ॥ २२॥</p>
<p>राम उवाच ॥</p>
<p>मुने देहस्य नो दुःखं नैव चेत्परमात्मनः ।<br>
सीतावियोगदुःखाग्निर्मां भस्मीकुरुते कथम् ॥ २३॥</p>
<p>सदाऽनुभूयते योऽर्थः स नास्तीति त्वयेरितः ।<br>
जायातां तत्र विश्वासः कथं मे मुनिपुङ्गव ॥ २४॥</p>
<p>अन्योऽत्र नास्ति को भोक्ता येन जन्तुः प्रतप्यते ।<br>
सुखस्य वापि दुःखस्य तद्ब्रूहि मुनिसत्तम ॥ २५॥</p>
<p>अगस्त्य उवाच ॥</p>
<p>दुर्ज्ञेया शाम्भवी माया तया सम्मोह्यते जगत् ।<br>
माया तु प्रकृतिं विद्यान्मायिनं तु महेश्वरम् ।२६॥</p>
<p>तस्यावयवभूतैस्तु व्याप्तं सर्वमिदं जगत्।<br>
सत्यज्ञानात्मकोऽनन्तो विभुरात्मा महेश्वरः ॥ २७॥</p>
<p>तस्यैवांशो जीवलोके हृदये प्राणिनां स्थितः ।<br>
विस्फुलिङ्गा यथा वह्नेर्जायन्ते काष्ठयोगतः ॥ २८॥</p>
<p>अनादिकर्मसम्बद्धास्तद्वदंशा महेशितुः ।<br>
अनादिवासनायुक्ताः क्षेत्रज्ञा इति ते स्मृताः ॥ २९॥</p>
<p>मनो बुद्धिरहङ्कारश्चित्तं चेति चतुष्टयम् ।<br>
अन्तःकरणमित्याहुस्तत्र ते प्रतिबिम्बिताः ॥ ३०॥</p>
<p>जीवत्वं प्राप्नुयुः कर्मफलभोक्तार एव ते ।<br>
ततो वैषयिकं तेषां सुखं वा दुःखमेव वा ॥ ३१॥</p>
<p>त एव भुञ्जते भोगायतनेऽस्मिन् शरीरके ।<br>
स्थावरं जङ्गमं चेति द्विविधं वपुरुच्यते ॥ ३२॥</p>
<p>स्थावरास्तत्र देहाः स्युः सूक्ष्मा गुल्मलतादयः ।<br>
अण्डजाः स्वेदजास्तद्वदुद्भिज्जा इति जङ्गमाः ॥ ३३॥</p>
<p>योनिमन्ये प्रपद्यन्ते शरीरत्वाय देहिनः ।<br>
स्थाणुमन्येऽनुसंयन्ति यथाकर्म यथाश्रुतम् ॥ ३४॥</p>
<p>सुख्यहं दुःख्यहं चेति जीव एवाभिमन्यते ।<br>
निर्लेपोऽपि परं ज्योतिर्मोहितः शम्भुमायया ॥ ३५॥</p>
<p>कामः क्रोधस्तथा लोभो मदो मात्सर्यमेव च ।<br>
मोहश्चेत्यरिषड्वर्गमहङ्कारगतं विदुः ॥ ३६॥</p>
<p>स एव बध्यते जीवः स्वप्नजाग्रदवस्थयोः ।<br>
सुषुप्तौ तदभावाच्च जीवः शङ्करतां गतः ॥ ३७॥</p>
<p>स एव मायासंस्पृष्टः कारणं सुखदुःखयोः ।<br>
शुक्तो रजतवद्विश्वं मायया दृश्यते शिवे ॥ ३८॥</p>
<p>ततो विवेकज्ञानेन न कोऽप्यत्रास्ति दुःखभाक् ।<br>
ततो विरम दुःखात्त्वं किं मुधा परितप्यसे ॥ ३९॥</p>
<p>श्रीराम उवाच ॥</p>
<p>मुने सर्वमिदं तथ्यं यन्मदग्रे त्वयेरितम् ।<br>
तथापि न जहात्येतत्प्रारब्धादृष्टमुल्बणम् ॥ ४०॥</p>
<p>मत्तं कुर्याद्यथा मद्यं नष्टाविद्यमपि द्विजम् ।<br>
तद्वत्प्रारब्धभोगोऽपि न जहाति विवेकिनम् ॥ ४१॥</p>
<p>ततः किं बहुनोक्तेन प्रारब्धसचिवः स्मरः ।<br>
बाधते मां दिवारात्रमहङ्कारोऽपि तादृशः ॥ ४२॥</p>
<p>अत्यन्तपीडितो जीवः स्थूलदेहं विमुञ्चति ।<br>
तस्माज्जीवाप्तये मह्यमुपायः क्रियतां द्विज ॥ ४३॥</p>
<p>इति श्रीपद्मपुराणे उपरिभागे शिवगीतासूपनिषत्सु<br>
ब्रह्मविद्यायां योगशास्त्रे शिवराघवसंवादे<br>
वैराग्योपदेहो नाम द्वितीयोऽध्यायः ॥ २ ॥</p>
<p>अथ तृतीयोऽध्यायः ॥</p>
<p>अगस्त्य उवाच ॥</p>
<p>न गृह्णाति वचः पथ्यं कामक्रोधादिपीडितः ।<br>
हितं न रोचते तस्य मुमूर्षोरिव भेषजम् ॥ १॥</p>
<p>मध्येसमुद्रं या नीता सीता दैत्येन मायिना ।<br>
आयास्यति नरश्रेष्ठ सा कथं तव सन्निधिम् ॥ २॥</p>
<p>बध्यन्ते देवताः सर्वा द्वारि मर्कटयूथवत् ।<br>
किं च चामरधारिण्यो यस्य सन्ति सुराङ्गनाः ॥ ३॥</p>
<p>भुङ्क्ते त्रिलोकीमखिलां यः शम्भुवरदर्पितः ।<br>
निष्कण्टकं तस्य जयः कथं तव भविष्यति ॥ ४॥</p>
<p>इन्द्रजिन्नाम पुत्रो यस्तस्यास्तीशवरोद्धतः ।<br>
तस्याग्रे सङ्गरे देवा बहुवारं पलायिताः ॥ ५॥</p>
<p>कुम्भकर्णाह्वयो भ्राता यस्यास्ति सुरसूदनः ।<br>
अन्यो दिव्यास्त्रसंयुक्तश्चिरजीवी बिभीषणः ॥ ६॥</p>
<p>दुर्गं यस्यास्ति लङ्काख्यं दुर्जेयं देवदानवैः ।<br>
चतुरङ्गबलं यस्य वर्तते कोटिसङ्ख्यया ॥ ७॥</p>
<p>एकाकिना त्वया जेयः स कथं नृपनन्दन ।<br>
आकाङ्क्षते करे धर्तुं बालश्चन्द्रमसं यथा ।<br>
तथा त्वं काममोहेन जयं तस्याभिवाञ्छसि ॥ ८॥</p>
<p>श्रीराम उवाच ॥</p>
<p>क्षत्रियोऽहं मुनिश्रेष्ठ भार्या मे रक्षसा हृता ।<br>
यदि तं न निहन्म्याशु जीवने मेऽस्ति किं फलम् ॥ ९॥</p>
<p>अतस्ते तत्त्वबोधेन न मे किञ्चित्प्रयोजनम् ।<br>
कामक्रोधादयः सर्वे दहन्त्येते तनुं मम ॥ १०॥</p>
<p>अहङ्कारोऽपि मे नित्यं जीवनं हन्तुमुद्यतः ।<br>
हृतायां निजकान्तायां शत्रुणाऽवमतस्य वा ॥ ११॥</p>
<p>यस्य तत्त्वबुभुत्सा स्यात्स लोके पुरुषाधमः ।<br>
तस्मात्तस्य वधोपायं लङ्घयित्वाम्बुधिं रणे ॥ १२॥</p>
<p>अगस्त्य उवाच ॥</p>
<p>एवं चेच्छरणं याहि पार्वतीपतिमव्ययम् ।<br>
स चेत्प्रसन्नो भगवान्वाञ्छितार्थं प्रदास्यति ॥ १३॥</p>
<p>देवैरजेयः शक्राद्यैर्हरिणा ब्रह्मणापि वा ।<br>
स ते वध्यः कथं वा स्याच्छङ्करानुग्रहं विना ॥</p>
<p>अतस्त्वां दीक्षयिष्यामि विरजामार्गमाश्रितः ।<br>
तेन मार्गेन मर्त्यत्वं हित्वा तेजोमयो भव ॥ १५॥</p>
<p>येन हत्वा रणे शत्रून्सर्वान्कामानवाप्स्यसि ।<br>
भुक्त्वा भूमण्डले चान्ते शिवसायुज्यमाप्स्यसि ॥ १६॥</p>
<p>सूत उवाच ॥</p>
<p>अथ प्रणम्य रामस्तं दण्डवन्मुनिसत्तमम् ।<br>
उवाच दुःखनिर्मुक्तः प्रहृष्टेनान्तरात्मना ॥ १७॥</p>
<p>श्रीराम उवाच ॥</p>
<p>कृतार्थोऽहं मुने जातो वाञ्छितार्थो ममागतः ।<br>
पीताम्बुधिः प्रसन्नस्त्वं यदि मे किमु दुर्लभम् ।<br>
अतस्त्वं विरजां दीक्षां ब्रूहि मे मुनिसत्तम ॥ १८॥</p>
<p>अगस्त्य उवाच ॥</p>
<p>शुक्लपक्षे चतुर्दश्यामष्टम्यां वा विशेषतः ।<br>
एकादश्यां सोमवारे आर्द्रायां वा समारभेत् ॥ १९॥</p>
<p>यं वायुमाहुर्यं रुद्रं यमग्निं परमेश्वरम् ।<br>
परात्परतरं चाहुः परात्परतरं शिवम् ॥ २०॥</p>
<p>ब्रह्मणो जनकं विष्णोर्वह्नेर्वायोः सदाशिवम् ।<br>
ध्यात्वाग्निनाऽवसथ्याग्निं विशोध्य च पृथक्पृथक् ॥ २१॥</p>
<p>पञ्चभूतानि संयम्य ध्यात्वा गुणविधिक्रमात् ।<br>
मात्राः पञ्च चतस्रश्च त्रिमात्रादिस्ततः परम् ॥ २२॥</p>
<p>एकमात्रममात्रं हि द्वादशान्तं व्यवस्थितम् ।<br>
स्थित्यां स्थाप्यामृतो भूत्वा व्रतं पाशुपतं चरेत् ॥ २३॥</p>
<p>इदं व्रतं पाशुपतं करिष्यामि समासतः ।<br>
प्रातरेवं तु सङ्कल्प्य निधायाग्निं स्वशाखया ॥ २४॥</p>
<p>उपोषितः शुचिः स्नातः शुक्लाम्बरधरः स्वयम् ।<br>
शुक्लयज्ञोपवीतश्च शुक्लमाल्यानुलेपनः ॥ २५॥</p>
<p>जुहुयाद्विरजामन्त्रैः प्राणापानादिभिस्ततः ।<br>
अनुवाकान्तमेकाग्रः समिदाज्यचरून्पृथक् ॥ २६॥</p>
<p>आत्मन्यग्निं समारोप्य याते अग्नेति मन्त्रतः ।<br>
भस्मादायाग्निरित्याद्यैर्विमृज्याङ्गानि संस्पृशेत् ॥ २७॥</p>
<p>भस्मच्छन्नो भवेद्विद्वान्महापातकसम्भवैः ।<br>
पापैर्विमुच्यते सत्यं मुच्यते च न संशयः ॥ २८॥</p>
<p>वीर्यमग्नेर्यतो भस्म वीर्यवान्भस्मसंयुतः ।<br>
भस्मस्नानरतो विप्रो भस्मशायी जितेन्द्रियः ॥ २९॥</p>
<p>सर्वपापविनिर्मुक्तः शिवसायुज्यमाप्नुयात् ।<br>
एवं कुरु महाभाग शिवनामसहस्रकम् ॥ ३०॥</p>
<p>इदं तु सम्प्रदास्यामि तेन सर्वार्थमाप्स्यसि ।<br>
सूत उवाच ॥</p>
<p>इत्युक्त्वा प्रददौ तस्मै शिवनामसहस्रकम् ॥ ३१॥</p>
<p>वेदसाराभिधं नित्यं शिवप्रत्यक्षकारकम् ।<br>
उक्तं च तेन राम त्वं जप नित्यं दिवानिशम् ॥ ३२॥</p>
<p>ततः प्रसन्नो भगवान्महापाशुपतास्त्रकम् ।<br>
तुभ्यं दास्यति तेन त्वं शत्रून्हत्वाऽऽप्स्यसि प्रियाम् ॥ ३३॥</p>
<p>तस्यैवास्त्रस्य माहात्म्यात्समुद्रं शोषयिष्यसि ।<br>
संहारकाले जगतामस्त्रं तत्पार्वतीपतेः ॥ ३४॥</p>
<p>तदलाभे दानवानां जयस्तव सुदुर्लभः ।<br>
तस्माल्लब्धं तदेवास्त्रं शरणं याहि शङ्करम् ॥ ३५॥</p>
<p>इति श्रीपद्मपुराणे उपरिभागे शिवगीतासूपनिषत्सु<br>
ब्रह्मविद्यायां योगशास्त्रे शिवराघवसंवादे<br>
विरजादीक्षानिरूपणं नाम तृतीयोऽध्यायः ॥ ३ ॥</p>
<p>अथ चतुर्थोऽध्यायः ॥</p>
<p>सूत उवाच ॥</p>
<p>एवमुक्त्वा मुनिश्रेष्ठ गते तस्मिन्निजाश्रमम् ।<br>
अथ रामगिरौ रामस्तस्मिन्गोदावरीतटे ॥ १॥</p>
<p>शिवलिङ्गं प्रतिष्ठाप्य कृत्वा दीक्षां यथाविधि ।<br>
भूतिभूषितसर्वाङ्गो रुद्राक्षाभरणैर्युतः ॥ २॥</p>
<p>अभिषिच्य जलैः पुण्यैर्गौतमीसिन्धुसम्भवैः ।<br>
अर्चयित्वा वन्यपुष्पैस्तद्वद्वन्यफलैरपि ॥ ३॥</p>
<p>भस्मच्छन्नो भस्मशायी व्याघ्रचर्मासने स्थितः ।<br>
नाम्नां सहस्रं प्रजपन्नक्तन्दिवमनन्यधीः ॥ ४॥</p>
<p>मासमेकं फलाहारो मासं पर्णाशनः स्थितः ।<br>
मासमेकं जलाहारो मासं च पवनाशनः ॥ ५॥</p>
<p>शान्तो दान्तः प्रसन्नात्मा ध्यायन्नेवं महेश्वरम् ।<br>
हृत्पङ्कजे समासीनमुमादेहार्धधारिणम् ॥ ६॥</p>
<p>चतुर्भुजं त्रिनयनं विद्युत्पिङ्गजटाधरम् ।<br>
कोटिसूर्यप्रतीकाशं चन्द्रकोटिसुशीतलम् ॥ ७॥</p>
<p>सर्वाभरणसंयुक्तं नागयज्ञोपवीतिनम् ।<br>
व्याघ्रचर्माम्बरधरं वरदाभयधारिणम् ॥ ८॥</p>
<p>व्याघ्रचर्मोत्तरीयं च सुरासुरनमस्कृतम् ।<br>
पञ्चवक्त्रं चन्द्रमौलिं त्रिशूलडमरूधरम् ॥ ९॥</p>
<p>नित्यं च शाश्वतं शुद्धं ध्रुवमक्षरमव्ययम् ।<br>
एवं नित्यं प्रजपतो गतं मासचतुष्टयम् ॥ १०॥</p>
<p>अथ जातो महानादः प्रलयाम्बुदभीषणः ।<br>
समुद्रमथनोद्भूतमन्दरावनिभृद्ध्वनिः ॥ ११॥</p>
<p>रुद्रबाणाग्निसन्दीप्तभ्रश्यत्त्रिपुरविभ्रमः ।<br>
तमाकर्ण्याथ सम्भ्रान्तो यावत्पश्यति पुष्करम् ॥ १२॥</p>
<p>तावदेवो महातेजो समस्यासीत्पुरो द्विजाः ।<br>
तेजसा तेन सम्भ्रान्तो नापश्यत्स दिशो दश ॥ १३॥</p>
<p>अन्धीकृतेक्षणस्तूर्णं मोहं यातो नृपात्मजः ।<br>
विचिन्त्य तर्कयामास दैत्यमायां द्विजेश्वराः ॥ १४॥</p>
<p>अथोत्थाय महावीरः सज्जं कृत्वा स्वकं धनुः ।<br>
अविध्यन्निशितैर्बाणैर्दिव्यास्त्रैरभिमन्त्रितैः ॥ १५॥</p>
<p>आग्नेयं वारुणं सौम्यं मोहनं सौरपार्वतम् ।<br>
विष्णुचक्रं महाचक्रं कालचक्रं च वैष्णवम् ॥ १६॥</p>
<p>रौद्रं पाशुपतं ब्राह्मं कौबेरं कुलिशानिलम् ।<br>
भार्गवादिबहून्यस्त्राण्ययं प्रायुङ्क्त राघवः ॥ १७॥</p>
<p>तस्मिंस्तेजसि शस्त्राणि चास्त्रान्यस्य महीपतेः ।<br>
विलीनानि महाभ्रस्य करका इव नीरधौ ॥ १८॥</p>
<p>ततः क्षणेन जज्वाल धनुस्तस्य करच्च्युतम् ।<br>
तूणीरं चाङ्गुलित्राणं गोधिकापि महीपते ॥ १९॥</p>
<p>तद्दृष्ट्वा लक्ष्मणो भीतः पपात भुवि मूर्च्छितः ।<br>
अथाकिञ्चित्करो रामो जानुभ्यामवनिं गतः ॥ २०॥</p>
<p>मीलिताक्षो भयाविष्टः शङ्करं शरणं गतः ।<br>
स्वरेणाप्युच्चरन्नुच्चैः शम्भोर्नामसहस्रकम् ॥ २१॥</p>
<p>शिवं च दण्डवद्भूमौ प्रणनाम पुनः पुनः ।<br>
पुनश्च पूर्ववच्चासीच्छब्दो दिङ्मण्डलं ग्रसन् ॥ २२॥</p>
<p>चचाल वसुधा घोरं पर्वताश्च चकम्पिरे ।<br>
ततः क्षणेन शीतांशुशीतलं तेज आपतत् ॥ २३॥</p>
<p>उन्मीलिताक्षो रामस्तु यावदेतत्प्रपश्यति ।<br>
तावद्ददर्श वृषभं सर्वालङ्कारसंयुतम् ॥ २४॥</p>
<p>पीयूषमथनोद्भूतनवनीतस्य पिण्डवत् ।<br>
प्रोतस्वर्णं मरकतच्छायशृङ्गद्वयान्वितम् ॥ २५॥</p>
<p>नीलरत्नेक्षणं ह्रस्वकण्ठकम्बलभूषितम् ।<br>
रत्नपल्याणसंयुक्तं निबद्धं श्वेतचामरैः ॥ २६॥</p>
<p>घण्टिकाघर्घरीशब्दैः पूरयन्तं दिशो दश ।<br>
तत्रासीनं महादेवं शुद्धस्फटिकविग्रहम् ॥ २७॥</p>
<p>कोटिसूर्यप्रतीकाशं कोटिशीतांशुशीतलम्।<br>
व्याघ्रचर्माम्बरधरं नागयज्ञोपवीतिनम् ॥ २८॥</p>
<p>सर्वालङ्कारसंयुक्तं विद्युत्पिङ्गजटाधरम् ।<br>
नीलकण्ठं व्याघ्रचर्मोत्तरीयं चन्द्रशेखरम् ॥ २९॥</p>
<p>नानाविधायुधोद्भासिदशबाहुं त्रिलोचनम् ।<br>
युवानं पुरुषश्रेष्ठं सच्चिदानन्दविग्रहम् ॥ ३०॥</p>
<p>तत्रैव च सुखासीनां पूर्णचन्द्रनिभाननाम् ।<br>
नीलेन्दीवरदामाभामुद्यन्मरकतप्रभाम् ॥ ३१॥</p>
<p>मुक्ताभरणसंयुक्तां रात्रिं ताराञ्चितामिव ।<br>
विन्ध्यक्षितिधरोत्तुङ्गकुचभारभरालसाम् ॥ ३२॥</p>
<p>सदसत्संशयाविष्टमध्यदेशान्तराम्बराम् ।<br>
दिव्याभरणसंयुक्तां दिव्यगन्धानुलेपनाम् ॥ ३३॥</p>
<p>दिव्यमाल्याम्बरधरां नीलेन्दीवरलोचनाम् ।<br>
अलकोद्भासिवदनां ताम्बूलग्रासशोभिताम् ॥ ३४॥</p>
<p>शिवालिङ्गनसञ्जातपुलकोद्भासिविग्रहाम् ।<br>
सच्चिदानन्दरूपाढ्यां जगन्मातरमम्बिकाम् ॥ ३५॥</p>
<p>सौन्दर्यसारसन्दोहां ददर्श रघुनन्दनः ।<br>
स्वस्ववाहनसंयुक्तान्नानायुधलसत्करान् ॥ ३६॥</p>
<p>बृहद्रथन्तरादीनि सामानि परिगायतः ।<br>
स्वस्वकान्तासमायुक्तान्दिक्पालान्परितः स्थितान् ॥ ३७॥</p>
<p>अग्रगं गरुडारूढं शङ्खचक्रगदाधरम् ।<br>
कालाम्बुदप्रतीकाशं विद्युत्कान्त्या श्रिया युतम् ॥ ३८॥</p>
<p>जपन्तमेकमनसा रुद्राध्यायं जनार्दनम् ।<br>
पश्चाच्चतुर्मुखं देवं ब्रह्माणं हंसवाहनम् ॥ ३९॥</p>
<p>चतुर्वक्त्रैश्चतुर्वेदरुद्रसूक्तैर्महेश्वरम् ।<br>
स्तुवन्तं भारतीयुक्तं दीर्घकूर्चं जटाधरम् ॥ ४०॥</p>
<p>अथर्वशिरसा देवं स्तुवन्तं मुनिमण्डलम् ।<br>
गङ्गादितटिनीयुक्तमम्बुधिं नीलविग्रहम् ॥ ४१॥</p>
<p>श्वेताश्वतरमन्त्रेण स्तुवन्तं गिरिजापतिम् ।<br>
अनन्तादिमहानागान्कैलासगिरिसन्निभान् ॥ ४२॥</p>
<p>कैवल्योपनिषत्पाठान्मणिरत्नविभूषितान् ।<br>
सुवर्णवेत्रहस्ताढ्यं नन्दिनं पुरतः स्थितम् ॥ ४३॥</p>
<p>दक्षिणे मूषकारूढं गणेशं पर्वतोपमम् ।<br>
मयूरवाहनारूढमुत्तरे षण्मुखं तथा ॥ ४४॥</p>
<p>महाकालं च चण्डेशं पार्श्वयोर्भीषणाकृतिम् ।<br>
कालाग्निरुद्रं दूरस्थं ज्वलद्दावाग्निसन्निभम् ॥ ४५॥</p>
<p>त्रिपादं कुटिलाकारं नटद्भृङ्गिरिटिं पुरः ।<br>
नानाविकारवदनान्कोटिशः प्रमथाधिपान् ॥ ४६॥</p>
<p>नानावाहनसंयुक्तं परितो मातृमण्डलम् ।<br>
पञ्चाक्षरीजपासक्तान्सिद्धविद्याधरादिकान् ॥ ४७॥</p>
<p>दिव्यरुद्रकगीतानि गायत्किन्नरवृन्दकम् ।<br>
तत्र त्रैयम्बकं मन्त्रं जपद्द्विजकदम्बकम् ॥ ४८॥</p>
<p>गायन्तं वीणया गीतं नृत्यन्तं नारदं दिवि ।<br>
नृत्यतो नाट्यनृत्येन रम्भादीनप्सरोगणान् ॥ ४९॥</p>
<p>गायच्चित्ररथादीनां गन्धर्वाणां कदम्बकम् ।<br>
कम्बलाश्वतरौ शम्भुकर्णभूषणतां गतौ ॥ ५०॥</p>
<p>गायन्तौ पन्नगौ गीतं कपालं कम्बलं तथा ।<br>
एवं देवसभां दृष्ट्वा कृतार्थो रघुनन्दनः ॥ ५१॥</p>
<p>हर्षगद्गदया वाचा स्तुवन्देवं महेश्वरम् ।<br>
दिव्यनामसहस्रेण प्रणनाम पुनः पुनः ॥ ५२॥</p>
<p>इति श्रीपद्मपुराणे उपरिभागे शिवगीतासूपनिषत्सु<br>
ब्रह्मविद्यायां योगशास्त्रे शिवराघवसंवादे<br>
शिवप्रादुर्भावाख्यश्चतुर्थोऽध्यायः ॥ ४ ॥</p>
<p>अथ पञ्हमोऽध्यायः ॥</p>
<p>सूत उवाच ॥</p>
<p>अथ प्रादुरभूत्तत्र हिरण्मयरथो महान् ।<br>
अनेकदिव्यरत्नांशुकिर्मीरितदिगन्तरः ॥ १॥</p>
<p>नद्युपान्तिकपङ्काढ्यमहाचक्रचतुष्टयः ।<br>
मुक्तातोरणसंयुक्तः श्वेतच्छत्रशतावृतः ॥ २॥</p>
<p>शुद्धहेमखलीनाढ्यतुरङ्गगणसंयुतः ।<br>
शुक्तावितानविलसदूर्ध्वदिव्यवृषध्वजः ॥ ३॥</p>
<p>मत्तवारणिकायुक्तः पट्टतल्पोपशोभितः ।<br>
पारिजाततरूद्भूतपुष्पमालाभिरञ्चितः ॥ ४॥</p>
<p>मृगनाभिसमुद्भूतकस्तूरिमदपङ्किलः ।<br>
कर्पूरागधूपोत्थगन्धाकृष्टमधुव्रतः ॥ ५॥</p>
<p>संवर्तघनघोषाढ्यो नानावाद्यसमन्वितः ।<br>
वीणावेणुस्वनासक्तकिन्नरीगणसङ्कुलः ॥ ६॥</p>
<p>एवं दृष्ट्वा रथश्रेष्ठं वृषादुत्तीर्य शङ्करः ।<br>
अम्बया सहितस्तत्र पट्टतल्पेऽविशत्तदा ॥ ७॥</p>
<p>नीराजनैः सुरस्त्रीणां श्वेतचामरचालनैः ।<br>
दिव्यव्यजनपातैश्च प्रहृष्टो नीललोहितः ॥ ८॥</p>
<p>क्वणत्कङ्कणनिध्वानैर्मञ्जुमञ्जीरसिञ्जितैः ।<br>
वीणावेणुस्वनैर्गीतैः पूर्णमासीज्जगत्त्रयम् ॥ ९॥</p>
<p>शुककेकिकुलारावैः श्वेतपारावतस्वनैः ।<br>
उन्निद्रभूषाफणिनां दर्शनादेव बर्हिणः ॥ १०॥</p>
<p>ननृतुर्दर्शयन्तः सर्वांश्चन्द्रकान्कोटिसङ्ख्यया ।<br>
प्रणमन्तं ततो राममुत्थाप्य वृषभध्वजः ॥ ११॥</p>
<p>आनिनाय रथं दिव्यं प्रहृष्टेनान्तरात्मना ।<br>
कमण्डलुजलैः स्वच्छैः स्वयमाचम्य यत्नतः ॥ १२॥</p>
<p>समाचम्याथ पुरतः स्वाङ्के राममुपानयत् ।<br>
अथ दिव्यं धनुस्तस्मै ददौ तूणीरमक्षयम् ॥ १३॥</p>
<p>महापाशुपतं नाम दिव्यमस्त्रं ददौ ततः ।<br>
उक्तश्च तेन रामोऽपि सादरं चन्द्रमौलिना ॥ १४॥</p>
<p>जगन्नाशकरं रौद्रमुग्रमस्त्रमिदं नृप ।<br>
अतो नेदं प्रयोक्तव्यं सामान्यसमरादिके ॥ १५॥</p>
<p>अन्यन्नास्ति प्रतीघातमेतस्य भुवनत्रये ।<br>
तस्मात्प्राणत्यये राम प्रयोक्तव्यमुपस्थिते ॥ १६॥</p>
<p>अन्यदैत्यत्प्रयुक्तं तु जगत्सङ्क्षयकृद्भवेत् ।<br>
अथाहूय सुरश्रेष्ठान् लोकपालान्महेश्वरः ॥ १७॥</p>
<p>उअवाच परमप्रीतः स्वं स्वमस्त्रं प्रयच्छत ।<br>
राघवोऽयं च तैरस्त्रै रावणं निहनिष्यति ॥ १८॥</p>
<p>तस्मै देवैरवध्यत्वमिति दत्तो वरो मया ।<br>
तस्माद्वानरतामेत्य भवन्तो युद्धदुर्मदाः ॥ १९॥</p>
<p>साहाय्यमस्य कुर्वन्तु तेन सुस्था भविष्यथ ।<br>
तदाज्ञां शिरसा गृह्य सुराः प्राञ्जलयस्तथा ॥ २०॥</p>
<p>प्रणम्य चरणौ शम्भोः स्वं स्वमस्त्रं ददुर्मुदा ।<br>
नारायणास्त्रं दैत्यारिरैन्द्रमस्त्रं पुरन्दरः ॥ २१॥</p>
<p>ब्रह्मापि ब्रह्मदण्डास्त्रमाग्नेयास्त्रं धनञ्जयः ।<br>
याम्यं यमोऽपि मोहास्त्रं रक्षोराजस्तथा ददौ ॥ २२॥</p>
<p>वरुणो वारुणं प्रादाद्वायव्यास्त्रं प्रभञ्जनः ।<br>
कौबेरं च कुबेरोऽपि रौद्रमीशान एव च ॥ २३॥</p>
<p>सौरमस्त्रं ददौ सूर्यः सौम्यं सोमश्च पार्वतम् ।<br>
विश्वेदेवा ददुस्तस्मै वसवो वासवाभिधम् ॥ २४॥</p>
<p>अथ तुष्टः प्रणम्येशं रामो दशरथात्मजः ।<br>
प्राञ्जलिः प्रणतो भूत्वा भक्तियुक्तो व्यजिज्ञपत् ॥ २५॥</p>
<p>श्रीराम उवाच ॥</p>
<p>भगवान्मानुषेणैव नोल्लङ्घ्यो लवणाम्बुधिः ।<br>
तत्र लङ्काभिधं दुर्गं दुर्जयं देवदानवैः ॥ २६॥</p>
<p>अनेककोटयस्तत्र राक्षसा बलवत्तराः ।<br>
सर्वे स्वाध्यायनिरताः शिवभक्ता जितेन्द्रियाः ॥ २७॥</p>
<p>अनेकमायासंयुक्ता बुद्धिमन्तोऽग्निहोत्रिणः ।<br>
कथमेकाकिना जेया मया भ्रात्रा च संयुगे ॥ २८॥</p>
<p>श्रीमहादेव उवाच ॥</p>
<p>रावणस्य वधे राम रक्षसामपि मारणे ।<br>
विचारो न त्वया कार्यस्तस्य कालोऽयमागतः ॥ २९॥</p>
<p>अधर्मे तु प्रवृत्तास्ते देवब्राह्मणपीडने ।<br>
तस्मादायुःक्षयं यातं तेषां श्रीरपि सुव्रत ॥ ३०॥</p>
<p>राजस्त्रीकामनासक्तं रावणं निहनिष्यसि ।<br>
पापासक्तो रिपुर्जेतुः सुकरः समराङ्गणे ॥ ३१॥</p>
<p>अधर्मे निरतः शत्रुर्भाग्येनैव हि लभ्यते ।<br>
अधीतधर्मशास्त्रोऽपि सदा वेदरतोऽपि वा ॥ ३२॥</p>
<p>विनाशकाले सम्प्राप्ते धर्ममार्गाच्च्युतो भवेत् ।<br>
पीड्यन्ते देवताः सर्वाः सततं येन पापिना ॥ ३३॥</p>
<p>ब्राह्मणा ऋषयश्चैव तस्य नाशः स्वयं स्थितः ।<br>
किष्किन्धानगरे राम देवानामंशसम्भवाः ॥ ३४॥</p>
<p>वानरा बहवो जाता दुर्जया बलवत्तराः ।<br>
साहाय्यं ते करिष्यन्ति तैर्बध्वा च पयोनिधिम् ॥ ३५॥</p>
<p>अनेकशैलसम्बद्धे सेतौ यान्तु वलीमुखाः ।<br>
रावणं सगणं हत्वा तामानय निजां प्रियाम् ॥ ३६॥</p>
<p>शस्त्रैर्युद्धे जयो यत्र तत्रास्त्राणि न योजयेत् ।<br>
निरस्त्रेष्वल्पशस्त्रेषु पलायनपरेषु च ॥ ३७॥</p>
<p>अस्त्राणि मुञ्चन् दिव्यानि स्वयमेव विनश्यति ।<br>
अथवा किं बहूक्तेन मयैवोत्पादितं जगत् ॥ ३८॥</p>
<p>मयैव पाल्यते नित्यं मया संह्रियतेऽपि च ।<br>
अहमेको जगन्मृत्युर्मृत्योरपि महीपते ॥ ३९॥</p>
<p>ग्रसेऽहमेव सकलं जगदेतच्चराचरम् ।<br>
मम वक्त्रगताः सर्वे राक्षसा युद्धदुर्मदाः ॥ ४०॥</p>
<p>निमित्तमात्रं त्वं भूयाः कीर्तिमाप्स्यसि सङ्गरे ॥ ४१॥</p>
<p>इति श्रीपद्मपुराणे उपरिभागे शिवगीतासूपनिषत्सु<br>
ब्रह्मविद्यायां योगशास्त्रे शिवराघवसंवादे<br>
रामाय वरप्रदानं नाम पञ्चमोऽध्यायः ॥ ५ ॥</p>
<p>अथ षष्ठोऽध्यायः ॥</p>
<p>श्रीराम उवाच ॥</p>
<p>भगवन्नत्र मे चित्रं महदेतत्प्रजायते ।<br>
शुद्धस्फटिकसङ्काशस्त्रिनेत्रश्चन्द्रशेखरः ॥ १॥</p>
<p>मूर्तस्त्वं तु परिच्छिन्नाकृतिः पुरुषरूपधृक् ।<br>
अम्बया सहितोऽत्रैव रमसे प्रमथैः सह ॥ २॥</p>
<p>त्वं कथं पञ्चभूतादि जगदेतच्चराचरम् ।<br>
तद्ब्रूहि गिरिजाकान्त मयि तेऽनुग्रहो यदि ॥ ३॥</p>
<p>श्रीभगवानुवाच ॥</p>
<p>साधु पृष्टं महाभाग दुर्ज्ञेयममरैरपि।<br>
तत्प्रवक्ष्यामि ते भक्त्या ब्रह्मचर्येण सुव्रत ॥ ४॥</p>
<p>पारं यास्यस्यनायासाद्येन संसारनीरधेः ।<br>
दृश्यन्ते पञ्चभूतानि ये च लोकाश्चतुर्दश ॥ ५॥</p>
<p>समुद्राः सरितो देवा राक्षसा ऋषयस्तथा ।<br>
दृश्यन्ते यानि चान्यानि स्थावराणि चराणि च ॥ ६॥</p>
<p>गन्धर्वाः प्रमथा नागाः सर्वे ते मद्विभूतयः ।<br>
पुरा ब्रह्मादयो देवा द्रष्टुकामा ममाकृतिम् ॥ ७॥</p>
<p>मन्दरं प्रययुः सर्वे मम प्रियतरं गिरिम् ।<br>
स्तुत्वा प्राञ्जलयो देवा मां तदा पुरतः स्थिताः ॥ ८॥</p>
<p>तान्दृष्ट्वाथ मया देवान् लीलाकुलितचेतसः ।<br>
तेषामपहृतं ज्ञानं ब्रह्मादीनां दिवौकसाम् ॥ ९॥</p>
<p>अथ तेऽपहृतज्ञाना मामाहुः को भवानिति ।<br>
अथाब्रुवमहं देवानहमेव पुरातनः ॥ १०॥</p>
<p>आसं प्रथममेवाहं वर्तामि च सुरेश्वराः ।<br>
भविष्यामि च लोकेऽस्मिन्मत्तो नान्यस्ति कश्चन ॥ ११॥</p>
<p>व्यतिरिक्तं च मत्तोऽस्ति नान्यत्किञ्चित्सुरेश्वराः ।<br>
नित्योऽनित्योऽहमनघो ब्रह्मणां ब्रह्मणस्पतिः ॥ १२॥</p>
<p>दक्षिणाञ्च उदञ्चोऽहं प्राञ्चः प्रत्यञ्च एव च ।<br>
अधश्चोर्ध्वं च विदिशो दिशश्चाहं सुरेश्वराः ॥ १३॥</p>
<p>सावित्री चापि गायत्री स्त्री पुमानपुमानपि ।<br>
त्रिष्टुब्जगत्यनुष्टुप् च पङ्क्तिश्छन्दस्त्रयीमयः ॥ १४॥</p>
<p>सत्योऽहं सर्वगः शान्तस्त्रेताग्निर्गौर्यहं गुरुः ।<br>
गौर्यहं गह्वरं चाहं द्यौरहं जगतां विभुः ॥ १५॥</p>
<p>ज्येष्ठः सर्वसुरश्रेष्ठो वरिष्ठोऽहमपाम्पतिः ।<br>
आर्योऽहं भगवानीशस्तेजोऽहं चादिरप्यहम् ॥ १६॥</p>
<p>ऋग्वेदोऽहं यजुर्वेदः सामवेदोऽहमात्मभूः ।<br>
अथर्वणश्च मन्त्रोऽहं तथा चाङ्गिरसो वरः ॥ १७॥</p>
<p>इतिहासपुराणानि कल्पोऽहं कल्पवानहम् ।<br>
नाराशंसी च गाथाहं विद्योपनिषदोऽस्म्यहम् ॥ १८॥</p>
<p>श्लोकाः सूत्राणि चैवाहमनुव्याख्यानमेव च ।<br>
व्याख्यानानि परा विद्या इष्टं हुतमथाहुतिः ॥ १९॥</p>
<p>दत्तादत्तमयं लोकः परलोकऽहमक्षरः ।<br>
क्षरः सर्वाणि भूतानि दान्तिः शान्तिरहं खगः ॥ २०॥</p>
<p>गुह्योऽहं सर्ववेदेषु आरण्योहमजोऽप्यहम् ।<br>
पुष्करं च पवित्रं च मध्यं चाहमतः परम् ॥ २१॥</p>
<p>बहिश्चाहं तथा चान्तः पुरस्तादहमव्ययः ।<br>
ज्योतिश्चाहं तमश्चाहं तन्मात्राणीन्द्रियाण्यहम् ॥ २२॥</p>
<p>बुद्धिश्चाहमहङ्कारो विषयाण्यहमेव हि ।<br>
ब्रह्मा विष्णुर्महेशोहमुमा स्कन्दो विनायकः ॥ २३॥</p>
<p>इन्द्रोऽग्निश्च यमश्चाहं निरृतिर्वरुणोऽनिलः ।<br>
कुबेरोऽहं तथेशानो भूर्भुवः स्वर्महर्जनः ॥ २४॥</p>
<p>तपः सत्यं च पृथिवी चापस्तेजोऽनिलोऽप्यहम् ।<br>
आकाशोऽहं रविः सोमो नक्षत्राणि ग्रहास्तथा ॥ २५॥</p>
<p>प्राणः कालस्तथा मृत्युरमृतं भूतमप्यहम् ।<br>
भव्यं भविष्यत्कृत्स्नं च विश्वं सर्वात्मकोऽप्यहम् ॥ २६॥</p>
<p>ओमादौ च तथा मध्ये भूर्भुवः स्वस्तथैव च ।<br>
ततोऽहं विश्वरूपोऽस्मि शीर्षं च जपतां सदा ॥ २७॥</p>
<p>अशितं पायितं चाहं कृतं चाकृतमप्यहम् ।<br>
परं चैवापरं चाहमहं सर्वपरायणः ॥ २८॥</p>
<p>अहं जगद्धितं दिव्यमक्षरं सूक्ष्ममव्ययम् ।<br>
प्राजापत्यं पवित्रं च सौम्यमग्राह्यमग्रियम् ॥ २९॥</p>
<p>अहमेवोपसंहर्ता महाग्रासौजसां निधिः ।<br>
हृदि यो देवतात्वेन प्राणत्वेन प्रतिष्ठितः ॥ ३०॥</p>
<p>शिरश्चोत्तरतो यस्य पादौ दक्षिणतस्तथा ।<br>
यश्च सर्वोत्तरः साक्षादोङ्कारोऽहं त्रिमात्रकः ॥ ३१॥</p>
<p>ऊर्ध्वं चोन्नामहे यस्मादधश्चापनयाम्यहम् ।<br>
तस्मादोङ्कार एवाहमेको नित्यः सनातनः ॥ ३२॥</p>
<p>ऋचो यजूंषि सामानि यो ब्रह्मा यज्ञकर्मणि ।<br>
प्रणामहे ब्राह्मणेभ्यस्तेनाहं प्रणवो मतः ॥ ३३॥</p>
<p>स्नेहो यथा मांसपिण्डं व्याप्नोति व्याप्ययत्यपि ।<br>
सर्वान् लोकानहं तद्वत्सर्वव्यापी ततोऽस्म्यहम् ॥ ३४॥</p>
<p>ब्रह्मा हरिश्च भगवानाद्यन्तं नोपलब्धवान् ।<br>
ततोऽन्ये च सुरा यस्मादनन्तोऽहमितीरितः ॥ ३५॥</p>
<p>गर्भजन्मजरामृत्युसंसारभवसागरात् ।<br>
तारयामि यतो भक्तं तस्मात्तारोऽहमीरितः ॥ ३६॥</p>
<p>चतुर्विधेषु देहेषु जीवत्वेन वसाम्यहम् ।<br>
सूक्ष्मो भूत्वा च हृद्देशे यत्तत्सूक्ष्मं प्रकीर्तितः ॥ ३७॥</p>
<p>महातमसि मग्नेभ्यो भक्तेभ्यो यत्प्रकाशये ।<br>
विद्युद्वदतुलं रूपं तस्माद्विद्युतमस्म्यहम् ॥ ३८॥</p>
<p>एक एव यतो लोकान् विसृजामि सृजामि च ।<br>
विवासयामि गृह्णामि तस्मादेकोऽहमीश्वरः ॥ ३९॥</p>
<p>न द्वितीयो यतस्तस्थे तुरीयं ब्रह्म यत्स्वयम् ।<br>
भूतान्यात्मनि संहृत्य चैको रुद्रो वसाम्यहम् ॥ ४०॥</p>
<p>सर्वांल्लोकान्यदीशेहमीशिनीभिश्च शक्तिभिः ।<br>
ईशानमस्य जगतः स्वर्दृशं चक्षुरीश्वरम् ॥ ४१॥</p>
<p>ईशानश्चास्मि जगतां सर्वेषामपि सर्वदा ।<br>
ईशानः सर्वविद्यानां यदीशानस्ततोऽस्म्यहम् ॥ ४२॥</p>
<p>सर्वभावान्निरीक्षेऽहमात्मज्ञानं निरीक्षये ।<br>
योगं च गमये तस्माद्भगवान्महतो मतः ॥ ४३॥</p>
<p>अजस्रं यच्च गृह्णामि विसृजामि सृजामि च ।<br>
सर्वांल्लोकान्वासयामि तेनाहं वै महेश्वरः ॥ ४४॥</p>
<p>महत्यात्मज्ञानयोगैश्वर्ये यस्तु महीयते ।<br>
सर्वान् भावान् परित्यज्य महादेवश्च सोऽस्म्यहम् ॥ ४५॥</p>
<p>एषोऽस्मि देवः प्रदिशो नु सर्वाः<br>
पूर्वो हि जातोस्म्यहमेव गर्भे ।<br>
अहं हि जातश्च जनिष्यमाणः<br>
प्रत्यग्जनस्तिष्ठति सर्वतोमुखः ॥ ४६॥</p>
<p>विश्वतश्चक्षुरुत विश्वतोमुखो<br>
विश्वतोबाहुरुत विश्वतस्पात् ।<br>
संवाहुभ्यां धमति सम्पतत्रै-<br>
र्द्यावाभूमी जनयन्देव एकः ॥ ४७॥</p>
<p>वालाग्रमात्रं हृदयस्य मध्ये<br>
विश्वं देवं जातवेदं वरेण्यम् ।<br>
मामात्मस्थं येऽनुपश्यन्ति धीरा-<br>
स्तेषां शान्तिः शाश्वती नेतरेषाम् ॥ ४८॥</p>
<p>अहं योनिमधितिष्ठामि चैको<br>
मयेदं पूर्णं पञ्चविधं च सर्वम् ।<br>
मामीशानं पुरुषं देवमीड्यं विदित्वा<br>
निचाय्येमां शान्तिमत्यन्तमेति ॥ ४९॥</p>
<p>प्राणेष्वन्तर्मनसो लिङ्गमाहु-<br>
रस्मिन्क्रोधोउआ च तृष्णा क्षमा च ।<br>
तृष्णां हित्वा हेतुजालस्य मूलं<br>
बुद्ध्या चित्तं स्थापयित्वा मयीह ।<br>
एवं ये मां ध्यायमाना भजन्ते<br>
तेषां शान्तिः शाश्वती नेतरेषाम् ॥ ५०॥</p>
<p>यतो वाचो निवर्तन्ते अप्राप्य मनसा सह ।<br>
आनन्दं ब्रह्म मां ज्ञात्वा न बिभेति कुतश्चन ॥ ५१॥</p>
<p>श्रुत्वेति देवा मद्वाक्यं कैवल्यज्ञानमुत्तमम् ।<br>
जपन्तो मम नामानि मम ध्यानपरायणाः ॥ ५२॥</p>
<p>सर्वे ते स्वस्वदेहान्ते मत्सायुज्यं गताः पुरा ।<br>
ततोऽग्रे परिदृश्यन्ते पदार्था मद्विभूतयः ॥ ५३॥</p>
<p>मय्येव सकलं जातं मयि सर्वं प्रतिष्ठितम् ।<br>
मयि सर्वं लयं याति तद्ब्रह्माद्वयमस्म्यहम् ॥ ५४॥</p>
<p>अणोरणीयानहमेव तद्व-<br>
न्महानहं विश्वमहं विशुद्धः ।<br>
पुरातनोऽहं पुरुषोऽहमीशो<br>
हिरण्मयोऽहं शिवरूपमस्मि ॥ ५५॥</p>
<p>अपाणिपादोऽहमचिन्त्यशक्तिः<br>
पश्याम्यचक्षुः स शृणोम्यकर्णः ।<br>
अहं विजानामि विविक्तरूपो<br>
न चास्ति वेत्ता मम चित्सदाहम् ॥ ५६॥</p>
<p>वेदैरशेषैरहमेव वेद्यो<br>
वेदान्तकृद्वेदविदेव चाहम् ।<br>
न पुण्यपापे मम नास्ति नाशो<br>
न जन्म देहेन्द्रियबुद्धिरस्ति ॥ ५७॥</p>
<p>न भूमिरापो न च वह्निरस्ति<br>
न चानिलो मेऽस्ति न मे नभश्च ।<br>
एवं विदित्वा एवं मां तत्त्वतो वेत्ति यस्तु राम महान्ते<br>
परमात्मरूपं<br>
गुहाशयं निष्कलमद्वितीयम्॥ ५८॥</p>
<p>समस्तसाक्षिं सदसद्विहीनः<br>
प्रयाति शुद्धं पर्मात्मरूपम् ॥ ५९॥</p>
<p>एवं मां तत्त्वतो वेत्ति यस्तु राम महामते ।<br>
स एव नान्य लोकेषु कैवल्यफलमश्नुते ॥ ६०॥</p>
<p>इति श्रीपद्मपुराणे उपरिभागे शिवगीतासूपनिषत्सु<br>
ब्रह्मविद्यायां योगशास्त्रे शिवराघवसंवादे<br>
विभूतियोगो नाम षष्ठोऽध्यायः ॥ ६ ॥</p>
<p>अथ सप्तमोऽध्यायः ॥</p>
<p>श्रीराम उवाच ॥</p>
<p>भगवन्यन्मया पृष्टं तत्तथैव स्थितं विभो ।<br>
अत्रोत्तरं मया लब्धं त्वत्तो नैव महेश्वर ॥ १॥</p>
<p>परिच्छिन्नपरीमाणे देहे भगवतस्तव ।<br>
उत्पत्तिः पञ्चभूतानां स्थितिर्वा विलयः कथम् ॥ २॥</p>
<p>स्वस्वाधिकारसम्बद्धाः कथं नाम स्थिताः सुराः ।<br>
ते सर्वे कथं देव भुवनानि चतुर्दश ॥ ३॥</p>
<p>त्वत्तः श्रुत्वापि देवात्र संशयो मे महानभूत् ।<br>
अप्रत्यायितचित्तस्य संशयं छेत्तुमर्हसि ॥ ४॥</p>
<p>श्रीभगवानुवाच ॥</p>
<p>वटबीजेऽतिसूक्ष्मेऽपि महावटतरुर्यथा ।<br>
सर्वदास्तेऽन्यथा वृक्षः कुत आयाति तद्वद ॥ ५॥</p>
<p>तद्वन्मम तनौ राम भूतानामागतिर्लयः ।<br>
महासैन्धवपिण्डोऽपि जले क्षिप्तो विलीयते ॥ ६॥</p>
<p>न दृश्यते पुनः पाकात्कुत आयाति पूर्ववत् ।<br>
प्रातःप्रातर्यथाऽऽलोको जायते सूर्यमण्डलात् ॥ ७॥</p>
<p>एवं मत्तो जगत्सर्वं जायतेऽस्ति विलीयते ।<br>
मय्येव सकलं राम तद्वज्जानीहि सुव्रत ॥ ८॥</p>
<p>श्रीराम उवाच ॥</p>
<p>कथितेऽपि महाभाग दिग्जडस्य यथा दिशि ।<br>
निवर्तते भ्रमो नैव तद्वन्मम करोमि किम् ॥ ९॥</p>
<p>श्रीभगवानुवाच ॥</p>
<p>मयि सर्वं यथा राम जगदेतच्चराचरम् ।<br>
वर्तते तद्दर्शयामि न द्रष्टुं क्षमते भवान् ॥ १०॥</p>
<p>दिव्यं चक्षुः प्रदास्यामि तुभ्यं दशरथात्मज ।<br>
तेन पश्य भयं त्यक्त्वा मत्तेजोमण्डलं ध्रुवम् ॥ ११॥</p>
<p>न चर्मचक्षुषा द्रष्टुं शक्यते मामकं महः ।<br>
नरेण वा सुरेणापि तन्ममानुग्रहं विना ॥ १२॥</p>
<p>सूत उवाच ॥</p>
<p>इत्युक्त्वा प्रददौ तस्मै दिव्यं चक्षुर्महेश्वरः ।<br>
अथादर्शयदेतस्मै वक्त्रं पातालसन्निभम् ॥ १३॥</p>
<p>विद्युत्कोटिप्रभं दीप्तमतिभीमं भयावहम् ।<br>
तद्दृष्ट्वैव भयाद्रामो जानुभ्यामवनिं गतः ॥ १४॥</p>
<p>प्रणम्य दण्डवद्भूमौ तुष्टाव च पुनः पुनः ।<br>
अथोत्थाय महावीरो यावदेव प्रपश्यति ॥ १५॥</p>
<p>वक्त्रं पुरभिदस्तत्र अन्तर्ब्रह्माण्डकोटयः ।<br>
चटका इव लक्ष्यन्ते ज्वालामालासमाकुलाः ॥ १६॥</p>
<p>मेरुमन्दरविन्ध्याद्या गिरयः सप्तसागराः ।<br>
दृश्यन्ते चन्द्रसूर्याद्याः पञ्च भूतानि ते सुराः ॥ १७॥</p>
<p>अरण्यानि महानागा भुवनानि चतुर्दश ।<br>
प्रतिब्रह्माण्डमेवं तद्दृष्ट्वा दशरथात्मजः ॥ १८॥</p>
<p>सुरासुराणां सङ्ग्रामस्तत्र पूर्वापरानपि ।<br>
विष्णोर्दशावतारांश्च तत्तत्कर्माण्यपि द्विजाः ॥ १९॥</p>
<p>पराभवांश्च देवानां पुरदाहं महेशितुः ।<br>
उत्पद्यमानानुत्पन्नान्सर्वानपि विनश्यतः ॥ २०॥</p>
<p>दृष्ट्वा रामो भयाविष्टः प्रणनाम पुनः पुनः ।<br>
उत्पन्नतत्त्वज्ञानोऽपि बभूव रघुनन्दनः ॥ २१॥</p>
<p>अथोपनिषदां सारैरर्थैस्तुष्टाव शङ्करम् ॥ २२॥</p>
<p>श्रीराम उवाच ॥</p>
<p>देव प्रपन्नार्तिहर प्रसीद<br>
प्रसीद विश्वेश्वर विश्ववन्द्य ।<br>
प्रसीद गङ्गाधर चन्द्रमौले<br>
मां त्राहि संसारभयादनाथम् ॥ २३॥</p>
<p>त्वत्तो हि जातं जगदेतदीश<br>
त्वय्येव भूतानि वसन्ति नित्यम् ।<br>
त्वय्येव शम्भो विलयं प्रयान्ति<br>
भूमौ यथा वृक्षलतादयोऽपि ॥ २४॥</p>
<p>ब्रह्मेन्द्र रुद्राश्च मरुद्गणाश्च<br>
गन्धर्वयक्षाऽसुरसिद्धसङ्घाः ।<br>
गङ्गादि नद्यो वरुणालयाश्च<br>
वसन्ति शूलिंस्तव वक्त्रयन्त्रे ॥ २५॥</p>
<p>त्वन्मायया कल्पितमिन्दुमौले<br>
त्वय्येव दृश्यत्वमुपैति विश्वम् ।<br>
भ्रान्त्या जनः पश्यति सर्वमेत-<br>
च्छुक्तौ यथा रौप्यमहिं च रज्जौ ॥ २६॥</p>
<p>तेजोभिरापूर्य जगत्समस्तं<br>
प्रकाशमानः कुरुषे प्रकाशम् ।<br>
विना प्रकाशं तव देवदेव<br>
न दृश्यते विश्वमिदं क्षणेन ॥ २७॥</p>
<p>अल्पाश्रयो नैव बृहन्तमर्थं<br>
धत्तेऽणुरेको न हि विन्ध्यशैलम् ।<br>
त्वद्वक्त्रमात्रे जगदेतदस्ति<br>
त्वन्माययैवेति विनिश्चिनोमि ॥ २८॥</p>
<p>रज्जौ भुजङ्गो भयदो यथैव<br>
न जायते नास्ति न चैति नाशम् ।<br>
त्वन्मायया केवलमात्ररूपं<br>
तथैव विश्वं त्वयि नीलकण्ठ ॥ २९॥</p>
<p>विचार्यमाणे तव यच्छरीर-<br>
माधारभावं जगतामुपैति ।<br>
तदप्ययश्यं मदविद्ययैव<br>
पूर्णश्चिदानदमयो यतस्त्वम् ॥ ३०॥</p>
<p>पूजेष्टपूर्तादिवरक्रियाणां<br>
भोक्तुः फलं यच्छसि विश्वमेव ।<br>
मृषैतदेवं वचनं पुरारे<br>
त्वत्तोऽस्ति भिन्नं न च किञ्चिदेव ॥ ३१॥</p>
<p>अज्ञानमूढा मुनयो वदन्ति<br>
पूजोपचारादिबहिःक्रियाभिः ।<br>
तोषं गिरीशो भजतीति मिथ्या<br>
कुतस्त्वमूर्तस्य तु भोगलिप्सा ॥ ३२॥</p>
<p>किञ्चिद्दलं वा चुलकोदकं वा<br>
यस्त्वं महेश प्रतिगृह्य दत्से ।<br>
त्रैलोक्यलक्ष्मीमपि यज्जनेभ्यः<br>
सर्वं त्वविद्याकृतमेव मन्ये ॥ ३३॥</p>
<p>व्याप्नोषि सर्वा विदिशो दिशश्च<br>
त्वं विश्वमेकः पुरुषः पुराणः ।<br>
नष्टेऽपि तस्मिंस्तव नास्ति हानि-<br>
र्घटे विनष्टे नभसो यथैव ॥ ३४॥</p>
<p>यथैकमाकाशगमर्कबिम्बं<br>
क्षुद्रेषु पात्रेषु जलान्वितेषु ।<br>
भजत्यनेकप्रतिबिम्बभावं<br>
तथा त्वमन्तःकरणेषु देव ॥ ३५॥</p>
<p>संसर्जने वाऽप्यवने विनाशे<br>
विश्वस्य किञ्चित्तव नास्ति कार्यम् ।<br>
अनादिभिः प्राणभृतामदृष्टै-<br>
स्तथापि तत्स्वप्नवदातनोषि ॥ ३६॥</p>
<p>स्थूलस्य सूक्ष्मस्य जडस्य भोगो<br>
देहस्य शम्भो न चिदं विनास्ति ।<br>
अतस्त्वदारोपणमातनोति<br>
श्रुतिः पुरारे सुखदुःखयोः सदा ॥ ३७॥</p>
<p>नमः सच्चिदाम्भोधिहंसाय तुभ्यं<br>
नमः कालकालाय कालात्मकाय ।<br>
नमस्ते समस्ताघसंहारकर्त्रे<br>
नमस्ते मृषाचित्तवृत्त्यैकभोक्त्रे ॥ ३८॥</p>
<p>सूत उवाच ॥</p>
<p>एवं प्रणम्य विश्वेशं पुरतः प्राञ्जलिः स्थितः ।<br>
विस्मितः परमेशानं जगाद रघुनन्दनः ॥ ३९॥</p>
<p>श्रीराम उवाच ॥</p>
<p>उपसंहर विश्वात्मन्विश्वरूपमिदं तव ।<br>
प्रतीतं जगदैकात्म्यं शम्भो भवदनुग्रहात् ॥ ४०॥</p>
<p>श्रीभगवानुवाच ॥</p>
<p>पश्य राम महाबाहो मत्तो नान्योऽस्ति कश्चन ॥ ४१॥</p>
<p>सूत उवाच ॥</p>
<p>उत्युक्त्वैवोपसञ्जह्रे स्वदेहे देवतादिकान् ।<br>
मीलिताक्षः पुनर्हर्षाद्यावद्रामः प्रपश्यति ॥ ४२॥</p>
<p>तावदेव गिरेः शृङ्गे व्याघ्रचर्मोपरि स्थितम् ।<br>
ददर्श पञ्चवदनं नीलकण्ठं त्रिलोचनम् ॥ ४३॥</p>
<p>व्याघ्रचर्माम्बरधरं भूतिभूषितविग्रहम् ।<br>
फणिकङ्कणभूषाढ्यं नागयज्ञोपवीतिनम् ॥ ४४॥</p>
<p>व्याघ्रचर्मोत्तरीयं च विद्युत्पिङ्गजटाधरम् ।<br>
एकाकिनं चन्द्रमौलिं वरेण्यमभयप्रदम् ॥ ४५॥</p>
<p>चतुर्भुजं खण्डपरशुं मृगहस्तं जगत्पतिम् ।<br>
अथाज्ञया पुरस्तस्य प्रणम्योपविवेश सः ॥ ४६॥</p>
<p>अथाह रामं देवेशो यद्यत्प्रष्टुमभीच्छसि ।<br>
तत्सर्वं पृच्छ राम त्वं मत्तो नान्योऽस्ति ते गुरुः ॥ ४७॥</p>
<p>इति श्रीपद्मपुराणे उपरिभागे शिवगीतासूपनिषत्सु<br>
ब्रह्मविद्यायां योगशास्त्रे शिवराघवसंवादे<br>
विश्वरूपदर्शनं नाम सप्तमोऽध्यायः ॥ ७ ॥</p>
<p>अथ अष्टमोऽध्यायः ॥</p>
<p>श्रीराम उवाच ॥</p>
<p>पाञ्चभौतिकदेहस्य चोत्पत्तिर्विलयः स्थितिः ।<br>
स्वरूपं च कथं देव भगवन्वक्तुमर्हसि ॥ १॥</p>
<p>श्रीराम उवाच ॥</p>
<p>पाञ्चभौतिकदेहस्य चोत्पत्तिर्विलयः स्थितिः ।<br>
स्वरूपं च कथं देव भगवन्वक्तुमर्हसि ॥ १॥</p>
<p>श्रीभगवानुवाच ॥</p>
<p>पञ्चभूतैः समारब्धो देहोऽयं पाञ्चभौतिकः ।<br>
तत्र प्रदानं पृथिवी शेषाणां सहकारिता ॥ २॥</p>
<p>जरायुजोऽण्डजश्चैव स्वेदजश्चोद्भिजस्तथा ।<br>
एवं चतुर्विधः प्रोक्तो देहोऽयं पाञ्चभौतिकः ॥ ३॥</p>
<p>मानसस्तु परः प्रोक्तो देवानामेव संस्मृतः ।<br>
तत्र वक्ष्ये प्रथमतः प्रधानत्वाज्जरायुजम् ॥ ४॥</p>
<p>शुक्रशोणितसम्भूता वृत्तिरेव जरायुजः ।<br>
स्त्रीणां गर्भाशये शुक्रमृतुकाले विशेद्यदा ॥ ५॥</p>
<p>योषितो रजसा युक्तं तदेव स्याज्जरायुजम् ।<br>
बाहुल्याद्रजसा स्त्री स्याच्छुक्राधिक्ये पुमान्भवेत् ॥ ६॥</p>
<p>शुक्रशोणितयोः साम्ये जायते च नपुंसकः ।<br>
ऋतुस्नाता भवेन्नारी चतुर्थे दिवसे ततः ॥ ७॥</p>
<p>ऋतुकालस्तु निर्दिष्ट आषोडशदिनावधि ।<br>
तत्रायुग्मदिने स्त्री स्यात्पुमान्युग्मदिने भवेत् ॥ ८॥</p>
<p>षोडशे दिवसे गर्भो जायते यदि सुभ्रुवः ।<br>
चक्रवर्ती भवेद्राजा जायते नात्र संशयः ॥ ९॥</p>
<p>ऋतुस्नाता यस्य पुंसः साकाङ्क्षं मुखमीक्षते ।<br>
तदाकृतिर्भवेदर्भस्तत्पश्येत्स्वामिनो मुखम् ॥ १०॥</p>
<p>याऽस्ति चर्मावृतिः सूक्ष्मा जरायुः सा निगद्यते ।<br>
शुक्रशोणितयोर्योगस्तस्मिन्नेव भवेद्यतः ।<br>
तत्र गर्भो भवेद्यस्मात्तेन प्रोक्तो जरायुजः ॥ ११॥</p>
<p>अण्डजाः पक्षिसर्पाद्याः स्वेदजा मशकादयः ।<br>
उद्भिज्जास्तृणगुल्माद्या मानसाश्च सुरर्षयः॥ १२॥</p>
<p>जन्मकर्मवशादेव निषिक्तं स्मरमन्दिरे ।<br>
शुक्रं रजःसमायुक्तं प्रथमे मासि तद्द्रवम् ॥ १३॥</p>
<p>बुद्बुदं कललं तस्मात्ततः पेशी भवेदिदम् ।<br>
पेशीघनं द्वितीये तु मासि पिण्डः प्रजायते ।१४॥</p>
<p>कराङ्घ्रिशीर्षकादीनि तृतीये सम्भवन्ति हि ।<br>
अभिव्यक्तिश्च जीवस्य चतुर्थे मासि जायते ॥ १५॥</p>
<p>ततश्चलति गर्भोऽपि जनन्या जठरे स्वतः ।<br>
पुत्रश्चेद्दक्षिणे पार्श्वे कन्या वामे च तिष्ठति ॥ १६॥</p>
<p>नपुंसकस्तूदरस्य भागे तिष्ठति मध्यतः ।<br>
अतो दक्षिणपार्श्वे तु शेते माता पुमान्यदि ॥ १७॥</p>
<p>अङ्गप्रत्यङ्गभागाश्च सूक्ष्माः स्युर्युगपत्तदा ।<br>
विहाय श्मश्रुदन्तादीञ्जन्मानन्तरसम्भवान् ॥ १८॥</p>
<p>चतुर्थे व्यक्तता तेषां भावानामपि जायते ।<br>
पुंसां स्थैर्यादयो भावा भीरुत्वाद्यास्तु योषिताम् ॥ १९॥</p>
<p>नपुंसके च ते मिश्रा भवन्ति रघुनन्दन ।<br>
मातृजं चास्य हृदयं विषयानभिकाङ्क्षति ॥ २०॥</p>
<p>ततो मातुर्मनोऽभीष्टं कुर्याद्गर्भविवृद्धये ।<br>
तां च द्विहृदयां नारीमाहुर्दौहृदिनीं ततः ॥ २१॥</p>
<p>अदानाद्दौहृदानां स्युर्गर्भस्य व्यङ्गतादयः ।<br>
मातुर्यद्विषये लोभस्तदार्तो जायते सुतः ॥ २२॥</p>
<p>प्रबुद्धं पञ्चमे चित्तं मांसशोणितपुष्टता ।<br>
षष्ठेऽस्थिस्नायुनखरकेशलोमविविक्तता ॥ २३॥</p>
<p>बलवर्णौ चोपचितौ सप्तमे त्वङ्गपूर्णता ।<br>
पादान्तरितहस्ताभ्यां श्रोत्ररन्ध्रे पिधाय सः ॥ २४॥</p>
<p>उद्विग्नो गर्भसंवासादस्ति गर्भलयान्वितः ॥ २५॥</p>
<p>आविर्भूतप्रबोधोऽसौ गर्भदुःखादिसंयुतः ।<br>
हा कष्टमिति निर्विण्णः स्वात्मानं शोशुचीत्यथ ॥ २६॥</p>
<p>अनुभूता महासह्याः पुरा मर्मच्छिदोऽसकृत् ।<br>
करम्भवालुकास्तप्ताश्चादह्यन्तासुखाशयाः ॥ २७॥</p>
<p>जठरानलसन्तप्तपित्ताख्यरसविप्लुषः ।<br>
गर्भाशये निमग्नं तु दहन्त्यतिभृशं तु माम् ॥ २८॥</p>
<p>उदर्यकृमिवक्त्राणि कूटशाल्मलिकण्टकैः ।<br>
तुल्यानि च तुदन्त्यार्तं पार्श्वास्थिक्रकचार्दितम् ॥ २९॥</p>
<p>गर्भे दुर्गन्धभूयिष्ठे जठराग्निप्रदीपिते ।<br>
दुःखं मयाप्तं यत्तस्मात्कनीयः कुम्भपाकजम् ॥ ३०॥</p>
<p>पूयासृक्श्लेष्मपायित्वं वाग्ताशित्वं च यद्भवेत् ।<br>
अशुचौ कृमिभावश्च तत्प्राप्तं गर्भशायिना ॥ ३१॥</p>
<p>गर्भशय्यां समारुह्य दुःखं यादृङ् मयापि तत् ।<br>
नातिशेते महादुःखं निःशेषनरकेषु तत् ॥ ३२॥</p>
<p>एवं स्मरन्पुरा प्राप्ता नानाजातीश्च यातनाः ।<br>
मोक्षोपायमभिध्यायन्वर्ततेऽभ्यासतत्परः ॥ ३३॥</p>
<p>अष्टमे त्वक्सृती स्यातामोजस्तेजश्च हृद्भवम् ।<br>
शुभ्रमापीतरक्तं च निमित्तं जीवितं मतम् ॥ ३४॥</p>
<p>मातरं च पुनर्गर्भं चञ्चलं तत्प्रधावति ।<br>
ततो जातोऽष्टमे गर्भो न जीवत्योजसोज्झितः ॥ ३५॥</p>
<p>किञ्चित्कालमवस्थानं संस्कारात्पीडिताङ्गवत् ।<br>
समयः प्रसवस्य स्यान्मासेषु नवमादिषु ॥ ३६॥</p>
<p>मातुरस्रवहां नाडीमाश्रित्यान्ववतारिता ।<br>
नाभिस्थनाडी गर्भस्य मात्राहाररसावह ।<br>
तेन जीवति गर्भोऽपि मात्राहारेण पोषितः ॥ ३७॥</p>
<p>अस्थियन्त्रविनिष्पिष्टः पतितः कुक्षिवर्त्मना ।<br>
मेदोऽसृग्दिग्धसर्वाङ्गो जरायुपुटसंवृतः ॥ ३८॥</p>
<p>निष्क्रामन्भृशदुःखार्तो रुदन्नुच्चैरधोमुखः ।<br>
यन्त्रादेव विनिर्मुक्तः पतत्त्युत्तानशाय्युत ॥ ३९॥</p>
<p>अकिञ्चित्कस्तथा बालो मांसपेशीसमास्थितः ।<br>
श्वमार्जारादिदंष्ट्रिभ्यो रक्ष्यते दण्डपाणिभिः ॥ ४०॥</p>
<p>पितृवद्राक्षसं वेत्ति मातृवड्डाकिनीमपि ।<br>
पूयं पयोवदज्ञानाद्दीर्घकष्टं तु शैशवम् ॥ ४१॥</p>
<p>श्लेष्मणा पिहिता नाडी सुषुम्ना यावदेव हि ।<br>
व्यक्तवर्णं च वचनं तावद्वक्तुं न शक्यते ॥ ४२॥</p>
<p>अत एव च गर्भेऽपि रोदितुं नैव शक्यते ॥ ४३॥</p>
<p>दृप्तोऽथ यौवनं प्राप्य मन्मथज्वरविह्वलः ।<br>
गायत्यकस्मादुच्चैस्तु तथा कस्माच्च वल्गति ॥ ४४॥</p>
<p>आरोहति तरून्वेगाच्छान्तानुद्वेजयत्यपि ।<br>
कामक्रोधमदान्धः सन्न कांश्चिदपि वीक्षते ॥ ४५॥</p>
<p>अस्थिमांसशिरालाया वामाया मन्मथालये ।<br>
उत्तानपूतिमण्डूकपाटितोदरसन्निभे ।<br>
आसक्तः स्मरबाणार्त आत्मना दह्यते भृशम् ॥ ४६॥</p>
<p>अस्थिमांसशिरात्वग्भ्यः किमन्यद्वर्तते वपुः ।<br>
वामानां मायया मूढो न किञ्चिद्वीक्षते जगत् ॥ ४७॥</p>
<p>निर्गते प्राणपवने देहो हन्त मृगीदृशः ।<br>
यथाहि जायते नैव वीक्ष्यते पञ्चषैर्दिनैः ॥ ४८॥</p>
<p>महापरिभवस्थानं जरां प्राप्यातिदुःखितः ।<br>
श्लेष्मणा पिहितोरस्को जग्धमन्नं न जीर्यति ॥ ४९॥</p>
<p>सन्नदन्तो मन्ददृष्टिः कटुतिक्तकषायभुक् ।<br>
वातभुग्नकटिग्रीवकरोरुचरणोऽबलः ॥ ५०॥</p>
<p>गदायुतसमाविष्टः परित्यक्तः स्वबन्धुभिः ।<br>
निःशौचो मलदिग्धाङ्ग आलिङ्गितवरोषितः ॥ ५१॥</p>
<p>ध्यायन्नसुलभान्भोगान्केवलं वर्तते चलः ।<br>
सर्वेन्द्रियक्रियालोपाद्धस्यते बालकैरपि ॥ ५२॥</p>
<p>ततो मृतिजदुःखस्य दृष्टान्तो नोपलभ्यते ।<br>
यस्माद्बिभ्यति भूतानि प्राप्तान्यपि परां रुजम् ॥ ५३॥</p>
<p>नीयते मृत्युना जन्तुः परिष्वक्तोऽपि बन्धुभिः ।<br>
सागरान्तर्जलगतो गरुडेनेव पन्नगः ॥ ५४॥</p>
<p>हा कान्ते हा धनं पुत्राः क्रन्दमानः सुदारुणम् ।<br>
मण्डूक इव सर्पेण मृत्युना नीयते नरः ॥ ५५॥</p>
<p>मर्मसून्मथ्यमानेषु मुच्यमानेषु सन्धिषु ।<br>
यद्दुःखं म्रियमाणस्य स्मर्यतां तन्मुमुक्षुभिः ॥ ५६॥</p>
<p>दृष्टावाक्षिप्यमाणायां सञ्ज्ञया ह्रियमाणया ।<br>
मृत्युपाशेन बद्धस्य त्राता नैवोपलभ्यते ॥ ५७॥</p>
<p>संरुध्यमानस्तमसा मच्चित्तमिवाविशन् ।<br>
उपाहूतस्तदा ज्ञातीनीक्षते दीनचक्षुषा ॥ ५८॥</p>
<p>अयः पाशेन कालेन स्नेहपाशेन बन्धुभिः ।<br>
आत्मानं कृष्यमाणं तं वीक्षते परितस्तथा ॥ ५९॥</p>
<p>हिक्कया बाध्यमानस्य श्वासेन परिशुष्यतः ।<br>
मृत्युनाकृष्यमाणस्य न खल्वस्ति परायणम् ॥ ६०॥</p>
<p>संसारयन्त्रमारूढो यमदूतैरधिष्ठितः ।<br>
क्व यास्यामीति दुःखार्तः कालपाशेन योजितः ॥ ६१॥</p>
<p>किं करोमि क्व गच्छामि किं गृह्णामि त्यजामि किम् ।<br>
इति कर्तव्यतामूढः कृच्छ्राद्देहात्त्यजत्यसून् ॥ ६२॥</p>
<p>यातनादेहसम्बद्धो यमदूतैरधिष्ठिताः ।<br>
इतो गत्वानुभवति या यास्ता यमयातनाः ।<br>
तासु यल्लभते दुःखं तद्वक्तुं क्षमते कुतः ॥ ६३॥</p>
<p>कर्पूरचन्दनाद्यैस्तु लिप्यते सततं हि यत् ।<br>
भूषणैर्भूष्यते चित्रैः सुवस्त्रैः परिवार्यते ॥ ६४॥</p>
<p>अस्पृश्यं जायतेऽप्रेक्ष्यं जीवत्यक्तं सदा वपुः ।<br>
निष्कासयन्ति निलयात्क्षणं न स्थापयन्त्यपि ॥ ६५॥</p>
<p>दह्यते च ततः काष्ठैस्तद्भस्म क्रियते क्षणात् ।<br>
भक्ष्यते वा सृगालैश्च गृध्रकुक्करवायसैः ।<br>
पुनर्न दृश्यते सोऽथ जन्मकोटिशतैरपि ॥ ६६॥</p>
<p>माता पिता गुरुजनः स्वजनो ममेति<br>
मायोपमे जगति कस्य भवेत्प्रतिज्ञा ।<br>
एको यतो व्रजतो कर्मपुरःसरोऽयं<br>
विश्रामवृक्षसदृशः खलु जीवलोकः ॥ ६७॥</p>
<p>सायं सायं वासवृक्षं समेताः<br>
प्रातः प्रातस्तेन तेन प्रयान्ति ।<br>
त्यक्त्वान्योन्यं तं च वृक्षं<br>
विहङ्गा यद्वत्तद्वज्ज्ञातयोऽज्ञातयश्च ॥ ६८॥</p>
<p>मृतिबीजं भवेज्जन्म जन्मबीजं भवेन्मृतिः ।<br>
घटयन्त्रवदश्रान्तो बम्भ्रमीत्यनिशं नरः ॥ ६९॥</p>
<p>गर्भे पुंसः शुक्रपाताद्यदुक्तं मरणावधि ।<br>
तदेतस्य महाव्याधेर्मत्तो नान्योऽस्ति भेषजम् ॥ ७०॥</p>
<p>इति श्रीपद्मपुराणे उपरिभागे शिवगीतासूपनिषत्सु<br>
ब्रह्मविद्यायां योगशास्त्रे शिवराघवसंवादे<br>
पिण्डोत्पत्तिकथनं नामाष्टमोऽध्यायः ॥ ८ ॥</p>
<p>अथ नवमोऽध्यायः ॥</p>
<p>श्रीभगवानुवाच ॥</p>
<p>देहस्वरूपं वक्ष्यामि श्रुणुष्वावहितो नृप ।<br>
मत्तो हि जायते विश्वं मयैवैतत्प्रधार्यते ।<br>
मय्येवेदमधिष्ठाने लीयते शुक्तिरौप्यवत् ॥ १॥</p>
<p>अहं तु निर्मलः पूर्णः सच्चिदानन्दविग्रहः ।<br>
असङ्गो निरहङ्कारः शुद्धं ब्रह्म सनातनम् ॥ २॥</p>
<p>अनाद्यविद्यायुक्तः सन् जगत्कारणतां व्रजे ॥ ३॥</p>
<p>अनिर्वाच्या महाविद्या त्रिगुणा परिणामिनी ।<br>
रजः सत्त्वं तमश्चेति त्रिगुणाः परिकीर्तिताः ॥ ४॥</p>
<p>सत्त्वं शुक्लं समादिष्टं सुखज्ञानास्पदं नृणाम् ।<br>
दुःखास्पदं रक्तवर्णं चञ्चलं च रजो मतम् ॥ ५॥</p>
<p>तमः कृष्णं जडं प्रोक्तमुदासीनं सुखादिषु ॥ ६॥</p>
<p>अतो मम समायोगाच्छक्तिः सा त्रिगुणात्मिका ।<br>
अधिष्ठाने तु मय्येव भजते विश्वरूपताम् ।<br>
शुक्तौ रजतवद्रज्जौ भुजङ्गो यद्वदेव तु ॥ ७॥</p>
<p>आकाशादीनि जायन्ते मत्तो भूतानि मायया ।<br>
तैरारब्धमिदं विश्वं देहोऽयं पाञ्चभौतिकः ॥ ८॥</p>
<p>पितृभ्यामशितादन्नात्षट्कोशं जायते वपुः ।<br>
स्नायवोऽस्थीनि मज्जा च जायन्ते पितृतस्तथा ॥ ९॥</p>
<p>त्वङ्मांशोणितमिति मातृतश्च भवन्ति हि ।<br>
भावाः स्युः षड्विधास्तस्य मातृजाः पितृजास्तथा ।<br>
रसजा आत्मजाः सत्त्वसम्भूताः स्वात्मजास्तथा ॥ १०॥</p>
<p>मृदवः शोणितं मेदो मज्जा प्लीहा यकृद्गुदम् ।<br>
हृन्नाभीत्येवमाद्यास्तु भावा मातृभवा मताः ॥ ११॥</p>
<p>श्मश्रुलोमकचस्नायुशिराधमनयो नखाः ।<br>
दशनाः शुक्रमित्याद्याः स्थिराः पितृसमुद्भवाः ॥ १२॥</p>
<p>शरीरोपचितिर्वर्णो वृद्धिस्तृप्तिर्बलं स्थितिः ।<br>
अलोलुपत्वमुत्साह इत्यादि रसजं विदुः ॥ १३॥</p>
<p>इच्छा द्वेषः सुखं दुःखं धर्माधर्मौ च भावना ।<br>
प्रयत्नो ज्ञानमायुश्चेन्द्रियाणीत्येवमात्मजाः ॥ १४॥</p>
<p>ज्ञानेन्द्रियाणि श्रवणं स्पर्शनं दर्शनं तथा ।<br>
रसनं घ्राणमित्याहुः पञ्च तेषां तु गोचराः ॥ १५॥</p>
<p>शब्दः स्पर्शस्तथा रूपं रसो गन्ध इति क्रमात् ।<br>
वाक्कराङ्घ्रिगुदोपस्थान्याहुः कर्मेन्द्रियाणि हि ॥ १६॥</p>
<p>वचनादानगमनविसर्गरतयः क्रमात् ।<br>
कर्मेन्द्रियाणां जानीयान्मनश्चैवोभयात्मकम् ॥ १७॥</p>
<p>क्रियास्तेषां मनोबुद्धिरहङ्कारस्ततः परम् ।<br>
अन्तःकरणमित्याहुश्चित्तं चेति चतुष्टयम् ॥ १८॥</p>
<p>सुखं दुःखं च विषयौ विज्ञेयौ मनसः क्रियाः ।<br>
स्मृतिभीतिविकल्पाद्या बुद्धिः स्यान्निश्चयात्मिका ।<br>
अहं ममेत्यहङ्कारश्चित्तं चेतयते यतः ॥ १९॥</p>
<p>सत्त्वाख्यमन्तःकरणं गुणभेदास्त्रिधा मतम् ।<br>
सत्त्वं रजस्तम इति गुणाः सत्त्वात्तु सात्त्विकाः ॥ २०॥</p>
<p>आस्तिक्यशुद्धिधर्मैकमतिप्रभृतयो मताः ।<br>
रजसो राजसा भावाः कामक्रोधमदादयः ॥ २१॥</p>
<p>निद्रालस्यप्रमादादि वञ्चनाद्यास्तु तामसाः ।<br>
प्रसन्नेन्द्रियतारोग्यानालस्याद्यास्तु सत्त्वजाः ॥ २२॥</p>
<p>देहो मात्रात्मकस्तस्मादादत्ते तद्गुणानिमान् ।<br>
शब्दः श्रोत्रं मुखरता वैचित्र्यं सूक्ष्मता धृतिः ॥ २३॥</p>
<p>बलं च गगनाद्वायोः स्पर्शश्च स्पर्शनेन्द्रियम् ।<br>
उत्क्षेपणमपक्षेपाकुञ्चने गमनं तथा ॥ २४॥</p>
<p>प्रसारणमितीमानि पञ्च कर्माणि रूक्षता ।<br>
प्राणापानौ तथा व्यानसमानोदानसञ्ज्ञकान् ॥ २५॥</p>
<p>नागः कूर्मश्च कृकलो देवदत्तो धनञ्जयः ।<br>
दशैता वायुविकृतीस्तथा गृह्णाति लाघवम् ॥ २६॥</p>
<p>तेषां मुख्यतरः प्राणो नाभेः कण्ठादवस्थितः ।<br>
चरत्यसौ नासिकयोर्नाभौ हृदयपङ्कजे ॥ २७॥</p>
<p>शब्दोच्चारणनिश्वासोच्छ्वासादेरपि कारणम् ॥ २८॥</p>
<p>अपानस्तु गुदे मेढ्रे कटिजङ्घोदरेष्वपि ।<br>
नाभिकण्ठे वङ्क्षणयोरूरुजानुषु तिष्ठति ।<br>
तस्य मूत्रपुरीषादिविसर्गः कर्म कीर्तितम् ॥ २९॥</p>
<p>व्यानोऽक्षिश्रोत्रगुल्फेषु जिह्वाघ्राणेषु तिष्ठति ।<br>
प्राणायामधृतित्यागग्रहणाद्यस्य कर्म च ॥ ३०॥</p>
<p>समानो व्याप्य निखिलं शरीरं वह्निना सह ।<br>
द्विसप्ततिसहस्रेषु नाडीरन्ध्रेषु सञ्चरन् ॥ ३१॥</p>
<p>भुक्तपीतरसान्सम्यगानयन्देहपुष्टिकृत् ।<br>
उदानः पादयोरास्ते हस्तयोरङ्गसन्धिषु ॥ ३२॥</p>
<p>कर्मास्य देहोन्नयनोत्क्रमणादि प्रकीर्तितम् ।<br>
त्वगादिधातूनाश्रित्य पञ्च नागादयः स्थिताः ॥ ३३॥</p>
<p>उद्गारादि निमेषादि क्षुत्पिपासादिकं क्रमात् ।<br>
तन्द्रीप्रभृति शोकादि तेषां कर्म प्रकीर्तितम् ॥ ३४॥</p>
<p>अग्नेस्तु रोचकं रूपं दीप्तं पाकं प्रकाशताम् ।<br>
अमर्षतीक्ष्णसूक्ष्माणामोजस्तेजश्च शूरताम् ॥ ३५॥</p>
<p>मेधावितां तथाऽऽदत्ते जलात्तु रसनं रसम् ।<br>
शैत्यं स्नेहं द्रवं स्वेदं गात्रादिमृदुतामपि ॥ ३६॥</p>
<p>भूमेर्घ्राणेन्द्रियं गन्धं स्थैर्यं धैर्यं च गौरवम् ।<br>
त्वगसृङ्मांसमेदोऽस्थिमज्जाशुक्राणि धातवः ॥ ३७॥</p>
<p>अन्नं पुंसाशितं त्रेधा जायते जठराग्निना ।<br>
मलः स्थविष्ठो भागः स्यान्मध्यमो मांसतां व्रजेत् ।<br>
मनः कनिष्ठो भागः स्यात्तस्मादन्नमयं मनः ॥ ३८॥</p>
<p>अपां स्थविष्ठो मूत्रं स्यान्मध्यमो रुधिरं भवेत् ।<br>
प्राणः कनिष्ठो भागः स्यात्तस्मात्प्राणो जलात्मकः ॥ ३९॥</p>
<p>तेजसोऽस्थि स्थविष्ठः स्यान्मज्जा मध्यम सम्भवः ।<br>
कनिष्ठा वाङ्मता तस्मात्तेजोऽवन्नात्मकं जगत् ॥ ४०॥</p>
<p>लोहिताज्जायते मांसं मेदो मांससमुद्भवम् ।<br>
मेदसोऽस्थीनि जायन्ते मज्जा चास्थिसमुद्भवा ॥ ४१॥</p>
<p>नाड्योपि मांससङ्घाताच्छुक्रं मज्जासमुद्भवम् ॥ ४२॥</p>
<p>वातपित्तकफाश्चात्र धातवः परिकीर्तिताः ।<br>
दशाञ्जलि जलं ज्ञेयं रसस्याञ्जलयो नव ॥ ४३॥</p>
<p>रक्तस्याष्टौ पुरीषस्य सप्त स्युः श्लेष्मणश्च षट्।<br>
पित्तस्य पञ्च चत्वारो मूत्रस्याञ्जलयस्त्रयः ॥ ४४॥</p>
<p>वसाया मेदसो द्वौ तु मज्जा त्वञ्जलिसम्मिता ।<br>
अर्धाञ्जलि तथा शुक्रं तदेव बलमुच्यते ॥ ४५॥</p>
<p>अस्थ्नां शरीरे सङ्ख्या स्यात्षष्टियुक्तं शतत्रयम् ।<br>
जलजानि कपालानि रुचकास्तरणानि च ।<br>
नलकानीति तान्याहुः पञ्चधास्थीनि सूरयः ॥ ४६॥</p>
<p>द्वे शते त्वस्थिसन्धीनां स्यातां तत्र दशोत्तरे ।<br>
रौरवाः प्रसराः स्कन्दसेचनाः स्युरुलूखलाः ॥ ४७॥</p>
<p>समुद्गा मण्डलाः शङ्खावर्ता वामनकुण्डलाः ।<br>
इत्यष्टधा समुद्दिष्टाः शरीरेष्वस्थिसन्धयः ॥ ४८॥</p>
<p>सार्धकोटित्रयं रोम्णां श्मश्रुकेशास्त्रिलक्षकाः ।<br>
देहस्वरूपमेवं ते प्रोक्तं दशरथात्मज ॥ ४९॥</p>
<p>यस्मादसारो नास्त्येव पदार्थो भुवनत्रये ।<br>
देहेऽस्मिन्नभिमानेन न महोपायबुद्धयः ॥ ५०॥</p>
<p>अहङ्कारेण पापेन क्रियन्ते हन्त साम्प्रतम् ।<br>
तस्मादेतत्स्वरूपं तु विबोद्धव्यं मुमुक्षिभिः ॥ ५१॥</p>
<p>इति श्रीपद्मपुराणे उपरिभागे शिवगीतासूपनिषत्सु<br>
ब्रह्मविद्यायां योगशास्त्रे शिवराघवसंवादे<br>
देहस्वरूपनिर्णयो नाम नवमोऽध्यायः ॥ ९ ॥</p>
<p>अथ दशमोऽध्यायः ॥</p>
<p>श्रीराम उवाच ॥</p>
<p>भगवन्नत्र जीवोऽसौ जन्तोर्देहेऽवतिष्ठते ।<br>
जायते वा कुतो जीवः स्वरूपं चास्य किं वद ॥ १॥</p>
<p>देहान्ते कुत्र वा याति गत्वा वा कुत्र तिष्ठति ।<br>
कथमायाति वा देहं पुनर्नायाति वा वद ॥ २॥</p>
<p>श्रीभगवानुवाच ॥</p>
<p>साधु पृष्टं महाभाग गुह्याद्गुह्यतरं हि यत् ।<br>
देवैरपि सुदुर्ज्ञेयमिन्द्राद्यैर्वा महर्षिभिः ॥ ३॥</p>
<p>अन्यस्मै नैव वक्तव्यं मयापि रघुनन्दन ।<br>
त्वद्भक्त्याहं परं प्रीतो वक्ष्याम्यवहितः श्रुणु ॥ ४॥</p>
<p>सत्यज्ञानात्मकोऽनन्तः परमानन्दविग्रहः ।<br>
परमात्मा परञ्ज्योतिरव्यक्तो व्यक्तकारणम् ॥ ५॥</p>
<p>नित्यो विशुद्धः सर्वात्मा निर्लेपोऽहं निरञ्जनः ।<br>
सर्वधर्मविहीनश्च न ग्राह्यो मनसापि च ॥ ६॥</p>
<p>नाहं सर्वेन्द्रियग्राह्यः सर्वेषां ग्राहको ह्यहम् ।<br>
ज्ञाताहं सर्वलोकस्य मम ज्ञाता न विद्यते ॥ ७॥</p>
<p>दूरः सर्वविकाराणां परिणामादिकस्य च ॥ ८॥</p>
<p>यतो वाचो निवर्तन्ते अप्राप्य मनसा सह ।<br>
आनन्दं ब्रह्म मां ज्ञात्वा न बिभेति कुतश्चन ॥ ९॥</p>
<p>यस्तु सर्वाणि भूतानि मय्येवेति प्रपश्यति ।<br>
मां च सर्वेषु भूतेषु ततो न विजुगुप्सते ॥ १०॥</p>
<p>यस्य सर्वाणि भूतानि ह्यात्मैवाभूद्विजानतः ।<br>
को मोहस्तत्र कः शोक एकत्वमनुपश्यतः ॥ ११॥</p>
<p>एष सर्वेषु भूतेषु गूढात्मा न प्रकाशते ।<br>
दृश्यते त्वग्र्यया बुद्ध्या सूक्ष्मया सूक्ष्मदर्शिभिः ॥ १२॥</p>
<p>अनाद्यविद्यया युक्तस्तथाप्येकोऽहमव्ययः ।<br>
अव्याकृतब्रह्मरूपो जगत्कर्ताहमीश्वरः ॥ १३॥</p>
<p>ज्ञानमात्रे यथा दृश्यमिदं स्वप्ने जगत्त्रयम् ।<br>
तद्वन्मयि जगत्सर्वं दृश्यतेऽस्ति विलीयते ॥ १४॥</p>
<p>नानाविद्यासमायुक्तो जीवत्वेन वसाम्यहम् ।<br>
पञ्च कर्मेन्द्रियाण्येव पञ्च ज्ञानेन्द्रियाणि च ॥ १५॥</p>
<p>मनो बुद्धिरहङ्कारश्चित्तं चेति चतुष्टयम् ।<br>
वायवः पञ्चमिलिता यान्ति लिङ्गशरीरताम् ॥ १६<br>
तत्राविद्यासमायुक्तं चैतन्यं प्रतिबिम्बितम् ।<br>
व्यावहारिकजीवस्तु क्षेत्रज्ञः पुरुषोऽपि च ॥ १७॥</p>
<p>स एव जगतां भोक्तानाद्ययोः पुण्यपापयोः ।<br>
इहामुत्र गती तस्य जाग्रत्स्वप्नादिभोक्तृता ॥ १८॥</p>
<p>यथा दर्पणकालिम्ना मलिनं दृश्यते मुखम् ।<br>
तद्वदन्तःकरणगैर्दोषैरात्मापि दृश्यते ॥ १९॥</p>
<p>परस्पराध्यासवशात्स्यादन्तःकरणात्मनोः ॥</p>
<p>एकीभावाभिमानेन परात्मा दुःखभागिव॥ २०॥</p>
<p>मरुभूमौ जलत्वेन मध्याह्नार्कमरीचिकाः ।<br>
दृश्यन्ते मूढचित्तस्य न ह्यार्द्रास्तापकारकाः ॥ २१॥</p>
<p>तद्वदात्मापि निर्लेपो दृश्यते मूढचेतसाम् ।<br>
स्वाविद्यात्मात्मदोषेण कर्तृत्वाधिकधर्मवान् ॥ २२॥</p>
<p>तत्र चान्नमये पिण्डे हृदि जीवोऽवतिष्ठते ।<br>
आनखाग्रं व्याप्य देहं तद्ब्रुवेऽवहितः श्रुणु ।<br>
सोऽयं तदभिधानेन मांसपिण्डो विराजते ॥ २३॥</p>
<p>नाभेरूर्ध्वमधः कण्ठाद्व्याप्य तिष्ठति यः सदा ।<br>
तस्य मध्येऽस्ति हृदयं सनालं पद्मकोशवत् ॥ २४॥</p>
<p>अधोमुखं च तत्रास्ति सूक्ष्मं सुषिरमुत्तमम् ।<br>
दहराकाशमित्युक्तं तत्र जीवोऽवतिष्ठते ॥ २५॥</p>
<p>वालाग्रशतभागस्य शतधा कल्पितस्य च ।<br>
भागो जीवः स विज्ञेयः स चानन्त्याय कल्पते ॥ २६॥</p>
<p>कदम्बकुसुमोद्बद्धकेसरा इव सर्वतः ।<br>
प्रसृता हृदयान्नाड्यो याभिर्व्याप्तं शरीरकम् ॥ २७॥</p>
<p>हितं बलं प्रयच्छन्ति तस्मात्तेन हिताः स्मृताः ।<br>
द्वासप्ततिसहस्रैस्ताः सङ्ख्याता योगवित्तमैः ॥ २८॥</p>
<p>हृदयात्तास्तु निष्क्रान्ता यथार्काद्रश्मयस्तथा ।<br>
एकोत्तरशतं तासु मुख्या विष्वग्विनिर्गतः ॥ २९॥</p>
<p>प्रतीन्द्रियं दश दश निर्गता विषयोन्मुखाः ।<br>
नाड्यः शर्मादिहेतुत्वात् स्वप्नादिफलभुक्तये ॥ ३०॥</p>
<p>वहन्त्यम्भो यथा नद्यो नाड्यः कर्मफलं तथा ।<br>
अनन्तैकोर्ध्वगा नाडी मूर्धपर्यन्तमञ्जसा ॥ ३१॥</p>
<p>सुषुम्नेति मादिष्टा तया गच्छन्विमुच्यते ।<br>
तयोपचितचैतन्यं जीवात्मानं विदुर्बुधाः ॥ ३२॥</p>
<p>यथा राहुरदृश्योऽपि दृश्यते चन्द्रमण्डले ।<br>
तद्वत्सर्वगतोऽप्यात्मा लिङ्गदेहे हि दृश्यते ॥ ३३॥</p>
<p>दृश्यमाने यथा कुम्भे घटाकाशोऽपि दृश्यते ।<br>
तद्वत्सर्वगतोऽप्यात्मा लिङ्गदेहे हि दृश्यते ॥ ३४॥</p>
<p>निश्चलः परिपूर्णोऽपि गच्छतीत्युपचर्यते ।<br>
जाग्रत्काले यथाज्ञेयमभिव्यक्तविशेषधीः ॥ ३५॥</p>
<p>व्याप्नोति निष्क्रियः सर्वान् भानुर्दश दिशो यथा ।<br>
नाडीभिर्वृत्तयो यान्ति लिङ्गदेहसमुद्भवाः ॥ ३६॥</p>
<p>तत्तत्कर्मानुसारेण जाग्रद्भोगोपलब्धये ।<br>
इदं लिङ्गशरीराख्यमामोक्षं न विनश्यति ॥ ३७॥</p>
<p>आत्मज्ञानेन नष्टेऽस्मिन्साविद्ये स्वशरीरके ।<br>
आत्मस्वरूपावस्थानं मुक्तिरित्यभिधीयते ॥ ३८॥</p>
<p>उत्पादिते घटे यद्वद्घटाकाशत्वमृच्छति ।<br>
घटे नष्टे यथाकाशः स्वरूपेणावतिष्ठते ॥ ३९॥</p>
<p>जाग्रत्कर्मक्षयवशात्स्वप्नभोग उपस्थिते ।<br>
बोधावस्थां तिरोधाय देहाद्याश्रयलक्षणाम् ॥ ४०॥</p>
<p>कर्मोद्भावितसंस्कारस्तत्र स्वप्नरिरंसया ।<br>
अवस्थां च प्रयात्यन्यां मायावी चात्ममायया ॥ ४१॥</p>
<p>घटादिविषयान्सर्वान्बुद्ध्यादिकरणानि च ।<br>
भूतानि कर्मवशतो वासनामात्रसंस्थितान् ॥ ४२॥</p>
<p>एतान् पश्यन् स्वयञ्ज्योतिः साक्ष्यात्मा व्यवतिष्ठते ॥ ४३॥</p>
<p>अत्रान्तःकरणादीनां वासनाद्वासनात्मता ।<br>
वासनामात्रसाक्षित्वं तेन तच्च परात्मनः ॥ ४४॥</p>
<p>वासनाभिः प्रपञ्चोऽत्र दृश्यते कर्मचोदितः ।<br>
जाग्रद्भूमौ यथा तद्वत्कर्तृकर्मक्रियात्मकः ॥ ४५॥</p>
<p>निःशेषबुद्धिसाक्ष्यात्मा स्वयमेव प्रकाशते ।<br>
वासनामात्रसाक्षित्वं साक्षिणः स्वाप उच्यते ॥ ४६॥</p>
<p>भूतजन्मनि यद्भूतं कर्म तद्वासनावशात् ।<br>
नेदीयस्त्वाद्वयस्याद्ये स्वप्नं प्रायः प्रपश्यति ॥ ४७॥</p>
<p>मध्ये वयसि कार्कश्यात्करणानामिहार्जितः ।<br>
वीक्षते प्रायशः स्वप्नं वासनाकर्मणोर्वशात् ॥ ४८॥</p>
<p>इयासुः परलोकं तु कर्मविद्यादिसम्भृतम् ।<br>
भाविनो जन्मनो रूपं स्वप्न आत्मा प्रपश्यति ॥ ४९॥</p>
<p>यद्वत्प्रपतनाच्छ्येनः श्रान्तो गगनमण्डले ।<br>
आकुञ्च्य पक्षौ यतते नीडे निलयनायनीः ॥ ५०॥</p>
<p>एवं जाग्रत्स्वप्नभूमौ श्रान्त आत्माभिसञ्चरन् ।<br>
आपीतकरणग्रामः कारणेनैति चैकताम् ॥ ५१॥</p>
<p>नाडीमार्गैरिन्द्रियाणामाकृष्यादाय वासनाः ।<br>
सर्वं ग्रसित्वा कार्यं च विज्ञानात्मा विलीयते ॥ ५२॥</p>
<p>ईश्वाराख्येऽव्याकृतेऽथ यथा सुखमयो भवेत् ।<br>
कृत्स्नप्रपञ्चविलयस्तथा भवति चात्मनः ॥ ५३॥</p>
<p>योषितः काम्यमानायाः सम्भोगान्ते यथा सुखम् ।<br>
स आनन्दमयोऽबाह्यो नान्तरः केवलस्तथा ॥ ५४॥</p>
<p>प्राज्ञात्मानं समासाद्य विज्ञानात्मा तथैव सः ।<br>
विज्ञानात्मा कारणात्मा तथा तिष्ठंस्तथापि सः ॥ ५५॥</p>
<p>अविद्यासूक्ष्मवृत्त्यानुभवत्येव सुखं यथा ।<br>
तथाहं सुखमस्वाप्सं नैव किञ्चिदवेदिषम्।५६॥</p>
<p>अज्ञानमपि साक्ष्यादि वृत्तिभिश्चानुभूयते ।<br>
इत्येवं प्रत्यभिज्ञापि पश्चात्तस्योपजायते ॥ ५७॥</p>
<p>जाग्रत्स्वप्नसुषुप्त्याख्यमेवेहामुत्र लोकयोः ।<br>
पश्चात्कर्मवशादेव विस्फुलिङ्गा यथानलात् ।<br>
जायन्ते कारणादेव मनोबुद्ध्यादिकानि तु ॥ ५८॥</p>
<p>पयःपूर्णो घटो यद्वन्निमग्नः सलिलाशये ।<br>
तैरेविद्धत आयाति विज्ञानात्मा तथैत्यजात् ॥ ५९॥</p>
<p>विज्ञानात्मा कारणात्मा तथा तिष्ठंस्तथापि सः ।<br>
दृश्यते सत्सु तेष्वेव नष्टेष्वायात्यदृश्यताम् ॥ ६०॥</p>
<p>एकाकारोऽर्यमा तत्तत्कार्येष्विव परः पुमान् ।<br>
कूटस्थो दृश्यते तद्वद्गच्छत्यागच्छतीव सः॥ ६१॥</p>
<p>मोहमात्रान्तरायत्वात्सर्वं तस्योपपद्यते ।<br>
देहाद्यतीत आत्मापि स्वयञ्ज्योतिः स्वभावतः ॥ ६२॥</p>
<p>एवं जीवस्वरूपं ते प्रोक्तं दशरथात्मज ॥ ६३॥</p>
<p>इति श्रीपद्मपुराणे उपरिभागे शिवगीतासूपनिषत्सु<br>
ब्रह्मविद्यायां योगशास्त्रे शिवराघवसंवादे<br>
जीवस्वरूपकथनं नाम दशमोऽध्यायः ॥ १० ॥</p>
<p>अथ एकादशोऽध्यायः ॥</p>
<p>श्रीभगवानुवाच ॥</p>
<p>देहान्तरगतिं तस्य परलोकगतिं तथा ।<br>
वक्ष्यामि नृपशार्दूल मत्तः शृणु समाहितः ॥ १॥</p>
<p>भुक्तं पीतं यदस्त्यत्र तद्रसादामबन्धनम् ।<br>
स्थूलदेहस्य लिङ्गस्य तेन जीवनधारणम् ॥ २॥</p>
<p>व्याधिना जरया वापि पीड्यते जाठरोऽनलः ।<br>
श्लेष्मणा तेन भुक्तान्नं पीतं वा न पचत्यलम् ॥ ३॥</p>
<p>भुक्तपीतरसाभावादाशु शुष्यन्ति धातवः ।<br>
भुक्तपीतरसेनैव देहं लिम्पन्ति वायवः ॥ ४॥</p>
<p>समीकरोति यस्मात्तत्समानो वायुरुच्यते ।<br>
तदानीं तद्रसाभावादामबन्धनहानितः ॥ ५॥</p>
<p>परिपक्वरसत्वेन यथा गौरवतः फलम् ।<br>
स्वयमेव पतत्याशु तथा लिङ्गं तनोर्व्रजेत् ॥ ६॥</p>
<p>तत्तत्स्थानादपाकृष्य हृषीकाणां च वासनाः ।<br>
आध्यात्मिकाधिभूतानि हृत्पद्मे चैकतां गतः ॥ ७॥</p>
<p>तदोर्ध्वगः प्राणवायुः संयुक्तो नववायुभिः ।<br>
ऊर्ध्वोच्छ्वासी भवत्येष तथा तेनैकतं गतः ॥ ८॥</p>
<p>चक्षुषो वाथ मूर्ध्नो वा नाडीमार्गं समाश्रितः ।<br>
विद्याकर्मसमायुक्तो वासनाभिश्च संयुतः।<br>
प्राज्ञात्मानं समाश्रित्य विज्ञानात्मोपसर्पति ॥ ९॥</p>
<p>यथा कुम्भो नीयमानो देशाद्देशान्तरं प्रति ।<br>
खपूर्ण एव सर्वत्र स साकाशोऽपि तत्र तु ॥ १०॥</p>
<p>घटाकाशाख्यतां याति तद्वल्लिङ्गं परात्मनः ॥ ११॥</p>
<p>पुनर्देहान्तरं याति यथा कर्मानुसारतः ।<br>
आमोक्षात्सञ्चरेत्येवं मत्स्यः कूलद्वयं यथा ॥ १२॥</p>
<p>पापभोगाय चेद्गच्छेद्यमदूतैरधिष्ठितः ।<br>
यातनादेहमाश्रित्य नरकानेव केवलम् ॥ १३॥</p>
<p>इष्टापूर्तादिकर्माणि योऽनुतिष्ठति सर्वदा ।<br>
पितृलोकं व्रजत्येष धूममाश्रित्य बर्हिषः ॥ १४॥</p>
<p>धूमाद्रात्रिं ततः कृष्णपक्षं तस्माच्च दक्षिणम् ।<br>
अयनं च ततो लोकं पितॄणां च ततः परम् ।<br>
चन्द्रलोके दिव्यदेहं प्राप्य भुङ्क्ते परां श्रियम् ॥ १५॥</p>
<p>तत्र चन्द्रमसा सोऽसौ यावत्कर्मफलं वसेत् ।<br>
तथैव कर्मशेषेण यथेतं पुनराव्रजेत् ॥ १६॥</p>
<p>वपुर्विहाय जीवत्वमासाद्याकाशमेति सः ।<br>
आकाशाद्वायुमागत्य वायोरम्भो व्रजत्यथ ॥ १७॥</p>
<p>अद्भ्यो मेघं समासाद्य ततो वृष्टिर्भवेदसौ ।<br>
ततो धान्यानि भक्ष्याणि जायते कर्मचोदितः ॥ १८॥</p>
<p>योनिमन्ये प्रपद्यन्ते शरीरत्वाय देहिनः ।<br>
मुक्तिमन्येऽनुसंयान्ति यथाकर्म यथाश्रुतम् ॥ १९॥</p>
<p>ततोऽन्नत्वं समासाद्य पितृभ्यां भुज्यते परम् ।<br>
ततः शुक्रं रजश्चैव भूत्वा गर्भोऽभिजायते ॥ २०॥</p>
<p>ततः कर्मानुसारेण भवेत्स्त्रीपुन्नपुंसकः ।<br>
एवं जीवगतिः प्रोक्ता मुक्तिं तस्य वदामि ते ॥ २१॥</p>
<p>यस्तु शान्त्यादियुक्तः सन्सदा विद्यारतो भवेत् ।<br>
स याति देवयानेन ब्रह्मलोकावधिं नरः ॥ २२॥</p>
<p>अर्चिर्भूत्वा दिनं प्राप्य शुक्लपक्षमथो व्रजेत् ।<br>
उत्तरायणमासाद्य संवत्सरमथो व्रजेत् ॥ २३॥</p>
<p>आदित्यचन्द्रलोकौ तु विद्युल्लोकमतः परम् ।<br>
अथ दिव्यः पुमान्कश्चिद्ब्रह्मलोकादिहैति सः ॥ २४॥</p>
<p>दिव्ये वपुषि सन्धाय जीवमेवं नयत्यसौ ॥ २५॥</p>
<p>ब्रह्मलोके दिव्यदेहे भुक्त्वा भोगान्यथेप्सितान् ।<br>
तत्रोषित्वा चिरं कालं ब्रह्मणा सह मुच्यते ॥ २६॥</p>
<p>शुद्धब्रह्मरतो यस्तु न स यात्येव कुत्रचित् ।<br>
तस्य प्राणा विलीयन्ते जले सैन्धवखिल्यवत् ॥ २७॥</p>
<p>स्वप्नदृष्टा यथा स्ऱिष्टिः प्रबुद्धस्य विलीयते ।<br>
ब्रह्मज्ञानवतस्तद्वद्विलीयन्ते तदैव ते ।<br>
विद्याकर्मविहीनो यस्तृतीयं स्थानमेति सः ॥ २८।<br>
भुक्त्वा च नरकान्घोरान्महारौरवरौरवान् ।<br>
पश्चात्प्राक्तनशेषेण क्षुद्रजन्तुर्भवेदसौ ॥ २९॥</p>
<p>यूकामशकदंशादि जन्मासौ लभते भुवि ।<br>
एवं जीवगतिः प्रोक्ता किमन्यच्छ्रोतुमिच्छसि ॥ ३०॥</p>
<p>श्रीराम उवाच ॥</p>
<p>भगवन्यत्त्वया प्रोक्तं फलं तज्ज्ञानकर्मणोः ।<br>
ब्रह्मलोके चन्द्रलोके भुङ्क्ते भोगानिति प्रभो ॥ ३१॥</p>
<p>गन्धर्वादिषु लोकेषु कथं भोगः समीरितः ।<br>
देवत्वं प्राप्नुयात्कश्चित्कश्चिदिन्द्रत्वमेति च ॥ ३२॥</p>
<p>एतत्कर्मफलं वास्तु विद्याफलमथापि वा ।<br>
तद्ब्रूहि गिरिजाकान्त तत्र मे संशयो महान् ॥ ३३॥</p>
<p>श्रीभगवानुवाच ॥</p>
<p>तद्विद्याकर्मणोरेवानुसारेण फलं भवेत् ।<br>
युवा च सुन्दरः शूरो नीरोगो बलवान् भवेत् ॥ ३४॥</p>
<p>सप्तद्वीपां वसुमतीं भुङ्क्ते निष्कण्टकं यदि ।<br>
स प्रोक्तो मानुषानन्दस्तस्माच्छतगुणो मतः ॥ ३५॥</p>
<p>मनुष्यस्तपसा युक्तो गन्धर्वो जायतेऽस्य तु ।<br>
तस्माच्छतगुणो देवगन्धर्वाणां न संशयः ॥ ३६॥</p>
<p>एवं शतगुणानन्द उत्तरोत्तरतो भवेत् ।<br>
पितॄणां चिरलोकानामाजानसुरसम्पदाम् ॥ ३७॥</p>
<p>देवतानामथेन्द्रस्य गुरोस्तद्वत्प्रजापतेः ।<br>
ब्रह्मणश्चैवमानन्दः पुरस्तादुत्तरोत्तरः ॥ ३८॥</p>
<p>ज्ञानाधिक्यात्सुखाधिक्यं नान्यदस्ति सुरालये ।<br>
श्रोत्रियोऽवृजिनोऽकामहतो यश्च द्विजो भवेत् ॥ ३९॥</p>
<p>तस्याप्येवं समाख्याता आनन्दाश्चोत्तरोत्तरम् ।<br>
आत्मज्ञानात्परं नास्ति तस्माद्दशरथात्मज ॥ ४०॥</p>
<p>ब्राह्मणः कर्मभिर्नैव वर्धते नैव हीयते ।<br>
न लिप्यते पातकेन कर्मणा ज्ञानवान्यदि ॥ ४१॥</p>
<p>तस्मात्सर्वाधिको विभो ज्ञानवानेव जायते ।<br>
ज्ञात्वा यः कुरुते कर्म तस्याक्षय्यफलं लभेत् ॥ ४२॥</p>
<p>यत्फलं लभते मर्त्यः कोटिब्राह्मणभोजनैः ।<br>
तत्फलं समवाप्नोति ज्ञानिनं यस्तु भोजयेत् ॥ ४३॥</p>
<p>ज्ञानवन्तं द्विजं यस्तु द्विषते च नराधमः ।<br>
स शुष्यमाणो म्रियते यस्मादीश्वर एव सः ॥ ४४॥</p>
<p>उपासको न यात्येव यस्मात्पुनरधोगतिम् ।<br>
उपासनरतो भूत्वा तस्मादास्स्व सुखी नृप ॥ ४५॥</p>
<p>इति श्रीपद्मपुराणे उपरिभागे शिवगीतासूपनिषत्सु<br>
ब्रह्मविद्यायां योगशास्त्रे शिवराघवसंवादे<br>
जीवगत्यादिनिरूपणं नामैकादशोऽध्यायः ॥ ११ ॥</p>
<p>अथ द्वादशोऽध्यायः ॥</p>
<p>श्रीराम उवाच ॥</p>
<p>भगवन्देवदेवेश नमस्तेऽस्तु महेश्वर ।<br>
उपासनविधिं ब्रूहि देशं कालं च तस्य तु ॥ १॥</p>
<p>अङ्गानि नियमांश्चैव मयि तेऽनुग्रहो यदि ॥</p>
<p>ईश्वर उवाच ॥</p>
<p>शृणु राम प्रवक्ष्यामि देशं कालमुपासने ॥ २॥</p>
<p>सर्वाकारोऽहमेवैकः सच्चिदानन्दविग्रहः ।<br>
मदंशेन परिच्छिन्ना देहाः सर्वदिवौकसाम् ॥ ३॥</p>
<p>ये त्वन्यदेवताभक्ता यजन्ते श्रद्धयान्विताः ।<br>
तेऽपि मामेव राजेन्द्र यजन्त्यविधिपूर्वकम् ॥ ४॥</p>
<p>यस्मात्सर्वमिदं विश्वं मत्तो न व्यतिरिच्यते ।<br>
सर्वक्रियाणां भोक्ताहं सर्वस्याहं फलप्रदः ॥ ५॥</p>
<p>येनाकारेण ये मर्त्या मामेवैकमुपासते ।<br>
तेनाकारेण तेभ्योऽहं प्रसन्नो वाञ्छितं ददे ॥ ६॥</p>
<p>विधिनाऽविधिना वापि भक्त्या ये मामुपासते ।<br>
तेभ्यः फलं प्रयच्छामि प्रसन्नोऽहं न संशयः ॥ ७॥</p>
<p>अपि चेत्सुदुराचारो भजते मामनन्यभाक् ।<br>
साधुरेव स मन्तव्यः सम्यग्व्यवसितो हि सः ॥ ८॥</p>
<p>स्वजीवत्वेन यो वेत्ति मामेवैकमनन्यधीः ।<br>
तं न स्पृशन्ति पापानि ब्रह्महत्यादिकान्यपि ॥ ९॥</p>
<p>उपासाविधयस्तत्र चत्वारः परिकीर्तिताः ।<br>
सम्पदारोपसंवर्गाध्यासा इति मनीषिभिः ॥ १०॥</p>
<p>अल्पस्य चाधिकत्वेन गुणयोगाद्विचिन्तनम् ।<br>
अनन्तं वै मन इति सम्पद्विधिरुदीरितः ॥ ११॥</p>
<p>विधावारोप्य योपासा सारोपः परिकीर्तितः ।<br>
यद्वदोङ्कारमुद्गीथमुपासीतेत्युदाहृतः ॥ १२॥</p>
<p>आरोपो बुद्धिपूर्वेण य उपासाविधिश्च सः ।<br>
योषित्यग्निमतिर्यत्तदध्यासः स उदाहृतः ॥ १३॥</p>
<p>क्रियायोगेन चोपासाविधिः संवर्ग उच्यते ।<br>
संवर्तवायुः प्रलये भूतान्येकोऽवसीदति ॥ १४॥</p>
<p>उपसङ्गम्य बुद्ध्या यदासनं देवतात्मना ।<br>
तदुपासनमन्तः स्यात्तद्बहिः सम्पदादयः ॥ १५॥</p>
<p>ज्ञानान्तरानन्तरितसजातिज्ञानसंहतेः ।<br>
सम्पन्नदेवतात्मत्वमुपासनमुदीरितम् ॥ १६॥</p>
<p>सम्पदादिषु बाह्येषु दृढबुद्धिरुपासनम् ।<br>
कर्मकाले तदङ्गेषु दृष्टिमात्रमुपासनम् ।<br>
उपासनमिति प्रोक्तं तदङ्गानि ब्रुवे शृणु ॥ १७॥</p>
<p>तीर्थक्षेत्रादिगमनं श्रद्धां तत्र परित्यजेत् ।<br>
स्वचित्तैकाग्रता यत्र तत्रासीत सुखं द्विजः ॥ १८॥</p>
<p>कम्बले मृदुतल्पे वा व्याघ्रचर्मणि वास्थितः ।<br>
विविक्तदेशे नियतः समग्रीवशिरस्तनुः ॥ १९॥</p>
<p>अत्याश्रमस्थः सकलानीन्द्रियाणि निरुध्य च ।<br>
भक्त्याथ स्वगुरुं नत्वा योगं विद्वान्प्रयोजयेत् ॥ २०॥</p>
<p>यस्त्वविज्ञानवान्भवत्ययुक्तमनसा सदा ।<br>
तस्येन्द्रियाण्यवश्यानि दुष्टाश्वाइव सारथेः ॥ २१॥</p>
<p>विज्ञानी यस्तु भवति युक्तेन मनसा सदा ।<br>
तस्येन्द्रियाणि वश्यानि सदश्वा इव सारथेः ॥ २२॥</p>
<p>यस्त्वविज्ञानवान् भवत्यमनस्कः सदाऽशुचिः ।<br>
न स तत्पदमाप्नोति संसारमधिगच्छति ॥ २३॥</p>
<p>विज्ञानी यस्तु भवति समनस्कः सदा शुचिः ।<br>
स तत्पदमवाप्नोति यस्माद्भूयो न जायते ॥ २४॥</p>
<p>विज्ञानसारथिर्यस्तु मनः प्रग्रह एव च ।<br>
सोऽध्वनः पारमाप्नोति ममैव परमं पदम् ॥ २५॥</p>
<p>हृत्पुण्डरीकं विरजं विशुद्धं विशदं तथा ।<br>
विशोकं च विचिन्त्यात्र ध्यायेन्मां परमेश्वरम् ॥ २६॥</p>
<p>अचिन्त्यरूपमव्यक्तमनन्तममृतं शिवम् ।<br>
आदिमध्यान्तरहितं प्रशान्तं ब्रह्म कारणम् ॥ २७॥</p>
<p>एकं विभुं चिदानन्दमरूपमजमद्भुतम् ।<br>
शुद्धस्फटिकसङ्काशमुमादेहार्धधारिणम् ॥ २८॥</p>
<p>व्याघ्रचर्माम्बरधरं नीलकण्ठं त्रिलोचनम् ।<br>
जटाधरं चन्द्रमौलिं नागयज्ञोपवीतिनम् ॥ २९॥</p>
<p>व्याघ्रचर्मोत्तरीयं च वरेण्यमभयप्रदम् ।<br>
पराभ्यामूर्ध्वहस्ताभ्यां बिभ्राणं परशुं मृगम् ॥ ३०॥</p>
<p>कोटिमध्याह्नसूर्याभं चन्द्रकोटिसुशीतलम् ।<br>
चन्द्रसूर्याग्निनयनं स्मेरवक्त्रसरोरुहम् ॥ ३१॥</p>
<p>भूतिभूषितसर्वाङ्गं सर्वाभरणभूषितम् ।<br>
एवमात्मारणिं कृत्वा प्रणवं चोत्तरारणिम् ।<br>
ध्याननिर्मथनाभ्यासात्साक्षात्पश्यति मां जनः ॥ ३२॥</p>
<p>वेदवाक्यैरलभ्योऽहं न शास्त्रैर्नापि चेतसा ।<br>
ध्यानेन वृणुते यो मां सर्वदाहं वृणोमि तम् ॥ ३३॥</p>
<p>नाविरतो दुश्चरितान्नाशान्तो नासमाहितः ।<br>
नाशान्तमानसो वापि प्रज्ञानेन लभेत माम् ॥ ३४॥</p>
<p>जाग्रत्स्वप्नसुषुप्त्यादिप्रपञ्चो यः प्रकाशते ।<br>
तद्ब्रह्माहमिति ज्ञात्वा सर्वबन्धैः प्रमुच्यते ॥ ३५॥</p>
<p>त्रिषु धामसु यद्भोग्यं भोक्ता भोगश्च यद्भवेत् ।<br>
तज्ज्योतिर्लक्षणः साक्षी चिन्मात्रोऽहं सदाशिवः ॥ ३६॥</p>
<p>एको देवः सर्वभूतेषु गूढः<br>
सर्वव्यापी सर्वभूतान्तरात्मा  ।<br>
सर्वाध्यक्षः सर्वभूताधिवासः<br>
साक्षी चेता केवलो निर्गुणश्च ॥ ३७<br>
एको वशी सर्वभूतान्तरात्मा-<br>
प्येकं बीजं नित्यदा यः करोति ।<br>
तं मां नित्यं येऽनुपश्यन्ति धीरा-<br>
स्तेषां शान्तिः शाश्वती नेतरेषाम् ॥ ३८॥</p>
<p>अग्निर्यथैको भुवनं प्रविष्टो<br>
रूपं रूपं प्रतिरूपो बभूव ।<br>
एकस्तथा सर्वभूतान्तरात्मा<br>
न लिप्यते लोकदुःखेन बाह्यः ॥ ३९॥</p>
<p>वेदेह यो मां पुरुषं महान्त-<br>
मादित्यवर्णं तमसः परस्तात् ।<br>
स एव विद्वानमृतोऽत्र भूया-<br>
न्नान्यस्तु पन्था अयनाय विद्यते ॥ ४०॥</p>
<p>हिरण्यगर्भं विदधामि पूर्वं<br>
वेदांश्च तस्मै प्रहिणोमि योऽहम् ।<br>
तं देवमीड्यं पुरुषं पुराणं<br>
निश्चित्य मां मृत्युमुखात्प्रमुच्यते ॥ ४१॥</p>
<p>एवं शान्त्यादियुक्तः सन् वेत्ति मां तत्त्वतस्तु यः ।<br>
निर्मुक्तदुःखसन्तानः सोऽन्ते मय्येव लीयते ॥ ४२॥</p>
<p>इति श्रीपद्मपुराणे उपरिभागे शिवगीतासूपनिषत्सु<br>
ब्रह्मविद्यायां योगशास्त्रे शिवराघवसंवादे<br>
उपासनाज्ञानफलं नाम द्वादशोऽध्यायः ॥ १२ ॥</p>
<p>अथ त्रयोदशोऽध्यायः ।</p>
<p>सूत उवाच ॥</p>
<p>एवं श्रुत्वा कौसलेयस्तुष्टो मतिमतां वरः ।<br>
पप्रच्छ गिरिजाकान्तं सुभगं मुक्तिलक्षणम् ॥ १॥</p>
<p>श्रीराम उवाच ॥</p>
<p>भगवन्करुणाविष्टहृदय त्वं प्रसीद मे ।<br>
स्वरूपलक्षणं मुक्तेः प्रब्रूहि परमेश्वर ॥ २॥</p>
<p>श्रीभगवानुवाच ॥</p>
<p>सालोक्यमपि सारूप्यं सार्ष्ट्यं सायुज्यमेव च ।<br>
कैवल्यं चेति तां विद्धि मुक्तिं राघव पञ्चधा ॥ ३॥</p>
<p>मां पूजयति निष्कामः सर्वदा ज्ञानवर्जितः ।<br>
स मे लोकं समासाद्य भुङ्क्ते भोगान्यथेप्सितान् ॥ ४॥</p>
<p>ज्ञात्वा मां पूजयेद्यस्तु सर्वकामविवर्जितः ।<br>
मया समानरूपः सन्मम लोके महीयते ॥ ५॥</p>
<p>इष्टापूर्तादि कर्माणि मत्प्रीत्यै कुरुते तु यः ।<br>
यत्करोति यदश्नाति यज्जुहोति ददाति यत् ॥ ६॥</p>
<p>यत्तपस्यति तत्सर्वं यः करोति मदर्पणम् ।<br>
मल्लोके स श्रियं भुङ्क्ते मत्तुल्यं प्राभवं भजेत् ॥ ७॥</p>
<p>यस्तु शान्त्यादियुक्तः सन्मामात्मत्वेन पश्यति ।<br>
स जायते परं ज्योतिरद्वैतं ब्रह्म केवलम् ।<br>
आत्मस्वरूपावस्थानं मुक्तिरित्यभिधीयते ॥ ८॥</p>
<p>सत्यं ज्ञानमनन्तं सदानन्दं ब्रह्मकेवलम् ।<br>
सर्वधर्मविहीनं च मनोवाचामगोचरम् ॥ ९॥</p>
<p>सजातीयविजातीयपदार्थानामसम्भवात् ।<br>
अतस्तद्व्यतिरिक्तानामद्वैतमिति सञ्ज्ञितम् ॥ १०॥</p>
<p>मत्वा रूपमिदं राम शुद्धं यदभिधीयते ।<br>
मय्येव दृश्यते सर्वं जगत्स्थावरजङ्गमम् ॥ ११॥</p>
<p>व्योम्नि गन्धर्वनगरं यथा दृष्टं न दृश्यते ।<br>
अनाद्यविद्यया विश्वं सर्वं मय्येव कल्प्यते ॥ १२॥</p>
<p>मम स्वरूपज्ञानेन यदाऽविद्या प्रणश्यति ।<br>
तदैक एव वर्त्तेऽहं मनोवाचामगोचरः ॥ १३॥</p>
<p>सदैव परमानन्दः स्वप्रकाशश्चिदात्मकः।<br>
न कालः पञ्चभूतानि न दिशो विदिशश्च न ॥ १४॥</p>
<p>मदन्यन्नास्ति यत्किञ्चित्तदा वर्त्तेऽहमेकलः ॥ १५॥</p>
<p>न सन्दृशे तिष्ठति मे स्वरूपं<br>
न चक्षुषा पश्यति मां तु कश्चित् ।<br>
हृदा मनीषा मनसाभिक्लृप्तं<br>
ये मां विदुस्ते ह्यमृता भवन्ति ॥ १६॥</p>
<p>श्रीराम उवाच ॥</p>
<p>कथं भगवतो ज्ञानं शुद्धं मर्त्यस्य जायते ।<br>
तत्रोपायं हर ब्रूहि मयि तेऽनुग्रहो यदि ॥ १७॥</p>
<p>श्रीभगवानुवाच ॥</p>
<p>विरज्य सर्वभूयेभ्य आविरिञ्चिपदादपि ।<br>
घृणां वितत्य सर्वत्र पुत्रमित्रादिकेष्वपि ॥ १८॥</p>
<p>श्रद्धालुर्भक्तिमार्गेषु वेदान्तज्ञानलिप्सया ।<br>
उपायनकरो भूत्वा गुरुं ब्रह्मविदं व्रजेत् ॥ १९॥</p>
<p>सेवाभिः परितोष्यैनं चिरकालं समाहितः ।<br>
सर्ववेदान्तवाक्यार्थं शृणुयात्सुसमाहितः ॥ २०॥</p>
<p>सर्ववेदान्तवाक्यानां मयि तात्पर्यनिश्चयम् ।<br>
श्रवणं नाम तत्प्राहुः सर्वे ते ब्रह्मवादिनः ॥ २१॥</p>
<p>लोहमण्यादिदृष्टान्तयुक्तिभिर्यद्विचिन्तनम् ।<br>
तदेव मननं प्राहुर्वाक्यार्थस्योपबृंहणम् ॥ २२॥</p>
<p>निर्ममो निरहङ्कारः समः सङ्गवर्जितः।<br>
सदा शान्त्यादियुक्तः सन्नात्मन्यात्मानमीक्षते ॥ २३॥</p>
<p>यत्सदा ध्यानयोगेन तन्निदिध्यासनं स्मृतम् ॥ २४॥</p>
<p>सर्वकर्मक्षयवशात्साक्षात्कारोऽपि चात्मनः ।<br>
कस्यचिज्जायते शीघ्रं चिरकालेन कस्यचित् ॥ २५॥</p>
<p>कूटस्थानीह कर्माणि कोटिजन्मार्जितान्यपि ।<br>
ज्ञानेनैव विनश्यन्ति न तु कर्मायुतैरपि ॥ २६॥</p>
<p>ज्ञानादूर्ध्वं तु यत्किञ्चित्पुण्यं वा पापमेव वा ।<br>
क्रियते बहु वाल्पं वा न तेनायं विलिप्यते ॥ २७॥</p>
<p>शरीरारम्भकं यत्तु प्रारब्धं कर्म जन्मिनः ।<br>
तद्भोगेनैव नष्टं स्यान्न तु ज्ञानेन नश्यति ॥ २८॥</p>
<p>निर्मोहो निरहङ्कारो निर्लेपः सङ्गवर्जितः ।<br>
सर्वभूतेषु चात्मानं सर्वभूतानि चात्मनि ।<br>
यः पश्यन्सञ्चरत्येष जीवन्मुक्तोऽभिधीयते ॥ २९॥</p>
<p>अहिनिर्ल्वयनी यद्वद्द्रष्टुः पूर्वं भयप्रदा ।<br>
ततोऽस्य न भयं किञ्चित्तद्वद्द्रष्टुरयं जनः ॥ ३०॥</p>
<p>यदा सर्वे प्रमुच्यन्ते कामा येऽस्य वशं गताः ।<br>
अथ मर्त्योऽमृतो भवत्येतावदनुशासनम् ॥ ३१॥</p>
<p>मोक्षस्य न हि वासोऽस्ति न ग्रामान्तरमेव वा ।<br>
अज्ञानहृदयग्रन्थिनाशो मोक्ष इति स्मृतः ॥ ३२॥</p>
<p>वृक्षाग्रच्युतपादो यः स तदैव पतत्यधः ।<br>
तद्वज्ज्ञानवतो मुक्तिर्जायते निश्चितापि तु ॥ ३३॥</p>
<p>तीर्थं चाण्डालगेहे वा यदि वा नष्टचेतनः ।<br>
पएरित्यजन्देहमिमं ज्ञानादेव विमुच्यते ॥ ३४॥</p>
<p>संवीतो येन केनाश्नन्भक्ष्यं वाभक्ष्यमेव वा ।<br>
शयानो यत्र कुत्रापि सर्वात्मा मुच्यतेऽत्र सः ॥ ३५॥</p>
<p>क्षीरादुद्धृतमाज्यं तत्क्षिप्तं पयसि तत्पुनः ।<br>
न तेनैवैकतां याति संसारे ज्ञानवांस्तथा ॥ ३६॥</p>
<p>नित्यं पठति योऽध्यायमिमं राम शृणोति वा ।<br>
स मुच्यते देहबन्धादनायासेन राघव ॥ ३७॥</p>
<p>अतः संयतचित्तस्त्वं नित्यं पठ महीपते ।<br>
अनायासेन तेनैव सर्वथा मोक्षमाप्स्यसि ॥ ३८॥</p>
<p>इति श्रीपद्मपुराणे उपरिभागे शिवगीतासूपनिषत्सु<br>
ब्रह्मविद्यायां योगशास्त्रे शिवराघवसंवादे<br>
मोक्षयोगो नाम त्रयोदशोऽध्यायः ॥ १३ ॥</p>
<p>अथ चतुर्दशोऽध्यायः ॥</p>
<p>श्रीराम उवाच ॥</p>
<p>भगवन्यदि ते रूपं सच्चिदानन्दविग्रहम् ।<br>
निष्कलं निष्क्रियं शान्तं निरवद्यं निरञ्जनम् ॥ १॥</p>
<p>सर्वधर्मविहीनं च मनोवाचामगोचरम् ।<br>
सर्वव्यापितयात्मानमीक्षते सर्वतः स्थितम् ॥ २॥</p>
<p>आत्मविद्यातपोमूलं तद्ब्रह्मोपनिषत्परम् ।<br>
अमूर्तं सर्वभूतात्माकारं कारणकारणम् ॥ ३॥</p>
<p>यत्तददृश्यमग्राह्यं तद्ग्राह्यं वा कथं भवेत् ।<br>
अत्रोपायमजानानस्तेन खिन्नोऽस्मि शङ्कर ॥ ४॥</p>
<p>श्रीभगवानुवाच ॥</p>
<p>शृणु राजन्प्रवक्ष्यामि तत्रोपायं महाभुज ।<br>
सगुणोपासनाभिस्तु चित्तैकाग्र्यं विधाय च ॥ ५॥</p>
<p>स्थूलसौराम्भिकान्यायात्तत्र चित्तं प्रवर्तयेत् ।<br>
तस्मिन्नन्नमये पिण्डे स्थूलदेहे तनूभृताम् ॥ ६॥</p>
<p>जन्मव्याधिजरामृत्युनिलये वर्तते दृढा ॥ ७॥</p>
<p>आत्मबुद्धिरहम्मानात्कदाचिन्नैव हीयते ।<br>
आत्मा न जायते नित्यो म्रियते वा कथञ्चन ॥ ८॥</p>
<p>सञ्जायतेऽस्ति विपरिणमते वर्धते तथा ।<br>
क्षीयते नश्यतीत्येते षड्भावा वपुषः स्मृताः ॥ ९॥</p>
<p>आत्मनो न विकारित्वं घटस्थनभसो यथा ।<br>
एवमात्मावपुस्तस्मादिति सञ्चिन्तयेद्बुधः ॥ १०॥</p>
<p>मूषानिक्षिप्तहेमाभः कोशः प्राणमयोऽत्र तु ।<br>
वर्ततेऽन्तरतो देहे बद्धः प्राणादिवायुभिः ॥ ११॥</p>
<p>कर्मेन्द्रियैः समायुक्तश्चलनादिक्रियात्मकः ।<br>
क्षुत्पिपासापराभूतो नायमात्मा जडो यतः ॥ १२॥</p>
<p>चिद्रूप आत्मा येनैव स्वदेहमभिपश्यति ।<br>
आत्मैव हि परं ब्रह्म निर्लेपः सुखनीरधिः ॥ १३॥</p>
<p>न तदश्नाति किञ्चैतत्तदश्नाति न कश्चन ॥ १४॥</p>
<p>ततः प्राणमये कोशे कोशोऽस्त्येव मनोमयः ।<br>
स सङ्कल्पविकल्पात्मा बुद्धीन्द्रियसमायुतः ॥ १५॥</p>
<p>कामः क्रोधस्तथा लोभो मोहो मात्सर्यमेव च ।<br>
मदश्चेत्यरिषड्वर्गो ममतेच्छादयोऽपि च ।<br>
मनोमयस्य कोशस्य धर्मा एतस्य तत्र तु ॥ १६॥</p>
<p>या कर्मविषया बुद्धिर्वेदशास्त्रार्थनिश्चिता ।<br>
सा तु ज्ञानेन्द्रियैः सार्धं विज्ञानमयकोशतः ॥ १७॥</p>
<p>इह कर्तृत्वाभिमानी स एव तु न संशयः ।<br>
इहामुत्र गतिस्तस्य स जीवो व्यावहारिकः ॥ १८॥</p>
<p>व्योमादिसात्त्विकांशेभ्यो जायन्ते धीन्द्रियाणि तु ।<br>
व्योम्नः श्रोत्रं भुवो घ्राणं जलाज्जिह्वाथ तेजसः ॥ १९।<br>
चक्षुर्वायोस्त्वगुत्पन्ना तेषां भौतिकता ततः ॥ २०॥</p>
<p>व्योमादीनां समस्तानां सात्त्विकांशेभ्य एव तु ।<br>
जायन्ते बुद्धिमनसी बुद्धिः स्यान्निश्चयात्मिका ॥ २१॥</p>
<p>वाक्पाणिपादपायूपस्थानि कर्मेन्द्रियाणि तु ।<br>
व्योमादीनां रजोंऽशेभ्यो व्यस्तेभ्यस्तान्यनुक्रमात् ॥ २२॥</p>
<p>समस्तेभ्यो रजोंऽशेभ्यः पञ्च प्राणादिवायवः ।<br>
जायन्ते सप्तदशकमेवं लिङ्गशरीरकम् ॥ २३॥</p>
<p>एतल्लिङ्गशरीरं तु तप्तायःपिण्डवद्यतः ।<br>
परस्पराध्यासयोगात्साक्षिचैतन्यसंयुतम् ॥ २४॥</p>
<p>तदानन्दमयः कोशो भोक्तृत्वं प्रतिपद्यते ।<br>
विद्याकर्मफलादीनां भोक्तेहामुत्र स स्मृतः ॥ २५॥</p>
<p>यदाध्यासं विहायैष स्वस्वरूपेण तिष्ठति ।<br>
अविद्यामात्रसंयुक्तः साक्ष्यात्मा जायते तदा ॥ २६॥</p>
<p>द्रष्टान्तःकरणादीनामनुभूतेः स्मृतेरपि ।<br>
अतोऽन्तःकरणाध्यासादध्यासित्वेन चात्मनः ।<br>
भोक्तृत्वं साक्षिता चेति द्वैधं तस्योपपद्यते ॥ २७॥</p>
<p>आतपश्चापि तच्छाया तत्प्रकाशे विराजते ।<br>
एको भोजयिता तत्र भुङ्क्तेऽन्यः कर्मणः फलम् ॥ २८॥</p>
<p>क्षेत्रज्ञं रथिनं विद्धि शरीरं रथमेव तु ।<br>
बुद्धिं तु सारथिं विद्धि प्रग्रहं तु मनस्तथा ॥ २९॥</p>
<p>इन्द्रियाणि हयान्विद्धि विषयांस्तेषु गोचरान् ।<br>
इन्द्रियैर्मनसा युक्तं भोक्तारं विद्धि पूरुषम् ॥ ३०॥</p>
<p>एवं शान्त्यादियुक्तः सन्नुपास्ते यः सदा द्विजः।<br>
उद्घाट्योद्घाट्यैकमेकं यथैव कदलीतरोः ॥ ३१॥</p>
<p>वल्कलानि ततः पश्चाल्लभते सारमुत्तमम् ।<br>
तथैव पञ्चकोशेषु मनः सङ्क्रामयन्क्रमात् ।<br>
तेषां मध्ये ततः सारमात्मानमपि विन्दति ॥ ३२॥</p>
<p>एवं मनः समाधाय संयतो मनसि द्विजः ।<br>
अथ प्रवर्तयेच्चित्तं निराकारे परात्मनि ॥ ३३॥</p>
<p>ततो मनः प्रगृह्णाति परमात्मानमव्ययम् ।<br>
यत्तदद्रेश्यमग्राह्यमस्थूलाद्युक्तिगोचरम् ॥ ३४॥</p>
<p>श्रीराम उवाच ॥</p>
<p>भगवञ्छ्रवणे नैव प्रवर्तन्ते जनाः कथम् ।<br>
वेदशास्त्रार्थसम्पन्ना यज्वानः सत्यवादिनः ॥ ३५॥</p>
<p>शृण्वन्तोऽपि तथात्मानं जानते नैव केचन ।<br>
ज्ञात्वापि मन्वते मिथ्या किमेतत्तव मायया ॥ ३६॥</p>
<p>श्रीभगवानुवाच ॥</p>
<p>एवमेव महाबाहो नात्र कार्या विचारणा ।<br>
दैवी ह्येषा गुणमयी मम माया दुरत्यया ॥ ३७॥</p>
<p>मामेव ये प्रपद्यन्ते मायामेतां तरन्ति ते ।<br>
अभक्ता ये महाबाहो मम श्रद्धा विवर्जिताः ॥ ३८॥</p>
<p>फलं कामयमानास्ते चैहिकामुष्मिकादिकम् ।<br>
क्षयिष्ण्वल्पं सातिशयं यतः कर्मफलं मतम् ॥ ३९॥</p>
<p>तदविज्ञाय कर्माणि ये कुर्वन्ति नराधमाः ।<br>
मातुः पतन्ति ते गर्भे मृत्योर्वक्त्रे पुनः पुनः ॥ ४०॥</p>
<p>एवं शान्त्यादियुक्तः सन्नुपास्ते यः सदा द्विजः।<br>
उद्घाट्योद्घाट्यैकमेकं यथैव कदलीतरोः ॥ ३१॥</p>
<p>वल्कलानि ततः पश्चाल्लभते सारमुत्तमम् ।<br>
तथैव पञ्चकोशेषु मनः सङ्क्रामयन्क्रमात् ।<br>
तेषां मध्ये ततः सारमात्मानमपि विन्दति ॥ ३२॥</p>
<p>एवं मनः समाधाय संयतो मनसि द्विजः ।<br>
अथ प्रवर्तयेच्चित्तं निराकारे परात्मनि ॥ ३३॥</p>
<p>ततो मनः प्रगृह्णाति परमात्मानमव्ययम् ।<br>
यत्तदद्रेश्यमग्राह्यमस्थूलाद्युक्तिगोचरम् ॥ ३४॥</p>
<p>श्रीराम उवाच ॥</p>
<p>भगवञ्छ्रवणे नैव प्रवर्तन्ते जनाः कथम् ।<br>
वेदशास्त्रार्थसम्पन्ना यज्वानः सत्यवादिनः ॥ ३५॥</p>
<p>शृण्वन्तोऽपि तथात्मानं जानते नैव केचन ।<br>
ज्ञात्वापि मन्वते मिथ्या किमेतत्तव मायया ॥ ३६॥</p>
<p>श्रीभगवानुवाच ॥</p>
<p>एवमेव महाबाहो नात्र कार्या विचारणा ।<br>
दैवी ह्येषा गुणमयी मम माया दुरत्यया ॥ ३७॥</p>
<p>मामेव ये प्रपद्यन्ते मायामेतां तरन्ति ते ।<br>
अभक्ता ये महाबाहो मम श्रद्धा विवर्जिताः ॥ ३८॥</p>
<p>फलं कामयमानास्ते चैहिकामुष्मिकादिकम् ।<br>
क्षयिष्ण्वल्पं सातिशयं यतः कर्मफलं मतम् ॥ ३९॥</p>
<p>तदविज्ञाय कर्माणि ये कुर्वन्ति नराधमाः ।<br>
मातुः पतन्ति ते गर्भे मृत्योर्वक्त्रे पुनः पुनः ॥ ४०॥</p>
<p>नानायोनिषु जातस्य देहिनो यस्यकस्यचित् ।<br>
कोटिजन्मार्जितैः पुण्यैर्मयि भक्तिः प्रजायते ॥ ४१॥</p>
<p>स एव लभते ज्ञानं मद्भक्तः श्रद्धयान्वितः ।<br>
नान्यकर्माणि कुर्वाणो जन्मकोटिशतैरपि ॥ ४२॥</p>
<p>ततः सर्वं परित्यज्य मद्भक्तिं समुदाहर ।<br>
सर्वधर्मान्परित्यज्य मामेकं शरणं व्रज ॥ ४३॥</p>
<p>अहं त्वा सर्वपापेभ्यो मोक्षयिष्यामि मा शुचः ।<br>
यत्करोषि यदश्नासि यज्जुहोषि ददासि यत् ॥ ४४॥</p>
<p>यत्तपस्यसि राम त्वं तत्कुरुष्व मदर्पणम् ।<br>
ततः परतरा नास्ति भक्तिर्मयि रघूत्तम ॥ ४५॥</p>
<p>इति श्रीपद्मपुराणे उपरिभागे शिवगीतासूपनिषत्सु<br>
ब्रह्मविद्यायां योगशास्त्रे शिवराघवसंवादे<br>
पञ्चकोशोपपादनं नाम चतुर्दशोऽध्यायः ॥ १४ ॥</p>
<p>अथ पञ्चदशोऽध्यायः ॥</p>
<p>श्रीराम उवाच ॥</p>
<p>भक्तिस्ते कीदृशी देव जायते वा कथञ्चन ।<br>
यया निर्वाणरूपं तु लभते मोक्षमुत्तमम् ।<br>
तद् ब्रूहि गिरिजाकान्त मयि तेऽनुग्रहो यदि ॥ १॥</p>
<p>श्रीभगवानुवाच ॥</p>
<p>यो वेदाध्ययनं यज्ञं दानानि विविधानि च ।<br>
मदर्पणधिया कुर्यात्स मे भक्तः स मे प्रियः ॥ २॥</p>
<p>नर्यभस्म समादाय विशुद्धं श्रोत्रियालयात् ।<br>
अग्निरित्यादिभिर्मन्त्रैरभिमन्त्र्य यथाविधि ॥ ३॥</p>
<p>उद्धूलयति गात्राणि तेन चार्चति मामपि ।<br>
तस्मात्परतरा भक्तिर्मम राम न विद्यते ॥ ४॥</p>
<p>सर्वदा शिरसा कण्ठे रुद्राक्षान्धारयेत्तु यः ।<br>
पञ्चाक्षरीजपरतः  स मे भक्तः स मे प्रियः ॥ ५॥</p>
<p>भस्मच्छन्नो भस्मशायी सर्वदा विजितेन्द्रियः ।<br>
यस्तु रुद्रं जपेन्नित्यं चिन्तयेन्मामनन्यधीः ॥ ६॥</p>
<p>स तेनैव च देहेन शिवः सञ्जायते स्वयम् ।<br>
जपेद्यो रुद्रसूक्तानि तथाथर्वशिरः परम् ॥ ७॥</p>
<p>कैवल्योपनिषत्सूक्तं श्वेताश्वतरमेव च ।<br>
ततः परतरो भक्तो मम लोके न विद्यते ॥ ८॥</p>
<p>अन्यत्र धर्मादन्यस्मादन्यत्रास्मात्कृताकृतात् ।<br>
अन्यत्र भूताद्भव्याच्च यत्प्रवक्ष्यामि तच्छृणु ॥ ९॥</p>
<p>वदन्ति यत्पदं वेदाः शास्त्राणि विविधानि च ।<br>
सर्वोपनिषदां सारं दध्नो घृतमिवोद्धृतम् ॥ १०॥</p>
<p>यदिच्छन्तो ब्रह्मचर्यं चरन्ति मुनयः सदा ।<br>
तत्ते पदं सङ्ग्रहेण ब्रवीम्योमिति यत्पदम् ॥ ११॥</p>
<p>एतदेवाक्षरं ब्रह्म एतदेवाक्षरं परम् ।<br>
एतदेवाक्षरं ज्ञात्वा ब्रह्मलोके महीयते ॥ १२॥</p>
<p>छन्दसां यस्तु धेनूनामृषभत्वेन चोदितः ।<br>
इदमेव पतिः सेतुरमृतस्य च धारणात् ॥ १३॥</p>
<p>मेधसा पिहिते कोशे ब्रह्म यत्परमोमिति ॥ १४॥</p>
<p>चतस्रस्तस्य मात्राः स्युरकारोकारकौ तथा ।<br>
मकारश्चावसानेऽर्धमात्रेति परिकीर्तिता ॥ १५॥</p>
<p>पूर्वत्र भूश्च ऋग्वेदो ब्रह्माष्टवसवस्तथा ।<br>
गार्हपत्यश्च गायत्री गङ्गा प्रातःसवस्तथा ॥ १६॥</p>
<p>द्वितीया च भुवो विष्णू रुद्रोऽनुष्टुब्यजुस्तथा ।<br>
यमुना दक्षिणाग्निश्च माध्यन्दिनसवस्तथा ॥ १७॥</p>
<p>तृतीया च सुवः सामान्यादित्यश्च महेश्वरः ।<br>
अग्निराहवनीयश्च जगती च सरस्वती ॥ १८॥</p>
<p>तृतीयं सवनं प्रोक्तमथर्वत्वेन यन्मतम् ।<br>
चतुर्थी यावसानेऽर्धमात्रा सा सोमलोकगा ॥ १९॥</p>
<p>अथर्वाङ्गिरसः संवर्तकोऽग्निश्च महस्तथा ।<br>
विराट् सभ्यावसथ्यौ च शुतुद्रिर्यज्ञपुच्छकः॥ २०॥</p>
<p>प्रथमा रक्तवर्णा स्याद् द्वितीया भास्वरा मता ।<br>
तृतीया विद्युदाभा स्याच्चतुर्थी शुक्लवर्णिनी ॥ २१॥</p>
<p>सर्वं जातं जायमानं तदोङ्कारे प्रतिष्ठितम् ।<br>
विश्वं भूतं च भुवनं विचित्रं बहुधा तथा ॥ २२॥</p>
<p>जातं च जायमानं यत्तत्सर्वं रुद्र उच्यते ।<br>
तस्मिन्नेव पुनः प्राणाः सर्वमोङ्कार उच्यते ॥ २३॥</p>
<p>प्रविलीनं तदोङ्कारे परं ब्रह्म सनातनम् ।<br>
तस्मादोङ्कारजापी यः स मुक्तो नात्र संशयः ॥ २४॥</p>
<p>त्रेताग्नेः स्मार्तवह्नेर्वा शैवाग्नेर्वा समाहृतम् ।<br>
भस्माभिमन्त्र्य यो मां तु प्रणवेन प्रपूजयेत् ॥ २५॥</p>
<p>तस्मात्परतरो भक्तो मम लोके न विद्यते ॥ २६॥</p>
<p>शालाग्नेर्दाववह्नेर्वा भस्मादायाभिमन्त्रितम् ।<br>
यो विलिम्पति गात्राणि स शूद्रोऽपि विमुच्यते ॥ २७॥</p>
<p>कुशपुष्पैर्बिल्वदलैः पुष्पैर्वा गिरिसम्भवैः ।<br>
यो मामर्चयते नित्यं प्रणवेन प्रियो हि सः ॥ २८॥</p>
<p>पुष्पं फलं समूलं वा पत्रं सलिलमेव वा ।<br>
यो दद्यात्प्रणवैर्मह्यं तत्कोटिगुणितं भवेत् ॥ २९॥</p>
<p>अहिंसा सत्यमस्तेयं शौचमिन्द्रियनिग्रहः ।<br>
यस्यास्त्यध्ययनं नित्यं स मे भक्तः स मे प्रियः ॥ ३०॥</p>
<p>प्रदोषे यो मम स्थानं गत्वा पूजयते तु माम् ।<br>
स परं श्रियमाप्नोति पश्चान्मयि विलीयते ॥ ३१॥</p>
<p>अष्टम्यां च चतुर्दश्यां पर्वणोरुभयोरपि ।<br>
भूतिभूषितसर्वाङ्गो यः पूजयति मां निशि ॥ ३२॥</p>
<p>कृष्णपक्षे विशेषेण स मे भक्तः स मे प्रियः ॥ ३३॥</p>
<p>एकादश्यामुपोष्यैव यः पूजयति मां निशि ।<br>
सोमवारे विशेषेण स मे भक्तो न नश्यति ॥ ३४॥</p>
<p>पञ्चामृतैः स्नापयेद्यः पञ्चगव्येन वा पुनः ।<br>
पुष्पोदकैः कुशजलैस्तस्मान्नन्यः प्रियो मम ॥ ३५॥</p>
<p>पयसा सर्पिषा वापि मधुनेक्षुरसेन वा ।<br>
पक्वाम्रफलजेनापि नारिकेरजलेन वा ॥ ३६॥</p>
<p>गन्धोदकेन वा मां यो रुद्रमन्त्रं समुच्चरन् ।<br>
अभिषिञ्चेत्ततो नान्यः कश्चित्प्रियतरो मम ॥ ३७॥</p>
<p>आदित्याभिमुखो भूत्वा ऊर्ध्वबाहुर्जले स्थितः ।<br>
मां ध्यायन् रविबिम्बस्थमथर्वाङ्गिरस जपेत् ॥ ३८॥</p>
<p>प्रविशेन्मे शरीरेऽसौ गृहं गृहपतिर्यथा ।<br>
बृहद्रथन्तरं वामदेव्यं देवव्रतानि च ॥ ३९॥</p>
<p>तद्योगयाज्यदोहांश्च यो गायति ममाग्रतः ।<br>
इह श्रियं परां भुक्त्वा मम सायुज्यमाप्नुयात् ॥ ४०॥</p>
<p>ईशावास्यादि मन्त्रान् यो जपेन्नित्यं ममाग्रतः ।<br>
मत्सायुज्यमवाप्नोति मम लोके महीयते ॥ ४१॥</p>
<p>भक्तियोगो मया प्रोक्त एवं रघुकुलोद्भव ।<br>
सर्वकामप्रदो मत्तः किमन्यच्छ्रोतुमिच्छसि ॥ ४२॥</p>
<p>इति श्रीपद्मपुराणे उपरिभागे शिवगीतासूपनिषत्सु<br>
ब्रह्मविद्यायां योगशास्त्रे शिवराघवसंवादे<br>
भक्तियोगो नाम पञ्चदशोऽध्यायः ॥ १५ ॥</p>
<p>अथ षोडशोऽध्यायः ॥</p>
<p>श्रीराम उवाच ॥</p>
<p>भगवन्मोक्षमार्गो यस्त्वया सम्यगुदाहृतः ।<br>
तत्राधिकारिणं ब्रूहि तत्र मे संशयो महान् ॥ १॥</p>
<p>श्रीभगवानुवाच ॥</p>
<p>ब्रह्मक्षत्रविशः शूद्राः स्त्रियश्चात्राधिकारिणः ।<br>
ब्रह्मचारी गृहस्थो वा।आनुपनीतोऽथवा द्विजः ॥ २॥</p>
<p>वनस्थो वाऽवनस्थो वा यतिः पाशुपतव्रती ।<br>
बहुनात्र किमुक्तेन यस्य भक्तिः शिवार्चने ॥ ३॥</p>
<p>स एवात्राधिकारी स्यान्नान्यचित्तः कथञ्चन ।<br>
जडोऽन्धो बधिरो मूको निःशौचः कर्मवर्जितः ॥ ४॥</p>
<p>अज्ञोपहासकाभक्ता भूतिरुद्राक्षधारिणः ।<br>
लिङ्गिनो यश्च वा द्वेष्टि ते नैवात्राधिकारिणः ॥ ५॥</p>
<p>यो मां गुरुं पाशुपतं व्रतं द्वेष्टि धराधिप ।<br>
विष्णुं वा न स मुच्येत जन्मकोटिशतैरपि ॥ ६॥</p>
<p>अनेककर्मसक्तोऽपि शिवज्ञानविवर्जितः ।<br>
शिवभक्तिविहीनश्च संसारान्नैव मुच्यते ॥ ७॥</p>
<p>आसक्ताः फलरागेण ये त्ववैदिककर्मणि ।<br>
दृष्टमात्रफलास्ते तु न मुक्तावधिकारिणः ॥ ८॥</p>
<p>अविमुक्ते द्वारकायां श्रीशैले पुण्डरीकके ।<br>
देहान्ते तारकं ब्रह्म लभते मदनुग्रहात् ॥ ९॥</p>
<p>यस्य हस्तौ च पादौ च मनश्चैव सुसंयतम् ।<br>
विद्या तपश्च कीर्तिश्च स तीर्थफलमश्नुते ॥ १०॥</p>
<p>विप्रस्यानुपनीतस्य विधिरेवमुदाहृतः ।<br>
नाभिव्याहारयेद्ब्रह्म स्वधानिनयनादृते ॥ ११॥</p>
<p>स शूद्रेण समस्तावद्यावद्वेदान्न जायते ।<br>
नामसङ्कीर्तने ध्याने सर्व एवाधिकारिणः ॥ १२॥</p>
<p>संसारान्मुच्यते जन्तुः शिवतादात्म्यभावनात् ।<br>
तथा दानं तपो वेदाध्ययनं चान्यकर्म वा ।<br>
सहस्रांशं तु नार्हन्ति सर्वदा ध्यानकर्मणः ॥ १३॥</p>
<p>जातिमाश्रममङ्गानि देशं कालमथापि वा ।<br>
आसनादीनि कर्माणि ध्यानं नापेक्षते क्वचित् ॥ १४॥</p>
<p>गच्छंस्तिष्ठन् जपन्वापि शयानो वान्यकर्मणि ।<br>
पातकेनापि वा युक्तो ध्यानादेव विमुच्यते ॥ १५॥</p>
<p>नेहाभिक्रमनाशोऽस्ति प्रत्यवायो न विद्यते ।<br>
स्वल्पमप्यस्य धर्मस्य त्रायते महतो भयात् ॥ १६॥</p>
<p>आश्चर्ये वा भये शोके क्षुते वा मम नाम यः ।<br>
व्याजेनापि स्मरेद्यस्तु स याति परमां गतिम् ॥ १७॥</p>
<p>महापापैरपि स्पृष्टो देहान्ते यस्तु मां स्मरेत् ।<br>
पञ्चाक्षरीं वोच्चरति स मुक्तो नात्र संशयः ॥ १८॥</p>
<p>विश्वं शिवमयं यस्तु पश्यत्यात्मानमात्मना ।<br>
तस्य क्षेत्रेषु तीर्थेषु किं कार्यं वान्यकर्मसु ॥ १९॥</p>
<p>सर्वेण सर्वदा कार्यं भूतिरुद्राक्षधारणम् ।<br>
युक्तेनाथाप्ययुक्तेन शिवभक्तिमभीप्सता ॥ २०॥</p>
<p>नर्यभस्मसमायुक्तो रुद्राक्षान्यस्तु धारयेत् ।<br>
महापापैरपि स्पृष्टो मुच्यते नात्र संशयः ॥ २१॥</p>
<p>अन्यानि शैवकर्माणि करोतु न करोतु वा ।<br>
शिवनाम जपेद्यस्तु सर्वदा मुच्यते तु सः ॥ २२॥</p>
<p>अन्तकाले तु रुद्राक्षान्विभूतिं धारयेत्तु यः ।<br>
महापापोपपापोघैरपि स्पृष्टो नराधमः ॥ २३॥</p>
<p>सर्वथा नोपसर्पन्ति तं जनं यमकिङ्कराः ॥ २४॥</p>
<p>बिल्वमूलमृदा यस्तु शरीरमुपलिम्पति ।<br>
अन्तकालेऽन्तकजनैः स दूरीक्तियते नरः ॥ २५॥</p>
<p>श्रीराम उवाच ॥</p>
<p>भगवन्पूजितः कुत्र कुत्र वा त्वं प्रसीदसि ।<br>
तद्ब्रूहि मम जिज्ञासा वर्तते महती विभो ॥ २६॥</p>
<p>श्रीभगवानुवाच ॥</p>
<p>मृदा वा गोमयेनापि भस्मना चन्दनेन वा ।<br>
सिकताभिर्दारुणा वा पाषाणेनापि निर्मिता ॥ २७॥</p>
<p>लोहेन वाथ रङ्गेण कांस्यखर्परपित्तलैः ।<br>
ताम्ररौप्यसुवर्णैर्वा रत्नैर्नानाविधैरपि ॥ २८॥</p>
<p>अथवा पारदेनैव कर्पूरेणाथवा कृता ।<br>
प्रतिमा शिवलिङ्गं वा द्रव्यैरेतैः कृतं तु यत् ॥ २९॥</p>
<p>तत्र मां पूजयेत्तेषु फलं कोटिगुणोत्तरम् ॥ ३०॥</p>
<p>मृद्दारुकांस्यलोहैश्च पाषाणेनापि निर्मिता ।<br>
गृहिणा प्रतिमा कार्या शिवं शश्वदभीप्सता ।<br>
आयुः श्रियं कुलं धर्मं पुत्रानाप्नोति तैः क्रमात् ॥ ३१॥</p>
<p>बिल्ववृक्षे तत्फले वा यो मां पूजयते नरः ।<br>
परां श्रियमिह प्राप्य मम लोके महीयते ॥ ३२॥</p>
<p>बिल्ववृक्षं समाश्रित्य यो मन्त्रान्विधिना जपेत् ।<br>
एकेन दिवसेनैव तत्पुरश्चरणं भवेत् ॥ ३३॥</p>
<p>यस्तु बिल्ववने नित्यं कुटीं कृत्वा वसेन्नरः ।<br>
सर्वे मन्त्राः प्रसिद्ध्यन्ति जपमात्रेण केवलम् ॥ ३४॥</p>
<p>पर्वताग्रे नदीतीरे बिल्वमूले शिवालये ।<br>
अग्निहोत्रे केशवस्य सन्निधौ वा जपेत्तु यः ॥ ३५॥</p>
<p>नैवास्य विघ्नं कुर्वन्ति दानवा यक्षराक्षसः ।<br>
तं न स्पृशन्ति पापानि शिवसायुज्यमृच्छति ॥ ३६॥</p>
<p>स्थण्डिले वा जले वह्नौ वायावाकाश एव वा ।<br>
गिरौ स्वात्मनि वा यो मां पूजयेत्प्रयतो नरः ॥ ३७॥</p>
<p>स कृत्स्नं फलमाप्नोति लवमात्रेण राघव ।<br>
आत्मपूजासमा नास्ति पूजा रघुकुलोद्भव ॥ ३८॥</p>
<p>मत्सायुज्यमवाप्नोति चण्डालोऽप्यात्मपूजया ।<br>
सर्वान्कामानवाप्नोति मनुष्यः कम्बलासने ॥ ३९॥</p>
<p>कृष्णाजिने भवेन्मुक्तिर्मोक्षश्रीर्व्याघ्रचर्मणि ।<br>
कुशासने भवेज्ज्ञानमारोग्यं पत्रनिर्मिते ॥ ४०॥</p>
<p>पाषाणे दुःखमाप्नोति काष्ठे नानाविधान् गदान् ।<br>
वस्त्रेण श्रियमाप्नोति भूमौ मन्त्रो न सिद्ध्यति ।<br>
प्राङ्मुखोदङ्मुखो वापि जपं पूजां समाचरेत् ॥ ४१॥</p>
<p>अक्षमालाविधिं वक्ष्ये शृणुष्वावहितो नृप ॥ ४२॥</p>
<p>साम्राज्यं स्फाटिके स्यात्तु पुत्रजीवे परां श्रियम् ।<br>
आत्मज्ञानं कुशग्रन्थौ रुद्राक्षः सर्वकामदः ॥ ४३॥</p>
<p>प्रवालैश्च कृता माला सर्वलोकवशप्रदा ।<br>
मोक्षप्रदा च माला स्यादामलक्याः फलैः कृता ॥ ४४॥</p>
<p>मुक्ताफलैः कृता माला सर्वविद्याप्रदायिनी ।<br>
माणिक्यरचिता माला त्रैलोकस्य वशङ्करी ॥ ४५॥</p>
<p>नीलैर्मरकतैर्वापि कृता शत्रुभयप्रदा ।<br>
सुवर्णरचिता माला दद्याद्वै महतीं श्रियम् ॥ ४६॥</p>
<p>तथा रौप्यमयी माला कन्यां यच्छति कामिताम् ।<br>
उक्तानां सर्वकामानां दायिनी पारदैः कृता ॥ ४७॥</p>
<p>अष्टोत्तरशता माला तत्र स्यादुत्तमोत्तमा ।<br>
शतसङ्ख्योत्तमा माला पञ्चाशन्मध्यमा मता ॥ ४८॥</p>
<p>चतुः पञ्चशती यद्वा अधमा सप्तविंशतिः ।<br>
अधमा पञ्चविंशत्या यदि स्याच्छतनिर्मिता ॥ ४९॥</p>
<p>पञ्चाशदक्षराण्यत्रानुलोमप्रतिलोमतः ।<br>
इत्येवं स्थापयेत्स्पष्टं न कस्मैचित्प्रदर्शयेत् ॥ ५०॥</p>
<p>वर्णैर्विन्यस्तया यस्तु क्रियते मालया जपः ।<br>
एकवारेण तस्यैव पुरश्चर्या कृता भवेत्॥ ५१॥</p>
<p>सव्यपार्ष्णिं गुदे स्थाप्य दक्षिणं च ध्वजोपरि ।<br>
योनिमुद्राबन्ध एष भवेदासनमुत्तमम् ॥ ५२॥</p>
<p>योनिमुद्रासने स्थित्वा प्रजपेद्यः समाहितः ।<br>
यं कञ्चिदपि वा मन्त्रं तस्य स्युः सर्वसिद्धयः ॥ ५३॥</p>
<p>छिन्ना रुद्धाः स्तम्भिताश्च मिलिता मूर्छितास्तथा ।<br>
सुप्ता मत्ता हीनवीर्या दग्धास्त्रस्तारिपक्षगाः ॥ ५४॥</p>
<p>बाला यौवनमत्तश्च वृद्धा मन्त्राश्च ये मताः ।<br>
योनिमुद्रासने स्थित्वा मन्त्रानेवंविधान् जपेत् ॥ ५५॥</p>
<p>तत्र सिद्ध्यन्ति ते मन्त्रा नान्यस्य तु कथञ्चन ।<br>
ब्राह्मं मुहूर्तमारभ्यामध्याह्नं प्रजपेन्मनुम् ॥ ५६॥</p>
<p>अत ऊर्ध्वं कृते जाप्ये विनाशाय भवेद्ध्रुवम् ।<br>
पुरश्चर्याविधावेवं सर्वकाम्यफलेष्वपि ॥ ५७॥</p>
<p>नित्ये नैमित्तिके वापि तपश्चर्यासु वा पुनः ।<br>
सर्वदैव जपः कार्यो न दोषस्तत्र कश्चन ॥ ५८॥</p>
<p>यस्तु रुद्रं जपेन्नित्यं ध्यायमानो ममाकृतिम् ।<br>
षडक्षरं वा प्रणवं निष्कामो विजितेन्द्रियः ॥ ५९॥</p>
<p>तथाथर्वशिरोमन्त्रं कैवल्यं वा रघूत्तम ।<br>
स तेनैव च देहेन शिवः सञ्जायते स्वयम् ॥ ६०॥</p>
<p>अधीते शिवगीतां यो नित्यमेतां जितेन्द्रियः ।<br>
शृणुयाद्वा स मुक्तः स्यात्संसारान्नात्र संशयः ॥ ६१॥</p>
<p>सूत उवाच ॥</p>
<p>एवमुक्त्वा महादेवस्तत्रैवान्तरधीयत ।<br>
रामः कृतार्थमात्मानममन्यत तथैव सः ॥ ६२॥</p>
<p>एवं मया समासेन शिवगीता समीरिता ।<br>
एतां यः प्रजपेन्नित्यं शृणुयाद्वा समाहितः ॥ ६३॥</p>
<p>एकाग्रचित्तोयो मर्त्यस्तस्य मुक्तिः करे स्थिता ।<br>
अतः शृणुध्वं मुनयो नित्यमेतां स्माहिताः ॥ ६४॥</p>
<p>अनायासेन वो मुक्तिर्भविता नात्र संशयः ।<br>
कायक्लेशो मनःक्षोभो धनहानिर्न चात्मनः ॥ ६५॥</p>
<p>पीडास्ति श्रवणादेव यस्मात्कैवल्यमाप्नुयात् ।<br>
शिवगीतामतो नित्यं शृणुध्वमृषिसत्तमाः ॥ ६६॥</p>
<p>ऋषय ऊचुः ॥</p>
<p>अद्यप्रभृति नः सूत त्वमाचार्यः पिता गुरुः ।<br>
अविद्यायाः परं पारं यस्मात्तारयितासि नः ॥ ६७॥</p>
<p>उत्पादकब्रह्मदात्रोर्गरीयान् ब्रह्मदः पिता ।<br>
तस्मात्सूतात्मज त्वत्तः सत्यं नान्योऽस्ति नो गुरुः ॥ ६८॥</p>
<p>व्यास उवाच ॥</p>
<p>इत्युक्त्वा प्रययुः सर्वे सायंसन्ध्यामुपासितुम् ।<br>
स्तुवन्तः सूतपुत्रं ते सन्तुष्टा गोमतीतटम् ॥ ६९॥</p>
<p>इति श्रीपद्मपुराणे उपरिभागे शिवगीतासूपनिषत्सु<br>
ब्रह्मविद्यायां योगशास्त्रे शिवराघवसंवादे<br>
गीताधिकारिनिरूपणं नाम षोडशोऽध्यायः ॥ १६॥</p>
<p>॥ इति श्रीमच्छिवगीता समाप्ता ॥</p>

  </div>
</article>


        

        



    <aside class="card border noPrint" id="section-tree-item-padma-purANam_shivagItA_md">
        <div class="card-title bg-light-gray border d-flex justify-content-between">
            <a href="https://vishvAsa.github.io/purANam_vaiShNavam/padma-purANam/shivagItA/">शिवगीता </a>
            <a data-toggle="collapse" href="#section-tree-item-body-padma-purANam_shivagItA_md" role="button" aria-expanded="false" aria-controls="section-tree-item-body-padma-purANam_shivagItA_md" >…<i class="fas fa-caret-down" class="collapsed"></i> </a>
        </div>
        <nav id="section-tree-item-body-padma-purANam_shivagItA_md" class="card-body p-0 collapse">
            
            <li>draft: false</li>
            
            <li>iscjklanguage: false</li>
            
            <li>title: शिवगीता</li>
            
        </nav>
    </aside>


      </main>
    </div>
    <footer class="bg-yellow  p-1 noPrint" role="contentinfo">
  

  <div id="div_foot_nav_bar" class="row">
    <a href="https://vishvAsa.github.io/purANam_vaiShNavam/search"  class="btn btn-light btn-sm">🥽🔦</a>
    <div class="row col  d-flex justify-content-center">
      <div><a id="previousPageFoot" href="" class="btn btn-secondary">###<i class="fas fa-caret-left"></i></a></div>
      <div ><a id="nextPageFoot" href="" class="btn btn-secondary"><i class="fas fa-caret-right"></i> ### </a></div>
    </div>
      <ul id="footer-bar-right-custom" class="list-group list-group-horizontal">
      </ul>
  </div>
  <div id="div_footer_bar" class="container-fluid d-flex justify-content-between">
    <a class="btn btn-secondary" href="https://github.com/vishvAsa/purANam_vaiShNavam/issues/new" >
      ✉️Contact
    </a>
    <a class="btn btn-secondary" href="http://creativecommons.org/licenses/by/4.0/"><img alt="Creative Commons License" style="border-width:0" src="https://i.creativecommons.org/l/by/4.0/80x15.png" /></a>
    <div class="btn small border">
      
      <a href="https://github.com/vishvAsa/purANam_vaiShNavam/actions/workflows/build.yml"><img src="https://github.com/vishvAsa/purANam_vaiShNavam/actions/workflows/build.yml/badge.svg"> Built </a> on 2025 Aug 25 05:46:07 UTC. (<a href="http://google.com/search?q=05%3a46%3a07%20UTC to IST">IST</a>)
    </div>
  </div>
</footer>



<script async src="https://www.googletagmanager.com/gtag/js?id=G-33H08JSLQR"></script>
<script>
  window.dataLayer = window.dataLayer || [];
  function gtag(){dataLayer.push(arguments);}
  gtag('js', new Date());

  gtag('config', 'G-33H08JSLQR');
</script>

  </body>
  <script type='text/javascript'>
    
    
    
    module_uiLib.onDocumentReadyTasks();
  </script>
  
</html>
